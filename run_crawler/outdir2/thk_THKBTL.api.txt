40001001	Rûrû i ru rûrîîyo rwa Yiesû Kîrîstû wa mûciî wa Ndaundi, wa rûciaro rwa Îburaîmu.
40001002	Îburaîmu aarî îthe wa Isaka. Isaka aarî îthe wa Njakubu, na Njakubu aarî îthe wa Njunda na aruagina.
40001003	Njunda aarî îthe wa Peres na Sera (gina wao eetagwa Tamari). Peres aarî îthe wa Esroni, na Esroni aarî îthe wa Aramu.
40001004	Aramu aarî îthe wa Aminandabu, na Aminandabu aarî îthe wa Naasoni. Naasoni aarî îthe wa Sarimoni,
40001005	na Sarimoni aarî îthe wa Mboas, (gina eetagwa Raabu). Mboas aarî îthe wa Obendi (gina eetagwa Ruthu). Obendi aarî îthe wa Njesii.
40001006	Njesii aarî îthe wa Mûnene Ndaundi. Ndaundi baaciara Soromoni barî na mûka wa muntû eetagwa Uria.
40001007	Soromoni aatuîka îthe wa Reoboamu, na Reoboamu aatuîka îthe wa Abiya. Abiya aarî îthe wa Asa,
40001008	na Asa aarî îthe wa Njospati, na Njospati aarî îthe wa Njoramu. Njoramu aarî îthe wa Usia.
40001009	Usia aarî îthe wa Njothamu, na Njothamu aarî îthe wa Aasi. Na Aasi aarî îthe wa Esekia,
40001010	na Esekia aarî îthe wa Manase, îthe wa Amoni. Amoni aarî îthe wa Njosia.
40001011	Njosia aaciara Njekonia na aruagina warîra Aisiraeri barî akubî kûthaamîrua Mbabironi.
40001012	Barî Mbabironi, Njekonia aaciara Ciateeri, îthe wa Cerubabeeri.
40001013	Cerubabeeri aarî îthe wa Abiûndi, na Abiûndi aarî îthe wa Eriakimu ûra aarî îthe wa Asoori.
40001014	Asoori aarî îthe wa Sandoko ûra aarî îthe wa Akimû, îthe wa Eriundi.
40001015	Eriundi aarî îthe wa Eriasa ûra aarî îthe wa Mathani, îthe wa Njakubu.
40001016	Njakubu aarî îthe wa Njosebu, mûrûme wa Maria gina wa Yiesû Kîrîstû.
40001017	Kwoogu cionthe ciarî nciarwa îkûmi na inya, kuuma kîrî Îburaîmu mwanka kîrî Ndaundi. Na kuuma kîrî Ndaundi mwanka rîra baathaamîîrue Mbabironi, wana cio ciarî nciarwa îkûmi na inya. Na kuuma bakûthaamîrua Mbabironi mwanka rîra Kîrîstû aaciarirwe, wana cio ciarî nciarwa îkûmi na inya.
40001018	Gûciarwa kwa Yiesû Kîrîstû gwakari ûûgû. Gina, Maria, agîkeethagua i Njosebu mbere ya bagûrana ooneka akamatîîte nda ya Kîrundu Ûmûtheru.
40001019	N'ûntû Njosebu aarî muntû ûmwagîru aathûgaania gûtiga Maria na witho n'ûntû ateendaga kûmwira îgi.
40001020	Njosebu waakîthûgaanagîria mantû mamu, aaroota mûraîka wa Mwathani akîaragia n'we akîmwîraga, "Njosebu wa mûciî wa Ndaundi, ûtikeegue ûguaya bwa kûthûkia Maria arî mwekûrû waku, n'ûntû nda înu arî n'yo n'ya Kîrundu Ûmûtheru.
40001021	Agaaciara kaana ga kaîyî ûgeete Yiesû, n'ûntû n'we akoonokia antû baume meeyiani."
40001022	Mantû mamu monthe maakarire ûgu kaingo mantû mara maariirue i Mwathani gûkûrûkîîra kanyuani ga kîroria maûyûra, rîra augire,
40001023	"Mwana wa mwarî akaagîa nda aciare kaana ga kaîyî geetwe Imanueri." (Riîtwa rîru rîgîtaûrwa i ta kuuga 'Ngai arî amwe naati'.)
40001024	Rîra Njosebu aûkire torooni, aarûtha wabûra mûraîka wa Mwathani aamwîrîîte. Aathûkia Maria arî mwekûrû wake.
40001025	Njosebu ataamaama na mwekûrû wake mwanka aamba aaciara kaana ga kaîyî, ageeta Yiesû.
40002001	Yiesû aaciarîîrwe taûni ya Bethireemu gîteere kîa Njundea, îgiita rîra Eronde aarî mûnene. Antû bamwe baûgî baaya Njerusaremu baumîîte bwa mbarî ya uumîîro bwa riûa.
40002002	Baûrithîria, "Arî kû ûra aciarîîtwe atuîka Mûnene wa Ayaundi? Twaya kûmûgonga n'ûntû itwonire nthata yumîîte bwa mbarî ya uumîîro bwa riûa îkîonanagia gûciarwa gwake."
40002003	Rîra mûnene Eronde aakinyîîrwe i mantû mamu eegua aatangîka mathûgaaniani maake. Na t'we wenka i Njerusaremu akubî yonthe.
40002004	Eeta athînjîri bara banene ba Ngai na aarimû ba watho bonthe amwe, abaûria i na kû kweerirwe Kîrîstû agaaciarwa.
40002005	Bamwîra, "I taûni ya Bethireemu gîteereeni kîa Njundea, n'ûntû ûûgû i bu kwandîkîîtwe i kîroria,
40002006	'Woû, Bethireemu nthîgûrû ya Njunda, naka na woû ûtirî mûkai kîrî atongoria ba Njunda, n'ûntû ûkauma mûtongoria ûra akaatha antû baakwa ba Isiraeri.' "
40002007	Mûnene Eronde eeta antû babu baûgî kajûri, abaûria rîra rîongwa nthata înu yonekire.
40002008	Abatûma Bethireemu abeera, "Îthiini bûcûnkûûne mantû ma kaana gaku. Bwakoona bûcookeere aaga bûkîmmenyithia kaingo na niû nthi gûkagonga."
40002009	Bakûrîîkia kwîgua bûra mûnene aabeerire, bauma agu baathi bûra baathiîte. Bakuuma, nthata îra booneete îrî bwa mbarî ya uumîîro bwa riûa yabatongoreeria kaîrî baathi mwanka yarûngama ara kaana kaarî.
40002010	Bakwona yarûngama baakena mûno.
40002011	Baathûngîra nyomba boona kaana kagwetwe i gina, Maria. Baaturia maru bakagonga, baarugûra biondo biao bakanenkera biewa bia thaabu, macoco, na manemane.
40002012	Ngai abakaania kîrootooni abeera, "Bûtigaacookeere kwa Mûnene Eronde kaîrî." Kwoogu bakîînûka baacookire na njîra îngî.
40002013	Ageni bakûthi, Njosebu aaroota mûraîka wa Mwathani akîmwîraga, "Ûka ûthûkie kaana ûgakuthûkie amwe na gina, bûthi Miisiri bûkare noogo mwanka rîra ngaakwîra n'ûntû Eronde nagûcûa kaana gaka akaûraga."
40002014	Njosebu agûûka aathûkia kaana na gina wa ko baathi bwa Miisiri.
40002015	Baakara noogo mwanka rîra Eronde aakuire, kaingo bûra Mwathani augire gûkûrûkîîra kanyuani ga kîroria bûûyûra. Augire, "Indeetire mwana wakwa kuuma nthîgûrû ya Miisiri."
40002016	Mûnene Eronde aathûûra mûno akûmenya antû babu baûgî ibaamweneerie. Aatûma acikaarî, abaa watho bwa kûûraga twana twa twîyî tunthe tûra twakinyithîîtie mîanka îîrî kwîndama, tûra twarî Bethireemu na ntûûra ira ciarî akubî n'yo wata bûra aamenyithîîtue n'antû babu.
40002017	Mantû mara kîroria Njeremia aariirie maûyûra. Augire,
40002018	"Mbu nîeguîkire Rama, kîrîro na kîîthikîîro kîînene, Raeri akîrîrîra twana twake, aarema gûkirakirîka, n'ûntû tûtirî mwoyo."
40002019	Eronde agûkua, Njosebu barî naagu Miisiri aaroota mûraîka wa Mwathani akîmwîraga,
40002020	"Ûka ûthûkie kaana na gina bûcooke nthîgûrû ya Isiraeri n'ûntû bara bareendaga kûûraga mwana i baakuû."
40002021	Njosebu aûka aathûkia mwana na gina baacooka Isiraeri.
40002022	Njosebu akwîgua Arikeraus, mwana wa Eronde, n'we aathanaga Njundea îthe agûkua, aakuthûka kûthi noogo. Ngai amûkaania kîrootooni athi bûngî, aathi bwa gîteere kîa Gariiri
40002023	taûni ya Nasareethi aatûûra noogo. Na i kaingo ntheto ira ciariirue i kîroria ciûyûra. Kîroria kîaugire, "Ageetagwa Mûnasareethi."
40003001	Îgiitaani rîru Njoana Mûbaatithania aathi rwanda rwa Njundea gûtûmîîria.
40003002	Augaga, "Îrireeni meeyia meenu n'ûntû ûnene bwa îgûrû bûkûthengeera."
40003003	Njoana ûyû n'ûra kîroria Isaaya aaragîîria rîra augaga, "Kayû ka muntû igagûtûmîîria rwanda gakiugaga, 'Theriani njîra ya Mwathani, rûngariani kûra agaakûrûkîîra.' "
40003004	Njoana eekagîra nguo yarûthîîtwe na guaya ya nkamîîra akooga mûkanda kauna. Aarîyaga ngige na ûkî bwa kîthaka.
40003005	Kîrîndî kingî kîaumaga bwa taûni ya Njerusaremu, nthîgûrû ya Njundea yonthe, na akubî na îkumbo rîa muuro wa Njorondani gîkaaya kûmûthikîîria.
40003006	Bara baumbûraga meeyia maao, Njoana aababaatithagîria rûûyîîni rwa muuro wa Njorondani.
40003007	Njoana akwona Abarisai na Asandukai baingî baayîîte ababaatithia, abeera, "Rûciaro rûrû rwa njoka! N'ûû aabweniirie abwîra bwakuthûka mûthûûro wa Ngai ûra ûûyîîte?
40003008	Rûthagaani mantû mara makoonanagia atî na mma bûkwîrira meeyia meenu.
40003009	Bûtikaathûgaanie bûgaateethua i kuuga, 'Tiû tûrî ba rûrîîyo rwa Îburaîmu!' Na mma ga nkûbwîra, Ngai nwa atuîkithie kinya maiga mama aana ba Îburaîmu.
40003010	Kathoka karî akubî gûkûûra mîtî na mîri mîene. Na mûtî unthe ûra ûtaciaraga rûciaro rwega ûgaakûûrwa ûgerwe mwankiini.
40003011	Niû ndîbûbaatithia na rûûyî kwonania bûkwîrira meeyia meenu. Îndî ûra aayîîte nyuma yakwa arî îgweta nkûrûki yakwa. Niû ningwa ntiagîrîte wa kûmûkamatîra iraatû. We akaabûbaatithia na Kîrundu Ûmûtheru na mwanki.
40003012	Agwete ncûûgi na njara akîendaga kûthi rwaraani acûûga ngano ciake aiga îkûmbîîni, abîîthia maûngû na mwanki ûtakîora."
40003013	Îgiitaani warîru Yiesû auma bwa rûteere rwa Gariiri aathi bwa muuro wa Njorondani abaatithua i Njoana.
40003014	Îndî Njoana eenda kûrega akîmwîraga, "Ka ûûyîîte nkûbaatithia? Woû, i woû ûbatîîrue ûmbaatithia îndî ti niû!"
40003015	Yiesû amûcookeria amwîra, "Gagûkare ûgu îîndî kaingo tûrûtha bûra kwagîrîte." Rîru i rîo Njoana eetîgîîrie.
40003016	Yiesû akûrîîkia kûbaatithua aumîra rûûyîîni. Warîru îgûrû rîarugûka, oona Kîrundu wa Ngai amwîndamîîrîîte ta îcea aagwîrîîra îgûrû rîake.
40003017	Kayû kauma îgûrû kauga, "Ûyû i Mwana wakwa ûra mbendeete mûno. Nankenagia mûno."
40004001	Kuuma agu Yiesû aathûkua i Kîrundu Ûmûtheru amwira rwanda kaingo agerua i Nkoma.
40004002	Akûthiria ntugû mîrongo îna, mûthenya na ûtugû atarûma gîntû, Yiesû aatua kwîgua yûûra.
40004003	Nkoma yathi yamwîra, "Ûkaaya kwîgua ûrî Mwana wa Ngai, uga maiga mama matuîke mîgaate."
40004004	Yiesû amîîra, "Kwandîkîîtwe Maandîkooni Maatheru, 'Mûgaate unka ûtiûmba gûtûûria muntû mwoyo, îndî kiugo kîonthe kîra kiumaga kîrî Ngai kîamûtûûria.' "
40004005	Kaîrî Nkoma yaira Yiesû taûni îra ntheru ya Njerusaremu. Yamwira kûra îgûrû kathûmbîri ka nyomba ya Ngai.
40004006	Yamwîra, "Weegua ûrî Mwana wa Ngai, teebarûkie n'ûntû kwandîkîîtwe Maandîkooni Maatheru, 'Ngai eerîîte araîka baake bakwambîîrie na njara ciao kaingo ûtathuumûrua nwa mbayo ciaku i maiga.' "
40004007	Yiesû aacookeria Nkoma amîîra, "Maandîko Maatheru kaîrî maugîîte ûûgû, 'Ûtikaagerie Mwathani Ngai waku.' "
40004008	Kaîrî Nkoma yaira Yiesû kûra îgûrû kîrîmaani kîîraaya mûno. Yamwonia moonene monthe ma nthîgûrû na mwago wa mo.
40004009	Yamwîra, "Ngakwa mama monthe weegua ûgaaturia maru ûngonge."
40004010	Îgûkinyia agu Yiesû amîîra, "Tigana naani, Saitaani, n'ûntû kwandîkîîtwe Maandîkooni Maatheru, 'Ûtikaagonge kana ûtûmîkîra ûngî, tatiga Mwathani Ngai waku wenka.' "
40004011	Nkoma yarekana n'we yathi. Araîka baaya bapa Yiesû ûteethio.
40004012	Yiesû akwîgua Njoana akûthaîkwa nceera, aacooka gîteere kîa Gariiri.
40004013	Aumire Nasareethi aathi gûtûûra taûni ya Kaperinaumu rûteere rwa îria rîa Gariiri, mwankaani wa mûgongo wa Saburoni na wa Nabutaari.
40004014	Ûroria bûra Isaaya aaroriirie bwaûyûra, bûra buugîîte,
40004015	"Nthîgûrû ya Saburoni na ya Nabutaari, na bara batûûraga rûteere rwa ûmotho rwa muuro wa Njorondani ûtarîîte bwa îria, Gariiri nthîgûrû ya mîgongo îngî îtarî Ayaundi,
40004016	antû bara batûîre mwinduuni, ibooneete werû bûûnene. Bara batûûraga kûra gûkari taka kûrumeene mwindu n'ûntû bwa ûguaya bwa gîkuû, werû bûkûbamûrîkîra!"
40004017	Kuuma îgiita rîru, Yiesû aanjîîria gûtûmîîria akiugaga, "Îrireeni meeyia meenu n'ûntû ûnene bwa îgûrû bûkûthengeera."
40004018	Yiesû atambîîte na rûteere rwa îria rîa Gariiri oona ategi ba makûyû baîrî bakîamba neeti ciao bagwata makûyû. Baarî Simioni, ûra kaîrî eetagwa Petûrû, na mûruagina Enderea.
40004019	Yiesû abeera, "Nthingataani mbûtuîkithie ategi ba antû."
40004020	Bamûthingata warîru baatiga neeti ciao naagu.
40004021	Yiesû akûthiyathiyanga mbere, eethîra antû bangî baîrî. Wana bo baarî muntû na mûruagina. Baarî Njakubu na Njoana. Îthe eetagwa Cabendi. Baarî îtarûûni na îthe bagîtumaga neeti ciao. Yiesû abeeta.
40004022	Warîru baatiga îthe na neeti ciao bamûthingata.
40004023	Yiesû aariûnga Gariiri yonthe akîrutanaga antû masinagoogiini na agîtûmagîîria mantû ma ûnene bwa îgûrû. Kinya nooragia antû ndwari cia mîthemba yonthe na mbayua cionthe ira beegagua barî na cio.
40004024	Nkuma yake yatamba nthîgûrû ya Sîîria yonthe. Antû bamûreetera aayie bonthe ba mîthemba yonthe, na bara bonthe baathîînaga na njîra ingî inyingî. Kûrî baarî na irundu biithûûku, bangî nkurî, na bangî bonju mîîrî. Yiesû abooria.
40004025	Kîrîndî kingî mûno kuuma Gariiri, Ndikaporis, Njerusaremu, Njundea, na kinya rûgongo rûra rûngî rwa muuro wa Njorondani kîathingata Yiesû.
40005001	Yiesû akûraitha oona bûra kîrîndî kîagana, aatwa karîmaani aakara nthîgûrû. Arutwa baake bamwîthîranîra.
40005002	Yiesû abarutana mantû mama,
40005003	"Kîthaarimo i kîrî bara beebonaga bo ti gîntû kîrî Ngai, ûnene bwa îgûrû i bwao.
40005004	Kîthaarimo i kîrî bara barî na kîîthikîîro nkorooni, Ngai akabaûmîîria.
40005005	Kîthaarimo i kîrî bara babooreeru, bakeewa nthîgûrû îtuîke yao.
40005006	Kîthaarimo i kîrî bara barî na yûûra na bûûta ya kûrûtha bûra kwagîrîte, bakaabaa.
40005007	Kîthaarimo i kîrî bara barî kîao, Ngai akabeegua kîao.
40005008	Kîthaarimo i kîrî bara batheru nkoro, bakoona Ngai na meetho.
40005009	Kîthaarimo i kîrî bara bareetaga ûkiri, bageetwa aana ba Ngai.
40005010	Kîthaarimo i kîrî bara bathîînagua n'ûntû bwa kûrûngama ûmmaani, ûnene bwa îgûrû i bwao.
40005011	"Kîthaarimo i kîrî biû rîra antû babûruma, rîra babûnyamaaria, kana babûtuîrîîra mantû maingî maathûûku n'ûntû bwa bûra bûrî baakwa.
40005012	Rîra bakûbûrûtha ûgu, kenaani. Gwîruani mûno n'ûntû kîewa kîenu îgûrû i kîînene. Ûgu i ta bu baanyamaariirie bara baarî iroria mbere yenu."
40005013	Yiesû auga, "Kîrî antû biû bûrî mwonyo. Îndî mwonyo ûkathira mûcamo ûtiîkîrîka uu kaîrî. Ûkarire ûgu ûtirî gîtûmi kaîrî nwa gûteewa nja ûgakinyangwa n'antû.
40005014	"Na kaîrî biû bûrî werû kîrî antû ba nthîgûrû. Bûkari ta bûra ntûûra yakîîtwe karîmaani îtaithîka.
40005015	Naka muntû atimuntagia taa amîkunîkîra. Amîtûûgagîîria bantû aûkîîru kaingo îmûrîkîra bonthe bara barî nyomba înu.
40005016	Ta ûgu i ta bu werû bwenu bûbatîîrue bûmûrîkîra antû kaingo boona mantû mara bûrûthaga i mantû meega, bakumia Abaagu ûra arî îgûrû."
40005017	Yiesû auga, "Bûtikaathûgaanie mbûyîîte kwonania watho bwa Musa na ûrutani bwa iroria bûtirî gîtûmi. Ntaaya kûbuagîra gîtûmi, ndaayire kûbuûyûrîîria.
40005018	Na mma ga nkûbwîra, mûthiro wa îgûrû na nthîgûrû ûtakinyîîte, gûtirî gatemwa nwa kamwe kana gacuncî nwa kaniini ka watho gakaûra mwanka mantû monthe maingîke.
40005019	Kwoogu muntû ûra aunaga watho bûra bûniini na akarutana bara bangî kûrûtha ta we, agaatuîka ûmûniini ûneneeni bwa îgûrû. Îndî ûra aathîkagîra na akarutana bara bangî gûtuîka aathîki agaatuîka mûnene ûneneeni bwa îgûrû.
40005020	Na ga nkûbwîra, twanga bûkaagîra bûgakûrûka aarimû ba watho na Abarisai, bûtiikûrûka ûneneeni bwa îgûrû."
40005021	Yiesû auga, "Ibwiyî Ngai augire kuuma tene, 'Ûtikaûragane. Ûra akaûragana nakagambithua wana aarûtha ata.'
40005022	Îndî naani ga nkûbwîra, ûra akaathûûrîra ûra ûngî nakagambithua. Na ûra akeera ûra ûngî 'Ûrî wa ûtheri!', arî na îgamba na kîama. Na ûra ageeta ûra ûngî, 'Kîaa gîkî!', nakaathi îcamaarîro.
40005023	"Kwoogu ûkaaya kûthi kîthînjîrooni, na mbere ya ûruta kîgongwana gîaku ûkaririkana kûrî muntû ûbîtîrîtie,
40005024	tiga kîgongwana agu kîthînjîrooni wambe ûthi bûgwatanîre n'we. Rîru ûcooke kûrutira Ngai kîgongwana gîaku.
40005025	"Gwatanîra na ûra bûrî na ntheto n'we na mpwî mbere akwira îgambaani ûtuîrwa ûnenkanîîrua kîrî acikaarî bakwira nceera.
40005026	Na mma ga ngûkwîra, ûtiuma ku ûtamûrîîte mwanka ndururu ya mûthia."
40005027	Yiesû aathi na mbere abeera, "Na kaîrî ibwiyî Ngai augîîte, 'Ûtikaathûngîîre.'
40005028	Îndî naani ga nkûbwîra, ûra oonaga mûka akamwîgua bata i ta bûmwe na kûmaama n'we n'ûntû bwa kwîrirîîria we.
40005029	Ûkaaya kwîgua riitho rîaku rîa ûrîo rîtûmaga wîyia, rîtûre. I kaaba wagîîte gacuncî kamwe ka mwîrî waku kîrî mwîrî waku unthe ûgereetwe mwankiini wa îcamaarîro.
40005030	Kana ûkaaya kwîgua njara yaku ya ûrîo îtûmaga wîyia, mîgiite. I kaaba wagîîte gacuncî kamwe ka mwîrî waku kîrî mwîrî waku unthe ûgereetwe mwankiini wa îcamaarîro."
40005031	Yiesû abeera, "Kaîrî kwîrîîtwe, 'Muntû akeenda gûcookia mûka nwa mwanka aandîke baarûa ya kwonania akuumanwa n'we.'
40005032	Îndî naani ga nkûbwîra, twanga mûka atuîkîîte mûthûngîîri, ûra acookagia mûka natûmaga mûka ûyu athûngîîra. Na ûra agûraga mûka ta ûyu ateetwe i mwene, muntû ûyu neegagua akîthûngîîra."
40005033	Yiesû auga, "Ibwiyî Ngai augire kuuma tene, 'Ûtikaathiîtie ûtakîrûtha ûntû. Wathiîtîria Ngai kûrûtha ûntû nwa mwanka ûbwingie.'
40005034	Îndî naani ga nkûbwîra, ûtikaathiîtie wana gûkari ata. Ûtikaathiîtie na îgûrû n'ûntû i noogo Ngai aathanaga arî,
40005035	na ûtikaathiîtie na nthîgûrû n'ûntû n'yo ûkinyo bwake kana ûthiîtia na Njerusaremu n'ûntû i taûni ya mûnene ûra arî îgweta mûno.
40005036	Ûtikaathiîtie na kîongo gîaku n'ûntû ûtiûmba kûgarûra rûtundu nwa rûmwe rûtuîka rûûyerû kana rûûyirû.
40005037	Weegua ûrîenda kuuga 'Yîî,' uga 'Yîî.' Na weegua ûrîenda kuuga 'Arî,' uga 'Arî.' Bûngî nkûrûki ya ûgu i Nkoma abureetaga."
40005038	Yiesû auga, "Ibwiyî kwîrîîtwe, 'Ûra agaatûra ûra ûngî riitho wana we natûrwe rîake. Na ûra agaakûûra ûra ûngî îgego wana we nakûûrwe rîake.'
40005039	Îndî naani ga nkûbwîra, ûtikaarigîîrie muntû akûrûthîra ûthûûku. Muntû akaaya gûkûringa îkoobi rûthea rwa ûrîo, mûgarûrîre kinya rwa ûmotho aringe.
40005040	Muntû agakûthitanga abangîîte gûgûtunya caati yaku, eenda nathûkie kinya kabuuti.
40005041	Muntû akaaya gûgûkamatithia mûrigo wake na taka bantû a mairi îmwe, mûkamatîre mairi îngî îmwe nkûrûki.
40005042	Muntû agakûromba gîntû ûtikaarege kûmûteethia. Na ûra agaagûkooba gîntû ûtikarege kûmûkoobithia."
40005043	Yiesû auga, "Kaîrî ibwiyî kwîrîîtwe, 'Enda mûtûûri waku ûmene mûnthû.'
40005044	Îndî naani ga nkûbwîra, endagaani anthû beenu na rombagîraani bara babûnyamaaragia.
40005045	Bûkarûtha ûgu i rîo bûgaatuîka aana ba Abaagu ûra arî îgûrû, n'ûntû we n'we atûmaga riûa rîake rîthararîra baathûûku na beega na akaurithîria mbura bara barûthaga bûra kwagîrîte na bara batarûthaga bûra kwagîrîte.
40005046	Bwenda wabara babwendeete bonka akî rî, i bûrîkû bûûnene bûra bûgaatûma bwewa kîewa? Anga wana arûngithia ûgooti batirûthaga ûgu?
40005047	Î kana weegua bûkeethagia waanyanya beenu bonka akî rî, i bûrîkû bwa mwanya bwarûtha? Anga wana bara bataiyî Ngai batirûthaga ûgu?
40005048	Nwa mwanka bûtuîke baagîru ta bûra Abaagu ûra arî îgûrû arî ûmwagîru."
40006001	Yiesû auga, "Îmenyeereeni rîra bûkûrûtha mantû meega bûtigaakare taka bûkwîbonania kîrî antû. N'ûntû bwarûtha ûgu bûtiona kîewa kuuma kîrî Abaagu ûra arî îgûrû.
40006002	"Wateethia muntû arî na thîîna ûtikaugîîrie kîrî antû ta bûra eebwithia barûthaga sinagoogiini kana njîraani, kaingo bakaathîîrua n'antû. Na mma ga nkûbwîra kîewa kîao nwa gîku.
40006003	Rîra ûkweyana ûteethio, wana njara yaku ya ûmotho îtikaamenye bûra njara ya ûrîo îkûrûtha,
40006004	kaingo ûteethio bwaku bûtuîka bwa witho, na Abaagu ûra oonaga mantû withooni agakwa kîewa."
40006005	Yiesû eera arutwa baake, "Bwakara kûromba bûtigaakare ta eebwithia, n'ûntû beendaga kûromba barûngi masinagoogiini na makomanooni ma njîra kaingo boonwa n'antû. Na mma ga nkûbwîra, kîewa kîao nwa gîku.
40006006	Wenda kûromba thûngîra nyomba winge mûrango ûrombe Abaagu ûra arî îgûrû, ûra atoonagwa na meetho, na n'ûntû we noonaga mantû ma witho agakwa kîewa.
40006007	Bûtikaarîrînge gûtarî bu bûkuuga na maromba maaraaya ta bara batarî Ayaundi, n'ûntû bathûgaanagia maromba ma ntheto inyingî i mo Ngai eegagua.
40006008	Bûtigaakare ta bo n'ûntû wana mbere ya bûromba Abaagu naiyî moobatu meenu.
40006009	Rombagaani ûûgû, 'Baaba wetû ûra ûrî îgûrû, riîtwa rîaku rîgongagwe.
40006010	Ûnene bwaku bûûye, kwenda gwaku kûrûthagwe gûkû nthîgûrû ta bûra kûrûthagwa îgûrû.
40006011	Tweyage irio bia gûtûgana.
40006012	Tûrekagîre mabîtia meetû ta bûra tûrekagîra bara batûbîtagîria.
40006013	Ûtikaareke tûthûngîra magerioni, tûtunyûkagie ûra mûthûûku. [Ûnene, inya, na mwago i biaku tene na tene. Aameni.]'
40006014	Weegua bûkaarekagîra bara babûbîtagîria, wana Abaagu ûra arî îgûrû akabûrekagîra.
40006015	Îndî bwarega kûrekera antû babûbîtîria, wana biû Abaagu ûra arî îgûrû atibûrekera."
40006016	Yiesû auga, "Bwatîîrîra kûrîa n'ûntû bwa maromba, bûtikang'onyarie moothiû meenu ta bûra eebwithia barûthaga kaingo boonia antû ibatîîrîrîte kûrîa n'ûntû bwa kûromba Ngai. Na mma ga nkûbwîra kîewa kîao nwa gîku.
40006017	Bwatîîrîra kûrîa n'ûntû bwa maromba thambagaani meetho, bûgaaka ntundu maguta na bûgaicanûra ta wîthîre,
40006018	kaingo bûtoonia antû bwîrekeetie n'ûntû bwa kûromba Ngai. Igûtuîke nwa Abaagu ûra atoonagwa na meetho wenka aiyî. Na n'ûntû n'we oonaga mantû ma witho, akabwaa kîewa."
40006019	Yiesû auga, "Bûtikeebaigîre ûtonga bwa gûkû nthîgûrû bwîgwetie bu, n'ûntû ndugunye na nganka nwa ibuînyangie kana bûkaiywa n'amba.
40006020	Îbaigîreeni ûtonga bwa îgûrû bûra bûtaûmba kwînyangua i ndugunye kana nganka, kana mwamba athûngîra aiya.
40006021	Ara ûtonga bwa muntû bûrî noogo nkoro yake îîgagua îrî."
40006022	Yiesû auga, "Riitho i ta rîo taa ya mwîrî. Ûkaaya kwîgua gûtarî bu riitho rîaku rîkari, mwîrî waku unthe ûkaamûrîkîrwa i werû.
40006023	Îndî riitho rîaku ûkeegua rîrî ûntû, mwîrî waku unthe ûûyûragwa i mwindu. Î rîo rî, ûkaaya kwîgua werû bûra bûrî ndeni yaku bûtuîkîîte mwindu rî, mwindu ûyu ti ûmûnene mûno!
40006024	"Gûtirî muntû aûmba gûtûmîkîra anene baîrî. Nwa amenire ûmwe eenda ûra ûngî, kana aathîkîîre ûmwe atatîîye ûra ûngî. Bûtiûmba gûtûmîkîra Ngai na bûtûmîkîra ûtonga."
40006025	Yiesû auga, "Ka mbwîreeni, bûtikeemakîre bûkîûragia i mbi bûkaarîa, i mbi bûkaanyua, kana i kû bûkaaruta nguo cia gwîkîra. Anga mwoyo t'uu ûrî gîtûmi nkûrûki ya irio na mwîrî na uu nkûrûki ya nguo?
40006026	Taraithaani nyoni. Cio itiandaga na itikethaga kana ciaiga irio makûmbîîni. Abaagu ûra arî îgûrû n'we acieyaga irio. I biû bûrî gîtûmi nkûrûki ya cio?
40006027	N'ûû wacienu aûmba kwîbongeera ntugû nwa îmwe ya mwoyo wake n'ûntû bwa kwîmakîra?
40006028	"Na i kî îîndî n'ûntû bûkwîmakîra bûkîûragia i kû bûkaaruta nguo? Taraithaani maûa mara maumaga kîthakaani bwone bûra makûrangaga. Mo matirutaga ngûgî kana matuma nguo.
40006029	Na ka mbwîreeni, wana mûnene Soromoni ûra nkuma yake yaiyîkeene mûno, ûthongi bwa nguo ciake bûtigîkinyîîra ûthongi bwa maûa ta mama.
40006030	Biû antû ba wîtîgio bûûkai! Ûkeegua Ngai nakûthongamia nyaki ya kîthaka bûgana ûgu rî, nyaki îkwîgua îrî îmbîthî îmunthî na rûû gûgîkinya îkîgerwa mwankiini rî, î biû akaabûmenyeera bûgana ata?
40006031	Kwoogu bûtikeemakîre bûkîûragia, 'I mbi tûkaarîa?' kana, 'I mbi tûkaanyua?' kana, 'I kû tûkaaruta nguo?'
40006032	Into ta bibu i bio antû ba nthîgûrû bacûaga. Abaagu ûra arî îgûrû naiyî bira bûrî bata na bio.
40006033	Îgûrû rîa mantû monthe cûani ûnene bwa Abaagu ûra arî îgûrû na rûthagaani kwenda gwake, rîru bibu bionthe bûrî bata na bio akabwaa.
40006034	Kwoogu bûtikaamakîre mantû ma rûû. Rûû rûkeemakîra rungwa. Wantugû îrî na mathîîna ma yo ma kûgana."
40007001	Yiesû aathi na mbere na kûrutana auga, "Bûtikaagiitîre bara bangî îgamba bûûya kûgambithua,
40007002	n'ûntû bûra bûgiitagîra bara bangî îgamba i ta bu bûkaagiitîrwa. Kîthimi kîra ûkaathimîra na kîo bara bangî wana woû i kîo ûkaathimîrwa na kîo.
40007003	N'ata ûkwona gakaracû karî riitho rîa mûcoore waku, îndî ûtikwona mûgogo ûra ûrî riitho rîaku?
40007004	N'ata ûûmba kwîra mûcoore waku, 'Ga nkûrute gakaracû riitho' na mûgogo ûrî rîîtho rîaku?
40007005	Woû mwîbwithia! Amba wîrute mûgogo riitho kaingo ûûmba kwona bwega gakaracû kara karî riitho rîa mûcoore waku bwega, ûmûruta ko.
40007006	"Bûtikaanenkere kurû gîntû kîîtheru na igaacooka kûbûrûmanga. Na bûtikaagerere ngûrwe ruru cienu, n'ûntû nigaakinyanga."
40007007	Yiesû auga, "Rombaani bûkeewa. Cûani bûkoona. Ringaringaani bûkaarugûrîrwa.
40007008	Ûra arombaga neeyagwa, ûra acûaga noonaga, na ûra aringaringaga mûrango narugûragîrwa.
40007009	N'ûû wacienu eetua mûgaate i mwana wake akamwaa iiga?
40007010	Kana mwana amwîtia îkûyû akamwaa njoka?
40007011	Ûkeegua biû ibwiyî kwa aana beenu biewa bithongi na bûrî antû baathûûku rî, n'ata îîndî Abaagu ûra arî îgûrû akaarega kûbwaa biewa bithongi mûno, bara bûmûrombaga!
40007012	Kwoogu rûthagîraani bara bangî mantû monthe ta bûra wana biû bwenda babûrûthîra, n'ûntû i bu kwandîkîîtwe wathooni bwa Musa na mabukuuni ma iroria."
40007013	Yiesû auga, "Thûngîraani na mwîrîga ûra mûcege. Mwîrîga ûra ûthiîte wînyangiani n'ûmwariî na njîra n'îmbariî, na n'yo baingî bathiîte n'yo.
40007014	Îndî mwîrîga na njîra îra îthiîte mwoyooni n'înjincianu na ibaakai bamiiyî."
40007015	Yiesû auga, "Îmenyeereeni kîrî iroria bia ûrongo bira biiyaga bikari ta ng'ondu bikîoneka, îndî ndeni bikari ta ncûgi.
40007016	Bûkabimenya na ngûgî ira birutaga. Kûrî muntû aûmba gûtua ncabiibû mûtîîni wa mîîgua, kana agatua nkûyû mûgaani?
40007017	Mûtî ûmwega ûciaraga maciaro meega, na mûtî ûmûthûûku ûciaraga maciaro maathûûku.
40007018	Mûtî ûmwega ûtiûmba gûciara maciaro maathûûku, na mûtî ûmûthûûku ûtiûmba gûciara maciaro meega.
40007019	Mûtî unthe ûra ûtaciaraga maciaro meega nûrîîkagwa ûkarîrîkîrwa na mwanki.
40007020	Kwoogu bûkabimenya na ngûgî ira birutaga."
40007021	Yiesû auga, "Ti muntû wonthe ûra ambîtaga 'Mwathani, Mwathani,' akaathi ûneneeni bwa îgûrû nwanga ûra arûthaga bûra Baaba ûra arî îgûrû eendaga kûrûthwa.
40007022	Ntugû înu i baingî bakaambîta, 'Mwathani, Mwathani, tûtaaroragia kwa riîtwa rîaku na tûkeengatia irundu biithûûku kwa inya ya riîtwa rîaku na tûkaringa biama biingî kwa riîtwa rîaku?'
40007023	Naani nkaabeera ntakûbaitha, 'Umaani aaga ndî, ntibwiyî, eeyia baba.' "
40007024	Yiesû auga, "Kwoogu ûra wonthe eegagua ntheto ciakwa akairûtha, akari ta muntû ûmûûme ûra aakire nyomba yake rwaraani rwa iiga.
40007025	Mbura îkuura mûguû waya ruuo rûkîbuutanaga, nyomba îtoombokana kana yenyenya n'ûntû mûcingi wa yo weenjîîtwe rwaraani rwa iiga.
40007026	Na ûra eegagua ntheto ciakwa na atacirûthe, akari ta kîaa kîra gîakire nyomba ya kîo mûthangaani.
40007027	Mbura îkuura mûguû waya ruuo rûkîbuutanaga nyomba ya kîo yaturana nthî mpu, yoombokana. Kûgwa kûra yagwîre kwarî kûûnene mûno!"
40007028	Yiesû akûthiria kuuga mantû mamu, kîrîndî kîarigara mûno n'ûrutani bwake,
40007029	n'ûntû aarutanaga na inya ya Ngai na ti ta aarimû ba watho.
40008001	Yiesû akûgûrûka kuuma karîmaani kara baarî, antû baingî mûno bamûthingata.
40008002	Muntû ûmwe aayîîtue mûtigiri aaya amûturîria maru. Amwîra, "Mwathani, weegua wenda kûmboria, mboria nthere."
40008003	Yiesû aatambûrûkia njara yake amûringithia. Amwîra, "Inkwenda, thera!" Warîru muntû ûyu oora mûtigiri!
40008004	Yiesû amwîra, "Menyeera ûtikeere muntû. Îndî îthi wonwe i mûthînjîri wa Ngai ûrute kîewa kîra Musa augire kîrutagwe kîrî ûkûûyî kîrî antû."
40008005	Yiesû agûkinya Kaperinaumu, mûtongoria ûmwe wa njûûrî ya acikaarî îgana aaya kîrî we. Amwereka
40008006	akîmwîraga, "Mwathani, mûruti ngûgî wakwa n'ûmwayie ndwari ya wonje. Namaami na nakûnyamaara mûno."
40008007	Yiesû amwîra, "Nkaaya kûmworia."
40008008	Mûtongoria ûyu eera Yiesû, "Mwathani, ntikwona ndî mûganu ûntû ûûmba kûthûngîra nyomba yakwa. Uga mûgambo ûmwe akî na mûruti ngûgî wakwa akoora.
40008009	Niû ningwa ndî na mûnene ûra aambathaga. Naani ndî na acikaarî bara mbathaga. Na nkeera ûmwe, 'Îthi!' nathiyaga. Na nkeera ûngî 'Ncû!' naayaga. Na nkeera nkombo yakwa n'yo nîrûthe ûntû bûna, nîrûthaga."
40008010	Yiesû aarigara mûno eegua ûgu. Eera bara baamûthingatîîte, "I mma ga nkûbwîra, ntoona muntû arî na wîtîgio bûûnene ta bûbû. Wana Isiraeri ationeka nwa ûmwe.
40008011	Ka mbwîreeni, antû baingî bakauma nteere cionthe cia nthîgûrû barîyanîre meethaani îmwe na Îburaîmu, Isaka na Njakubu ûneneeni bwa îgûrû.
40008012	Îndî bara babatîîrue wîgua i bo bakaathi ûneneeni, bakaagerwa nja mwinduuni barîre barî na kîeba kîînene mûno."
40008013	Yiesû eera mûtongoria ûyu, "Înûka, na igûkarîke ûgu wîtîgîîtie." Thaa wa inu mûruti ngûgî wake oora.
40008014	Yiesû agûkinya mûciî kwa baPeterû, oona mûthoni wa Peterû wa mûka amaami ûrîrî aayîîtue kûbîîyanîra mwîrî.
40008015	Aathi kîrî we amûringithia njara, oora. Aûkîîra aanjîîria kûbagaagûra.
40008016	Na kîûgoro riûa rîkûthûa, antû bara baarî na irundu biithûûku baareetwa kîrî we. Yiesû abiîngatia na mûgambo ûmwe akî biauma. Na bonthe bara baayîîtue abooria.
40008017	Mantû mamu maatuîkîkire kaingo mantû mara kîroria Isaaya aaroriirie maûyûra, rîra augire, "We mwene naathûkiirie wonje bwetû na ndwari cietû."
40008018	Rîra Yiesû oonire ntundu înene ya antû îmûcereereete, eera arutwa baake baringanîrie amwe n'we bathi rûgongo rûra rûngî rwa îria.
40008019	Mwarimû ûmwe wa watho aaya eera Yiesû, "Mwarimû, ngakûthingataga kunthe kûra ûkaathiyaga."
40008020	Yiesû amûcookeria amwîra, "Mbwe irî mîrinya na nyoni irî ntara, îndî Mwana wa Muntû atirî kîmaamo."
40008021	Ûmwe wa arutwa baake amwîra, "Mwathani, nwanga ndamba kûthika baaba."
40008022	Yiesû amwîra, "Nthingata! Tigana na ntungu ithike ntungu cia cio."
40008023	Yiesû bagûtwa îtarûûni, arutwa baake bamûthingata.
40008024	Bathiîte, nthûti îmwe kwagîa kîbuubani kîînene îriani, makûmbî ma rûûyî makûûmba gatarû akubî magakunîkania cwe. Yiesû naarî akûmaama.
40008025	Arutwa baake baathi bamûûkia bakîmwîraga, "Mwathani, twonokie itûkûthira!"
40008026	Yiesû abaûria, "I mbi îkûbûmakia, biû antû ba wîtîgio bûûkai?" Aûkîîra aagondokera kîbuubani na makûmbî ma rûûyî, gwakirîîria kûrû.
40008027	Antû babu baarigara. Baûrania, "Ika muntû ûyû akari ata? N'ûntû wana ruuo, wana makumbî ma rûûyî i makûmwathîkîra!"
40008028	Bagûkinya rûgongo rûra rûngî rwa nthîgûrû ya Agandaara baakomana na antû baîrî barî na irundu biithûûku. Antû babu baumîîte bwa makurungu kûra antû baakuû baathikagwa. Baarî baang'entu mûno na bataarekaga muntû akûrûkîîra njîraani înu.
40008029	Bakwona Yiesû baanjîîria gûkaya mûno bakiugaga, "N'ata ûkwenda naati, woû Mwana wa Ngai? Ika waya gûtûnyamaaria kagiita kongwa gatarî gakinyu?"
40008030	Gataaria mma kuuma agu baarî ikwarî na ngûrwe inyingî ciarîîthîîtue.
40008031	Irundu bibu biereka Yiesû biamwîra, "Itû watûruta kîrî antû baba twîtîgîîrie tûthi ngûrweeni iira."
40008032	Yiesû abiîra, "Îthiini!" Irundu bibu biauma antûûni babu biathi biathûngîra ngûrweeni inu. Ngûrwe cionthe ciaugia ciîndamîîte na mpara, ciemina îriani ciaûra na rûûyî.
40008033	Antû bara bairîîthîîtie bakwona ûgu baugia rwîro baathi. Baatambia ntheto inu taûni yonthe. Bauga kinya bûra gwakarîkire kîrî antû babu baarî na irundu bibu.
40008034	Antû bonthe bara baarî taûni bakwîgua ûgu bauma baathi gûcûa Yiesû naara aarî. Bakûmwona bamwereka bamwîra athi aume kwao.
40009001	Yiesû aatwa îtarûûni aaringanîria rûgongo rûra rûngî, aakinya taûni îra aakaraga.
40009002	Antû bamwe baaya bakamatîîte kîonje na mamaamîro ma kîo bakînintîîte kîrî we. Yiesû akwona wîtîgio bwao eera kîonje gîku, "Aba, ûtikaamake. Ûkûrekerwa meeyia maaku."
40009003	Aarimû bamwe ba watho baanjîîria kûthûgaania, "Muntû ûyû nakwîthûkia taka arî Ngai!"
40009004	Yiesû akûmenya bûra baathûgaanagia, abaûria, "I mbi n'ûntû bûkûthûgaania mathûgaania maathûûku ûgu nkorooni cienu?
40009005	I bûrîkû bûrî na inya? I kuuga, 'Ûkûrekerwa meeyia maaku,' kana i kuuga, 'Ûkîîra ûthi?' "
40009006	Yiesû abeera, "Kaingo bûmenya Mwana wa Muntû arî na watho bwa kûrekera antû meeyia gûkû nthîgûrû, inkûbwonia." Yiesû eera kîonje gîku, "Ûkîîra ûkamate mamaamîro maaku wînûke."
40009007	Kîonje gîaûkîîra kîenûka.
40009008	Antû bakwona ûgu baaguaya mûno. Baakumia Ngai ûra eete antû inya ta înu.
40009009	Yiesû athiîte woogu oona muntû eetagwa Mathayo akari nthî ara aakaraga akîrûngithagia ûgooti. Yiesû amwîra, "Nthingata!" Mathayo aûkîîra amûthingata.
40009010	Yiesû akari mûciî kwa Mathayo akîrîyaga irio, arûngithia ûgooti baingî na eeyia baaya baanjîîria kûrîyanîra n'we amwe na arutwa baake.
40009011	Abarisai bakwona ûgu baûria arutwa ba Yiesû, "I kî gîgûtûma mwarimû wenu arîyanîra na arûngithia ûgooti na eeyia?"
40009012	Yiesû akwîgua bakîûria ûgu, abacookeria abeera, "Tika antû batarî baayie beendaga kûragûrîrwa i ndagitaarî, bara baayie i bo beendaga kûragûrîrwa.
40009013	Îthiini bûkeerutane mîgambo îno îriuga ata, ara ntheto ya Ngai yugîîte, 'Kîra nkwenda n'antû beeganagua kîao, ntirî bata na kîgongwana.' Ntaaya gwîta bara baagîru, ndaayire n'ûntû bwa eeyia."
40009014	Kagiita kamwe athingati ba Njoana Mûbaatithania baathiire kîrî Yiesû bamûûria, "I kî n'ûntû tiû na Abarisai tûtîîragîra kûrîa irio n'ûntû bwa maromba, îndî arutwa baaku bo batitîîragîra?"
40009015	Yiesû abaûria, "Bwaûmba kwîrîgîîra antû bara beete wikiini barega kûrîa rîra mûgûrani arî oogo? Îndî kûrî kagiita gagaakinya mûgûrani arutarutwe kîrî bo. Rîru nwa barege kûrîa irio.
40009016	"Gûtirî muntû eekagîra nguo kîraka na gîtaame gîtarî gîkûrû ataambîîte gûkîbûûra n'ûntû nguo înu yabûûrwa gîtaame gîku igîkaamîkuuyia îgendeerie.
40009017	Na kaîrî, gûtirî we eekagîra ûkî bwa kûrugwa warîru nceemaani înkûrû n'ûntû nceema nîgaatûûmûka yûûre mana na ûkî bwene. Ûkî bwa kûrugwa warîru bwîkagîrwa nceemaani îtarî nkûrû kaingo gûtarî kîo kîûra."
40009018	Yiesû akîaragia woogu, mûtongoria ûmwe wa sinagoogi akûmwona aaya kîrî we. Aaturia maru mbere yake, amwereka mûno amwîra, "Kaarî gaakwa i weendî gaakua. Itû ncû tûthi ûkaigîîre njara kariûke."
40009019	Yiesû na arutwa baake baûka bamûthingata.
40009020	Bathiîte mûka ûmwe aaya. Mûka ûyu naanyamaarîîtue mûno i ndwari ya kûrua nthakame bantû a mîanka îkûmi na îîrî. Aaya bwa nyuma ya Yiesû, aatongithia mûthia wa nguo yake
40009021	akîbîîraga na nkoro, "Ngatonga nwa nguo yake yonka nkaabua."
40009022	Yiesû aûndûka nyuma amwîra, "Ûtikaamake, mwarî wakwa. Wîtîgio bwaku bûgûtûma woora." Na nthûti weenu mûka ûyu oora.
40009023	Yiesû bagûkinya kwa mûtongoria ûyu, aathûngîra nyomba. Eethîra augia ba mbeebe na kîrîndî kiingî mûno gûku ndeni gîkîyogaga.
40009024	Abeera, "Umaani. Kaarî gaka ti gakuû ikamaami." Yiesû akuuga ûgu boona ta gûtarî bu augaga.
40009025	Antû bakûrutwa nja Yiesû aathûngîra kûra kaarî gaku kaarî, akagwata njara agaûkîîria.
40009026	Nkuma înu yatambua gûntû gûku kunthe.
40009027	Yiesû akuuma agu athiîte, ntûngi ciîrî ciamûthingata ikiugagîîria na inya, "Mwana wa Ndaundi, twîgue kîao!"
40009028	Akûthûngîra nyomba, ntûngi inu ciîrî ciaya kîrî we. Aciûria, "Ibûgwîtîgia ndaûmba kûbworia?" Ntûngi inu ciamwîra, "Yîî, waûmba, Mwathani."
40009029	Yiesû aatambûrûkia njara abatonga meetho. Abeera, "Kûrookara ûgu bwîtîgîîtie."
40009030	Baatua kwona. Yiesû aacooka abakaania mûno abeera, "Bûtikeere muntû mantû mama."
40009031	Antû bakuumagarûka baariûnga na ntûûra bagîtambagia nkuma ya Yiesû gûntû gûku kunthe.
40009032	Warîra Yiesû bakiumagarûka nyomba aareeterwa maamu aarî na kîrundu kîîthûûku.
40009033	Kîrundu gîku gîkwîngatua muntû ûyu aanjîîria kwaria. Kîrîndî kîarigara kîauga, "Aba, gûtooneka ûntû ta bûbû kaîrî Isiraeri!"
40009034	Abarisai bauga, "I mûnene wa irundu biithûûku eeyaga muntû ûyû inya îra eengatagia n'yo irundu biithûûku."
40009035	Yiesû aariûnga taûni na ntûûra cionthe akîrutanaga antû masinagoogiini maao na agîtûmagîîria ntheto îmbega ya ûnene bwa îgûrû, na akîoragia antû mbayua cia mîthemba yonthe.
40009036	Eegua antû kîao akwona bûra baanyamaarîîte bûgana banyageere ta ng'ondu itarî na mûrîîthi.
40009037	Yiesû eera arutwa baake, "Maketha i maingî, îndî akethi i baakai.
40009038	Kwoogu rombaani Mwathani wa maketha atûme akethi îkethaani rîake."
40010001	Ntugû îmwe Yiesû eeta amwe arutwa baake barî îkûmi na baîrî. Abaa inya ya kwîngatia irundu biithûûku na ya kworia antû ndwari na mbayua cia mîthemba yonthe.
40010002	Mariîtwa ma atûmwa babu baatûmirwe maarî, Simioni (ûra kaîrî eetagwa Petûrû), mûruagina Enderea, Njakubu wa Cabendi na mûruagina Njoana,
40010003	Piripû, Bathoromayo, Tooma, Mathayo ûra aarî mûrûngithia ûgooti, Njakubu wa Arubayo, Thandayo,
40010004	Simioni Mûkaanani, na Njundas Mûcikariota ûra aakunyanîîre Yiesû, amûgwatithia.
40010005	Yiesû aabatûmire abeera, "Bûtikaathi nthîgûrû cia bara batarî Ayaundi kana bûthi taûni ya Asamaria.
40010006	Îthiini kîrî Aisiraeri. Bakari ta ng'ondu ciûrîîte.
40010007	Bûthi bûgîtûmagîîria bûkiugaga, 'Ûnene bwa îgûrû bûkûthengeera.'
40010008	Bworie bara baayie, bûriûkie bara bakuû, bworie bara barî na mîtigiri na bwîngatie irundu biithûûku biume kîrî bara barî na bio. N'ûntû bwetwe ûtheri eyanaani bûtakûrîwa.
40010009	"Bûtigaakamate mbeeti kana mbia cia thaabu, fetha, kana mûthemba ûngî,
40010010	na bûtigaakamate mbooro. Bûtigaakamate nguo îngî tatiga îra muntû eekîrîte kana iraatû bingî tatiga bira muntû eekîrîte. Na bûtigaakamate mîraagi ya gwîkinyîîria n'yo, n'ûntû mûruti ngûgî nabatîîrue amenyeerwa.
40010011	"Bwathi taûni kana ntûûra îra bûkaathi, bûcûe muntû ûmwagîru bûkare gwake mwanka rîra bûkaathi.
40010012	Bwathûngîra gwake bwambe bûkeethie antû nkeethi cia ûkiri.
40010013	Weegua bûkaagwatwa ûgeni ku ûkiri bûrookara mûciî ûyu. Îndî weegua bûtiigwatwa ûgeni batiikara na ûkiri mûciî ûyu!
40010014	Bara batakîbûgwata ûgeni kana bara bakaarega kûbûthikîîria bûbaturaturîre tîîri ya mbayo cienu rûrî rwano rwa kûboonia bûtirî ngwatanîro na bo.
40010015	Na mma ga nkûbwîra, rîra ntugû ya îgamba îgaakinya antû ba taûni cia Sondomu na Ngomoora ûkeegua barî kaaba nkûrûki ya antû ba taûni ta înu."
40010016	Yiesû eera arûtwa baake, "Ndabûtûma bûrî ta ng'ondu gûntû kûrî ncûûgi. Kwoogu karagaani bwîmenyeereete bûrî na ûûme ta kayûgû na ûkiri ta îcea.
40010017	Bwîmenyeere n'ûntû antû bakabûthitanga biamaani biao na babûringithie ibooko masinagoogiini maao.
40010018	Na bûkaathitangwa kîrî aathani na anene n'ûntû bwakwa, îndî bûgakûûyîîra kîrî bo na kîrî antû bonthe.
40010019	Îndî wana babûthitanga kootiini bûtikaûrie n'ata bûkauga, kana n'ata bûgaacookia. Îgiita rîakinya bûkeewa bwa kuuga,
40010020	n'ûntû bûra bûkauga ûtiîgua buumanîîtie naabi. Bûkeewa bûra bûkauga i Kîrundu wa Abaagu.
40010021	"Muntû agaakunyanîra mûruagina aûragwe n'anene. Mwana agaakunyanîrwa n'îthe, na aana bakaang'entera aciari baao babaûragithie.
40010022	Bûkaamenwa n'antû bonthe n'ûntû bwakwa. Îndî ûra ûkaûmîîria mwanka mûthia akoonokua.
40010023	Bûkaaya kûnyamaarua ntûûra îmwe, bûtoorooke bûthi îngî n'ûntû na mma ga nkûbwîra, ûtiîgua bûgûkomania ntûûra cia Isiraeri cionthe mbere ya Mwana wa Muntû aaya.
40010024	"Mûrutwa t'we mûnene kîrî mwarimû wake. Na mûruti ngûgî t'we mûnene kîrî ûra arutagîra ngûgî.
40010025	Mûrutwa agatuatia mwarimû wake, ûgu ibûmûganîîte. Na mûruti ngûgî agatuatia ûra arutagîra ngûgî, ûgu ibûmûganîîte. Ûkoona i mwene mûciî beetire Bericebuuri, mûnene wa irundu biithûûku, t'wa antû ba mûciî wake."
40010026	Yiesû abeera, "Îndî amwe noogu bûtikaabakuthûke n'ûntû ûntû bunthe bûra bwithe nwa bûkaamenyekana na gûtirî witho bûtakiumbûka.
40010027	Mara nkaabwîra kûrî ûtugû, îraani antû mo kûrî mûthenya. Na mara nkaabwîra na kîoye, bûtwe mîtîîni kûra îgûrû buugîîrie antû beegue.
40010028	Bûtigaakuthûke bara baûmba kûûraga mwîrî akî, îndî bataûrage mwoyo. Kuthûkaani ûra aûmba kûûraga mwîrî na akathiria mwoyo na mwanki wa îcamaarîro.
40010029	Anga ûkeendia tûnyoni twîrî tûniini twauma mbia kûrî? Îndî amwe noogu, gûtirî nwa kamwe ga tu gakua, nwanga Abaagu ûra arî îgûrû eendeete.
40010030	We wana ntundu ira irî biongo bienu cionthe naciiyî n'igana.
40010031	Kwoogu menya bûmaka. Biû bûrî gîtûmi nkûrûki ya tûnyoni tûtatarîka."
40010032	Yiesû auga, "Ûra agakûûyîîra kîrî antû, wana niû nkamûkûûyîîra kîrî Baaba ûra arî îgûrû.
40010033	Îndî ûra agankaana kîrî antû, wana niû inkaamûkaana kîrî Baaba ûra arî îgûrû."
40010034	Yiesû auga, "Bûtigeeciirie mbûyîîte kûreeta ûkiri nthîgûrû. Ntiyîîte kûreeta ûkiri, ndeeteete ndûa,
40010035	n'ûntû mbûyîîte kwathûrana muntû na îthe, mwarî na gina, mûk'wa mwana na ciaraawe.
40010036	Na ngaatûma muntû amenwa kûrû n'antû ba mûciî wake bongwa."
40010037	Yiesû auga, "Muntû ûra eendaga îthe kana gina nkûrûki yakwa, kana ûra eendaga mwana wake nkûrûki ya bûra ambendeete atiagîrîte auga n'wakwa.
40010038	Muntû atagîkamata mûtharaba wake anthingata atiûmba gûtuîka wakwa.
40010039	Ûra acûaga wengwa gûtûûra mwoyo akaûra. Îndî ûra akeeruta n'ûntû bwakwa agaatûûra mwoyo."
40010040	Yiesû auga, "Muntû ûra akaabwîtîgîra i niû akeegua agîîtîgîra. Ûra aambîtîgagîra n'ûra aantûmire eetîgagîra.
40010041	Ûra eetîgagîra kîroria n'ûntû bwa kwîgua i kîroria akeewa kîewa kîganeene na gîa kîroria. Na ûra ageetîgîra muntû wa Ngai n'ûntû bwa kwîgua i muntû ûmwagîru, kinya we akeewa kîewa kîganeene na muntû ûmwagîru.
40010042	Na mma ga nkûbwîra, ûra agaakundia nwa rûûyî rûûtheri ûmwe wa athingati baba baakwa baniini n'ûntû bwa bûra barî athingati baakwa, i mma atiaga kîewa."
40011001	Yiesû akûthiria kûrutana arutwa baake bara îkûmi na baîrî, auma agu baarî. Aariûnga na taûni cia gûntû gûku akîrutanaga antû na akîbatûmagîîria.
40011002	Njoana Mûbaatithania arî nceera akwîgua bûra Kîrîstû aarûthaga, aatûma bamwe ba arutwa baake.
40011003	Baathi baûria Kîrîstû, "I woû tweerirwe ûkaaya kana n'ûngî?"
40011004	Yiesû abeera, "Cookaani bwîre Njoana bûra bweegua na bûra bwoona.
40011005	Ntûngi nikwona, bionje ibikûthi, bara baayie mîtigiri ibakworua, ipûra ibikwîgua, bara bakuû ibakûriûkua, na ntheto îmbega nîgûtûmîîrua nkîa.
40011006	Kîthaarimo i kîrî ûra aambîtîgîîtie atarî na nkanja."
40011007	Arutwa ba Njoana bakûthi, Yiesû aanjîîria kwîra antû mantû ma Njoana. Abaûria, "Rîra bwathiîte rwanda kwona Njoana rî, n'ata bwerîgagîîra? Bwathiîte kwona rûrara rûkiinainua i ruuo?
40011008	Kana i mbi bwathiîte kwona? I muntû eekîrîte nguo imbega? Bara beekagîra nguo ta inu boonekanaga mîciî ya anene.
40011009	Kwoogu i mbi bwathiîte kwona? Ti kîroria? Na mma ga nkûbwîra, aarî nkûrûki ya kîroria.
40011010	N'we agweteetwe Maandîkooni Maatheru akîîragwa, 'Ga ngûkwîra, ngaatûma mûtûmwa wakwa mbere ya ûkinya akûrûthîre njîra.'
40011011	Na mma ga nkûbwîra, kîrî aana bonthe bara baaciarwa n'aka, gûtirî ûngî ooneka arî mûnene ta Njoana Mûbaatithania. Îndî kinya ûra oonekaga arî mûniini kîrî bara barî ba ûnene bwa îgûrû, n'ûmûnene nkûrûki yake.
40011012	Kuuma îgiita rîa Njoana Mûbaatithania mwanka îîndî, ûnene bwa îgûrû bûkûrûkagwa na taka. Na bara baûmîîru i bo bakûrûkaga ku.
40011013	Iroria bionthe bira biarî oogo mbere ya Njoana ibiagweteete mantû mama ma ûnene bwa îgûrû, na wana kinya watho bwa Musa ibûgweteete.
40011014	Na kîrî ûra akwenda gwîtîgia, Njoana n'we eeragîîrwa rîra kweragwa, Eriya akaaya kaîrî.
40011015	Ûra arî na matû neegue.
40011016	"I mbi mma mbûmba kûbuanaania n'yo antû ba ntugû ino? Bakari ta twana tûrîîkanîîte thokooni, tûmwe tûkeeraga tûra tûngî,
40011017	'Tuugiirie mîtûûrirû, bwarega kûgoyia. Tûkwina ndwîmbo cia mathiko, bûtirarîra.'
40011018	"Ndiuga ûgu, n'ûntû Njoana akûrega kûrîa irio bira baarîyaga, aatua gûtîîrîra kûrîa n'ûntû bwa maromba na aarega kûnyua ncoobi, antû baugire, 'Narî na kîrundu kîîthûûku.'
40011019	Mwana wa Muntû akûûya aarîa na aanyua, antû baatuire kuuga, 'Ûyû i muntû wa îtanûka, i mûtogooni, na i mûcoore wa arûngithia ûgooti na eeyia!' Îndî ûûme bwa kîîngai bwonekaga i bwa mma na maciara ma bu."
40011020	Yiesû aanjîîria kûtheta n'ûntû bwa antû ba taûni ira aaringîîte biama biingî bia kûrigarania na amwe na ûgu baarega kwîrira.
40011021	Auga, "Bûkoona thîîna, biû antû ba taûni ya Korosini! Na bûkoona thîîna, biû antû ba taûni ya Bethisainda! Ûkaaya kwîgua biama bira biaringirwe taûni cienu biaringirwe taûni ya Turo kana ya Sindoni antû ba taûni inu boona, wîgua bo beeririre, beekîra mathango wo tene, na muu beemincîria biongo kwonania kwîrira kwao.
40011022	Na ga nkûbwîra, ntugû ya îgamba antû ba Turo na Sindoni bakeegua barî kaaba kîrî biû.
40011023	Naabi antû ba taûni ya Kaperinaumu, weegua bûrîthûgaania bûgaakumua, Ngai akaabûgera îcamaarîro! Ûkeegua biama bira biaringirwe taûni yenu biaringirwe taûni ya Sondomu, wîgua taûni înu irî oogo wana îmunthî!
40011024	Ga nkûbwîra, ntugû ya îgamba antû ba Sondomu ûkeegua barî kaaba kîrî biû."
40011025	Yiesû auga, "Baaba, Mwathani wa îgûrû na nthîgûrû, ingûgûcookeria nkaatho n'ûntû withîîte bara baûgî na bara bathoomu mantû, îndî wagwûrîra mo bara beenyiîtie.
40011026	I mma, Baaba, woû nwa bu weendeete gûkarîka ûgu.
40011027	"Ngai Baaba nampete mantû monthe. Gûtirî we aiyî Mwana tatiga Îthe. Na gûtirî we aiyî Îthe tatiga Mwana kana bara Mwana athuuraga akabagwûrîra we.
40011028	"Ncûûni bwinthe bara bûnogeete i gûkamata mîrigo îmîrito mbûnogokie.
40011029	Thûkiani gîcooki gîakwa bwîkîre mbûrutane bûnogoke nkoro n'ûntû niû ndî ûmûbooreeru na indînyiîtie.
40011030	Gîcooki gîakwa i kîûthû na mûrigo ûra nkaabwaîkia n'ûmûûthû."
40012001	Kagiitaani wagaku ntugû îmwe ya Sabatû, Yiesû akûrûkîîrîîte gûntû kwarî na mînda ya ngano, arutwa baake beegua yûûra mûno. Baanjîîria kuuna ngano bagiikithaga na njara bakarîa.
40012002	Abarisai bakwona ûgu baûria Yiesû "I kî n'ûntû arutwa baaku bakuuna ngano bakîrîyaga na batibuirîîte barûtha ûgu ntugû ya Sabatû?"
40012003	Yiesû abaûria, "Ka bûtaathooma bûra Ndaundi na bara baarî n'we baarûthire beegua yûûra?
40012004	Aathiire nyomba ya Ngai arî na bara baarî n'we baarîa mîgaate îra mîtheru na ibwiyî mîgaate înu itikîrûmwa i muntû ûngî tatiga athînjîri ba Ngai bonka.
40012005	Kana ka bûtathoomeete mabuku ma watho bwîgua bûra athînjîri babîtagia ntugû ya Sabatû baathi nyomba ya Ngai na batitaragîrwa marî meeyia.
40012006	Îndî ga nkûbwîra, kûrî bu bûrî aaga bûnene nkûrûki ya nyomba ya Ngai.
40012007	Tookeegua ibwamenyaga bûra ntheto îno ya Ngai yugaga atî, 'Mbendaga antû beeganua kîao nkûrûki ya baruta kîgongwana,' bûtikîgiitîra îgamba muntû ataarî na mabîtia.
40012008	Kwoogu Mwana wa Muntû n'we Mwathi wa Sabatû."
40012009	Yiesû auma agu aathi bantû angî aathûngîra sinagoogiini.
40012010	Ikwarî na muntû oonjeete njara gûku sinagoogiini. Abarisai bara baarî gûku bagîcûa ûntû bwa kûthitangîra Yiesû, bamûûria, "Watho ibwîtîgîîrîîtie muntû oorania ntugû ya Sabatû?"
40012011	Yiesû abaûria, "N'ûû wacienu ataruta ng'ondu yake mûthûrûriini ntugû ya Sabatû?
40012012	Muntû n'we arî gîtûmi nkûrûki ya ng'ondu. Ti bu? Kwoogu watho ibûgwîtîgîîria muntû arûtha mantû meega ntugû ya Sabatû."
40012013	Yiesû eera muntû ûyu oonjeete njara, "Tambûrûkia njara yaku." Muntû ûyu akûmîtambûrûkia yabua yakara ta îra îngî.
40012014	Abarisai bakuuma gûku sinagoogiini baabanga kûûraga Yiesû.
40012015	Yiesû akûmenya mûbango ûra baarî na uu auma agu aathi. Antû baingî mûno bamûthingata, Yiesû abooria bonthe.
40012016	Îndî abakaania abeera batikauge n'we ûû.
40012017	Ntheto ira ciariirue i kîroria Isaaya ciaûyûra, rîra augire,
40012018	"Ûyû i mûruti ngûgî wakwa ûra nthuurîîte, ûra mbendeete, na nankenagia. Nkamwîkîra Kîrundu wakwa, na agaatûmîîria antû batarî Ayaundi, abamenyithie mantû ma kûgiitîrwa îgamba.
40012019	Atiithetania na antû, kana aringa gîtuma, kana arûtha mûceemanio aarîria antû.
40012020	Atiigiitûkania karara kara kang'inyang'inyûkanu, atioria taa îra îrî akubî kwora. Akaathi na mbere kûruta ngûgî mwanka ûmma bûcinde ûthûûku,
40012021	na antû bara batarî Ayaundi beerîgagîîre riîtwa rîake."
40012022	Antû baareetera Yiesû muntû arî na kîrundu kîîthûûku. Mûntû ûyu atoonaga na ataaragia. Yiesû amworia aatua kwaria na kwona.
40012023	Antû bonthe baarigara. Baatua kûûrania, "Waûmba kwîgua ûyû n'we Mwana wa Ndaundî?"
40012024	Abarisai bakwîgua mantû mamu bauga, "I Bericebuuri, mûnene wa irundu biithûûku amweyaga inya ya kwîngatia irundu biithûûku, na t'ûngî."
40012025	Yiesû akûmenya bûra bwarî mathûgaaniani maao, abeera, "Ûnene bûkaathûkana bûtitûûra. Na antû ba taûni îmwe kana ba mûciî ûmwe bakaathûkana, taûni înu kana mûciî ûyu ûtitûûra.
40012026	Ûkeegua Saitaani arîîngatia Saitaani neegua aathûkeene. Kwoogu n'ata ûnene bwake bûûmba gûtûûra?
40012027	Ûkaaya kwîgua mbîngatagia irundu biithûûku ngîtûmagîra inya ya Bericebuuri rî, antû beenu batûmagîra inya ya ûû kûbiîngatia? Bûra barûthaga i bu bûgaatûma bûmenya bûra bûkuuga.
40012028	Îndî ûkaaya kwîgua mbîngatagia irundu biithûûku ngîtûmagîra inya ya Kîrundu wa Ngai, i mma ûnene bwa Ngai ibûbûkinyîîrîîte.
40012029	"Arîo rî, n'ata muntû abunjia nyomba ya muntû arî na inya akathûkia into biake na taka? Nwanga akaamba akamûthaîka na îkanda, rîru i rîo athûngîra nyomba akamûtunya into.
40012030	"Ûra atagwatanagîra naani i mûnthû wakwa. Na ûra ateethîranagia nkîîthîrania nanyagaaragia.
40012031	"Na ka mbwîreeni, antû bakaarekerwa meeyia monthe na mantû maathûûku monthe mara baaria îgûrû rîa Ngai. Îndî ûra akaaria mantû maathûûku îgûrû rîa Kîrundu Ûmûtheru atiirekerwa.
40012032	Muntû wonthe ûra akaaria mantû maathûûku îgûrû rîa Mwana wa Muntû akaarekerwa. Îndî ûra akaaria mantû maathûûku îgûrû rîa Kîrundu Ûmûtheru atiirekerwa îgiitaani rîrî na îgiitaani rîra rîkaaya."
40012033	"Mûtî ûrî ûmwega ûciaraga matunda meega na mûtî ûrî ûmûthûûku ûciaraga maciaro maathûûku.
40012034	Biû rûciaro rwa njoka! N'ata bûûmba kwaria mantû meega na bûrî antû baathûûku? Kanyua kaaragia mantû mara mooyûri nkoro.
40012035	Muntû ûmwega aaragia mantû meega mara maumaga nkorooni yake. Na muntû ûmûthûûku aaragia mantû maathûûku mara maumaga nkorooni yake.
40012036	Îndî ka mbwîreeni, kiugo kîonthe gîtaagîrîte kîra antû baaragia bagaatarîrwa kîo ntugû ya kûgiitîrwa îgamba.
40012037	Wamuntû akaagiitîrwa îgamba bwega kana bûûthûûku kûringana na mîgambo yake."
40012038	Abarisai bamwe na aarimû ba watho beera Yiesû, "Mwarimû, tûrîenda ûringa kîama twona."
40012039	Yiesû eegua ûgu auga, "I rûciaro rûûthûûku rwa aregi Ngai rûkwenda kwona kîama. Gûtirî kîama kîngî bûkoona tatiga kîra gîa kîroria Njona.
40012040	Wata Njona bûra aakarire nda ya îkûyû ntugû ithatû mûthenya na ûtugû, wana Mwana wa Muntû agaakara nthîgûrû ndeni ntugû ithatû.
40012041	Na rîra antû ba taûni ya Ninebe bakaariûkua ntugû ya antû kûgiitîrwa îgamba bakaabûtuîra ibwîyîîtie n'ûntû bo ibeeririre Njona akûbatûmîîria, na îîndî ûra arî aaga n'we mûnene kîrî Njona.
40012042	Na mûnene ûra wa mûka wa nthîgûrû îra yeetagwa Ceba aariûkua ntugû ya antû kûgiitîrwa îgamba akaabûtuîra ibwîyîîtie n'ûntû we aumire wo kûraaya kûûru aathi kwîgua ûûme bwa mûnene Soromoni bûra aarutanaga, na îîndî ûra arî aaga n'we mûnene kîrî Soromoni."
40012043	Yiesû auga, "Kîrundu kîîthûûku kîauma kîrî muntû, kîthiyaga kîriûngîîte gîgakûrûkîîra gûntû na gûntû gûtarî rûûyî gîgîcûa bantû gîkara. Kîaga gîkeebîîra,
40012044	'Gancooke nyomba yakwa îra nkûrû, kûra ndaumire.' Gîacooka kîîthagîra gûtarî we arî ku, nyomba îrî întheru, na îkari bwega.
40012045	Kîona ûgu, kîthiyaga gîkagîîra irundu bingî mûgwanja biithûûku nkûrûki ya kîo bikaaya bikathûngîra muntû ûyu bigakara ku. Rîra gûkaraga ûgu, muntû ûyu nathûûkaga nkûrûki ya bûra aakari mbereeni. Ûgu i ta bu gûgaakara kîrî rûciaro rûrû rûûthûûku."
40012046	Yiesû athiîte na mbere woogu na kwarîria kîrîndî, gina na aruagina baaya. Baarûngama ome ya nyomba înu aarî bakîendaga kwaria n'we. [
40012047	Muntû ûmwe eera Yiesû, "Nyûkwe na aruanyûkwe barî nja na ibakwenda kwaria naawe."]
40012048	Yiesû abaûria, "Taata na aruayia i ba ûû?"
40012049	Ooroota arutwa baake. Auga, "Taata na aruayia i baba barî aaga."
40012050	Kaîrî Yiesû auga, "Ûra wonthe arûthaga bûra Baaba ûra arî îgûrû eendaga kûrûthwa, ûyu n'we mûruayia, n'we mwarayia, na n'we taata."
40013001	Nyumaani ntugû weenu Yiesû auma nyomba, aathi aakara nthî rûteere rwa îria.
40013002	Kîrîndî kingî mûno gîa antû kîamwîthîranîra. Yiesû oona i kaaba atwe îtarûûni akare ku antû barî îgombeeni.
40013003	Yiesû abarutana mantû maingî agîtûmagîra ngerekano. Abeera, "Ntugû îmwe mwandi naathiire kwanda mbeû.
40013004	Na wabûra aamincaga mbeû yake mûndaani, imwe ciagwa njîraani, nyoni ciaya cioya.
40013005	Ingî na cio ciagwa njaraani cia maiga kûra gûtarî mûthetu wa kûgana. Itaakarakaranga itiraûma n'ûntû itaarî inthike mûthetuuni bwega.
40013006	Mwathû ûkwara ciauma n'ûntû iteebînjîrîte bwega.
40013007	Ingî na cio ciagûîre bantû kwarî na matî ma mîîgua. Ikuuma, matî mamu ma mîîgua maakûrania na cio maciinyîka.
40013008	Îndî kûrî ingî ciagwîre mûthetuuni ûmûnoru, ciauma, ciakûra bwega na ciaumana mûno. Imwe ciaciarana maita îgana, ira ingî mîrongo îthanthatû, na imwe mîrongo îthatû."
40013009	Yiesû aarîîkia na kuuga, "Ûra arî na matû neegue."
40013010	Arutwa baake baathi kîrî we bamûûria, "I kî n'ûntû waragîria antû ûgîtûmagîra ngerekano?"
40013011	Yiesû abeera, "Biû ibwetwe ûûme bwa kûmenya witho bwa ûnene bwa îgûrû, îndî bo batietwe bu.
40013012	Ûra arî na biingî akoongeerwa. Na ûra arî na kaniini agaatunywa ko.
40013013	Mbaragîria antû ngîtûmagîra ngerekano kaingo wana baacûûba batoona na baathikîîria bateegue kana baciûkîrwa.
40013014	I ta bo kîroria Isaaya aagwetaga rîra aaroririe auga, 'Kwîgua bûkeegagua bûthikîîrîîtie, îndî bûtiiciûkîrwa. Gûcûûba bûgaacûûbaga, îndî bûtiona.
40013015	Na gîtûmi i kwîgua antû baba n'antû baûmo biongo, baûrîrîtie matû na baincia. Ûkeegua ti bu, wîgua bakîonaga na meetho, bakîîgagua na matû, na bagîciûkagîrwa mathûgaaniani maao, bagacooka kîrî niû, nkabarekera.' "
40013016	Yiesû aathi mbere na kûbeera, "Îndî biû bûrî baathaarime, n'ûntû meetho meenu imakwona na matû meenu imakwîgua.
40013017	Na mma ga nkûbwîra, n'iroria biingî mûno na antû baingî mûno ba Ngai beendeete mûno kwona mara bwonaga, îndî bataamoona na bateegua mara bwîgagua."
40013018	Yiesû abeera, "Thikîîriani mbwîre bûra ngerekano îno îkûrutana.
40013019	Mbeû îra yagwîre njîraani, i ngerekano ya antû bara beegagua kiugo îndî bataciûre, Saitaani akaaya akabûria kîra gîkûrî kîande nkorooni.
40013020	Mbeû îra yagwîre njaraani cia maiga i ngerekano ya antû bara beegagua kiugo kîa Ngai bagagîîtîgia na mpwî bakeneete.
40013021	Na n'ûntû batiîgagua beebînjîrîte barika bwega, batikarangaga. Mathîîna mabagwata kana baanyamaarua n'ûntû bwa wîtîgio bwao bacookaga waara akûrû nthûti îmwe.
40013022	Mbeû îra n'yo yagwîre bantû arî na matî ma mîîgua, i ngerekano ya antû bara beegagua kiugo kîa Ngai, îndî n'ûntû bwa kwîthangîkia bagîciirîria mantû ma ûtûûro bûbû bwa nthîgûrû îno na kwenda ûtonga gûkainyîka kiugo gîkathaata.
40013023	Na mbeû îra yagwîre mûthetuuni ûmûnoru i ngerekano ya antû bara beegagua kiugo kîa Ngai bagagîciûra bakamenya bûra gîkuuga. I bo bareetaga maciaro maita îgana, bangî mîrongo îthanthatû, na bamwe mîrongo îthatû."
40013024	Yiesû abaa ngerekano îngî. Abeera, "Mantû ma ûnene bwa îgûrû makari ûûgû. Muntû aandire mbeû ya ngano îmbega mûndaani wake
40013025	mûnthû wake aaya ûtugû bûmwe antû bamaami, aandîîra nthangarî ku, aathi.
40013026	Ngano ikuuma cianjîîria gûkûra, nthangarî îra yanjîîria kwonekana.
40013027	"Aruti ngûgî baathi kîrî mwene mûnda bamûûria, 'Mûnene, anga ûtaandire mbeû îmbega mûndaani? Aabu i kû nthangarî yumîîte?' "Mwene mûnda abeera,
40013028	'Nwa mwanka wîgue i mûnthû aamîandire.' "Aruti ngûgî bamûûria, 'Tûmîkûûre îîndî kana?' "Mwene mûnda abeera,
40013029	'Tiganaani n'yo n'ûntû bûkamîkûûra yaûmba gûkûûkania na ngano.
40013030	Gaikûranie mwanka îgiita rîa maketha rîkinye. Rîakinya mbîîre akethi baakwa, "Mbere ambaani bwîthîranie nthangarî bûmîoge îgacinue mwanki, rîru bûkethe ngano bûgîîkagîra îkûmbîîni." ' "
40013031	Yiesû kaîrî abaa ngerekano îngî. Abeera, "Ûnene bwa îgûrû bûkari ta gapîndî ka mûtî kara kaniini kîrî mpîndî cionthe kara muntû aathûkiirie aanda mûndaani wake.
40013032	Gapîndî gaku wana weegua i ko kaniini kîrî mpîndî cionthe gaakûrire gaatuîka mûtî ûmûnene nyoni ciaya ciaka ntara mpong'iini cia uu."
40013033	Yiesû aacooka abeera, "Ûnene bwa îgûrû bûkari ta ndawa ya kwimbithia mîgaate îra mûka aathûkiirie eekîra mûtuuni ûmwingî yaimbithia mûtu ûyu unthe aguukanda."
40013034	Yiesû aatûmagîra ngerekano kwîra antû mantû monthe. Gûtirî bu akîbeera atagûtûmîra ngerekano.
40013035	Na wabu ûroria bûra kîroria kîaroriirie bwaûyûra, rîra kîaugire, "Nkaaragia na bo ngîtûmagîra ngerekano. Nkaagwetaga mantû mara mataiyîkeene kuuma nthîgûrû yaûmbirwe."
40013036	Yiesû aatiga antû aathi bwa nyomba îra aakaraga. Arutwa baake bamûthingata noogo. Bamwîra, "Twenda ûtûtaûrîra ngerekano îra ya nthangarî yaumanîrîtie na mbeû îmbega."
40013037	Yiesû abeera, "Muntû ûra aandîîte mbeû yake îmbega, i Mwana wa Muntû.
40013038	Mûnda i nthîgûrû, na mbeû îra mbega n'antû bara barî ba ûnene bwa îgûrû. Nthangarî n'antû ba ûra mûûî,
40013039	na mûmîandi i mûnthû, Nkoma. Îgiita rîa maketha i mûthiro wa nthîgûrû. Na akethi n'araîka.
40013040	"Wata bûra nthangarî îîthîranagua îkabîîthua, i ta bu ûkeegua gûkari kîrî bara barî ba ûra mûûî, Nkoma, rîra kagiita ka mûthiro wa nthîgûrû gagaakinya.
40013041	Mwana wa Muntû agaatûma araîka baake kîrî antû beethîranie kîonthe kîra kîreetaga wîyia na eeyia bonthe
40013042	babagere kîrûngûrûûni kîa mwanki kûra ûkeegua kûrî na kîrîro na kîeba kîînene mûno.
40013043	Rîru i rîo bara baagîrîte bagaayica ûneneeni bwa Îthe ta riûa. Ûra arî na matû neegue!"
40013044	Yiesû auga, "Ûnene bwa îgûrû bûkari ta ûtonga bwaithîîtwe bantû kîthakaani muntû abuona. Akûbuona aatiga aithania bantû kaîrî gûku kîthakaani gîku, aathi akeneete mûno eendia kîonthe kîra aarî na kîo aagûra kîthaka gîku."
40013045	Yiesû auga, "Kaîrî ûnene bwa îgûrû bûkari ta ruru. Ruru îra mûbiacaara aacûaga.
40013046	Akwona îmwe înthongi aathi eendia kîonthe kîra aarî na kîo amîgûra."
40013047	Yiesû auga, "Na kaîrî ûnene bwa îgûrû bûkari ta neeti îrî ngere îriani îkagwata makûyû ma mîthemba yonthe.
40013048	Yaûyûra, ategi bagakuuyia bakamiumîria igombeeni bagakara nthî bagataara makûyû mara meega bagîîkagîra ikabûûni, bagîteeyaga mara matarîîka.
40013049	Ûgu i ta bu ûkeegua gûkari îgiita rîa mûthiro wa nthîgûrû. Araîka bakaaya baathûrane bara bataagîrîte na bara baagîrîte.
40013050	Bara bataagîrîte bagerwe kîrûngûrûûni kîa mwanki kûra ûkeegua kûrî na kîrîro na kîeba kîînene mûno."
40013051	Yiesû abaûria, "Ibûgûciûra mantû mama monthe?" Bamûcookeria bamwîra, "Yîî."
40013052	Yiesû abeera, "Mwarimû wa watho wonthe ûra aciûkagîrwa i mantû ma ûnene bwa îgûrû i ta mwene mûciî ûra arutaga ome into biake biiyerû na biikûrû."
40013053	Yiesû akûthiria kweyana ngerekano inu aathi
40013054	bwa ntûûra yao îra baatûîre. Ntugû ya Sabatû îgûkinya aathi sinagoogiini aarutana antû. Bara baamûthikîîrie baarigara mûno. Baanjîîria kûûrania, "I kû muntû ûyû arutîîte ûûme bûbû na inya îno?
40013055	Anga we ti mûthaka ûra wa mûbundi wa mbaaû? Gina anga ti Maria na aruagina anga ti Njakubu, Njosebu Simioni na Njundas?
40013056	Aaragina na bo bonthe anga ti bara tûtûîre na bo gûkû? Aabu i kû arutîîte mama monthe?" Baarega kûmwîtîgia.
40013057	Yiesû abeera, "Kîroria i gîîtîîye, îndî kûra kiumîîte na antû ba mûciî wao batigîtîîyaga."
40013058	Yiesû ataûmba kûringa biama biingî n'ûntû bataamwîtîgagia.
40014001	Kagiitaani gaku Eronde ûra aathanaga rûteere rûru rwa Gariiri akwîgua nkuma ya Yiesû
40014002	eera aruti ngûgî baake, "Ûyu i Njoana Mûbaatithania arariûkire kûringana na inya înu arî n'yo ya kûringa biama."
40014003	Gwatuîkîîte Eronde augîîte Njoana agwatwe athaîkwe nceera, n'ûntû bwa Erondia. Erondia aarî mûka wa mûruagina wa Eronde eetagwa Piripû.
40014004	Njoana aakaraga akîîraga Eronde ti bwega gûkara na mûka wa mûruagina taka aarî wake, na Piripû arî mwoyo.
40014005	N'ûntû bwa ûgu, Eronde neendaga kûûraga Njoana, îndî agakuthûka antû n'ûntû naiyî antû iboonaga Njoana aarî kîroria.
40014006	Ntugû ya kîatho gîa gûkeneera gûciarwa kwa Eronde îgûkinya, mwarî wa Erondia ainîra Eronde na ageni baake ndanci bwega, aakenia Eronde.
40014007	Eronde aathiîtia amwîra, "Mbîîra kîonthe kîra ûkwenda na ngakwa kîo."
40014008	Mwarî aathwa i gina amwîra auge arîenda eewa kîongo kîa Njoana Mûbaatithania kîrî thaaniini warîru arî agu.
40014009	Mûnene akwîgua ûgu aagwatwa i kîeba. Îndî gûtirî bu akîrûtha arega kûmwaa kîo n'ûntû bwa bûra aarî akûthiîtia mbere kinya ya ageni baake. Kwoogu auga mwarî ûyu arûthîrwe woogu augire.
40014010	Aatûmana nceera Njoana aagiitwa kîongo
40014011	kîareeterwa mwarî wa Erondia kîrî thaaniini. Mwarî ûyu aathûkia aanenkera gina kîo.
40014012	Arutwa ba Njoana baathi baathûkia mwîrî wake baathi baathika. Bakûmûthika baathi beera Yiesû.
40014013	Yiesû akwîgua mantû mamu auma agu na îtarû aathi wenka bantû gûtaarî n'antû. Antû bakûmenya bauma taûni ciao bamûthingata na magûrû.
40014014	Warîra Yiesû agîkinyûka kuuma îtarûûni oona bûra antû baingîîte bûgana, abeegua kîao mûno. Ooria aayie.
40014015	Ûgoro bûgûkinya arutwa baake baathi bamwîra, "Igûkwenda gûtuga na i ta rwanda rûrû tûrî. Îra antû bathi kaingo bakinya ntûûra beegûrîra irio."
40014016	Yiesû abeera, "Gûtirî gîtûmi gîa kûbeera bathi. Beeni gîntû bûrî biû barîe."
40014017	Arutwa baake bamwîra, "Aaga i mîgaate îtaano na makûyû maîrî akî tûrî na mo."
40014018	Yiesû abeera, "Tareeteeni bio."
40014019	Yiesû eera antû bakare nthî nyakiini. Aathûkia mîgaate înu îtaano na makûyû mamu maîrî. Aacûûba îgûrû aacookeria Ngai nkaatho. Rîru ang'enyûranangia mîgaate înu aanenkera arutwa baake bagaîra antû.
40014020	Antû bonthe bara baarî agu baarîa baabaa. Arutwa beethîrania ikaabû îkûmi na biîrî bia mang'enyûrû ma mîgaate na inuku bia makûyû mara maatigarire.
40014021	Antû arûme bonka bara baagaagûrirwe baarî ngiri itaano, tûtagûtara aka na twana.
40014022	Nyuma ya ûgu Yiesû eera arutwa baake batwe îtarûûni bathiyage rûgongo rûra rûngî rwa îria, we aatigwa akîîra kîrîndî kîînûke.
40014023	Akûrîîkia gûtigana na kîrîndî, Yiesû aatwa karîmaani arî wenka kûromba Ngai. Aaromba mwanka gwatuga.
40014024	Thaa inu îtarû irîarî rîkûthi kûraaya mûno na irîainainagua i makûmbî ma rûûyî n'ûntû bwa bûra rwarîrigagîîria.
40014025	Rware rûgîtema Yiesû aaya kîrî arutwa baake athiîrîîte îgûrû rîa rûûyî.
40014026	Arutwa baake bakûmwona baamaka mûno. Bauga, "I nkoma." Baaringa gîtuma mûno n'ûguaya.
40014027	Warîru Yiesû aaria na bo. Abeera, "I niû, ûmîîriani! Tigaani kûmaka."
40014028	Petûrû amwîra, "Mwathani, weegua i woû, uga mbûye nthiîrîîte îgûrû rîa rûûyî na niû."
40014029	Mwathani amwîra, "Ncû!" Petûrû auma îtarûûni aakinya rûûyî aanjîîria kûthi kîrî Yiesû.
40014030	Îndî akwona bûra ruuo rwagana aagwatwa n'ûguaya, aanjîîria kûriama. Auga mbu auga, "Nteethia itû, Mwathani!"
40014031	Warîru Yiesû aatambûrûkia njara amûgwata. Amûûria, "Ka ûrî na wîtîgio bûniini ata? I kî ûtagwîtîgia?"
40014032	Bagûtwa îtarûûni ruuo rwatiga kûbuutana bûra rwabuutanaga.
40014033	Bara baarî îtarûûni baagonga Yiesû bauga, "I mma woû ûrî Mwana wa Ngai."
40014034	Yiesû na arutwa baake baaringa îria, baakinya bantû eetagwa Ngenesareeti.
40014035	Antû ba noogo bakûmwona bamûmenya. Baatûmana ntûûra antû beerwa. Antû baareetera Yiesû aayie baao bonthe bara baayîîtue.
40014036	Bamwereka bamwîra eetîgîîrie aayie batongithie nwa mûthia wa nguo yake. Yiesû akûbeetîgîîria bara bonthe batongithiirie boora.
40015001	Nyumaani Abarisai bamwe na aarimû ba watho ba kuuma Njerusaremu baathi kîrî Yiesû bamûûria,
40015002	"I kî n'ûntû arutwa baaku baunaga wîthîre bwetû bwa kûthamba njara mbere ya kûrîa irio?"
40015003	Yiesû abaûria, "I kî n'ûntû bûtaathîkagîra watho bwa Ngai bûgatindaga bwîngeene na kîîwîthîre kîenu?
40015004	Ngai augîîte, 'Tîîyaga abaagu na nyûkwe.' Na aacooka kaîrî auga, 'Ûra akaaruma îthe kana gina, na mma nakue.'
40015005	Îndî ûrutaniini bwenu biû buugaga muntû arî na gîntû aûmba gûteethia na kîo îthe kana gina, nwa abeere i gîa kûrutîra Ngai na atabateethie, na mamu ti mabîtia. Na kaîrî bûrutanaga antû kûrega gûtîîya beethe na bagina. Gûku ti kwagîra watho bwa Ngai gîtûmi n'ûntû bwa kûthingata kîîwîthîre kîenu?
40015007	Biû eebwithia baba! Isaaya naaroragia mantû meenu bwega rîra aandîkire,
40015008	'Antû baba baankumagia na tûnyua akî, nkoro ciao irî kûraaya mûno naani.
40015009	N'ûtheri bangongaga, mantû mara barutanaga i maathana magûtuîgwa n'antû.' "
40015010	Yiesû aacooka eera kîrîndî, "Thikîîriani bwîgue na bûciûre bûra nkuuga.
40015011	Kîra kîthûngagîra kîrî muntû gûkûrûkîîra kanyuani ti kîo gîtûmaga agîa mûgiro. Kîra kiumaga kanyuani i kîo gîtûmaga agîa mûgiro."
40015012	Arutwa ba Yiesû baathi kîrî we bamwîra, "Nûkûmenya Abarisai batirakenua i bûra uugire?"
40015013	Yiesû abeera, "Gîntû kîonthe kîra Baaba ûra arî îgûrû ataanda nagaakûûra na marindo meene.
40015014	Rekanaani na bo tu. Bûroona ntûngi îkwathîîra îra îngî njîra? Ntûngi îtiûmba kûgwata îra îngî mûtî n'ûntû bakeethîra îrinya i ku boorokera bonthe."
40015015	Petûrû amwîra, "Wenda twîre bûra ûkwenda kuuga na ngerekano îno."
40015016	Yiesû abeera, "Îkaanthî wana biû bûtiraciûra?
40015017	Bûrîenda kuuga îîndî bûtiiyî kîra kîthûngagîra mwîrî gûkûrûkîîra kanyuani kîthiyaga nda na gîgacooka gîkauma?
40015018	Îndî kîra kiumaga na kanyua kîîgagua kiumîîte nkorooni na i kîo gîtûmaga muntû agîa mûgiro,
40015019	n'ûntû nkorooni i ku kuumaga meeciiria maathûûku, ûûragani, ûthûngîîri na ûtheria, wamba, ûkûûyî bwa ûrongo, na kûrumanga antû.
40015020	Mama i mo mantû mara matûmaga muntû agîa mûgiro. Îndî kîrî Ngai, kûrîa ûtathambîîte njara gûtiûmba gûtûma ûgîa mûgiro."
40015021	Yiesû na arutwa baake bakuuma agu baathi bwa Turo na Sindoni.
40015022	Mûka ûmwe wa gûntû gûku aaya kîrî Yiesû amûkaîra amwîra, "Mwathani, mwana wa rûrîîyo rwa Ndaundi, itû mbîgua kîao! Kaarî gaakwa karî na kîrundu kîîthûûku mûno gîtakarekaga."
40015023	Îndî Yiesû gûtirî bu aamûcookeria amwîra. Arutwa baake baathi akubî baaria n'we bamwîra, "Ûtamwîre athi rîmwe bantû akara atuumîîte nyuma agîtûringagîra gîtuma?"
40015024	Yiesû auga, "Ndatûmirwe kîrî Aisiraeri bonka, bakari ta ng'ondu ciûrîîte."
40015025	Yiesû akîrîîkia kuuga ûgu, mûka ûyu aathi aaturia maru mbere yake. Amwîra, "Itû, Mwathani, nteethia."
40015026	Yiesû auga, "Ti bwega kûgerera kurû irio bia twana."
40015027	Mûka ûyu amwîra, "Bûbu bu n'ûmma, Mwathani. Îndî rî, wana kurû nirîyaga tûngenyua tûra tûgwîyaga rungu rwa meetha eene cio bakîrîa."
40015028	Yiesû amwîra, "N'ata ûrî na wîtîgio bûgana, mwekûrû! Bûra ûkwenda ûkaarûthîrwa bu." Na kuuma thaa wainu kaarî gaake kaabua.
40015029	Yiesû akuuma naagu aathi aakinya îriani rîa Gariiri. Aatamba na rûteere aathi aatwa karîmaani aakara nthî.
40015030	Kîrîndî kiingî mûno kîamwirîra bionje, ntûngi, ithua, maamu, na aayie ba mîthemba îngî bakîbaigagîîra akubî na magûrû maake. Yiesû abooria.
40015031	Kîrîndî kîarigara mûno, gîakumia Ngai wa Isiraeri gîkwona maamu ciatua kwaria, ithua biatua kûthi, bionje biabua, na ntûngi igûtua kwona.
40015032	Yiesû eeta arutwa baake abeera, "Inkwîgua antû baba kîao n'ûntû tûkarîîte na bo ntugû ithatû na batirî na irio. Ntikwenda beenûka na yûûra n'ûntû baûmba kûgwa njîraani."
40015033	Arutwa baake bamûûria, "I kû tûruta mîgaate ya kûgana rwanda ta rûrû tûrî ya kûrûmia kîrîndî gîkî kîonthe?"
40015034	Yiesû abaûria, "I mîgaate îgana îrî oogo?" Bamûcookeria bamwîra, "I mûgwanja na tûkûyû tûûkai."
40015035	Yiesû auga antû bakare nthî.
40015036	Aathûkia mîgaate înu mûgwanja na tûkûyû tûtu. Aacookeria Ngai nkaatho, aang'enyûranangia akînenkagîra arutwa baake, arutwa baagaîra antû.
40015037	Antû bonthe baarîa baabaa. Arutwa ba Yiesû beethîrania ikaabû mûgwanja bia ing'enyua bira biatigarire.
40015038	Antû arûme bonka baarî ta ngiri inya tûtagûtara aka na twana.
40015039	Rîru Yiesû eera antû beenûke, aatwa îtarûûni aathi bwa gûntû gweetagwa Magandani.
40016001	Abarisai bamwe na Asandukai baathi kîrî Yiesû. Bakîmûgeria bamwîra aringe kîama, kîrî rwano rwa kwonania inya îra arî n'yo kuuma îgûrû.
40016002	Yiesû abeera, "Bûkoona gwatuga gûtarî na matu buugaga, 'Rûû gûgaakea gûkembûkîîte.'
40016003	Na rûkîîrî buugaga, 'Îmunthî gûkaura n'ûntû kûrî na matu maayirû.' Ibwiyî kûraitha mwonekere wa matu bûkamenya bûra gûgaakara, îndî bûtikûûmba kûmenya bûra mantû mara magûtuîkîka ntugûûni ino makwonania.
40016004	I rûciaro rûûthûûku rwa aregi Ngai rûkwenda kwona kîama. Gûtirî kîama kîngî bûkoona tatiga kîra gîa kîroria Njona." Yiesû abatiga aathi.
40016005	Arutwa ba Yiesû bakîringanîria bathi rûgongo rûra rûngî rwa îria, bataaririkana bakamata mîgaate.
40016006	Yiesû abeera, "Îmenyeereeni îgûrû rîa ndawa îra Abarisai na Eronde batûmagîra kwimbithia mîgaate."
40016007	Arutwa baanjîîria kwaranîria. Bauga, "Arîtwîra ûûgû n'ûntû tûtiraaya na mîgaate."
40016008	Yiesû akwîgua bakîîrana ûgu abaûria, "N'ata bûrî na wîtîgio bûûniini! I kî n'ûntû bûkûthûgaania i bûra bûtarî na mîgaate?
40016009	Ka bûtagûciûkîrwa kinya îîndî? Ka bûtakûririkana rîra ndagaîrîîre antû ngiri itaano mîgaate îtaano? Bwaûyûriirie ikaabû bigana bia matigari?
40016010	Bûtikûririkana kinya rîra ndagaîrîîre antû bara ngiri inya mîgaate îra mûgwanja? N'ikaabû bigana bia matigari bweethîraniirie?
40016011	Aabu i kî îîndî n'ûntû bûtagûciûkîrwa bûmenya ti mantû ma mîgaate nkwaragîîria? Bwîmenyeere kîrî ndawa ya kwimbithia mîgaate ya Abarisai na Asandukai."
40016012	Rîru i rîo baaciûkîîrwe baamenya ataabeeraga beemenyeere kîrî ndawa ya kwimbithia mîgaate, aabeeraga beemenyeere kîrî moorutani ma Abarisai na Asandukai.
40016013	Yiesû agûkinya rûteere rûra taûni ya Kaisaria Piripi yarî aûria arutwa baake, "Înkûbûûria, antû baugaga Mwana wa Muntû n'ûû?"
40016014	Arutwa baake bamwîra, "Bamwe baugaga ûrî Njoana Mûbaatithania, bangî bakauga ûrî Eriya, na bangî na bo bakauga ûrî kîroria Njeremia, kana ûmwe wa iroria."
40016015	Yiesû aacooka abaûria, "Î biû buugaga ndî ûû?"
40016016	Simioni Petûrû amwîra, "Woû ûrî Kîrîstû, Mwana wa Ngai ûra arî mwoyo."
40016017	Yiesû amûcookeria amwîra, "Woû ûrî ûmûthaarime, Simioni mwana wa Njona, n'ûntû ti muntû akûgwûrîrîte mantû mama. I Baaba ûra arî îgûrû akûgwûrîrîte mo.
40016018	Ga ngûkwîra, i woû Petûrû. Ngaaka kanica yakwa îgûrû ya rwara rûrû, na wana gîkuû gîtimîkîria inya.
40016019	Ngakûnenkera mbungûro cia ûnene bwa îgûrû. Kîonthe kîra ûkaarega gûkû nthîgûrû, wana îgûrû igîkaaregwa. Na kîra ûgeetîgîîria gûkû nthîgûrû wana îgûrû gîgeetîgîîrua."
40016020	Yiesû abeera batikeere antû n'we Kîrîstû.
40016021	Kuuma îgiita rîru Yiesû aanjîîria kwonia arutwa baake nwa mwanka athi Njerusaremu anyamaarue mûno n'akûrû, athînjîri bara banene ba Ngai, na aarimû ba watho bamûûragithie. Îndî akaariûka ntugû ya ithatû.
40016022	Petûrû amwira gataaria, aanjîîria kûmwîra atige kuuga ûgu. Amwîra, "Mwathani, Ngai atiîtîgîîria mantû mamu na ntienda ûgu!"
40016023	Yiesû aûndûka amwîra, "Taaria aaga ndî, Saitaani, n'ûntû nûkûndigîîria ntiraingia kwenda kwa Ngai. Mathûgaanio maaku ti ma kîîngai i ma kîîmuntû."
40016024	Yiesû aacooka eera arutwa baake, "Muntû akeenda kûnthingata abatîîrue eetîîyîra, akamata mûtharaba wake, rîru anthingata.
40016025	Ûra oonaga mwoyo ûyû n'uu ûrî gîtûmi akaûra. Îndî ûra akeeruta n'ûntû bwakwa agaatûûra mwoyo.
40016026	Î rîo rî, i baita mbi muntû oona wana ûkeegua nthîgûrû yonthe n'yake, îndî akaaga mwoyo? Anga kûrî kîo muntû ateeyana akîenda kwonokia mwoyo wake?
40016027	"Mwana wa Muntû arî akubî kûûya na araîka baake arî na mwago wa Îthe. Eengeerie kûûya atuîre woora muntû kûringana na ngûgî yake îra arûthîîte.
40016028	Na mma ga nkûbwîra, bamwe ba baba barûngi aaga batiikua batooneete Mwana wa Muntû akîîya na ûnene bwake."
40017001	Nyuma ya ntugû ithanthatû Yiesû aathûkia Petûrû, Njakubu, na mûruagina Njoana, abatongoreeria baathi baatwa kîrîmaani kîîraaya mûno. Na baarî gûku bonka.
40017002	Arutwa babu baaraitha boona Yiesû aanjîîria kûgarûka. Ûthiû bwake bwatua gûkengakenga ta riûa na nguo ciake ciatua gûyica mûno ta werû.
40017003	Nthûti arutwa babu bathatû boona Musa na Eriya bakîaria n'we.
40017004	Petûrû akwona ûgu eera Yiesû, "Mwathani, na kaaba tûrî aaga. Weegua wenda mbîtîgîîria mbake tûganda tûthatû aaga--gaaku, ka Musa na ka Eriya."
40017005	Petûrû akîaragia woogu, îtu rîîyerû rîaya rîabakunîka. Beegua kayû kauma ku kauga, "Ûyû i Mwana wakwa na immwendeete mûno. Nankenagia mûno, mûthikagîîrieni!"
40017006	Arutwa bakwîgua ûgu beeturania nthî batiirithîîtie moothiû mûthetuuni n'ûguaya.
40017007	Yiesû aathi oogo abaringithia abeera, "Ûkîîraani, tigaani kûmaka."
40017008	Bagûûkîîra boonire Yiesû wenka, batoona babu bangî.
40017009	Beendamîîte baumîîte kîrîmaani gîku Yiesû aakaania arutwa baake abeera, "Bûtikeere antû mantû mara bwona mwanka rîra Mwana wa Muntû akaariûka aume kîrî bara bakuû."
40017010	Arutwa baake bamûûria, "I kî n'ûntû aarimû ba watho barutanaga bakauga nwa mwanka Eriya aaye mbere ya Kîrîstû aaya?"
40017011	Yiesû abacookeria abeera, "N'ûmma Eriya nwa mwanka aaye oone mantû magûkara bûra maagîrîtwe wîgua makari.
40017012	Îndî ka mbwîreeni. Eriya akûûya bataamwona ta muntû na gûtirî ûntû bataamûrûtha. Kinya Mwana wa Muntû nwa bu bakaamûrûtha."
40017013	Arutwa ba Yiesû baathûkiirie i Njoana Mûbaatithania augagîîra.
40017014	Yiesû na arutwa babu bathatû bakuuma gûku baarî kîrîmaani beethîra kîrîndî kîyire. Muntû ûmwe kîrîndîîni gîku aathi kîrî Yiesû aaturia maru mbere yake.
40017015	Amwîra, "Itû, Mwathani, mbîgîîrua kaîyî gaakwa kîao, karî na nkurî ikathîînagia mûno. Gakaraga gakîgwîyangaga mwankiini kana rûûyîîni.
40017016	Ngûkareeta arutwa baaku ibaremirwe i ko."
40017017	Yiesû auga, "Biû bûrî nthuke înthûûku, îtarî wîtîgio. I mwanka rî ngaakarania naabi? Na nkaabwinyîkîria mwanka rî? Ndeeteraani kaana gaku."
40017018	Yiesû aagondokera kîrundu gîku. Kîrundu gîku gîakagirîkia gîkiuma, kîathi. Kaana kaabua warîru.
40017019	Nyumaani barî bonka arutwa baûria Yiesû, "I kî n'ûntû tiû tûremirwe kwîngatia kîrundu kîra gîkûrî na kaana kara?"
40017020	Yiesû abeera, "N'ûntû bwa bûra wîtîgio bwenu bûrî bûûniini. Na mma ga nkûbwîra, bunka bûrî na wîtîgio wana ûkeegua ibûgana ta gapîndî kaniini nwa bûtûme kîrîma ta gîkî gîkûûka aaga gîkathi bantû angî. Gûtirî bu bûrema. [
40017021	Kîrundu ta gîku gîtiîngatîka na kîngî tatiga na maromba ma gûtîîrîra kûrîa.]"
40017022	Îgiita rîmwe barî amwe Gariiri, Yiesû eera arutwa baake, "Mwana wa Muntû akaaguutanîrwa anenkanîrwe kîrî antû
40017023	bara bakaamûûraga. Îndî akaariûka ntugû ya ithatû." Arutwa baake bakwîgua ûgu baagwatwa i kîeba.
40017024	Yiesû na arutwa baake bagûkinya taûni ya Kaperinaumu, arûngithia ûgooti bwa nyomba ya Ngai baathi kîrî Petûrû bamûûria, "Mwarimû wenu narîaga ûgooti bwa nyomba ya Ngai?"
40017025	Petûrû abeera, "Yîî, narîaga." Petûrû akûthi nyomba îra Yiesû aakaraga, mbere kinya amûgwetera, Yiesû amwîra, "Ingûkûûria, Simioni. Anene beethîranagia ûgooti kuuma kîrî ba ûû? I kuuma kîrî aana baao, kana i kuuma kîrî antû bara bangî?"
40017026	Petûrû amûcookeria amwîra, "I kuuma kîrî antû bara bangî." Yiesû amwîra, "Kwoogu aana baao batibatîîrue baûrua.
40017027	Îndî n'ûntû ntikwenda tûthûûrana na antû baba, thûkia ndwano ûthi îriani. Îkûyû rîra ûkaagwata ûraithe kanyua ka rîo ûkeethîra mbia ku. Mbia inu ûthûkie cio ûthi ûndîîrîîre na woû ûkîrîa ciaku na wacio."
40018001	Warîo arutwa ba Yiesû baaya kîrî we bamûûria, "N'ûû mûnene ûneneeni bwa îgûrû?"
40018002	Yiesû eeta kaana kaniini, akarûngamia mbere yao.
40018003	Abeera, "Na mma ga nkûbwîra, bûtikinya ûneneeni bwa îgûrû nwanga bûkagarûka bûgakara ta twana tûniini.
40018004	Ûra akeenyithia akare ta kaana gaka kaniini n'we akaathi ûneneeni bwa îgûrû.
40018005	Na ûra akenagîîra kaana ta gaka riîtwaani rîakwa, i niû akenagîîra."
40018006	Yiesû auga, "Ûra atûmaga nwa ûmwe wa baba baniini bambîtîgîîtie beeyia, i kaaba akoogeerwa iiga rîa kûthia nkingo akagerwa ndiani îra nene îriani.
40018007	Antû ba nthîgûrû bakoona thîîna n'ûntû bwa mantû mamu matûmaga antû beeyia! Mantû ta mamu matiûra, îndî ûra amareetaga akoona thîîna!
40018008	Weegua i njara yaku kana kûgûrû gwaku gûgûtûma wîyia, giita ûte! I kaaba ûkathi mwoyooni wa tene na tene ûrî na njara îmwe kana ûrî na kûgûrû kûmwe, nkûrûki ya ûkara ûrî na njara irî ciîrî kana magûrû marî maîrî na mûthiani ûgerwa mwankiini ûra ûtooraga rî kana rî.
40018009	Kana weegua i riitho rîaku rîgûtûma wîyia, rîtûre! I kaaba ûkathi ûneneeni bwa Ngai ûrî na riitho rîmwe, nkûrûki ya ûmaiga marî maîrî, na mûthiani ûgerwa mwankiini wa îcamaarîro.
40018010	"Menyeeraani bûtikaabûthie nwa ûmwe wa baba baniini, n'ûntû ga nkûbwîra, rîonthe araîka baao iboonanaga na Baaba ûra arî îgûrû. [
40018011	Mwana wa Muntû aayire kwonokia bara baûrîîte."]
40018012	Yiesû abeera, "Tathûgaaniani. Ûkeegua muntû arî na ng'ondu ciake îgana rî, îmwe ya cio îkaûra ntikuuga natiga inu ingî mîrongo kenda na kenda akathi gûcûa înu mbûru?
40018013	Na mma ga nkûbwîra, akaaya kûmîona amîkeneera nkûrûki ya ira ingî mîrongo kenda na kenda itakûûrîîte.
40018014	Ûgu i ta bu Baaba ûra arî îgûrû ateendaga kaana nwa kamwe ga tûtû tûniini kaûra."
40018015	Yiesû aathi na mbere abeera, "Muntû agakwîyîria, îthi ûmwîre bûrî baîrî bûra akwîyîîtie. Akaaya gûkûthikîîria na akoona meeyia maake nookamenya agûtuîka mûruanyûkwe kaîrî.
40018016	Îndî akarega gûkûthikîîria na akarega gwîtîgîîria meeyia maake, mwîtîre muntû ûngî ûmwe kana baîrî, kaingo ntheto wîgua irî na ûkûûyî bwa antû baîrî kana bathatû.
40018017	Akaaya kûrega kwîgua antû babu wana bo, îra kanica. Aarega kwîgua kanica n'yo, ûyu nookamûthûkia bûmwe na mûregi kana mûrûngithia ûgooti."
40018018	Yiesû abeera, "Na mma ga nkûbwîra, bunthe bûra bûkaarega gûkû nthîgûrû ibûkaaregwa kinya îgûrû. Na monthe mara na mo bûgeetîgîîria gûku nthîgûrû mageetîgîîrua kinya îgûrû.
40018019	"Na kaîrî ka mbwîreeni. Bûkagwatana antû baîrî bûgeetîganîîria kûromba gîntû kîna, Baaba ûra arî îgûrû akabwaa kîo,
40018020	n'ûntû ara baîrî kana bathatû beegagua barî n'ûntû bwa riîtwa rîakwa, mbîgagua ndî amwe na bo."
40018021	Petûrû aathi kîrî Yiesû amûûria, "Mwathani, i maita magana mbagîrîtwe kûrekera mûruayia ambîyia? Ti maita mûgwanja?"
40018022	Yiesû amûcookeria amwîra, "Ga ngûkwîra, ti maita mûgwanja. I maita mîrongo mûgwanja maita mûgwanja.
40018023	Ûnene bwa îgûrû bûkari ta mûnene ûmwe ûra eendaga mûtari wa mbia ciake ira aatigîrîte aruti ngûgî baake.
40018024	Akwanjîîria gûtarîrwa, aareeterwa mûruti ngûgî ûmwe aarî na îrandû rîa mamiirioni.
40018025	Na n'ûntû mûruti ngûgî ûyu ataarî na gîntû gîa kûmûrîa na kîo, mûnene wake auga akeendue amwe na mûka na twana twene na into biake bionthe bira aarî na bio, kaingo mbia inu cionara.
40018026	"Mûruti ngûgî ûyu aathi aaturîria mûnene ûyu maru amwereka mûno. Amwîra, 'Itû, mûnene, mpa kaanya ngakûrîa mbia ciaku cionthe.'
40018027	Mûnene amwîgua kîao, amûcaamîra îrandû rîake rîonthe, auga naakathi.
40018028	"Mûruti ngûgî ûyu akûthi, aathi kûrandûka mûruti ngûgî ûngî ta we aarî na îrandû rîake rîa tûbia tûgana ûna. Amûbûria, amûgwata mîmero, aanjîîria kûmwita akîmwîraga, 'Îmunthî nûkûûndîa, ûûndîe.'
40018029	"Mûruti ngûgî ûyu aagwa nthî na maru. Amwereka amwîra, 'Itû, aba, mpa kaanya, ngakûrîa.'
40018030	Îndî amwe na amwîra ûgu, muntû ûyu aarega auga athaîkwe mwanka rîra akaamûrîa.
40018031	"Aruti ngûgî bara bangî bakwona bûra muntû ûyu aarûtha, baathûûra mûno. Baathi bamuuga kîrî mûnene.
40018032	Mûnene akwîrwa, amwîta amwîra, 'Woû ûrî mûruti ngûgî ûmûthûûku mûno! Niû ntaakûrekeere îrandû rîaku rîonthe n'ûntû bwa bûra wamberekire bûgana?
40018033	Ka woû ûtakwîgua ûra ûngî kîao ta bûra niû ndakwîgiirue?'
40018034	Mûnene aathûûra mûno, auga airwe nceera mwanka rîra akaamûrîa ndururu ya mûthia.
40018035	"Ûgu i ta bu Baaba ûra arî îgûrû akaabûrûtha weegua muntû atiirekera ûra ûngî na nkoro yake yonthe mabîtia mara amûrûthîrîte."
40019001	Yiesû akûrîîkia kweyana ngerekano înu auma Gariiri aathi Njundea, rûgongo rûra rûngî rwa muuro wa Njorondani.
40019002	Antû baingî mûno bamûthingata, na kîrî bo ooria bara baayîîtue.
40019003	Abarisai bamwe baathi kîrî we bakîenda kûmûgeria beegua bûra akauga. Bamwîra, "Watho bwetû ibwîtîgîîrîîtie muntû acookia mûka kûringana na bûra akeenda?"
40019004	Yiesû abacookeria na kîûria abaûria, "Ka bûtaathooma bûra Maandîko Maatheru maugîîte?" Abeera, "Maandîko Maatheru maugîîte, kîambîrîriani ûra aûmbire akîûmba, 'Aûmbire antû barî muntû mûrûme na mûka.
40019005	Kwoogu muntû mûrûme aumaga kwa îthe na gina akagwatana na mûka wake. Na barî baîrî bagatuîka mwîrî ûmwe'
40019006	T'antû baîrî mwanya kaîrî, batuîkaga muntû ûmwe. Kwoogu bara Ngai agwatithanîîtie, gûtikaagîte muntû abaathûrana."
40019007	Abarisai bamûûria, "Na aabu i kî n'ûntû watho bwa Musa bwîtîgîîrîîtie muntû acookia mûka bunka aandîkîîte baarûa ya kwonania bakuumanwa?"
40019008	Yiesû abeera, "Musa aabwîtîgîîrie bûcookagia aka beenu n'ûntû bwa ûûmo bwa biongo bienu. Îndî kîambîrîriani gûtaakari ûgu.
40019009	Na ga nkûbwîra, muntû ûra acookagia mûka n'ûntû bwa ûntû bûngî bûtarî ûthûngîîri akagûra mûka ûngî, ûyu i kûthûngîîra eegagua akîthûngîîra."
40019010	Arutwa ba Yiesû bauga, "Ûkaaya kwîgua i bu mantû ma muntû na mûka makari ûgu rî, i kaaba rîmwe muntû agakara atagûreene kana atarî mûgûre."
40019011	Yiesû abeera, "T'antû bonthe baûmba gûciûra mantû mamu, tatiga bara Ngai eete gûciûkîrwa kwa mo,
40019012	n'ûntû kûrî arûme nthaata kuuma gûciarwa na kûrî bo baakabirwe n'antû, na bangî beenda gûtuîka nthaata n'ûntû bwa gûtûmîkîra Ngai. Ûra akûûmba gûciûra mantû mama naciûre."
40019013	Antû bamwe ibaareeteete twana kîrî Yiesû kaingo aturîîkîîra njara aturombera. Îndî arutwa baake baanjîîria gûkaania antû babu.
40019014	Yiesû abeera, "Rekanaani na twana tûûye kîrî niû. Bûtigaatûgirie n'ûntû ûnene bwa îgûrû i bwa bara bakari ta twana tûtû."
40019015	Yiesû aturîîkîîra njara atuthaarima. Agûtuthaarima aathi.
40019016	Îgiita rîmwe muntû ûmwe aathi kîrî Yiesû amûûria, "Mwarimû, n'ûntû bûrîkû bwega bûra ndûtha nkathi mwoyooni wa tene na tene?"
40019017	Yiesû amûûria, "I kî n'ûntû ûkûmbûûria bûra bwega? Ûra mwega n'ûmwe. Weegua nûkwenda mwoyo wa tene na tene athîkagîra maathana ma Ngai."
40019018	Muntû ûyu amûûria, "Maathana marîkû?" Yiesû amwîra, "Mara maugîîte, 'Ûtikaûragane,' 'Ûtikaathûngîîre,' 'Ûtikaiye,' 'Ûtigaatuyanîîre,'
40019019	'Tîîyaga abaagu na nyûkwe,' na 'Enda mûtûûri waku ta bûra wîbendeete.' "
40019020	Mûthaka ûyu eera Yiesû, "Mamu monthe immaathîkagîra. Gûtirî bûngî?"
40019021	Yiesû amwîra, "Weegua nûkwenda gûtuîka ûmwagîru kûrû, îthi wendie bira bionthe ûrî na bio ûgaîre nkîa mbia ira bikauma, rîru ûûye ûnthingate. Ûkarûtha ûgu ûkeegua ûrî na ûtonga îgûrû."
40019022	Muntû ûyu akwîgua ûgu aathi akîonanagia kîeba n'ûntû naarî na into biingî mûno.
40019023	Yiesû eera arutwa baake, "Na mma ga nkûbwîra, n'ata kûrî inya gîtonga kûthi ûneneeni bwa îgûrû.
40019024	Na wabu ga nkûbwîra, i ûûthû nkamîîra gûkûrûkîîra karinyaani ga cindano kîrî gîtonga kûthi ûneneeni bwa Ngai."
40019025	Arutwa bakwîgua ûgu baarigara mûno. Baanjîîria kûûrania, "Anga kûrî we akoonokua?"
40019026	Yiesû abacûûba. Abeera, "Kîrî muntû bûbu bûtiûmbîka, îndî gûtirî ûntû bûrema Ngai."
40019027	Petûrû aûria Yiesû, "Î tiû naati tûtigîîte bionthe twakûthingata rî, gûgaakara ata?"
40019028	Yiesû abeera, "Na mma ga nkûbwîra, rîra Mwana wa Muntû agaakarîra gîtî kîa ûnene mwagooni wa nthîgûrû înjerû, wana biû arutwa baakwa bûgaakarîra itî bia ûnene bûgiitîre îgamba mîîrîga ya Isiraeri îrî îkûmi na îîrî.
40019029	Na muntû wonthe ûra atigîîte mûciî wake, kana aruagina, kana aaragina, kana îthe, kana gina, kana twana, kana mûnda n'ûntû bwakwa akoona wega maita îgana, na akoona mwoyo wa tene na tene.
40019030	Baingî ba bara barî mbere bagaatuîka ba mûthia, bara barî mûthia batuîke ba mbere."
40020001	Yiesû eera arutwa baake, "Ûnene bwa îgûrû bûkari ta mwene mûciî ûra aaraûkire kuuma rûkîîrî mûno, aathi aacûa antû ba kûmûrutîra ngûgî mûndaani wake wa ncabiibû.
40020002	Akûboona na baagwatanîra akaabarîa îrîi rîa gîîntugû, aboonia mûnda.
40020003	"Aacooka aumagarûka kaîrî ta thaa ithatû. Aathi thokooni oona antû barûngi woogu mana gûtarî bu bakûrûtha.
40020004	Abeera, 'Kinya biû îthiini bûndutîre ngûgî mûndaani nkabûrîa bûra kwagîrîte.'
40020005	Beetîgîîria baathi. "Aacooka kaîrî ta thaa thiita na ta thaa kenda aacûa bangî.
40020006	Ta thaa kûmi na îmwe aumagarûka kaîrî eethîra bangî barûngi. Abaûria, 'N'ata n'ûntû bwatinda bûrûngi aaga mûthenya unthe gûtarî bu bûkûrûtha?'
40020007	"Antû babu bamwîra, 'Tûtiroona muntû wa gûtwaa ngûgî.' "Muntû ûyu abeera, 'Wana biû tûthiini bûkaandutîre ngûgî ya mûnda.'
40020008	"Ûgoro bûgûkinya mwene mûnda eera mûrûngamîîri wa ngûgî yake, 'Îta aruti ngûgî ûbee mbia ciao, na wanjîîrie na bara baaya rîa mûthia ûrigie na bara baayire rûkîîrî.'
40020009	"Bara baayire thaa kûmi na îmwe baaya baarîwa wakîra muntû îrîi rîa ntugû yûyûri.
40020010	Bara baayire rûkîîrî bakwona ûgu beerîgîîra bakaarîwa mbia inyingî nkûrûki yao. Îndî wana bo baarîirwe îrîi rîa ntugû.
40020011	Bakwona mbia ira beewa baanjîîria kûnung'unîra mwene mûnda
40020012	bakîmwîraga, 'N'ata ûûmba gûtûrîa bûmwe na antû barutîîte ngûgî îthaa rîmwe na tûtindîîte kûthithina mûthenya unthe tûkîrûngûraga i riûa!'
40020013	"Mwene mûnda aacookeria ûmwe wao amwîra, 'Bai, ntikûbûbîtîria. Tûtigwatanîîre nkaabûrîa îrîi rîa ntugû?
40020014	Thûkia bira birî biaku ûthi. I kwenda gwakwa ndatûmîra kûrîa bara baaya rîa îrigia bûmwe naabi.
40020015	Ga ntaûmba kûrûtha bûra nkeenda na mbia ciakwa? Kana i rûriitho bûkûbeegua n'ûntû bwa kûbua gwakwa?' "
40020016	Yiesû eera arutwa baake, "Bara barî mbere bagaatuîka ba mûthia, bara barî ba mûthia batuîke ba mbere."
40020017	Yiesû bathiîte Njerusaremu, eeta arutwa bara baake îkûmi na baîrî gataaria. Abeera,
40020018	"Îîndî tûthiîte Njerusaremu na Mwana wa Muntû agaakunyanîrwa anenkanîrwe kîrî athînjîri bara banene ba Ngai na aarimû ba watho bamûtuîre kûûragwa.
40020019	Na bakamûnenkanîra kîrî antû batarî Ayaundi bamûnyûrûnte, bamûringe ibooko, bamwambe. Îndî akaariûka ntugû ya ithatû."
40020020	Mwekûrû wa Cabendi aathi kîrî Yiesû arî na aana baake baîrî. Aaturîria Yiesû maru akîenda amûrûthîra ûntû.
40020021	Yiesû amûûria, "N'ata ûkwenda?" Mwekûrû ûyu amwîra, "Ndîenda uuga aana baba baakwa bagaakara amwe naawe ûneneeni bwaku, ûmwe rûteere rwaku rwa ûrîo na ûyû ûngî rwa ûmotho."
40020022	Yiesû eera aana babu, "Biû bûtikûmenya kîra bûkûromba. Bûkaûmba kûnyua gîkombe kîra nkaanyua gîa kûnyamaarua?" Bamûcookeria bamwîra, "Yîî, tûkaûmba."
40020023	Yiesû abeera, "Gîkombe kîra nkaanyua bûgakînyua, îndî ti niû mbagîrîtwe nthuura mbuga i ngania agaakara rûteere rwakwa rwa ûrîo kana rwa ûmotho. Naagu kûthuuranîrîtwe gûkarwa i bara Baaba ataarîîte."
40020024	Arutwa bara bangî îkûmi bakwîgua bûra Njakubu na Njoana beendaga babathûûra.
40020025	Yiesû abeeta baayanga akubî n'we. Abeera, "Bara barî anene ba nthîgûrû îno beendaga kwonia antû i bo anene, atongoria ba nthîgûrû beekumagia kwonia antû i bo atongoria, wata bûra bwiyî.
40020026	Îndî biû bûtibatîîrue bwîgua bûkari ûgu. Ûra wacienu akwenda gûtuîka mûnene natûmîkîre bara bangî.
40020027	Ûra akwenda gûtuîka wa mbere natûmîkîre bonthe,
40020028	ta bûra Mwana wa Muntû ataaya gûtûmîkîrwa. Aayire gûtûmîkîra antû na kûruta mwoyo wake wonokia antû baingî."
40020029	Yiesû na arutwa baake baumîîte bwa taûni ya Njeeriko, antû baingî mûno bamûthingata.
40020030	Ikwarî na antû baîrî ntûngi baakari rûteere rwa njîra. Bakwîgua i Yiesû aakûrûkîîte baanjîîria kûmwîta na inya bakiugaga, "Mwathani, Mwana wa mûciî wa Ndaundi, twîgue kîao!"
40020031	Antû baingî baanjîîria kûbakaania bakîbeeraga bakire, îndî bataakira. Baûkîîria tûyû na inya nkûrûki bakiugaga, "Mwathani, Mwana wa mûciî wa Ndaundi, twîgue kîao!"
40020032	Yiesû aarûngama abeeta. Abaûria, "N'ata bûkwenda mbûrûthîra?"
40020033	Ntûngi inu ciamwîra, "Mwathani, itûkwenda tûtua kwona."
40020034	Yiesû abeegua kîao. Aatambûrûkia njara yake abatonga meetho. Nthûti îmwe baatua kwona bamûthingata.
40021001	Yiesû na arutwa baake bathiîte Njerusaremu, barî akubî gûkinya beethîra bantû kwarî na Karîma ka Mîceituuni, gataûni geetagwa Bethipage. Bagûkinya oogo, Yiesû aatûma arutwa baake baîrî bathiyaga.
40021002	Abeera, "Îthiini gataûni gaka karî mbere aaga, na bwakinya ûgu bûkoona îng'ooi rîrî na kayaû rîthaîkîîtwe, bûthaûre rîo bûndeetere.
40021003	Ûra akaabûûria i kî n'ûntû bûkûrîthaûra, bûmwîre, 'I Mwathani arî bata na rîo na akarîcookia waaga, atiikarakara na rîo.' "
40021004	Ûntû bûbu bwatuîkîkire kaingo mantû mara Mwathani aariirie gûkûrûkîîra kanyuani ga kîroria maûyûra, rîra augire,
40021005	"Îra antû ba taûni ya Cayûni, 'Cûûba bwone mûnene wenu aayîîte. Neendeete ûkiri na akamatîîtwe n'îng'ooi, gatigiri, kayaû ka îng'ooi.' "
40021006	Arutwa babu baathi baarûtha wabûra Yiesû aabeerîîte.
40021007	Bamûreetera îng'ooi rîru na kayaû ka rîo, bamwarîra tûbuuti twao mûgongo wa mo, Yiesû aakarîra.
40021008	Antû baingî mûno baara tûbuuti twao barabaraani, na bangî baatema mathîgî bakîmwaragîra nthî.
40021009	Kîrîndî kîonthe kîra kîathiîte kîrî mbere ya Yiesû na kîra kîamuumîîte nyuma kîonthe kîanjîîria kuugîîria gîkiugaga, "Ocana kîrî Mwana wa mûciî wa Ndaundi! N'ûmûthaarime ûra aayîîte kwa riîtwa rîa Mwathani! Ocana kîrî ûra arî îgûrû mûno mûno!"
40021010	Bagûkinya Njerusaremu taûni yonthe yagwatwa i kîrigaro. Antû baatua kûûrania, "Ka muntû ûyû arî ûû?"
40021011	Bara baayanîîtie na Yiesû babeera, "Ûyu i Yiesû wa kuuma Nasareethi naara nthîgûrû ya Gariiri. I kîroria."
40021012	Yiesû aathi nyomba ya Ngai eengatia antû bonthe bauma ku bara baagûraga na bara beendagia into na nyamû. Aakuûrania meetha cia bara baakûûranagîa mbia na tûkongoro twa bara beendagia macea mara ma mîciî.
40021013	Aabeengatiirie akîbeeraga, "Maandîko Maatheru maugîîte, 'Nyomba yakwa îgeetagwa nyomba ya kûndombera,' îndî biû bûmîtuîkithîîtie 'îkurungu rîa kwîbithaga aamba!' "
40021014	Ntûngi na bionje biaya agu nyomba ya Ngai, Yiesû abooria.
40021015	Athînjîri bara banene ba Ngai na aarimû ba watho baathûûra mûno n'ûntû bwa mantû mamu Yiesû aarûthire ma kûrigaria, na n'ûntû bwa bûra twana twaugagîîria na inya agu nyomba ya Ngai tûkiugaga, "Ocana kîrî Mwana wa mûciî wa Ndaundi!"
40021016	Beera Yiesû, "Anga nûkwîgua bûra twana tûtû tûkuuga?" Yiesû abeera, "Inkwîgua mma. Îndî anga bûtaathooma bûra kwandîkîîtwe Maandîkooni Maatheru, 'Ngaatûma twana na tûgenke tûngonga bûra kwagîrîte'?"
40021017	Yiesû abatiga aathi kûraara gataûni geetagwa Beethania.
40021018	Rûûni rûkîîrî Yiesû neegagua yûûra acookeete bwa taûni ya Njerusaremu.
40021019	Arî kûraaya oona mûkûyû rûteere rwa njîra. Akûthi atoona ûrî na nkûyû, nwa mathangû monka warî na mo. Yiesû acuîra, "Woû ûtikooro ûciara kaîrî!" Mûkûyû ûyu waûma warîru.
40021020	Arutwa baake bakwona mûkûyû waûma warîo, baarigara mûno i kîama gîku. Baûria, "N'ata mûkûyû ûyû waûma weendî?"
40021021	Yiesû abeera, "Na mma ga nkûbwîra, bunka muntû atarî na nkanja ageetîgia bûra akuuga bûgaatuîkîka, nwa arûthe manene nkûrûki ya ûgu bwona ndarûtha mûkûyû. Nwa wone weera kîrîma ta gîkî, 'Kûûka ûkagwe îriani,' na gûgakarîka woogu.
40021022	Ûntû bunthe bûra ûkaaromba Ngai ûrî na wîtîgio, agakwingîria bu."
40021023	Bagûcooka Njerusaremu kaîrî, Yiesû aathi aathûngîra nyomba ya Ngai aanjîîria kûrutana. Athînjîri bara banene ba Ngai na akûrû baaya ku bamûûria, "I kû ûrutîîte watho bwa kûrûtha mantû mama ûkûrûtha? Na n'ûû akwete bu?"
40021024	Yiesû abeera, "Wana niû ka mbûûrieni. Bûkaûmba gûncookeria, wana niû nkabwîra ara ndutîîte watho bwa kûrûtha mantû mama nkûrûtha."
40021025	Abaûria, "I kû Njoana aarutîîte watho bwa kûbaatithania? I kuuma kîrî Ngai kana i kuuma kîrî muntû?" Baanjîîria kwîrana, "Twamwîra i kuuma kîrî Ngai, agaatûûria, 'Aabu i kî n'ûntû bûtaamwîtîgia?'
40021026	Na twamwîra, 'I kuuma kîrî muntû,'--arî, tiga! Itûgûkuthûka kîrîndî n'ûntû antû bonthe beetîgîîtie Njoana aarî kîroria."
40021027	Kwoogu beera Yiesû, "Tûtiiyî." Yiesû abeera, "Wana niû ntibwîra ara ndutîîte watho bwa kûrûtha mantû mama nkûrûtha."
40021028	Yiesû aathi na mbere kûbaarîria abeera, "Tathûgaaniani. Ikwarî na muntû aarî na aana baîrî. Îgiita rîmwe aathi kîrî ûra mûkûrû amwîra, 'Bai, îmunthî îthi mûndaani.'
40021029	"Mûthaka amûcookeria amwîra, 'Arî, ntikwenda.' Îndî nyumaani aacooka kwona akûbîtia, aathîkîra îthe.
40021030	Mûkûrû aathi kîrî ûra ûngî mûniini n'we amwîra. Mûthaka ûyu mûniini amwîra, 'Inkûthi warîru, baaba.' Îndî ataathi."
40021031	Yiesû aûria athînjîri bara banene ba Ngai na akûrû bara baarî agu, "N'ûrîkû kîrî aana babu barî baîrî aarûthire bûra îthe eendaga kûrûthwa?" Bamûcookeria bamwîra, "N'ûra mûkûrû." Yiesû abeera, "Na mma ga nkûbwîra, arûngithia ûgooti na marwaya i bo bakaathi ûneneeni bwa Ngai mbere yenu.
40021032	Ndîbwîra ûgu n'ûntû Njoana Mûbaatithania akûûya, aayire abwonia njîra îra yagîrîte, îndî bûtaamwîtîgia. Arûngithia ûgooti na marwaya i bo baamwîtîgiirie. Îndî wana bûkwona ûgu bûteerira bûmwîtîgia."
40021033	Yiesû aathi na mbere abeera, "Ka mbweeni ngerekano îngî. Kagiita kamwe ikwarî na muntû aarîmîîte mûnda wake aanda ncabiibû. Acwirigîra, aathondeka bantû a gwitîra ncabiibû, na kîbayo aaka. Rîru aakomborithia antû, aathi rûgendo.
40021034	Îgiita rîa maketha rîrî akubî gûkinya, muntû ûyu aatûma aruti ngûgî baake abeera bathi bamûgîîrîre bira biarî biake makethaani mamu kûringana na bûra baagwatanîrîte na antû babu.
40021035	"Aruti ngûgî babu bagûkinya, antû babu baakombereete mûnda babagwata. Baatura ûmwe, ûyu ûngî baûraga, na ûyu ûngî n'we bamûtonyanga na maiga.
40021036	Mwene mûnda aatûma aruti ngûgî baake bangî kaîrî, îndî baingî nkûrûki ya bara ba mbere. Îndî kinya bo baarûthwa wata bara ba mbere.
40021037	Mûthiani mwene mûnda aatûma mwana wake wengwa akîthûgaanagia antû babu bakamûkuthûka woona aarî mwana wake.
40021038	"Antû babu bakwona mwana wa mwene mûnda beerana, 'Ûyû n'we mwene rûgai. Tûmûûrageeni kaingo rûgai rûtuîka rwetû!'
40021039	Bamûgwata bamuumagaria ome ya mûnda bamûûraga."
40021040	Yiesû abaûria, "Bûrîthûgaania rîra mwene mûnda akaathi eethîre antû babu rî, n'ata akaabarûtha?"
40021041	Bamûcookeria bamwîra, "Mwene mûnda nakaabathiria, athûûkia babu, acûe antû bangî bara bakaamweyaga gîcuncî gîake îgiita rîakinya."
40021042	Yiesû abeera, "Anga bûtaathooma bûra kwandîkîîtwe Maandîkooni Maatheru? 'Iiga rîra rîaregirwe n'aaki, îîndî i rîo rîtuîkîîte rîa koona. I Mwathani atûmîîte ûntû bûbu bûkarîka, na tûbuonaga bûrî bwa magegania.' "
40021043	Yiesû aathi na mbere na kûbeera, "Na kwoogu ga nkûbwîra, Ngai akabûtunya kaanya ga kûthi ûneneeni bwake anenkere antû bangî bara bakaarûtha bûra eendaga kûrûthwa. [
40021044	Ûra akaagwîra iiga rîrî nakaunîkanga atuîke tûcuncî, tûcuncî. Na ûra rîkaagwîra rîrî rîo irîkaamûthithira.]"
40021045	Athînjîri ba Ngai na Abarisai bakwîgua ngerekano inu baamenya i bo Yiesû aatemagia.
40021046	Baanjîîria gûcûa bûra bamûgwata. Îndî ibaakuthûkaga antû n'ûntû ibeetîgîîtie Yiesû aarî kîroria.
40022001	Yiesû aatûmîra ngerekano kaîrî. Abeera,
40022002	"Nwa tûbuanaanie ûnene bwa îgûrû na mûnene ûra aathuuranîîre kîatho kîa wiki bwa mûthaka wake.
40022003	Rîru aatûma aruti ngûgî baake bathi gwîta bara eetîîte. Îndî bara eetîîte baataaya.
40022004	Aatûma aruti ngûgî bangî kaîrî. Abeera bathi beete bonthe bara eetîîte kîathooni. Abeera babeere kîatho ikîbeeteereete, abathînjîrîte ndeegwa na njaû ciake ira noru na kîra gîntû kîonthe kîrî oogo, kwoogu ibathi.
40022005	Îndî baarega woora muntû aathi bwake. Ûmwe aathi bwa mûnda wake, ûra ûngî aathi biacaaraani ciake,
40022006	na bamwe baao baagwata atûmwa babu babanyamaaria babaûraga.
40022007	Mûnene akwîgua ûgu aathûûra mûno, aatûma njûûrî ya acikaarî yathi yathiria aûragani babu na baabîthia taûni înu.
40022008	"Rîru eera aruti ngûgî baake, 'Kîatho ikîîthuuranîre, îndî bara ndareetîîte ti bo ndaraagîrîtwe gwîta.
40022009	Îthiini makomanooni ma njîra bwîre muntû wonthe ûra bûkoona aaye.'
40022010	Aruti ngûgî babu baathi makomanooni ma njîra beethîrania antû bonthe bara baakûrûkaga; beega na baathûûku, mwanka baûyûra gûku kîatho kîarî.
40022011	"Mûnene akûûya kwona ageni, oona muntû ûmwe ataarî na nguo yaagîrîte ya kûûya wikiini.
40022012	Amûûria, 'Bai ûyû, n'ata woû ûûyire aaga ûtarî na nguo cia kûûya wikiini?' Muntû ûyu aaga bwa kuuga.
40022013	Mûnene eera aruti ngûgî baake, 'Mûthaîkeeni njara na magûrû bûmûgere nja mwinduuni.' Gûku ûkeegua kûrî na kîrîro na kîeba kîînene mûno.
40022014	"I baingî beete, îndî i baakai bakaathuurwa."
40022015	Abarisai baathi baabanga bûra bakaageria gûtega Yiesû na rwaria rwake.
40022016	Baatûma arutwa baao na athingati ba Eronde baathi beera Yiesû, "Mwarimû, itwiyî ûrî mwîtîgua na ûrutanaga ûmma bwa Ngai. Ûtitindanagîra na mathûgaania ma antû n'ûntû ûtiendagîîra bamwe ûmena bara bangî.
40022017	Tatwîre bûra ûkwona--itwagîrîtwe tûrûngaga ûgooti kîrî Kaisaarî kana tûtiagîrîtwe?"
40022018	Yiesû aamenya baamûûragia ûgu barî na mûbango ûmûthûûku. Abaûria, "Eebwithia baba, i kî n'ûntû bûkûngeria?
40022019	Tamboniani ciringi îra îrîaga ûgooti." Bamûnenkera.
40022020	Yiesû abaûria, "Ûthiû bûbû i bwa ûû? Na riîtwa rîrî i rîa ûû?"
40022021	Bamûcookeria bamwîra, "Bionthe i bia Kaisaarî." Yiesû Abeera, "Kwoogu nenkagîraani Kaisaarî into biake, na Ngai mûnenkagîreeni bira birî biake."
40022022	Bakwîgua Yiesû auga ûgu bamûrigarîra mûno, bamûtiga baathi.
40022023	Ntugû weenu Asandukai bamwe baathi kîrî Yiesû. Na wîtîgio bwa Asandukai n'atî, gûtiûmbîka muntû ûmûkuû ariûka. Bakûthi beera Yiesû,
40022024	"Mwarimû, Musa aatwandîkîîre watho atwîra, 'Muntû akagûra mûka îndî agakua mbere ya bagîa na kaana, mûruagina nabatîîrue athûkia mûka ûyu aciarîra mûruagina mbeû.'
40022025	Kwa ngerekano, kagiita kamwe ikwarî na nthaka mûgwanja cia muntû ûmwe. Ûra mûkûrû akûgûrana aakua atatigîîte mbeû. Mûka ûyu aagûrîîte aatigwa na mûruagina ûra aamûkinyîîte mûgongo,
40022026	îndî wana mûruagina ûyu aakua atatigîîte mbeû. Bonthe barî mûgwanja baathûkia mûka ûyu wabagîkuyaga batagûtiga mbeû,
40022027	mwanka mûka ûyu n'we aaya gûkua mûthiani."
40022028	Asandukai babu baûria Yiesû, "Îîndî rî, rîra antû bakaariûkua mûka ûyu agaatuîka wa ûû kîrî nthaka inu irî mûgwanja n'ûntû ingî cionthe iciamûgûrîîte?"
40022029	Yiesû abacookeria abeera, "Biû bûbîtîîtie mûno n'ûntû bûtiiyî Maandîko Maatheru na bûtiiyî Ngai arî inya.
40022030	Rîra antû bakaariûka batiigûrana kana bagûrwa. Bagaakara ta araîka ba îgûrû.
40022031	Mantûûni ma kûriûkua na mo rî, ka bûtathoomeete Maandîkooni Maatheru bûra Ngai abwîrîîte.
40022032	Augîîte, 'Niû ndî Ngai wa Îburaîmu, Isaka na Njakubu.' Kwoogu we ti Ngai wa bara bakuû. I Ngai wa bara barî mwoyo."
40022033	Kîrîndî gîkwîgua ûgu kîarigara mûno i mûrutanîre wa Yiesû.
40022034	Abarisai beethîrana amwe bakwona Yiesû aacookeria Asandukai biûria mwanka baakangaa.
40022035	Mûgambi ûmwe wao amûûria kîûria akîmûtega.
40022036	Amûûria, "Mwarimû, i yathana rîrîkû rîrî gîtûmi nkûrûki ya maathana mara mangî?"
40022037	Yiesû amwîra, " 'Enda Mwathani Ngai waku na nkoro yaku yonthe, na mwoyo waku unthe na mathûgaania maaku monthe.'
40022038	Rîru i rîo yathana rîra rînene na rîra rîrî gîtûmi nkûrûki ya maathana mara mangî monthe.
40022039	Na yathana rîa maîrî wana rîo rîkari ta rîru. 'Enda mûtûûri waku ta bûra wîbendeete.'
40022040	Watho bunthe na mantû mara iroria biaroriirie makamatîîtwe i maathana mama marî maîrî."
40022041	Abarisai beethîreene amwe woogu Yiesû abaûria,
40022042	"Bûthûgaanagia Kîrîstû n'ûû? Na i mwana wa ûû?" Bamûcookeria bamwîra, "We i Mwana wa Ndaundi."
40022043	Yiesû aacooka abaûria, "Na n'ata îîndî Ndaundi akîaragia kwa inya ya Kîrundu aamwîtaga 'Mwathani'? N'ûntû ariuga,
40022044	'Mwathani Ngai neerire Mwathani wakwa, "Kara nthî rûteere rwakwa rwa ûrîo, mwanka ntuîkithie anthû baaku ûkinyo bwa magûrû maaku." '
40022045	Ûkaaya kwîgua Ndaundi arîmwîta 'Mwathani' rî, n'ata îîndî Kîrîstû aûmba gûtuîka mwana wake?"
40022046	Gûtirî waciao aûmba gûcookia kîûria gîku. Na kuuma ntugû înu gûtirî we aamûûria kîûria kaîrî.
40023001	Yiesû aacooka aarîria kîrîndî na arutwa baake abeera,
40023002	"Aarimû ba watho na Abarisai i bo beetîgîîrîîtue kûrutana watho bwa Musa.
40023003	Kwoogu baathîkagîreeni na rûthagaani monthe mara bakaabwîraga. Îndî bûtikaarûthe bûra barûthaga n'ûntû batirûthaga bûra baugaga kûrûthagwe.
40023004	Baîkagia antû mîrigo îtakamatîka n'ûrito na barî bo batienda kûmîringithia nwa na kaara babateetheeria kûmîkamata.
40023005	"Mantû monthe mara barûthaga, barûthaga mo kaingo boonwa n'antû. Baneneagia tûthandûkû tûra twogagîîrwa ûthiû tûgeekîrwa Maandîko Maatheru, na bakaraayithia nkûrûki ya wîthîre mîthia ya nguo ira beekagîra bakîromba, kwonania wagîru bwao.
40023006	Rîra barî biathooni kana masinagoogiini, beendaga gûkara itîîni bia mbere bia gîtîîyo.
40023007	Wana rîra barîîkanîîte n'antû beendaga babakeethia na gîtîîyo na babeeta, 'Rabai.'
40023008	"Îndî biû bûtikeende gwîtwa 'Rabai' n'ûntû Rabai wenu n'ûmwe na bûrî aana ba Baaba ûmwe.
40023009	Na bûtigeete muntû 'Baaba' gûkû nthîgûrû n'ûntû Abaagu n'ûmwe na akaraga îgûrû.
40023010	Na bûtikeende gwîtwa 'Mwarimû' n'ûntû Mwarimû wenu n'ûmwe, ta we Kîrîstû.
40023011	Ûra akwenda gûtuîka ûmûnene nkûrûki ya bara bangî natûmîkîre bara bangî.
40023012	Ûra akeeneneithia akaanyithua. Na ûra akeenyithia akaaneneua."
40023013	Yiesû abeera, "Bûkoona thîîna, biû aarimû ba watho na Abarisai, eebwithia baba! Bûrigagîîria bara bangî bathi ûneneeni bwa îgûrû na tika biû bûkaathi ku. Bûtirekaga bara bakûthûngîra bathûngîra. [
40023014	"Bûkoona thîîna, biû aarimû ba watho na Abarisai, eebwithia baba! Bwenagîîria ntigwa bûgaitunya into bia cio. Na bwathi kûromba bwendaga kûromba maromba maaraaya mûno bûkîenda kwîbonania kîrî antû. Îgamba rîenu ûkeegua rîrî rîîthûûku mûno.]"
40023015	"Bûkoona thîîna, biû aarimû ba watho na Abarisai, eebwithia baba! Bûriûngaga mwanka mûringo wa îria bûgîcûa muntû bûgarûra atuîka wenu. Na bwatiga bûkwona agûtuîka wenu bûmwînyangagia nkûrûki yenu agatuîka mwana wa îcamaarîro.
40023016	"Bûkoona thîîna, biû atongoria ntûngi! Buugaga muntû akathiîtia na nyomba ya Ngai bûbu t'ûntû. Îndî akathiîtia na thaabu îra îrî nyomba ya Ngai aacookwa i mûthiîtio.
40023017	Biû bûrî ntûngi intaku! I mbi îrî gîtûmi nkûrûki ya îra îngî, i thaabu kana i nyomba ya Ngai kûra thaabu yaigagwa kaingo îtuîka n'întheru?
40023018	Na kaîrî bûrutanaga bûkauga muntû akathiîtia na kîthînjîro, bûbu t'ûntû. Îndî akathiîtia na kîra kîrî kîthînjîrooni nacookwa i mûthiîtio ûyu.
40023019	Ntûngi ino! I mbi îrî gîtûmi nkûrûki ya îra îngî. I kîra kîrî kîthînjîrooni, kana i kîthînjîro ara kîewa kînenkanagîîrua kaingo kîtherua?
40023020	Kwoogu ûra athiîtagia na kîthînjîro kîa Ngai ti kîo gîonka athiîtagia na kîo. Athiîtagia kinya na into bionthe bira birî kîthînjîrooni.
40023021	Ûra athiîtagia na nyomba ya Ngai, athiîtagia n'yo amwe na ûra akaraga ku.
40023022	Na ûra athiîtagia na îgûrû, athiîtagia na gîtî kîa ûnene kîa Ngai amwe na ûra agîkaragîra.
40023023	"Bûkoona thîîna, biû aarimû ba watho na Abarisai, eebwithia baba! Bûrutaga icuncî bia îkûmi bia into bienu bionthe, wana tûnyamû tûniini tûra tûnunkagia irio bwega, îndî bûgatiga mantû mara marî gîtûmi nkûrûki ya watho ta kûrûthagîra antû bûra kwagîrîte, kûbeegua kîao, na kwîgua bûrî na wîtîgio kîrî Ngai. Bwagîrîtwe bûrûthaga mantû ta mama bûtakûriganîrua i mamu mangî wana mo.
40023024	Biû bûrî atongoria ntûngi! Bûrutaga kathigiiri ûcûrûûni bûkameria njogu.
40023025	"Bûkoona thîîna, biû aarimû ba watho na Abarisai, eebwithia baba! Bûmenyagîîra kûthambia thaani na ikombe nja bûgatiga ndeni biûyûri rûko ta ûtunyani na îtanûka rîa mîthemba yonthe.
40023026	Woû Mûbarisai ntûngi! Amba ûthambie gîkombe na thaani ndeni kaingo wana nja îthera.
40023027	"Bûkoona thîîna, biû aarimû ba watho na Abarisai, eebwithia baba! Bûkari ta nthiko ciakîîtwe cokaa ome kaingo cioneka irî inthongi îgûrû, îndî ndeni ciûyûri maîndî ma antû na woru.
40023028	Wana biû kwa mwonekere antû babwonaga bûrî baagîru, îndî nkoro cienu ciûyûri wîbwithia na ûthûûku.
40023029	"Bûkoona thîîna, biû aarimû ba watho na Abarisai, eebwithia baba! Bûthuuranagîra nthiko cia iroria bia Ngai na bûkagemia cia atheru
40023030	bûkiugaga, 'Ûkeegua twarî oogo îgiita rîa bakîûyûûyû tûtikîgwatanîra na bo. Tûtigîîtîgîîria nthakame ya iroria îîtûûrwa.'
40023031	Kwoogu ibûrîîkîîtie kwonania bûrî bwingwa atî, bûrî aana ba bara baûragire iroria!
40023032	I bu ni nabûkaûyûrîîria mûthûmba wa biûyûûyû bienu.
40023033	"Biû, njoka ino! Rûciaro rwa njoka imbîî! Ntikwona bûra bûtagîtuîrwa kûthi îcamaarîro.
40023034	Kwoogu nkabûtûmîra iroria, antû baûme, na aarimû ba watho. Bamwe baao bûkabaûraga na bûbaambe mûtharabaani. Bangî bûbaturîre masinagoogiini bûkîînganaga na bamwe kuuma taûni kûthi îra îngî,
40023035	kaingo bûcookwa i nthakame ya antû bonthe baagîru îra bweetûûrire, kwanjîîria na ya Abeeri ûra aarî ûmwagîru, mwanka ya Cakaria wa Mberakia ûra bwaûragîîre gatîgatî ka nyomba ya Ngai na ara kîthînjîro kîa Ngai kîarî.
40023036	Na mma ga nkûbwîra, mantû mamu monthe magaacooka nthuke îno."
40023037	Yiesû auga, "Antû ba Njerusaremu, bûûragaga iroria bia Ngai abitûma kîrî biû, na bûûragaga atûmwa ba Ngai na maiga abatûma kîrî biû. I maita magana ndeendaga kwîthîrania amwe aana beenu ta ngûkû bûra îîthîranagia tûcwi twa yo îguîkîra, îndî naabi bûkarega!
40023038	Atarî, nyomba yaku Njerusaremu n'îganjo.
40023039	Na mma ga nkûbwîra, bûtimbona kaîrî mwanka rîra bûkauga, 'N'ûmûthaarime ûra aayîîte kwa riîtwa rîa Mwathani.' "
40024001	Yiesû akuumagarûka nyomba ya Ngai athiîte, arutwa baake baathi kîrî we bamwonia bûra mwako wa nyomba ya Ngai wathongamîîte bûgana.
40024002	Yiesû abeera, "Ibûkwona mwako ûyû unthe? Na mma ga nkûbwîra, gûtirî iiga rîgaatigwa rîrî îgûrû ya rîra rîngî, monthe imakaanyagaarua."
40024003	Yiesû akari nthî Karîmaani ka Mîceituuni, arutwa baake baathi kîrî we barî bonka. Bamwîra, "Tatwîre irî mantû mama magaatuîkîka. Na i mbi îkoonania rîra ûkeegua ûûyîîte, rîra mûthiro wa nthîgûrû ûgaakinya?"
40024004	Yiesû abeera, "Îmenyagîîreeni bûtikeeneerue i muntû,
40024005	n'ûntû antû baingî mûno bakaaya bagîtûmagîra riîtwa rîakwa bakauga i bo Kîrîstû na bagaata antû baingî.
40024006	Bweegua ndûa ikîrûîwa kana ikîgwetwa bûtikaamake. Mantû ta mamu nwa mwanka matuîkîke, îndî ûyu t'uu mûthiro.
40024007	Nthîgûrû îkaarûa na îra îngî, ûnene bûrûe na bûra bûngî, mayûûra makaaya na nthîgûrû îkainaina gûntû na gûntû.
40024008	Mantû mamu monthe i ta rûgakai rwa mbere rwa mwekûrû arî akubî kûgîa na mwana.
40024009	"Rîru bûkaanenkanîrwa bûnyamaarue na bûûragwe. Na antû bonthe bakabûmena n'ûntû bwa riîtwa rîakwa.
40024010	Kagiita gaku baingî bagaataratara wîtîgioni. Antû bagaakunyanagîra bara bangî na bagaatumana moothû.
40024011	Gûkaumîra iroria bia ûrongo biingî bieneerie antû baingî baûre.
40024012	Ûthûûku bûkaingîa na wendo bwa antû baingî bûnyiie.
40024013	Îndî ûra akaûmîîria mwanka mûthia akoonokua.
40024014	Ntheto îmbega ya ûnene bwa îgûrû îgaatûmîîrua nthîgûrû yonthe îrî ûkûûyî kîrî mîgongo yonthe, rîru mûthia ungwa ûkinye."
40024015	Yiesû auga, "Rîra bûkoona kîra kîthûûku mûno, kîra Ngai athûîre kîrûngi ara atheru (mûthoomi tanataûre), bara ûkeegua barî Njundea ibakuthûke bathi bwa irîma. Gîku i kîo kîra kîroria Ndanieri aaroriirie mantû ma kîo.
40024017	Ûra akeegua arî rûûgûrû rwa nyomba, eendama atikaagerie kûthara nwa mbi.
40024018	Ûra akeegua arî mûndaani, atigaakare kûthûkia nguo yake ara agûtûûgîîrîîtie.
40024019	Eekûrû bara ûkeegua barî barito kana barî na tûgenke twa gwonkia, gîku na ti kînyamaara bakoona kagiita gaku!
40024020	Îrombaani kagiita gaku bûgaakuthûka gatikeegue karî ga mpîo kana wîgua kûrî ntugû ya Sabatû,
40024021	n'ûntû kînyamaara kîra ûkeegua kîrî oogo, i kîra gîtooneka nthîgûrû îno kaîrî kuuma îkûûmbwa. Na gûtirî kîngî ta kîo gîkooneka gûkû kaîrî.
40024022	Ûkeegua ti bûra Mwathani akubîîtie ntugû inu, gûtirî muntû oonoka. Na aikubîîtie n'ûntû bwa bara athuurîîte.
40024023	Kwoogu ûra akaabwîra, 'N'ûyû Kîrîstû!' kana 'N'ûûra!', bûtikaamwîtîgie.
40024024	N'ûntû Kîrîstû ba ûrongo na iroria bia ûrongo ûkeegua barî ku. Bakaaringaga biama biinene na bakoonanagia magegania kaingo weegua gûkaûmbîka beeneeria kinya bara Ngai athuurîîte.
40024025	Îndî biû îmenyeereeni. Nkûbwîra mantû monthe mbere ya makarîka.
40024026	"Kwoogu bakaaya kûbwîra, 'Arî rwanda,' bûtikaathi noogo. Kana babwîra, 'N'ûyû gûkû nyomba,' bûtigeetîgîre.
40024027	Ta bûra rweni rwenagia uumîîro bwa riûa rûkamûrîka ûthûîro bwa riûa, i ta bu kûûya kwa Mwana wa Muntû ûkeegua gûkari.
40024028	Ara kiimba kîgagua kîrî noogo nderi ciîthîranaga."
40024029	Yiesû aathi na mbere auga, "Nthûti îmwe, nyuma ya kînyamaara gîku kînene ûgu, riûa rîkaaruma mwindu na mweri ûtige kûtharara, nthata igwe kuuma îgûrû na mainya ma îgûrû mainainue.
40024030	Rîru i rîo rwano rwa kûûya kwa Mwana wa Muntû rûkooneka îgûrû. Antû ba nthîgûrû yonthe bakaarîra baminûke mûno boona Mwana wa Muntû aayîîte na matu kuuma îgûrû arî na inya na mwago ûmûnene.
40024031	Rîra karumbeeta gakaaringwa na kayû kaanene, agaatûma araîka baake bathi nteere cionthe cia nthîgûrû beethîranie bara bathuure nthîgûrû yonthe."
40024032	Yiesû auga, "Thûkiani ngerekano ya mûkûyû bwîrutane na uu. Rîra mpong'i cia uu cianakaga mathangû makaanjîîria kûririma ibûmenyaga i thaano îrî akubî.
40024033	Ûgu i ta bu ûkeegua kûrî rîra bûkoona mantû mamu magîkarîka. Bwona bûmenye Mwana wa Muntû arî akubî mûno kûûya.
40024034	Na mma ga nkûbwîra, mantû mamu monthe magaatuîkîka rûciaro rûrû rûtarî rûthiru.
40024035	Îgûrû na nthîgûrû bikaathira îndî biugo biakwa bitikooro bithira."
40024036	Yiesû auga, "Gûtirî muntû aiyî ntugû kana îthaa. Gûtirî mûraîka arî îgûrû aiyî, na wana Mwana atiyî. I Baaba wenka aiyî.
40024037	Bûra gwakarîkire ntugû cia Nuu i ta bu gûgaakarîka ntugû ya kûûya kwa Mwana wa Muntû.
40024038	Ta bûra gwakari ntugû cia mbere, mbere nthîgûrû îkondorua i rûûyî, antû baarîyaga na bakanyua, bakagûrana kana bakagûrîrwa mwanka rîra Nuu aathûngîîre cabinaani.
40024039	Antû bataiyî bûra gûgaakara, mwanka rîra mûguû wayire wabakondoria bonthe. Ntugû îra Mwana wa Muntû akaaya, antû bagaakirimanua ta bûra baakirimaniirue.
40024040	Ntugû înu antû arûme baîrî bakeethîîrua mûndaani, ûmwe athûkue ûra ûngî atigwe.
40024041	Aka baîrî bakeethîîrua bakîthia na iiga rîmwe, ûmwe athûkue ûra ûngî atigwe.
40024042	"Kwoogu îmenyeereeni n'ûntû bûtiiyî i rî Mwathani akaaya.
40024043	Na bûmenye ûkeegua mwene mûciî namenyaga rîra mwamba akaaya nakaria nyomba yake atikaiywe.
40024044	Kwoogu, biû karagaani bwîthuuranîrîte n'ûntû Mwana wa Muntû akaaya rîra bûtakûmwîrîgîîra."
40024045	Yiesû aathi na mbere na kwaria. Auga, "N'ûû îîndî mûruti ngûgî mwîtîgua na ûmûûme, ûra mwene mûciî aûmba gûtigîra mûciî rîra atarî ku akarûmia bara bangî irio thaa cia kûrîa ciakinya?
40024046	Mwene mûciî aacooka nakumagia mûruti ngûgî ta ûyû eethîra arutîîte ngûgî îra aamwere bwega.
40024047	Na mma ga nkûbwîra, mûnene wake amûtuîkithagia mûrûngamîîri wa into biake bionthe.
40024048	Îndî ûkeegua arî mûruti ngûgî ûmûthûûku aatigwa akathûgaania ûra amwandîkîîte atiiya rua,
40024049	akaanjîîria kûnyamaaria aruti ngûgî bara bangî, akanyua ncoobi na areebi akîrîyanagîra na bo,
40024050	mûnene wake akaaya ntugû îmwe ataiyî na thaa ira atamwîrîgîîrîîte.
40024051	Aaya amûnyamaarie mûno amûgiitîre îgamba ta mwîbwithia, amûgere nja kûra ûkeegua kûrî na kîrîro na kîeba kîînene mûno."
40025001	Yiesû auga, "Nwa tûbuanaanie ûnene bwa îgûrû na aarî îkûmi bara ûgoro bûmwe baathûkiirie ntandîka ciao baathi kûthagaana mûgûrani.
40025002	Bataano kîrî bo baarî baataku îndî babu bangî bataano baarî baûme.
40025003	Babu bataku bakûthûkia ntandîka ciao bataakamata maguta ma kûgana.
40025004	Babu baûme baakama maguta marî ntandîkaani na mangî na cûûba.
40025005	Gûgûtuîka mûgûrani agûceererwa ataayîîte, aarî babu bonthe baanoga bagwatwa i toro.
40025006	"Ûtugû gatî kanene kwaugîîrua na inya kweerwa, 'Yîî, n'ûyu mûgûrani aayîîte! Mûthagaaneeni.'
40025007	"Aarî babu baumbuthûka torooni, beetithia ntambi.
40025008	Bara bataaririkana gûkamata maguta ma kûgana beera babu baarî na mo, 'Tûkundieni maguta twongeere, ntandîka cietû nikwenda kwora.'
40025009	"Bara baarî na mo babeera, 'Arî! Tûkabûgaûrîra matitûgana na tiû. Îthiini kîrî bara beendagia bûgûre meenu.'
40025010	"Aarî babu bakûthi kûgûra, mûgûrani aaya baathi wikiini na bara baarî oogo. Bakûthûngîra kûra kîatho kîathuuranîrîtwe, mûrango waingwa.
40025011	Aarî bara baarî bakûthi kûgûra maguta baaya. Beetana, 'Itû, aba, tûrugûrîre.'
40025012	"Mûgûrani abeera, 'Arî. Na mma ntibwiyî.' "
40025013	Yiesû aarîîkia na kwîra arutwa baake, "Kwoogu rîonthe karagaani bwîmenyeereete n'ûntû bûtiiyî ntugû kana îthaa rîra Mwana wa Muntû akaaya."
40025014	Yiesû eera arutwa baake, "Na kaîrî nwa tûbuanaanie ûnene bwa îgûrû na muntû ûmwe aathiîte rûgendo. Mbere ya athi eeta aruti ngûgî baake abeera bamûmenyeere into.
40025015	Abanenkera mbia beetaga taranta. Ûmwe amûnenkera taranta itaano, ûyu ûngî ciîrî, na ûyu ûngî îmwe kûringana na bûra aiyî muntû narutaga ngûgî bûgana. Rîru aathi.
40025016	Ûra aanenkeretwe taranta itaano ataata thaa. Aathiire aaringa biacaara na cio oona baita ya cingî itaano ta cio.
40025017	Ûra eetwe ciîrî wana we aathiire aaringa biacaara na ciake oona baita ya cingî ciîrî.
40025018	Îndî ûra eetwe îmwe, we aathiire eenja karinya bantû nthîgûrû aathika ku.
40025019	"Nyuma ya îgiita rîîraaya, mwene mûciî aacooka. Eera aruti ngûgî babu baake bamwîre bûra baarûthire na mbia ira aabatigîrîte.
40025020	Ûra eetwe taranta itaano, amûreetera cingî itaano. Amwîra, 'Niû, mûnene, wanenkeere itaano ndathi ndabaitania ciakinya îkûmi. Îka, mûnene.'
40025021	"Mûnene wake amwîra, 'I bwega mûno, mûrutî ngûgî mwîtîgua! N'ûntû ûgûtuîka mwîtîgua na biikai, ngakwaa biingî. Ncû ûkeneere na woû ngîkeneera.'
40025022	"Ûra n'we eetwe taranta ciîrî aaya. Amwîra, 'Niû, mûnene, wampeere ciîrî ndathi ndabaitania ciakinya inya. Îka, mûnene.'
40025023	"Mûnene wake amwîra, 'I bwega mûno, mûruti ngûgî mwîtîgua! N'ûntû ûgûtuîka mwîtîgua na biikai, ngakwaa biingî. Ncû ûkeneere na woû ngîkenera.'
40025024	"Ûra eetwe îmwe aaya. Amwîra, 'Niû, mûnene, n'ûntû mbiyî ûrî muntû ûmûûmo na ûkethaga ara ûtaanda na ûgaakûra kîra ûtaanîka,
40025025	indakuthûkire. Ndathiire ndeenja karinya ndaitha mbia ciaku ku. Ene n'ino wabûra, ka.'
40025026	"Mûnene amwîra, 'Woû ûrî mûruti ngûgî ûmûthûûku na ûrî kîthao! Aabu wana ûkeegua nwiyî nkethaga ara ntaanda na ngaakûra kîra ntaanîka
40025027	rî, ûtikîmbaigîra cio mbanki ndaaya nkathûkia mbia ciakwa irî na baita?'
40025028	"Mûnene auga atunywe taranta înu aamwete înenkerwe ûra ooneete baita ya taranta itaano. Auga,
40025029	'Gîtûmi i kwîgua ûra arî na gîntû nkamwongeera kiingîe nkûrûki ya kîthimi. Îndî ûra gûtarî kîo arî na kîo, wana gîîkai kîra arî na kîo inkaamûtunya
40025030	na mmwingîre ome mwinduuni kûra ûkeegua kûrî na kîrîro na kîeba kîînene mûno.' "
40025031	Yiesû eera arutwa baake, "Rîra Mwana wa Muntû akaaya arî na mwago wake wa ûnene na arî na araîka bonthe, akaaya akare nthî gîtîîni gîake kîa ûnene.
40025032	Antû bonthe beethîrane mbere yake abaathûrane ta muntû akwathûrana ng'ondu na mbûri.
40025033	Akaathûra ng'ondu bwa ûrîo na mbûri bwa ûmotho.
40025034	"Rîru eere bara ûkeegua barî bwa ûrîo, 'Ncûûni, biû Baaba athaarimîîte bûthûkie ûnene bûra aabûthuuranîîre bûrî rûgai rwenu kuuma wo nthîgûrû îkûûmbwa.
40025035	Ndarî na yûûra bwangaagûra. Ndarî na bûûta bwankundia rûûyî. Ndarî mûgeni bwangwata ûgeni.
40025036	Ndathirîîtie nguo bwampa imbega. Ndaayiirue bwaya kûndaitha. Ndathaîkîîtwe nceera bwaya kûmbona.'
40025037	"Babu baagîru bamûûrie, 'Mwathani, i rî warî na yûûra twakûgaagûra na i rî warî na bûûta twagûkundia rûûyî?
40025038	I rî warî mûgeni twakûgwata ûgeni na i rî wathirîîtie nguo twakwaa imbega?
40025039	I rî wayîîtue twaya gûkûraitha na i rî wathaîkîîtwe nceera twaya gûkwona?'
40025040	"Mûnene akaabeera, 'Na mma ga nkûbwîra, ûntû bunthe bwarûthîra wakîra ûmwe wa antû baakwa bara beegagua bakîenda ûteethio i ta niû bwarûthagîra.'
40025041	"Rîru mûnene acooke eere bara na bo ûkeegua barî bwa ûmotho, 'Biû bûrî baarume! Umaani aaga ndî bûthi mwankiini ûra ûtooraga rî kana rî, ûra Nkoma na araîka baake bathuuranîrîtwe.
40025042	Ndarî na yûûra na bûtangaagûra. Ndarî na bûûta na bûtankundia rûûyî.
40025043	Ndarî mûgeni na bûtangwata ûgeni. Ndathirîîtie nguo na bûtampa imbega. Ndaayiirue na bûtaaya kûndaitha na ndathaîkîîtwe nceera na bûtaaya kûmbona.'
40025044	"Bamûûrie, 'Mwathani, i rî warî na yûûra, kana bûûta? I rî warî mûgeni, na i rî wathirîîtie nguo îndî twarega gûgûteethia? I rî wayîîtue, na i rî wathaîkîîtwe nceera îndî tûtaaya gûkwona?'
40025045	"Mûnene akaabacookeria abeere, 'Na mma ga nkûbwîra, rîra bwaregaga gûteethia antû baakwa nwa bara baniini na bakîendaga ûteethio i ta niû bwaregaga gûteethia.'
40025046	"Bakaathi îkaanûkiani rîtakîthira rî kana rî, îndî bara baagîru bakaathi mwoyooni wa tene na tene."
40026001	Yiesû akûthiria kweyana ngerekano inu cionthe eera arutwa baake,
40026002	"Ibwiyî kîatho gîa Pasaka i gîa aûke. I rîo Mwana wa Muntû akaanenkanîrwa akambwe mûtharabaani."
40026003	Athînjîri bara banene ba Ngai na akûrû beethîrana amwe nyomba ya Kayabas ûra aarî mûthînjîri ûra mûnene wa Ngai.
40026004	Baanjîîria gûcûa bûra Yiesû akîgwatwa na ûûme bakamûûragithia.
40026005	Îndî baugîîte batimûgwata ntugû ya kîatho n'ûntû boonaga bamûgwata antû ibagaûkia gîtuma.
40026006	Ntugû îmwe Yiesû naarî Bethania gwa Simioni ûra aayîîtue mûtigiri.
40026007	Mûka ûmwe aaya na cûûba yarûthîîtwe na iiga rîa goro yûyûri mîtaa ya goro mûno. Yiesû aakîrîyaga, mûka ûyu oonoreeria mîtaa înu kîongo gîake.
40026008	Arutwa ba Yiesû bakwona ûgu baathûûra. Baanjîîria kûûrania, "I kî n'ûntû îîndî mwekûrû ûyu akwînyangia maguta mama ûûgû?
40026009	Îîndî makîendiirue matikiuma mbia inyingî ikagaîrwa nkîa!"
40026010	Yiesû akwîgua ûgu abeera, "I mbi bûkûmûûria? Akûndûtha ûntû bwega.
40026011	Gûtirî rîo nkîa ikaathira, îndî niû îgiita irîengeerie gûkinya tûtigane.
40026012	Rîra antûûrîria mîtaa mwîrî akuuthuuranîra kûthikwa.
40026013	Na mma ga nkûbwîra, bantû onthe ara ntheto îmbega îgaatûmîîrua gûkû nthîgûrû, ûûgû mûka ûyû aarûtha bûkeeranagwa n'ûntû bwa kûmûririkana."
40026014	Ûmwe wa arutwa bara ba Yiesû îkûmi na baîrî ûra eetagwa Njundas Mûcikariota, aathi kîrî athînjîri bara banene ba Ngai.
40026015	Abaûria, "I mbi bûgampa ndamûkunyanîra?" Baatara fetha mîrongo îthatû bamwaa.
40026016	Bakûgwatanîra, Njundas aanjîîria gûcûa kaanya keega ga gûkunyanîra Yiesû.
40026017	Ntugû ya mbere ya kîatho kîa mîgaate îtaimbithîîtue, arutwa baathi kîrî Yiesû bamûûria, "I na kû ûkwenda tûthi gûkûthuuranîra biakûrîa bia Pasaka?"
40026018	Yiesû abatûma abeera bathi Njerusaremu kwa muntû ûmwe bamwîre, "Mwarimû auga îgiita rîake rîrî akubî gûkinya na akaarîîra biakûrîa bia Pasaka amwe na arutwa baake gwaku."
40026019	Kwoogu arutwa baathi baarûtha wabûra Yiesû aabeerîîte, baathuuranîra Pasaka.
40026020	Ûgoro bûgûkinya Yiesû na arutwa baake baakara nthî kûrîa.
40026021	Yiesû abeera, "Na mma ga nkûbwîra, ûmwe kîrî biû agankunyanîra."
40026022	Arutwa bakwîgua ûgu baagwatwa i kîeba. Baanjîîria kûmûûria ûmwe kwa ûmwe, "I niû, Mwathani?"
40026023	Yiesû abacookeria abeera, "N'ûmwe kîrî biû na itwîkanîîrie njara n'we mbakûriini.
40026024	Mwana wa Muntû agaakua wata bûra kwandîkîîtwe Maandîkooni Maatheru. Îndî ûra akaamûkunyanîra, gîku na ti kînyamaara akoona. I kaaba atagîciarirwe!"
40026025	Njundas ûra aamûkunyanîîre amûûria, "Kana i niû, Mwathani?" Yiesû amwîra, "Ûkuuga."
40026026	Wabakîrîyaga, Yiesû aathûkia mûgaate aacookeria Ngai nkaatho. Na nyuma ya gûcookeria Ngai nkaatho, aung'enyûrania aunenkera arutwa baake. Abeera, "Thûkiani mûgaate ûyû bûrîe n'ûntû ûyû i mwîrî wakwa."
40026027	Nyuma ya ûgu aacooka aathûkia gîkombe. Aacookeria Ngai nkaatho, aanenkera kîo arutwa baake. Abeera, "Îkundanaani.
40026028	Îno i nthakame yakwa îra îgeetûûrwa îrî rwano rwa kîrîîkanîro kîîyerû n'ûntû bwa antû baingî kûrekerwa meeyia maao.
40026029	Na ga nkûbwîra, ntiinyua ndibei îno kaîrî, tatiga îra tûkaanyua naabi ûneneeni bwa Baaba."
40026030	Nyuma ya ûgu baina rwîmbo, baathi baatwa Karîmaani ka Mîceituuni.
40026031	Yiesû abeera, "Ûtugû bûbû bwa îmunthî, biû bwinthe bûkaathi bûntige ninka n'ûntû kwandîkîîtwe Maandîkooni Maatheru, 'Nkaaringa mûrîîthi mmûûrage, ng'ondu inyagaaranie.'
40026032	Îndî ndariûka nkaathi Gariiri mbere yenu."
40026033	Petûrû amwîra, "Wana weegua baba bangî bonthe bagagûtiga bathi, niû ntiithi ngûtiga."
40026034	Yiesû eera Petûrû, "Na mma ga ngûkwîra, ûtugû bûbû bwa îmunthî mbere ya ngûkû îkurura, ûgaankaana maita mathatû."
40026035	Îndî Petûrû aaremeeria na kûmwîra, "Wana weegua igûgaatuîka mbûragwe ûkîûragwa, ntigûkaana." Arutwa bara bangî wana bo bonthe bauga wata Petûrû woogu.
40026036	Bagûkinya bantû eetagwa Ngethisemane, Yiesû eera arutwa baake, "Karaani nthî aaga nthi nkarombe."
40026037	Yiesû aathûkia Petûrû na aana bara baîrî ba Cabendi aathi na bo. Yiesû aagwatwa i kîeba na kîîthikîîro.
40026038	Abeera, "Inkwîgua ndî na kîeba mûno nkorooni yakwa akubî kinya kîmbûraga. Karagaani aaga na bûtikaamaame."
40026039	Aathiyanga gataaria, eeturania nthî, aaromba atiirithîîtie ûthiû nthî. Auga, "Baaba, weegua bwaûmbîka ruta gîkombe gîkî gîa kûnyamaarua mbere yakwa. Îndî rûtha bûra ûkwenda ti bûra nkwenda."
40026040	Yiesû aûkîîra aacooka kîrî arutwa baake eethîra ibamaamire. Eeta Petûrû, "Petûrû!" Amwîra, "Bûtiraûmba gûkara bûtamaami nwa îthaa rîmwe nkîromba?"
40026041	Abeera, "Bûtikaamaame karagaani bûkîrombaga bwewa inya ya gûcinda magerio. Nkoro nîkwenda i mwîrî ûkûremwa."
40026042	Yiesû aacooka kûromba kaîrî auga, "Baaba, weegua gûtiûmbîka ndutarutîrwa gîkombe gîkî mbere yakwa na nwa mwanka nkînyue, kwenda gwaku ikûrûthîke."
40026043	Agûcooka kaîrî kîrî arutwa bara eethîra bamaamire kaîrî n'ûntû ibaang'ontaga mûno.
40026044	Kwoogu abatiga, aacooka kûromba kaîrî rîa mathatû akiugaga mîgambo weera.
40026045	Akûthiria aacooka kîrî arutwa bara abaûria, "Î wana îîndî nwaka bûmaami bûnogokeete? Raithaani bwone. Îgiita rîgûkinya rîa Mwana wa Muntû kûnenkanîrwa kîrî antû ba meeyia.
40026046	Ûkîîraani tûthi. Eneeni, ûra aankunyanîrîte n'ûyu aayîîte!"
40026047	Yiesû akîaragia woogu, Njundas ûra aarî ûmwe wa arutwa bara baake îkûmi na baîrî aaya na mûkondo wa antû baakamatîîte ndûyiû na ncûgûma, batûmîîtwe n'athînjîri bara banene ba Ngai na akûrû.
40026048	Njundas naarî akûbaathîîra bûra agaakunyanîra Yiesû. Aabeerîîte ûra bakoona aacunca bamenye n'we Yiesû, bamûgwate.
40026049	Njundas agûkinya ûgu, aathi kîrî Yiesû amwîra, "Mwarimû, muuga!" Amûcunca.
40026050	Yiesû amwîra, "Mûcoore, rûtha bûra bûgûkûreeteete." Warîru antû babu baathi baagwata Yiesû.
40026051	Mûrutwa ûmwe wa Yiesû aatambûrûkia njara, aacomoora rûyiû aatema mûruti ngûgî ûmwe wa mûthînjîri ûra mûnene wa Ngai, amûgiita gûtû.
40026052	Yiesû amwîra, "Cookia rûyiû rwaku ara rûkaraga. Aûragani na rûyiû bonthe baûragagwa na rûyiû wana bo.
40026053	Nûkûthûgaania nkîendire ntigîîta Baaba ûra arî îgûrû nkamwîra aandeetere njûûrî nkûrûki ya îkûmi na ciîrî cia araîka na akandeetera?
40026054	Îndî na rîo n'ata Maandîko Maatheru makaûyûranga mara maugîîte nwa mwanka mantû mamu makarîke woogu?"
40026055	Îgiitaani warîru Yiesû aûria kîrîndî, "Ka ndî mûtunyani n'ûntû bwaya kûngwata na ndûyiû na ncûgûma? Anga ntugû cionthe tûtiratindaga naabi nyomba ya Ngai nkîrutanaga na bûtirangwataga?
40026056	Îndî gûtirî ûntû n'ûntû gwakarîka ûgu kaingo Maandîko mara maandîkîîtwe n'iroria maûyûra." Arutwa baake bonthe bamûtoorooka, baugia rwîro.
40026057	Bara baagwatire Yiesû baamwira gwa Kayabas, ûra aarî mûthînjîri ûra mûnene wa Ngai, kûra aarimû ba watho na akûrû beethîreene.
40026058	Petûrû amûthingata arî gataaria mwanka baakinya. Aathûngîra aakara nthî amwe na aruti ngûgî eeteera oona bûra gûgaakara.
40026059	Athînjîri bara banene ba Ngai na kîama kîra kîarî oogo baacûa antû bagûtuîrîîra Yiesû kaingo aûragwa.
40026060	Antû baingî baatuîrîîra Yiesû, îndî kîama gîtoona gîtûmi kîa Yiesû kûûragwa. Mûthiani antû baîrî baarûngama
40026061	bauga beeguire Yiesû akiuga nwa oomboranie nyomba ya Ngai akamîaka kaîrî na ntugû ithatû.
40026062	Bakuuga ûgu mûthînjîri ûra mûnene aarûngama. Aûria Yiesû, "N'ata ûkuuga ûrî woû? Gûtirî bu ûkuuga îgûrû rîa mantû mama antû baba bakuuga nûrûthîîte?"
40026063	Yiesû ataaria. Mûthînjîri ûyu auga, "Tathiîtia na Ngai ûra arî mwoyo ûtwîre weegua i woû Kîrîstû, Mwana wa Ngai."
40026064	Yiesû amwîra, "Ûkuuga. Na ga nkûbwîra bûkoona Mwana wa Muntû akari rûteere rwa ûrîo rwa ûra arî inya. Na bûkoona aayîîte na matu kuuma îgûrû!"
40026065	Yiesû akuuga ûgu, mûthînjîri ûra mûnene aatembûra nguo yake wengwa ira eekîrîte, auga, "Akûruma Ngai! N'ûgu îîndî, tûtikwenda ûkûûyî bûngî. Wana biû bûkwîgua.
40026066	Mbîîraani îîndî bûra bûgûtua." Bonthe baatua bauga, "Naûragwe."
40026067	Antû bamwe ba kîama baanjîîria gûtuîra Yiesû mata ûthiû bakîmûringangaga. Bamwe kîrî bo bamûringanga makoobi
40026068	bakîmwîraga, "Kîrîstû, taroria ûtwîre ûra akûringa!"
40026069	Petûrû akari ome kîaragooni, mwarî ûmwe mûruti ngûgî wa mûthînjîri ûyu amwona. Aathi akubî n'we auga, "Wana woû ibûkûrî na Yiesû ûra wa kuuma Gariiri."
40026070	Îndî Petûrû aakaana mbere ya bonthe bara baarî agu. Auga, "Wana ntikûmenya bûra ûkuuga."
40026071	Petûrû aûkîîra aathi mwîrîgaani wa kîarago, eethîra antû bangî oogo. Mwarî ûngî tatiga ûyu wa mbere amwona. Eera bara baarûngi agu, "Muntû ûyû ibakûrî na Yiesû wa Nasareethi."
40026072	Petûrû aakaana kaîrî. Aathiîtia auga, "Niû ntiyî muntû ûyû."
40026073	Nyuma ya kagiita gatarî karaaya, antû bara baarûngi amwe n'we wana bo baanjîîria kûmwîra, "N'ûmma ûrî ûmwe wao n'ûntû wana rwaria rwaku runka irûkuuga."
40026074	Petûrû eerîrîka wengwa, aathiîtia auga, "Ntiyî muntû ûyû!" Warîru ngûkû yakurura.
40026075	Rîru i rîo Petûrû aaririkanire bûra Yiesû aamwîrîîte atî, "Mbere ya ngûkû îkurura, ûgankaana maita mathatû ûkiugaga ûtimbiyî." Petûrû auma nja aarîra na kîeba mûno.
40027001	Gûgûkea rûûni rûûkîîrî, athînjîri bara banene ba Ngai bonthe na akûrû bonthe baakomana baabanga bûra bakaûragangithia Yiesû.
40027002	Bamûthaîka njara baathi n'we bamwirîra Piraatû ûra aarî ngabana.
40027003	Njundas ûra aakunyanîîre Yiesû akwona Yiesû aatuîrwa kûûragwa aanjîîria kwîrira nkorooni. Aacookeria athînjîri bara banene ba Ngai na akûrû bara fetha ira mîrongo îthatû baamwete.
40027004	Abeera, "Imbîyîîtie ntûmîîte nthakame îtarî na ûthûûku îîtûûrwa." Bamwîra, "Aabu? Ga tûkûmaka n'ûgu tiû? Înu i thîîna yaku."
40027005	Njundas aatiga aagera fetha inu nthîgûrû gûku baarî nyomba ya Ngai, aathi eecuuria.
40027006	Athînjîri bara banene ba Ngai booya fetha inu. Bauga, "N'ûntû nikûgwetanîrua na kûûragwa kwa muntû, tûtiîtîgîîrîîtue tûciaiga kîgîînaani kîa nyomba ya Ngai."
40027007	Baagwatanîra bagûre na cio kîthaka gîetagwa 'Kîthaka kîa mûûmbi wa nyûngû' gîa kûthikaga ageni bara baakuyagîra Njerusaremu.
40027008	Na i ntûma wana îmunthî tûrî mûnda ûyu wîtagwa 'Kîthaka kîa nthakame.'
40027009	Na wabu ûroria bûra kîroria Njeremia aaroriirie bwaûyûra, rîra aaroriirie auga, "Na baathûkia fetha ira mîrongo îthatû, ûgûri bûra bamwe ba Aisiraeri baagwatanîîre bamûrîe,
40027010	baagûra na cio kîthaka gîetagwa 'Kîthaka kîa mûûmbi wa nyûngû,' wabûra Mwathani aambîîrîîte."
40027011	Bakîrûtha ûgu, Yiesû naarûngi mbere ya ngabana wa Arooma, ngabana akîmûûragia, "I woû Mûnene wa Ayaundi?" Yiesû amwîra, "Nwa ta ûgu wauga."
40027012	Athînjîri ba Ngai bara banene na akûrû bamûtuîrîîra, îndî Yiesû ataaria.
40027013	Piraatû amûûria, "Anga nûkwîgua mantû mama monthe bakuuga nûrûthîîte?"
40027014	Îndî wana rîo gûtirî bu Yiesû auga eetheteera kîrî ûntû nwa bûmwe bwa mara eeragwa narûthîîte. Ûntû bûbu bwarigaria Piraatû mûno.
40027015	Rîonthe kagiita ga kîatho gîa Pasaka gaakinya, ngabana neetîgîîrîîtie kûthaûraga mûgwate ûmwe woora antû bakeenda.
40027016	Kagiitaani gaku ikwarî na mûgwate ûmwe eetagwa Baraba. Baraba naiyîkeene mûno n'ûntû bwa moothûûku mara aarûthîîte.
40027017	Kwoogu antû baathi kîrî Piraatû. Piraatû abaûria, "N'ûû bûkwenda mbuga arekeerua? I Baraba kana i Yiesû ûyû agwîtwa Kîrîstû?"
40027018	Aûriirie ûgu n'ûntû naarî akûmenya bwega athînjîri bara banene ba Ngai na akûrû baathitangîîte Yiesû kîrî we n'ûntû bwa kûmwîgua rûriitho.
40027019	Na kaîrî akari waagu aakari ara aagiitagîra magamba, mwekûrû wake naatûmanîîte amwîra, "Menya ûûria muntû ûyu. I muntû ûmwagîru n'ûntû ûtugû indararootire kîrooto kîîthûûku n'ûntû bwake."
40027020	Îndî amwe na ûgu athînjîri bara banene ba Ngai na akûrû beera antû bauge i Baraba bakwenda na Yiesû naûragwe.
40027021	Ngabana aûria antû kaîrî, "N'ûû kîrî bo barî baîrî bûkwenda arekeerua?" Bamwîra, "I Baraba!"
40027022	Piraatû abaûria, "Aabu n'ata bûkwenda ndûtha na Yiesû ûyû agwîtwa Kîrîstû?" Bonthe bauganîîria rîmwe bamwîra, "Nambwe!"
40027023	Piraatû abaûria, "I kî? I mabîtia marîkû arûthîîte?" Îndî amwe noogu kîrîndî kîathi na mbere kûyoga nkûrûki gîkîmwîraga, "Nambwe!"
40027024	Piraatû akwona mantû makûrema na antû ibeendaga kûreeta thîîna, aathûkia rûûyî aathamba njara mbere yao bonthe bakîonaga. Auga, "Niû ntirî na meeyia îgûrû rîa gîkuû kîa muntû ûyû. N'îgûrû rîenu!"
40027025	Kîrîndî kîonthe kîamwîra, "Yîî, nthakame yake îrootûcookera na nciarwa cietû mbene!"
40027026	I rîo Piraatû eetîgîîrie auga Baraba arekue na Yiesû aringwe ibooko. Rîru amûnenkanîra athi kwambwa.
40027027	Acikaarî ba Piraatû baathûkia Yiesû bamûkûrûkia nyomba ya kûgambîrwa gûku kambîîni ya Ngabana îra yeetagwa Puritoria. Beethîrania mbûûtû ya acikaarî bara bangî bonthe.
40027028	Bamûruta nguo ciake bamwîkîra nguo îndaaya întuune.
40027029	Baatumania matî ma mîîgua maakara ta nthûmbî ya ûnene bamwîkîra mo kîongo, bamûgwatithia kamûraagi na njara ya ûrîo ta mûnene. Rîru baatua kûmûturîria maru bakamûnyûrûnta bakîmwîraga, "N'ata îîndî, Mûnene wa Ayaundi?"
40027030	Bamûtuîra mata, baathûkia kamûraagi gaku bamûkûng'anga na ko kîongo.
40027031	Bakûrîîkia kûmûnyûrûnta ûgu, bamûruta nguo înu, bamwîkîra nguo ciake kaîrî. Rîru baathi kûmwamba.
40027032	Acikaarî babu barî njîraani bathiîte kwamba Yiesû, boona muntû eetagwa Simioni wa kuuma gûntû gweetagwa Kureni. Bamûkamatithia na taka mûtharaba ûra Yiesû aakamatîîte.
40027033	Bagûkinya bantû eetagwa Gorogotha, tûgîtaûra i ta kuuga, 'Kîîndî gîa kîongo,'
40027034	baakundia Yiesû ndibei yarî na gana. Îndî Yiesû aarega kûmînyua.
40027035	Bakûmwamba mûtharabaani baacooka baaringîra nguo ciake kuura bathi na cio.
40027036	Rîru baakara nthî bamûkaria.
40027037	Îgûrû ya kîongo gîake ibaaringaringîrîte kabaaû mûtharabaani ga kwonania kîra gîatûmîîte Yiesû aambwa. Baandîkîîte, "|scÛYÛ I YIESÛ, MÛNENE WA AYAUNDI.|d"
40027038	Ikwarî na atunyani baîrî wana bo baambîîtwe agu akubî na ara Yiesû aambîîtwe. Ûmwe aarî rûteere rwa ûrîo na ûra ûngî rûteere rwa ûmotho.
40027039	Bara baakûrûkagîîra agu Yiesû aambîîtwe, bamwona aambîîtwe bakamûgiitithia irumi na bakainainia biongo
40027040	bakiugaga, "Anga ingî kaayia ti woû ûraugaga ûkomborania nyomba ya Ngai na ûmîake kaîrî yûyûre na ntugû ithatû! Weegua ûrî Mwana wa Ngai teebambûre agu ûrî!"
40027041	Wana athînjîri bara banene ba Ngai, aarimû ba watho na akûrû baamûnyûrûntaga bakauga,
40027042	"Naroonokagia bara bangî îndî we atikûûmba kwîbonokia na ingî kaayia i Mûnene wa Isiraeri. Taneebambûre agu aambîîtwe, tûmwîtîgie!
40027043	Na n'ûntû eetîgîîtie Ngai, Ngai ûyu îîndî tanamûteethie weegua nakwenda, twone, n'ûntû ingî araugaga we i Mwana wa Ngai."
40027044	Na kinya atunyani babu baambanîrîtue na Yiesû nwa bu baamûkûthagîîria irumi.
40027045	Kwanjîîria mûthenya gatî mwanka thaa kenda, mwindu waruma nthîgûrû yonthe.
40027046	Na ta thaa inu kenda, Yiesû aagondoka na inya mûno. Auga, |i"Eli, Eli, lama cabakithani?"|d Tûgîtaûra, ûgu i ta kuuga, "Ngai wakwa, Ngai wakwa, i kî n'ûntû wantiganîria?"
40027047	Antû bamwe ba bara baarî oogo bakwîgua Yiesû akiuga ûgu bauga, "Muntû ûyû i kîroria Eriya agwîta!"
40027048	Muntû ûmwe augia rwîro aathi aathûkia cibonji amîtombeka ndibeini yarî na gana, rîru amîogeera mûthiani wa kamûtî, amîtiirithia mîromo ya Yiesû amûkundia.
40027049	Îndî bara bangî bamwîra, "Tiga. Ga twone ingî kana weegua Eriya akaaya amwonokie."
40027050	Yiesû aagondoka na inya mûno kaîrî agîîkaîra, aanyaarûka.
40027051	Na warîru warîru, gîtambaa kîra kîagaanîîtie nyomba ya Ngai gîatembûkana maita maîrî kîganeene, kuuma îgûrû mwanka nthî. Nthîgûrû yainaina, ndwara cia maiga ciatûkanga.
40027052	Nthiko ciarugûka mîîrî ya atheru bara baarî bagûkua yariûka.
40027053	Na rîra Yiesû aarîûkire atheru babu bauma nthikooni baathi bwa taûni îra ntheru ya Njerusaremu antû baingî baboona.
40027054	Mûtongoria wa njûûrî ya acikaarî na bara baarî n'we agu bakarîîtie Yiesû, bakwona nthîgûrû yainaina na bûra gwakarîkire baagwatwa i kîmako kîînene mûno. Bauga, "Na mma muntû ûyû araarî Mwana wa Ngai."
40027055	Ikwarî na eekûrû baingî mma baacûûbîîrîîtie barî gataaria. Eekûrû babu baathingatîîte Yiesû kuuma Gariiri bakîmûmenyagîîra.
40027056	Bamwe baao baarî Maria Mûmagindari, Maria gina wa Njakubu na Njosebu, na mwekûrû wa Cabendi.
40027057	Ûgoro mbere riûa rîthwa, muntû ûmwe eetagwa Njosebu wa kuuma ntûûra ya Arimathea aaya. Njosebu aarî gîtonga na aarî ûmwe wa arutwa ba Yiesû. Akûûya,
40027058	aathi kîrî Piraatû amwîra amwîtîgîîrie athûkie mwîrî wa Yiesû akauthike. Piraatû eetîgîîria auga anenkerwe.
40027059	Njosebu aambûra mwîrî wa Yiesû, acuoga na cuka,
40027060	aukamata authûngîria nthikooni yake eenjîîte bantû rwaraani rwa iiga. Rîru aingiritia iiga rîînene mûno aakunîkîra na rîo mûromo wa nthiko, aathi.
40027061	Rîru aarûthaga ûgu, Maria Mûmagindari barî na Maria ûra ûngî baamûcûûbîîrîîtie barî mbarî îra îngî ya nthiko.
40027062	Rûûni ntugû ya Sabatû, athînjîri bara banene ba Ngai na Abarisai baathi
40027063	beera Piraatû, "Ngabana, n'ûntû rîra mûûrongo ûra araarî mwoyo araugaga akaariûka ntugû ya ithatû,
40027064	uga nthiko yake îkarue bwega mwanka ntugû ithatû ithire bûra arutwa baake bataûmba kûthi baiya mwîrî wake, rîru beera antû narariûkire. Gûgakarîka ûgu ûrongo bûbu bwa mûthia i bu bûnenea nkûrûki ya bûra bwa mbere."
40027065	Piraatû abeera, "Thûkiani acikaarî bathi bakarie nthiko yake bwega mûno bûra kûûmbîka."
40027066	Bakûthi baarûmîîria mûûra rûteere rwa iiga rîra rîakunîkîrîte nthiko bûra rîtategategua barega kûmenya. Baatiga acikaarî ba kûmîkaria.
40028001	Ntugû ya Sabatû îgûkûrûka, rûûni rûûkîîrî mûno ntugû ya Kiumia, Maria Mûmagindari na Maria gina wa Yiesû baaraûka nthikooni kwona.
40028002	Warîmwe nthîgûrû yainaina na inya mûno. Mûraîka wa Mwathani eendama kuuma îgûrû, aathi aingiritia iiga rîra rîakunîkîrîte mûromo wa nthiko ya Yiesû, arîkarîra îgûrû.
40028003	Mwonekere wake akîonekana aarî na werû ta bwa rweni, na nguo ciake ciarî injerû ce ta îra.
40028004	Akaria bara baacûûbîrîte nthiko bainaina mûno n'ûguaya, baakara ta antû bakuû.
40028005	Mûraîka eera eekûrû babu, "Tigaani kûmaka. Imbiyî i Yiesû ûra arambîîtwe bûgûcûa.
40028006	Îndî atirî gûkû nariûkire wata bûra augire. Ncûûni bwone ara araigîîtwe.
40028007	Cookaani na mpwî bûmenyithie arutwa baake, bûbeere nariûkire na akûthiyaga Gariiri mbere yenu. Bwathi noogo bûkamwona. Na bûtikaariganîrue n'ûgu ndabwîra."
40028008	Eekûrû babu bauma agu bakiinainaga n'ûguaya, îndî nkorooni ciao ibooyûrîîtwe i gîkeno. Baathi baugîîtie rwîro kwîra arutwa baake bûra mûraîka aabeerire.
40028009	Wabathiîte baugîîtie, nthûti îmwe boona Yiesû. Abeera, "Muugaani." Baathiyanga akubî n'we, bamûgonga batiirithîîtie moothiû maao agu mbayooni ciake.
40028010	Yiesû abeera, "Tigaani gûkuthûka. Îthiini bwîre aruayia bathi Gariiri i noogo tûkoonanîra."
40028011	Eekûrû babu wabarî njîraani bathiîte, bamwe ba akaria ba nthiko baaya taûni beera athînjîri bara banene ba Ngai mantû monthe bûra maakarîkire.
40028012	Athînjîri bara banene ba Ngai na akûrû baarûtha mûceemanio. Baarûtha mûbango baanenkera acikaarî mbia inyingî mûno.
40028013	Babeera bakaaya kûûrua i muntû bamwîre n'arutwa ba Yiesû baraayire ûtugû bamaami baiya mwîrî wake baathi na uu.
40028014	Babeera, "Weegua mantû mama magaakinyîîra ngabana tûkamwoneeria wabu i bu kûrî kaingo bûtoona thîîna."
40028015	Acikaarî baathûkia mbia baarûtha wabûra beerirwe. Na rûru i ru rûgono rûra Ayaundi baatambiirie mwanka îmunthî tûrî.
40028016	Arutwa baathi Gariiri barî îkûmi na ûmwe, baakinya kîrîmaani kîra Yiesû aabeerîîte bakomane.
40028017	Bakûmwona bamûgonga, îndî bamwe baao ibaarî na nkanja.
40028018	Rîra Yiesû aayire abeera, "Impeetwe wathani bunthe îgûrû na nthîgûrû.
40028019	Kwoogu îthiini bûgatuîkithie antû ba nthîgûrû cionthe arutwa baakwa, bûkîbabaatithagia kwa riîtwa rîa Baaba, rîa Mwana na rîa Kîrundu Ûmûtheru.
40028020	Na bûbarutanage kwathîkagîra mantû monthe mara mbwathîîte. Na ûkeegagua ndî amwe naabi kinya îgiita rîa mûthiro wa nthîgûrû."
41001001	Ntheto îmbega ya Yiesû Kîrîstû, Mwana wa Ngai yambîîrie ûûgû.
41001002	Kwandîkîîtwe n'ûmwe wa iroria, "Ga ngûkwîra, ngaatûma mûtûmwa wakwa mbere ûkinya akûrûthîre njîra."
41001003	Na kaîrî kwandîkwa i kîroria Isaaya, "Kayû ka muntû igagûtûmîîria rwanda gakiugaga, 'Theriani njîra ya Mwathani, rûngariani kûra agaakûrûkîîra.' "
41001004	Na kwoogu, i kîo n'ûntû Njoana aarî rwanda akîbaatithagia antû. Aatûmagîîria antû akabeera beerire meeyia maao ababaatithie, Ngai abarekere.
41001005	Antû baingî mûno kuuma taûni ya Njerusaremu na gûntû kûngî gûku nthîgûrû ya Njundea baaya baumbûra meeyia maao, Njoana ababaatithia muurooni wa Njorondani.
41001006	Njoana eekagîra nguo yarûthîîtwe na guaya ya nkamîîra, akooga mûkanda kauna. Aarîyaga ngige na ûkî bwa kîthaka.
41001007	Njoana aatûmagîîria antû akabeera, "Ûra aayîîte nyuma yakwa n'we arî îgweta nkûrûki yakwa. Ntiagîrîte kinya wa gûkuamîîria mmûtharia iraatû ndigi.
41001008	Niû ndîbûbaatithia na rûûyî. We akaabûbaatithia na Kîrundu Ûmûtheru."
41001009	Îgiitaani rîru Njoana aabaatithanagia, Yiesû aaya aumîîte Gariiri taûni yeetagwa Nasareethi, aabaatithua i Njoana muurooni wa Njorondani.
41001010	Yiesû akûriamûka rûûyîîni, oona îgûrû rîarugûka, Kîrundu Ûmûtheru eendama kîrî we akari ta îcea aagwîrîîra îgûrû rîake.
41001011	Kayû kauma îgûrû kauga, "Woû ûrî Mwana wakwa ûra mbendeete mûno. Nûnkenagia mûno."
41001012	Nthûti îmwe Kîrundu amwira rwanda,
41001013	Yiesû aakara ku ntugû mîrongo îna waakîgeragua i Saitaani. Na gûku rwanda Yiesû akaranagia na nyamû cia kîthaka, îndî araîka ibaamweyaga ûteethio.
41001014	Njoana akûthaîkwa nceera, nyumaani Yiesû aacooka Gariiri gûtûmîîria ntheto îmbega ya Ngai.
41001015	Aatûmagîîria antû akabeera, "Îgiita rîgûkinya. Ûnene bwa Ngai bûkûthengeera. Îrireeni meeyia meenu bwîtîgie ntheto îmbega."
41001016	Yiesû atambîîte na rûteere rwa îria rîa Gariiri, oona ategi ba makûyû baîrî bakîamba neeti ciao bagwata makûyû. Baarî Simioni na mûruagina Enderea.
41001017	Yiesû abeera, "Nthingataani mbûtuîkithie ategi ba antû."
41001018	Bamûthingata warîru baatiga neeti ciao naagu.
41001019	Bakûthiyathiyanga, Yiesû eethîra ategi bangî baîrî barî îtarûûni rîao bagîtumaga neeti ciao. Baarî Njakubu na mûruagina Njoana, aana ba muntû eetagwa Cabendi.
41001020	Yiesû akûboona abeeta. Nthûti îmwe Njakubu na Njoana baatiga îthe, Cabendi, na aruti ngûgî baao îtarûûni baathingata Yiesû.
41001021	Yiesû na arutwa baake baathi taûni ya Kaperinaumu. Ntugû ya Sabatû înu yathingatîîte, Yiesû aathi sinagoogiini aarutana antû.
41001022	Bara baamûthikîîrîîtie baarigara mûno n'ûrutani bwake n'ûntû we ataarutanaga ta aarimû ba watho. Aarutanaga na watho kuuma kîrî Ngai.
41001023	Gûku sinagoogiini ikwarî na muntû aarî na kîrundu kîîthûûku. Muntû ûyu augîîria na inya,
41001024	auga, "N'ata ûkwenda naati Yiesû Mûnasareethi? Ka ûûyîîte gûtûthiria kana? Imbiyî woû ûrî ûû. Ûrî Mûtheru kuuma kîrî Ngai."
41001025	Yiesû aagondokera kîrundu gîku akîîra, "Kira na uume kîrî muntû ûyû."
41001026	Kîrundu gîku kîthûûku gîatûgûûgia muntû ûyu gîkîrurumaga. Kîauma kîrî we kîathi.
41001027	Antû bonthe bara baarî gûku baarigara mûno. Baanjîîria kûûrania, "I bûrîkû bûbû? Î muntû ûyû arîrutana mantû maageni na arîaria na watho kuuma kîrî Ngai! Î arîîra irundu biithûûku birûthe ûntû na bikamwathikîra!"
41001028	Nkuma ya Yiesû yatamba na mpwî mûno gûntû kunthe gûku nthîgûrû ya Gariiri.
41001029	Yiesû bakuuma sinagoogiini baathi kwa baSimioni na mûruagina Enderea. Ibaarî kinya na Njakubu na Njoana.
41001030	Mûthoni wa Simioni wa mûka naamaami aayîîtue kûbîîyanîra mwîrî. Yiesû akwîrwa mantû maake,
41001031	aathi amûgwata njara, akûmûûkîîria aabua aanjîîria kûbagaagûra.
41001032	Ûgoro nyuma ya riûa rîkûthûa, bonthe bara baayîîtue na bara baarî na irundu biithûûku baareetwa kîrî Yiesû.
41001033	Kîrîndî kîonthe gîa taûni kîethîreene agu mwîrango wa nyomba înu Yiesû aarî.
41001034	Yiesû ooria baingî baao, bara baarî na ndwari mîthemba na mîthemba, na eengatia irundu biingî biithûûku biauma kîrî antû. Na ataareka irundu bibu biaria n'ûntû ibiaiyî we aarî ûû.
41001035	Rûûni rûkîîrî mûno, Yiesû aaraûka kuumagarûka. Auma taûni înu aathi gûntû gûtaarî na antû kûrombera noogo.
41001036	Simioni na bara bangî baathi kûmûcûa.
41001037	Bakûmwona bamwîra, "Antû bonthe ibagûgûceria."
41001038	Yiesû abeera, "Tûthiini taûni ira ingî na cio ngatûmîîrie noogo n'ûntû ûgu i bu bwatûmire mbûya."
41001039	Kwoogu Yiesû aariûnga gûku Gariiri kunthe agîtûmagîîria masinagoogiini, na akîîngatagia irundu biithûûku bikauma kîrî antû.
41001040	Muntû ûmwe aarî na mûtigiri aaya kîrî Yiesû, aamûturîria maru amwereka amwîra, "Weegua weenda kûmboria, mboria nthere."
41001041	Yiesû aûyûrwa i kîao. Aatambûrûkia njara amûringithia, amwîra, "Yîî, inkwenda. Thera!"
41001042	Nthûti weenu muntû ûyu oora mûtigiri.
41001043	Mbere Yiesû eera muntû ûyu athi, amûkaania mûno amwîra, "Menyeera ûtikeere muntû,
41001044	îndî îthi wonwe i mûthînjîri wa Ngai, ûrute kîewa kîra Musa augire kîrutagwe kîrî ûkûûyî kîrî antû."
41001045	Îndî amwe na ûgu, muntû ûyu aathiire eera antû bonthe nkuma înu yatamba gûntû kunthe mwanka gwatuîka Yiesû atikîthi taûni antû bonthe barega kûmwîthîranîra. Yiesû aakara gûntû gûtaarî na antû, na naagu i noogo antû kuuma nteere cionthe baathiyaga kûmwona arî.
41002001	Nyuma ya ntugû inkai, Yiesû aacooka Kaperinaumu kaîrî. Antû bakûmenya naarî gûku,
41002002	beethîrana kwa wingî mûno mûrangooni wa nyomba înu Yiesû aarî kwaga kinya webero. Yiesû akîbatûmagîîria kiugo,
41002003	antû bana baaya bakamatîîte muntû aarî kîonje bamûnintîîte kîrî Yiesû.
41002004	N'ûntû bwa antû kwingîa, bataûmba gûkinyithia kîonje gîku ara Yiesû aarî. Baatwa baaromora rûûgûrû rwa nyomba înu batarithîîrîîtie ara Yiesû aarî. Bakûromora, beendamîîria kîonje gîku oogo wakîrî mamaamîrooni.
41002005	Yiesû akwona bûra antû babu beetîgîîtie bûgana, eera kîonje gîku, "Ûkûrekerwa meeyia maaku, aba."
41002006	Aarimû bamwe ba watho baakari agu bakwîgua ûgu, baatua kûthûgaania na nkoro beebûûria,
41002007	"N'ata muntû ûyû akwenda kwonania? Nakwîthûkia taka arî Ngai? Anga ti Ngai wenka aûmba kûrekera muntû meeyia?"
41002008	Yiesû aamenya bûra baathûgaanagia. Abaûria, "I mbi n'ûntû bûkûthûgaania ûgu?
41002009	I bûrîkû bûûthû? I kwîra kîonje gîkî, 'Ûkûrekerwa meeyia maaku,' kana i gûkîîra 'Ûkîîra ûkamate mamaamîro maaku ûthi'?
41002010	Kaingo bûmenya Mwana wa Muntû arî na watho bwa kûrekera antû meeyia maao gûkû nthîgûrû, inkûbwonia." Yiesû eera kîonje gîku,
41002011	"Ûkîîra ûkamate mamaamîro maaku wînûke."
41002012	Nthûti weenu kîonje gîku gîaûkîîra bacûûbîîte, gîakamata mamaamîro kîenûka. Antû bakwona ûgu baarigara mûno. Baakumia Ngai bakiugaga, "Tûtoona ûûgû kaîrî!"
41002013	Yiesû aacooka rûteere rwa îria rîa Gariiri kaîrî. Kîrîndî gîa antû kîathi kîrî we, Yiesû abarutana.
41002014	Akuuma agu, Yiesû oona muntû eetagwa Raawî akîrûngithagia ûgooti, akari nthî ara aakaraga. Îthe eetagwa Arubayo. Yiesû amwîra, "Nthingata!" Raawî aûkîîra amûthingata.
41002015	Nyumaani Raawî eeta Yiesû na arutwa baake gwake. Arûngithia ûgooti baingî na eeyia baaya bathingatîîte Yiesû, baanjîîria kûrîyanîra n'we.
41002016	Abarisai bamwe baarî aarimû ba watho bakwona Yiesû akîrûtha ûgu, baûria arutwa baake, "I kî gîgûtûma arîyanîra na arûngithia ûgooti na eeyia?"
41002017	Yiesû akwîgua aarimû babu ba watho bakîûria ûgu, abacookeria abeera, "Tika antû batarî baayie beendaga ndagitaarî. Bara baayie i bo beendaga kûragûrîrwa. Ntaaya gwîta bara baagîru, ndaayire gwîta bara eeyia kaingo beerira."
41002018	Kagiita kamwe athingati ba Njoana Mûbaatithania na ba Abarisai ibaatîîrîrîte kûrîa irio. Antû bamwe baathi kîrî Yiesû bamûûria, "I kî n'ûntû arutwa ba Njoana Mûbaatithania na ba Abarisai bo batîîragîra kûrîa irio n'ûntû bwa maromba, îndî baaku batitîîragîra?"
41002019	Yiesû abaûria, "Bwaûmba kwîrîgîîra antû bara beete wikiini barega kûrîa ntugû îra mûgûrani arî na wiki? Batitîîrîra kûrîa ntugû înu mûgûrani arî na wiki.
41002020	Îndî rîra kagiita gagaakinya mûgûrani arutwe kîrî bo, rîru i rîo baûmba gûtîîrîra.
41002021	"Gûtirî muntû eekagîra nguo înkûrû kîraka na gîtaame gîtarî gîkûrû ataambîîte gûkîbûûra, n'ûntû nguo yabûûrwa gîtaame gîku igîkaamîkuuyia îgendeerie.
41002022	Na kaîrî, gûtirî we eekagîra ûkî bwa kûrugwa warîru nceemaani înkûrû, n'ûntû ibûgaatûûmûra nceema înu bûûre mana na nceema mbene. Ûkî bwa kûrugwa warîru bwîkagîrwa nceemaani îtarî nkûrû."
41002023	Ntugû îmwe ya Sabatû Yiesû na arutwa baake ibaakûrûkîîrîîte mîndaani. Bathiîte woogû, arutwa baake baanjîîria kûûrûûra ngano barîa.
41002024	Abarisai bakwona bakîrûtha ûgu, beera Yiesû, "I mbi n'ûntû bakûrûtha bûra bûtabuîrîîte kûrûthwa ntugû ya Sabatû?"
41002025	Yiesû abeera, "Ka bûtaathooma bûra Ndaundi aarûthire akwîgua yûûra barî na bara baarî na bo?
41002026	Aathiire nyomba ya Ngai kagiita kara Abiatharû aarî mûthînjîri wa Ngai ûra mûnene, aarîa mîgaate îra mîtheru na aarûmia bara baarî na bo, na ibwiyî mîgaate înu itikîrûmwa i muntû ûngî tatiga athînjîri ba Ngai."
41002027	Yiesû abeera, "Ntugû ya Sabatû îrî oogo n'ûntû bwa muntû, îndî muntû atirî oogo n'ûntû bwa ntugû ya Sabatû.
41002028	Kwoogu Mwana wa Muntû n'we Mwathi wa Sabatû."
41003001	Ntugû îngî Yiesû aathi sinagoogiini kaîrî. Gûku sinagoogiini ikwarî na muntû oonjeete njara.
41003002	Kûrî antû baarî gûku baaraithîîte boona kana Yiesû akooria muntû ûyu ntugû ya Sabatû, boona ûntû bwa kûmûthitangîra.
41003003	Yiesû eera muntû ûyu oonjeete njara, "Ncû ûrûngame aaga mbere."
41003004	Yiesû aûria antû, "Watho bwîtîgîîrîîtie muntû arûtha bwega kana i bûûthûûku ntugû ya Sabatû? I kwonokia mwoyo kana i gûcuûraga?" Gûtirî muntû aaria.
41003005	Yiesû aathiûrûûkia meetho athûûri i bo na akîîgagua arî na kîîthikîîro nkorooni n'ûntû bwa kûûmia biongo kwao. Eera muntû ûyu oonjeete njara, "Tambûrûkia njara yaku." Muntû ûyu aatambûrûkia njara, na akûmîtambûrûkia yabua.
41003006	Abarisai na antû ba kîama kîa Eronde bakwona ûgu bauma nja warîo. Baabanga mûbango wa kûûraga Yiesû.
41003007	Yiesû akuuma gûku aathi na arutwa baake bwa îria. Antû baingî mûno bamûthingata. Baarî antû kuuma Gariiri, Njundea,
41003008	Njerusaremu, Indumea, rûgongo rûra rûngî rwa muuro wa Njorondani, na akubî na taûni ya Turo na ya Sindoni. Antû babu baayîîte kîrî Yiesû n'ûntû bwa mantû mara beegîîtue arûthîîte.
41003009	N'ûntû bwa antû kwingîa, Yiesû eera arutwa baake bamûreetere îtarû atûe kaingo atainyîkwa.
41003010	Yiesû eethîranîîrwe kwa wingî ûgu i bara baarî baayie bakîgeria kûmûtongithia, n'ûntû iboonire ooria antû baingî.
41003011	Irundu biithûûku biamwonaga bikagwîthia bara baarî na bio agu mbere yake, bikauga na inya, "I woû Mwana wa Ngai!"
41003012	Îndî Yiesû naabikaanagia mûno kûmuumbûra kîrî antû, biuga aarî ûû.
41003013	Kagiita kamwe Yiesû aatûa kîrîmaani, eeta antû îkûmi na baîrî bara eendaga bamûteetheeria barî atûmwa baake. Aabathuurire bathiyanagia n'we na abatûmaga kûthi gûtûmîîria,
41003015	abaa inya ya kwîngatia irundu biithûûku bikauma kîrî antû.
41003016	Baarî Simioni ûra Yiesû eetire Petûrû,
41003017	Njakubu na mûruagina Njoana, aana ba Cabendi bara Yiesû eetire Mboaneriges kana 'Aana ba nkwa,'
41003018	Enderea, Piripû, Bathoromayo, Mathayo, Tooma, Njakubu wa Arubayo, Thandayo, Simioni Mûkaanani,
41003019	na Njundas Mûcikariota ûra aakunyanîîre Yiesû amûgwatithia.
41003020	Kagiita kamwe Yiesû akûthûngîra nyomba, kîrîndî gîa antû kaîrî kîamwîthîranîra aaga mwanya wa kwîgaagûra barî na arutwa baake.
41003021	Antû ba mûciî wao bakwîgua ûgu bamûûyîra bakîthûgaanagia naumîîte nkoma.
41003022	Aarimû bamwe ba watho ba kuuma Njerusaremu bauga, "I Bericebuuri, mûnene wa irundu biithûûku, amûgwete. N'we amwete inya ya kwîngatia irundu biithûûku."
41003023	Yiesû abeeta. Aatûmîra ngerekano abaûria, "N'ata Saitaani îîbingatangia îrî yo?"
41003024	Abeera, "Ûnene bûkaathûkana bûtitûûra.
41003025	Na antû ba mûciî ûmwe bakaathûkana mûciî ûyu ûtitûûra.
41003026	Kwoogu wana Saitaani akaathûkana wengwa agatua kwîrûa atiûmba gûtûûra, neethiria wengwa.
41003027	"Gûtirî muntû abunjia nyomba ya muntû arî na inya amûtunya into, nwanga akaamba kûmûthaîka. Rîru i rîo aûmba kûmûtunya into biake.
41003028	"Na mma ga nkûbwîra, antû nwa barekerwe meeyia maao monthe na mantû maathûûku monthe mara baaria îgûrû rîa Ngai.
41003029	Îndî muntû akaaria mantû maathûûku îgûrû rîa Kîrundu Ûmûtheru atirekerwa, n'ûntû meeyia mamu i ma tene na tene."
41003030	Yiesû augire ûgu n'ûntû bwa bûra antû baugaga arî na kîrundu kîîthûûku.
41003031	Gina na aruagina ba Yiesû baaya baarûngama ome ya nyomba înu Yiesû aarî. Baatûmana beetîrwa we.
41003032	Ikwarî na antû baingî baakari nthî bacerereete Yiesû. Bamwîra, "Nyûkwe na aruanyûkwe barî ome na ibakwenda gûkwona."
41003033	Yiesû abaûria, "Taata na aruayia i ba ûû?"
41003034	Aacûûba bara baakari nthî agu bamûcerereete. Auga, "Baba i bo bataata na aruayia.
41003035	Ûra arûthaga bûra Ngai eendaga kûrûthwa n'we mûruayia, mwarayia kana taata."
41004001	Ntugû îngî Yiesû naarutanaga antû kaîrî. Ikwarî na antû baingî agu rûteere rwa îria, bara baayîîte kûmûthikîîria. N'ûntû bwa antû kwingîa, Yiesû aakari nthî îtarûûni waagu rûûyîîni, kîrîndî na kîo gîakari rûteere rwa îria.
41004002	Yiesû aarutana mantû maingî agîtûmagîra ngerekano. Eera antû,
41004003	"Thikîîriani. Mwandi naathiire kwanda mbeû ntugû îmwe.
41004004	Wabûra aamincaga mbeû yake mûndaani, kûrî mpîndî imwe ciagûîre njîraani, nyoni ciaya cioya.
41004005	Ingî na cio ciagwa njaraani cia maiga kûra gûtaarî na mûthetu wa kûgana. Inu itaakarakaranga itirauma n'ûntû itaarî inthike.
41004006	Mwathû ûkwara ciarûngûra ciaûmagara n'ûntû iteebînjîrîte bwega.
41004007	Kûrî ingî ciagwîre bantû kwarî na matî ma mîîgua. Ikuuma, matî mamu ma mîîgua maakûrania na cio maciinyîka ciaremwa gûciara.
41004008	Îndî kûrî ira cio ciagwîre mûthetuuni ûmûnoru, ciauma ciakûra bwega, ciaciarana. Imwe cia cio ciaumana maita mîrongo îthatû, ira ingî maita mîrongo îthanthatû, na ingî maita îgana."
41004009	Yiesû eera antû, "Ûra arî na matû neegue."
41004010	Kagiita kamwe barî bonka, arutwa bara ba Yiesû îkûmi na baîrî na bamwe ba bara baathikîîrîîtie Yiesû, bamûûria abeere gîtûmi gîa gûtûmîra ngerekano akîrutana.
41004011	Yiesû abeera, "Biû ibwetwe ûûme bwa kûmenya witho bwa ûnene bwa Ngai. Îndî kîrîndî kîra kîngî kîo nwanga ngakîîra mantû monthe na ngerekano,
41004012	kaingo 'Gûcûûba bagaacûûbaga, îndî bationa. Kwîgua bakeegagua bathikîîrîîtie, îndî baticiûkîrwa. Ûkeegua t'ûgu baagarûka kîrî Ngai akabarekera.' "
41004013	Yiesû abaûria, "Ûkeegua bûtigûciûra ngerekano îno rî, n'ata bûkaamenya îngî bwerwa?
41004014	"Mwandi wa mbeû, i muugi wa kiugo kîa Ngai.
41004015	Mbeû îra yagwîre njîraani, i ngerekano ya antû bara beegagua kiugo, îndî Saitaani akaaya warîo akabûria kîra gîkûrî kîande ndeni yao.
41004016	Mbeû îra yagwîre njaraani cia maiga, i ngerekano ya antû bara beegagua kiugo kîa Ngai bagagîîtîgîîria warîo bakeneete,
41004017	îndî ûtiîgagua barikîîtie wîtîgio bwega. Beetîgagia kagiita gaakai. Boona thîîna kana baatua kûnyamaarua n'ûntû bwa gwîtîgia kiugo bacookaga waara akûrû nthûti îmwe.
41004018	Mbeû îra yagwîre bantû kwarî na mbeû ya matî ma mîîgua, i ngerekano ya antû bara beegagua kiugo kîa Ngai,
41004019	îndî n'ûntû bwa kwîmakîra ûtûûrooni bûbû bwa nthîgûrû, kwenda ûtonga na mawîrirîîria mangî ta mamu makabathûngîra makainya kiugo kîra kîrî ndeni yao gîkathaata.
41004020	Mbeû îra yagwîre mûthetuuni ûmwega, i ngerekano ya antû bara beegagua kiugo kîa Ngai bagagîîtîgîîria bakoonania maciaro ma kîo, bamwe mîrongo îthatû, bangî mîrongo îthanthatû na na bangî îgana."
41004021	Yiesû abaûria, "Anga kûrî muntû areeta taa îndî akamîkunîkîra kana akamiiga rungu rwa ûrîrî? Îndiuga ka amîtûûgagîîria bantû aûkîîru kaingo îmûrîkîra antû?
41004022	Gîntû kîonthe kîra kiithe igîkaumbûrwa. Witho bunthe bûkaamenyekana.
41004023	Ûra arî na matû neegue."
41004024	Yiesû kaîrî abeera, "Îmenyagîîreeni mûno kuumania na mara bûkeegagua. Bûra ûthûkagia bara bangî i bu wana woû ûkaathûkua, na nkûrûki.
41004025	Ûra arî na gîntû akoongeerwa. Îndî ûra we gûtarî kîo arî na kîo, wana kaniini kara arî na ko nagaatunywa."
41004026	Yiesû aacooka eera antû, "Ûnene bwa Ngai bûkari ta bûra muntû athiyaga akaanda mbeû mûthetuuni.
41004027	Wakîra ntugû gwatuga akamaama, gwakea agaûka, mbeû îkauma îgakûra îndî tika aiyî bûra îkûrangaga.
41004028	Mûthetu ûrî uu ungwa n'uu ûkûragia kîmera. Mbere kîmera kîambaga kûgîa mûûgwa, rîru gîgakerûra, rîru gîkagîa mpîndî.
41004029	Irio biaûma mûkethi athûkagia kayiû akathi mûndaani gûketha n'ûntû wîgagua karî kagiita ka maketha."
41004030	Yiesû abaûria, "I mbi yo mma tûûmba kûbuanaania n'yo ûnene bwa Ngai? Kana i ngerekano îkari ata tûûmba gûtûmîra?
41004031	Bûkari ta gapîndî ka mûtî kara kaniini kîrî mpîndî cionthe, karî kaande mûthetuuni.
41004032	Gapîndî gaku kaumaga gagatuîka mûtî ûrî na mpong'i inene, nyoni igaaka ntara gûku mûgunyeeni wa mpong'i inu."
41004033	Yiesû akîrutana kiugo naatûmagîra ngerekano inyingî ta inu kûringana na bûra antû baûmbaga kûmûthikîîria bûgana.
41004034	Yiesû atikîrutana antû atagûtûmîra ngerekano. Îndî rîra arî na arutwa baake bonka naabaumbûragîra mantû.
41004035	Ûgorooni bwa ntugû înu, Yiesû eera arutwa baake, "Tûringeeni tûthi rûgongo rûra rûngî rwa îria."
41004036	Arutwa baatwa gatarûûni kara Yiesû aakari, baathi baatiga kîrîndî. Na gûku rûûyîîni weegua ikwarî na matarû mangî kinya mo mathiîte wata bo.
41004037	Kwagîa kîbuubani kîînene gûku îriani makûmbî ma rûûyî maakûmba îtarû, rûûyî rwanjîîria kûgîa ndeni.
41004038	Yiesû aarî nyuma ya îtarû amaami aigîîrîîte kîongo gîake bantû aûkîîru. Arutwa baake bamûûkia bakîmûûragia, "Mwarimû, nûtakwona ta ûntû na itûkûthira?"
41004039	Yiesû aûkîîra. Aagondokera kîbuubani akîîra, "Tiga!" Makûmbî na mo ameera, "Kirîîriani!" Kîbuubani kîathira, rûûyî rwakirîîria.
41004040	Yiesû aûria arutwa baake, "I mbi îkûbûmakagia? Bûrî kû wîtîgio bwenu?"
41004041	Baamaka mûno. Baûrania, "Ika muntû ûyû arî ûû n'ûntû wana ruuo, wana rûûyî, ibikûmwathîkîra!"
41005001	Yiesû na arutwa baake baathi baakinya rûgongo rûra rûngî rwa îria, nthîgûrû ya Angeraca.
41005002	Yiesû agûkinyûka îtarûûni ûgu, aarîîkana na muntû ûmwe aarî na kîrundu kîîthûûku aumîîte makurunguuni, kûra antû baakuû baathikagwa.
41005003	Muntû ûyu aakaraga gûku makurunguuni mamu na antû ibaarî bakûnoga i kûmûthaîka kinya na nyororo agîtuîkagia.
41005004	I maita maingî mûno oogagwa na nyororo magûrû na njara, îndî woogwa agaituîkangia ikagwa naara. Gûtirî muntû akîûmba kûmûmaarîîria.
41005005	Mûthenya na ûtugû aakararaga naagu makurunguuni mamu na irîmaani akîringaga gîtuma, agîîtemangaga mwîrî wake na nthengeecû cia maiga.
41005006	Muntû ûyu akwonera Yiesû kûûraaya, augia rwîro, aathi aagwa magûrûûni maake.
41005007	Auga na inya, "N'ata ûkwenda naani, Yiesû, Mwana wa Ngai ûra atûûraga îgûrû mûno. Itû ngûkwereka kwa riîtwa rîa Ngai, menya ûnnyamaaria."
41005008	Muntû ûyu augire ûgu n'ûntû Yiesû naarî akwîra kîrundu gîku kîarî kîrî we kiume.
41005009	Yiesû amûûria, "Wîtagwa ata?" Muntû ûyu amwîra, "Mbîtagwa 'Mbûûtû,' n'ûntû ntirî ninka tûrî mûkondo."
41005010	Kîrundu gîku gîakaîra Yiesû mûno gîkîmwîraga atigakîîngate kiuma gûntû gûku.
41005011	Akubî na bantû agu ikwarî na ngûrwe inyingî ciarîthîîtue kîrîmaani.
41005012	Kîrundu gîku kîereka Yiesû kîamwîra, "Twîre tûthi ngûrweeni iira."
41005013	Yiesû agîîtîgîîria. Irundu bibu biauma kîrî muntû ûyu biathûngîra ngûrweni. Ngûrwe inu cionthe ciaugia ciîndamîîte na mpara, ciemina îriani ciaûra na rûûyî. Ciarî ngûrwe ta ngiri ciîrî.
41005014	Bara bairîthîîtie bakwona ûgu baugia, baatoorooka. Baathi baatambia ntheto inu taûni na ntûûraani. Antû baathi kwîbonera bûra mantû mamu maakarakari.
41005015	Bakûthi kîrî Yiesû kwîbonera, beethîra muntû ûyu aatûûraga arî na mbûûtû ya irundu biithûûku akari nthî, eekîrîte nguo, na kîongo gîake gîtarî ûntû. Baatua kwîgua ûguaya.
41005016	Bara booneete mantû mamu magîkarîka i bo beerire antû bûra gwakarîkire kîrî muntû ûyu aarî na irundu biithûûku, na bûra ngûrwe ciakarire.
41005017	Antû baatua kwîra Yiesû aume kwao.
41005018	Yiesû agûtwa îtarûûni athi, muntû ûyu aarî na irundu biithûûku amûûria kana akîenda bakathi n'we.
41005019	Îndî Yiesû amûregeera. Amwîra, "Înûka ûkeere antû beenu bûra Mwathani akûrûthîra, akwîgua kîao."
41005020	Muntû ûyu akuuma agu, aathiire aanjîîria kwanga akîîraga antû ba naagu Ndikaporis mantû mamu Yiesû aamûrûthîîre. Antû bonthe baarigara bakwîgua.
41005021	Yiesû aacooka bwa rûgongo rûra baumîîte. Agûkinyûka îtarûûni, eethîranîrwa i kîrîndî gîa antû agu rûteere rwa îria.
41005022	Mûtongoria ûmwe wa sinagoogi eetagwa Njairû aaya eegwîthia nthî magûrûûni maake. Amwereka mûno akîmwîraga, "Kaarî gaakwa karî akubî gûkua i kwayua.
41005023	Itû ncû tûthi ûgakaigîîre njara kabue, gacooke mwoyo."
41005024	Yiesû baanjîîria kûthi. Ikwarî na ntundu înene ya antû yamûthingatîîte îkîmwinyîkaga.
41005025	Na ntunduuni înu ikwarî na mûka aayîîtue ndwari ya kûrua nthakame mîanka îkûmi na îrî.
41005026	Mûka ûyu naanyamaarîîte mûno agîcûa kûragûrîrwa abua. Naathiîte kîrî ndagitaarî baingî atakûbua, eenyangia into biake bionthe na bo. Bantû abua, ndwari yake nîatororagîria.
41005027	Mûka ûyu neegîîtue mantû ma Yiesû. Kwoogu aaya nyuma yake arî mûkondooni ûyu wa antû, aatonga nguo yake
41005028	akîîbîîraga na nkoro, "Ngatonga nwa nguo yake yonka, nkaabua."
41005029	Agûtonga nguo ya Yiesû ûgu, nthakame îra yaruaga yatiga warîo. Aathikîîria eegua akwora.
41005030	Yiesû eegua kûrî inya yamuuma. Aûndûka aûria antû, "N'ûû aantonga nguo?"
41005031	Arutwa baake bamwîra, "Nûkwona bûra kîrîndî gîkwinyîkîîte bûgana na nûkûûria n'ûû agûtonga?"
41005032	Yiesû akûraitha oona ûra aamûtongire.
41005033	Mûka ûyu n'ûntû naiyî n'we aarî, aaya aagwa nthî magûrûûni ma Yiesû akiinainaga n'ûguaya, eera Yiesû ûmma bungwa.
41005034	Yiesû amwîra, "Wîtîgio bwaku bûgûtûma wora. Ithi na ûkiri, mwarî wakwa. Thîîna yaku îkûthira kûrû na itigûcookera kaîrî."
41005035	Yiesû wakîaragia woogû, atûmwa baaya kîrî Njairû baumîîte mûciî wake. Bamwîra, "Nootanyamaaria mûrutani, kaarî gaaku gagûkua."
41005036	Yiesû akwîgua atûmwa babu bakîîra mûtongoria ûyu ûgu, amwîra, "Ûtikaamake, îgua ûrî na wîtîgio."
41005037	Yiesû ateetîgîîria kûthiyania na muntû ûngî, tatiga Petûrû, Njakubu, na mûruagina Njoana.
41005038	Bagûkinya kwa mûtongoria ûyu wa sinagoogi, beethîra antû bakîrîraga na bamwe bakiugagîîria na inya îra nene.
41005039	Yiesû aathûngîra nyomba. Abaûria, "I kû thîîna îrî îra îgûtûma bûrîra ûûgû? Kaana gaka ti gakuû ikamaami."
41005040	Yiesû akuuga ûgu, antû boona ta gûtarî bu augaga. Yiesû abaruta gûku bonthe. Baathûngîra gûku kaana kaarî barî na îthe wa kaana gaku, gina, na arutwa bara baake aarî na bo.
41005041	Yiesû aagwata kaana gaku njara. Auga, "|iTaritha, kumi!|d" Tûgîtaûra, kuuga ûgu i ta kuuga, "Kaarî, ka ngûkwîra ûkîîra!"
41005042	Kaarî gaku gaûkîîra warîru, kaanjîîria kwanganga gûku. Kaarî na ûkûrû ta bwa mîanka îkûmi na îîrî. Babu baarî na Yiesû bakwona ûgu baarigara mûno.
41005043	Yiesû abakaania mûno abeera batikeere muntû mantû mamu. Auga kaarî gaku keewe gîntû gîa kûrîa.
41006001	Yiesû akuuma agu, aathi kwao Nasareethi na arutwa baake.
41006002	Sabatû îgûkinya, Yiesû aathi sinagoogiini, aanjîîria kûrutana. Antû baingî bakwîgua bûra aarutanangaga baarigara mûno. Baatua kûûrania, "I kû muntû ûyû arutîîte mantû mama akûrutana? N'ûû amwete ûûme bûgana ûûgû? Na i kû arutîîte inya ya kûringa biama ta bira akûringa?
41006003	Anga we ti mûbundi wa mbaaû, mûthaka wa Maria, mûruagina wa Njakubu, Njosebu, Njundas na Simioni? Anga aaragina ti bara tûtwîre na bo gûkû Nasareethi?" Antû baarega kûmwîtîgia.
41006004	Yiesû abeera, "Kîroria i gîîtîîye gûntû kûngî îndî gîtitîîyagwa kûra kiumîîte, kana n'antû baao, kana n'antû ba mûciî wao."
41006005	Yiesû ataûmba kûringa kîama kwao. Ikwaiga aigîîre antû baakai njara bara baayîîtue, abooria.
41006006	Aarigara mûno i bo n'ûntû bwa kwaga wîtîgio. Yiesû aariûnga ntûûraani akîrutanaga.
41006007	Kagiita kamwe eeta arutwa bara baake îkûmi na baîrî arî na mûbango wa kûbatûma baîrî, baîrî. Abaa inya ya kwatha irundu biithûûku,
41006008	na abakaania gûkamata gîntû ta mûgaate wa kûrîa barî rûgendooni rwao, mbooro, mbeeti ya mbia, kana nguo îngî tatiga îra muntû eekîrîte. Kîra gîonka aabeetîgîîrie i gûkamata tûmîraagi twa gwîkinyîîria na tu na gwîkîra iraatû magûrû.
41006010	Abeera, "Bwathi taûni îra bûkaathi, nyomba îra bûkaathûngîra bûgwatwe ûgeni, bûkare ku mwanka rîra bûkaathi.
41006011	Îndî bûkaaya kûthi taûni nna bûkarega kûgwatwa ûgeni, kana antû bakarega kûbûthikîîria, bûkiuma ku bûtige bwabaturaturîra tîîri ya mbayo cienu rûrî rwano rwa kûboonia bûtirî ngwatanîro na bo."
41006012	Arutwa babu baathi baatûmîîria antû babeera beerire meeyia maao.
41006013	Ibengatiirie irundu biingî biithûûku bira biarî kîrî antû na booria antû baingî ndwari ira baarî na cio bakîbaakaga maguta.
41006014	Mûnene Eronde neegîîtue mantû ma Yiesû n'ûntû riîtwa rîake irîarî rîgûtambua gûntû kunthe. Aathûgaanagia akauga, "Ûyu i Njoana Mûbaatithania arariûkire kûringana na inya înu arî n'yo ya kûringa biama."
41006015	Îndî antû bamwe baathûgaanagia bakauga, "N'Eriya." Na bangî na bo bakauga, "N'ûmwe wa iroria bira bia tene."
41006016	Îndî Eronde we augire, "I Njoana Mûbaatithania ûra ndagiitithiirie kîongo arariûkire!"
41006017	Gwatuîkîîte Eronde aatûmanîîte auga Njoana agwatwe athaîkwe nceera. Na aarûthire ûgu n'ûntû bwa Erondia. Erondia aarî mûka wa mûruagina wa Eronde, eetagwa Piripû, naamûtunyîîte we.
41006018	Na n'ûntû bwa ûgu Njoana Mûbaatithania aakaraga akîmwîraga ti bwega gûkara na mûka wa mûruagina taka aarî wake.
41006019	Erondia ateegagua Njoana bwega. Neendaga aûragwa naagaga bûra arûtha
41006020	n'ûntû Eronde naakuthûkaga Njoana. Eronde naiyî Njoana aarî muntû ûmwagîru na ûmûtheru nkorooni. Kwoogu ateendaga aûragwa. Augîîte Njoana aingîrwe bantû gûku nceera. Na îgiita na îgiita Eronde neendaga kûthikîîria Njoana amwe na kwîgua mantû mara augaga neegagua makîmûtanga.
41006021	Ntugû ya gûkeneera gûciarwa kwa Eronde îgûkinya, Eronde aaruga kîatho. Eeta bara baamûteethagîîria kwathana, atongoria ba ndûa, na antû ba îgweta gûku Gariiri. Ntugû înu i rîo Erondia oonire kaanya ga gûtûma Njoana aûragwa.
41006022	Mwarî wa Erondia aayire gûku kîatho kîarî aina ndanci bwega, aakenia Eronde na ageni baake. Eronde amwîra, "Uga kîra wenda nkwa, nkwe kîo."
41006023	Eronde aathiîtia buru amwîra, "Kîra kîonthe ûkeenda ngakwa, wana kinya weegua i nucu ya ûnene bwakwa."
41006024	Mwarî ûyu auma. Aathi eera gina, "Mbîîra kîra ngeetia." Gina amwîra, "Uga wewe kîongo kîa Njoana Mûbaatithania."
41006025	Mwarî aacooka kere eera Eronde, "Ndîenda ûmpa kîongo kîa Njoana Mûbaatithania kîrî thaaniini, weendî."
41006026	Mûnene akwîgua ûgu aagwatwa i kîeba mûno. Îndî gûtirî bu akîrûtha arega n'ûntû bwa bûra aarî akûthiîtia mbere kinya ya ageni baake.
41006027	Kwoogu mûnene Eronde aatûmana warîo, eera mûcikaarî athi agiite Njoana kîongo, areete. Mûcikaarî ûyu aathi nceera kûra Njoana aathaîkîîtwe, amûgiita kîongo
41006028	aaya na kîo aanenkera mwarî wa Erondia kîrî thaaniini, mwarî ûyu aanenkera gina.
41006029	Rîra arutwa ba Njoana baamenyire mantû mamu, baathi baathûkia kiimba gîake, bamûthika.
41006030	Atûmwa bara Yiesû aatûmîîte baacooka. Bamwîra mara monthe baarûthîîte na mara baarutanîîte.
41006031	N'ûntû bwa wingî bwa antû, Yiesû na arutwa baake batoona kaanya nwa ga kûrîa. Gûgûkarîka ûgu, Yiesû eera arutwa baake, "Tûthiini twinka bantû gûtarî antû, bûnogokange."
41006032	Kwoogu baatwa îtarûûni barî bonka, baathi bantû antû bataarî.
41006033	Baingî ba antû babu baumîîte ntûûraani cionthe bakwona Yiesû na arutwa baake bathiîte, babamenya. Baugia batambîîte na rûteere rwa îria babatangîria.
41006034	Yiesû agûkinyûka îtarûûni eethîra kîrîndî kîînene mûno gîa antû. Akwona ûgu abeegua kîao mûno, n'ûntû oonire bakari ta ng'ondu itarî na mûrîîthi. Yiesû aanjîîria kûbarutana mantû maingî.
41006035	Gûgûkara gûtuga arutwa beera Yiesû, "Igûkarire gûtuga na i ta rwanda rûrû tûrî.
41006036	Îra antû bathi kaingo bakinya mîndaani na ntûûra ira irî akubî beegûrîre gîntû gîa kûrîa."
41006037	Yiesû eera arutwa baake, "Baeni gîntû bûrî biû barîe." Arutwa bamwîra, "Tûkauga tûgûrîre antû baba bonthe mîgaate barîe babae, nwanga tûrî na mbia igana ta îrîi rîa mûruti ngûgî wa gîîntugû rîa nkûrûki ya mîeri îthanthatû!"
41006038	Yiesû abaûria, "I mîgaate îgana îrî oogo? Tathiini bwone." Arutwa bakûthi boona i mîgaate îgana yarî, baacooka beera Yiesû, "I mîgaate îtaano na makûyû maîrî."
41006039	Yiesû eera arutwa baake beere antû bonthe bakare nthî nyakiini na ikundi.
41006040	Antû baakara nthî. Ikundi bimwe biarî bia antû mîrongo îtaano, na bingî îgana.
41006041	Yiesû aathûkia mîgaate înu îtaano na makûyû mamu maîrî. Aacûûba îgûrû, aacookeria Ngai nkaatho. Aang'enyûranangia mîgaate akînenkagîra arutwa baake bagaîra antû. Aacooka aagaa makûyû na mo, na maagana antû bonthe.
41006042	Muntû wonthe aarîa aabaa.
41006043	Beethîrania mang'enyûrû ma mîgaate na ma makûyû mara maatigarire maûyûria ikaabû îkûmi na biîrî.
41006044	Antû arûme bara baarîîre baarî ngiri itaano.
41006045	Nyuma ya ûgu, warîru Yiesû eera arutwa baake batwe îtarûûni baringanîrie bathiyage bantû eetagwa Bethisainda, we aatigwa akîîra kîrîndî kîînûke.
41006046	Yiesû agûtigana na antû, aatwa kîrîmaani kûromba Ngai.
41006047	Îtarû rîrî gatîgatî ka îria, rwiriiri rwanjîîria kûgwa. Yiesû aarî naagu nthî îmbûmo wenka.
41006048	Rware rûgîtema Yiesû oona arutwa baake bakîthiithia îtarû na thîîna n'ûntû baatarîîte naara ruuo rwaumaga. Aathi abatarîîte athiîrîîte îgûrû rîa rûûyî akari taka akwenda kûbakûrûka athiyaga.
41006049	Arutwa bakûmwona athiîrîîte îgûrû rîa rûûyî baathûgaania i nkoma yarî. Baaringa gîtuma
41006050	n'ûntû bonthe bakûmwona ibaamakîîte mûno. Warîo Yiesû abeera, "I niû, ûmîîriani! Tigaani kûmaka."
41006051	Yiesû aatwa îtarûûni gûku baarî. Agûtwa ruuo rwathira. Arutwa baarigara na inya mûno
41006052	n'ûntû bataarî kinya bagûciûra kîama kîra kîa mîgaate îra. Mathûgaania maao mataarî magûkunûrwa.
41006053	Yiesû na arutwa baake baaringanîria baakinya bantû eetagwa Ngenesareeti. Baathaîkîîra îtarû agu rûteere rwa îria.
41006054	Antû bakûboona bagîkinyûka baamenya i Yiesû aarî.
41006055	Baugia bwa ntûûra cionthe baathi baareeta aayie na mataratî, babareeta kîrî Yiesû wanaara baamwîthagîîria.
41006056	Bantû onthe ara Yiesû aathiyaga, nwîgue i ntûûra kana i taûni, antû bairaga aayie ara antû beethîranaga mûno bakabamaamia oogo, Yiesû aaya bakamûûria eetîgîîrie aayie bamûtongithie mûthia wa nguo yake. Na iboorire bonthe bara baamûtongithiirie.
41007001	Abarisai bamwe na aarimû bamwe ba watho ba kuuma Njerusaremu beethîranîra Yiesû.
41007002	Boona arutwa bamwe ba Yiesû bakîrîa irio na njara irî na mûgiro n'ûntû bataithambîîte.
41007003	Abarisai na Ayaundi batirîa irio batambîîte kûthamba njara baithiria mûgiro kûringana na kîîwîthîre gîa akûrû baao.
41007004	Bakauma thokooni batirîa gîntû bataambîîte kûthamba njara mbere. Na barî na mawîthire mangî ma mîthemba na mîthemba mara bathingataga ta kûthambagia ikombe, nyûngû, mbakûri [na ûrîrî].
41007005	Abarisai babu na aarimû babu ba watho baûria Yiesû, "I mbi n'ûntû arutwa baaku batakûthingata kîîwîthîre gîa akûrû beetû? I kî n'ûntû bakûrîa bataambîîte kûthamba njara mbere?"
41007006	Yiesû abacookeria abeera, "Isaaya naaroriirie mantû meenu bwega, biû eebwithia baba! Aandîkire auga, 'Antû baba baankumagia na tûnyua akî, nkoro ciao irî kûraaya mûno naani.
41007007	N'ûtheri bangongaga, mantû mara barutanaga i maathana magûtuîgwa n'antû.'
41007008	Bûtiganaga na maathana ma Ngai bûkathingata kîîwîthîre gîa antû."
41007009	Yiesû abeera, "Bûrîona ta mantû meega mamu bûrûthaga, rîra bûregaga maathana ma Ngai kaingo bûthingata kîîwîthîre kîenu?
41007010	Musa aandîkire auga, Ngai augire, 'Tîîyaga abaagu na nyûkwe.' Na aacooka kaîrî aandîka, 'Ûra akaaruma îthe kana gina aagîrîtwe aûragwa.'
41007011	Îndî ûrutaniini bwenu biû buugaga, muntû nwa arege gûteethia îthe kana gina na arî na gîntû abateethia na kîo, bunka akabeera gîntû gîku i 'Kurubani', kana i gîa kûrutîra Ngai.
41007012	Na kûringana na ûrutani bwenu bûtiîtîgîîrîîtie muntû ta ûyu ateethia îthe kana gina kaîrî.
41007013	Kûringana na kîîwîthîre kîenu bûtionaga ntheto ya Ngai îrî gîtûmi. Na kûrî mantû mangî maingî ta mamu bûrûthaga."
41007014	Yiesû aacooka eera kîrîndî, "Nthikîîriani bwinthe bwîgue na bûciûre bûra nkuuga.
41007015	Gîntû kîra kîthûngagîra kîrî muntû kiumîîte ome gîtiûmba kûmwîkîra mûgiro. Îndî bûra buumaga kîrî muntû i bu bûûmba kûmwîkîra mûgiro. [
41007016	Ûra arî na matû neegue.]"
41007017	Yiesû akuuma kîrî antû aathi aathûngîra nyomba. Arutwa baake bamûûria abeere bûra eendaga kuuga na ngerekano înu.
41007018	Yiesû abaûria, "Anga wana biû nwabu bûrî baarige ûûgû? Ka bûtaiyî atî, kîra kîthûngagîra kîrî muntû kiûmîîte ome gîtiûmba kûmwîkîra mûgiro
41007019	n'ûntû gîtithûngagîra nkorooni, i nda kîthiyaga na nyumaani gîkauma gîgateegwa kîorooni?" (Kwoogu irio bia mîthemba yonthe ibiagîrîte. Yiesû naabitheriirie.)
41007020	Yiesû aathi na mbere, auga, "Bûra buumaga ndeni ya muntû, i bu bûûmba kûmwîkîra mûgiro,
41007021	n'ûntû nkorooni ya muntû i ku kuumaga mantû ta meeciiria maathûûku, ûmaramari, wamba, ûûragani,
41007022	ûthûngîîri, wîrirîîria bûûthûûku, moothûûku, wenania, mantû ma îgi, rûriitho, gûtuyanîîra, wîkumia, na ûtaku.
41007023	Mantû mamu monthe maathûûku maumaga ndeni ya muntû. Na i mo mamwîkagîra mûgiro."
41007024	Yiesû akuuma naagu aarî, aathi gûntû kwarî akubî na taûni cietagwa Turo na Sindoni. Agûkinya noogo aathûngîra nyomba. Ateenda muntû nwa ûmwe amenya ara aarî, îndî gûtaûmbîkana.
41007025	Ikwarî na mûka ûmwe kaarî gaake kaathûngîrîtwe i kîrundu kîîthûûku. Mûka ûyu akwîgua Yiesû aagwetwa, aathi warîo amûturîria maru agu magûrûûni.
41007026	Mûka ûyu ataarî Mûyaundi. Aaciarîrîtwe gûntû gweetagwa Boinîcia. Mûka ûyu aûria Yiesû eengatie kîrundu gîku kîîthûûku kîathûngîrîte kaarî gaake, kiume.
41007027	Yiesû amwîra, "Gatwana twambe tûrîe, tûbae. Ti bwega kûgerera kurû irio bia twana."
41007028	Mûka ûyu amwîra, "Bûbu bu n'ûmma, Mwathani. Îndî wana kurû nirîyaga tûng'enyua tûra tûgwîyaga rungu rwa meetha twana tûkîrîa."
41007029	Yiesû eegua ûgu amwîra, "N'ûntû bwa ûgu wauga, mwekûrû, kîrundu kîra gîkûthûngîrîte kaarî gaaku gîkuuma, înûka."
41007030	Mûka ûyu aacooka mûciî. Agûcooka eethîra kaarî gaake kamaami ûrîrî, kîrundu kîra gîakathûngîrîte kiumire.
41007031	Yiesû akuuma Turo aagendeera Sindoni, eendama aathi bwa îria rîa Gariiri, aathi gûntû gweetagwa Ndikaporis.
41007032	Antû bamwe baareeta gîpûra kîarî maamu. Baûria Yiesû aigîîre muntû ûyu njara, amworie.
41007033	Yiesû aarutaruta muntû ûyu kîrî antû baathi gataaria. Amwîkîra biara matû, aacooka aatuîra mata njara, amûtongithia rûrîmî.
41007034	Aacûûba îgûrû, aanogokeera. Auga, "|iEbatha.|d" Kuuga ûgu i kuuga, "Rugûka."
41007035	Akuuga ûgu, warîo matû ma muntû ûyu maarugûka, kîra kîathaîkîîte rûrîmî rwake kîatharûka, muntû ûyu aatua kwaria atarî na thîîna.
41007036	Yiesû aakaania antû babu baamûreetire, abeera batikeere antû mantû mamu. Îndî ûgu bungwa aabakaaniirie kûrûtha i bu baarûthire mûno.
41007037	Antû bakwîgua mantû mamu baarigara mûno. Bauga, "Nakûrûtha mantû meega n'ûntû nagûtûma antû batireegagua batua kwîgua, na bara batiraaragia batua kwaria."
41008001	Ntugûûni inu kaîrî ikwarî na ntundu înene mûno ya antû yethîranîrîte Yiesû. Na n'ûntû antû babu bataarî na biakûrîa, Yiesû eeta arutwa baake abeera,
41008002	"Inkwîgua antû baba kîao n'ûntû tûkarîîte na bo ntugû ithatû na batirî na irio.
41008003	Nkabeera beenûke barî na yûûra, ibakaagwa njîraani n'yûûra, n'ûntû bamwe baumîîte kûraaya mûno."
41008004	Arutwa baake bamûûria, "I kû tûruta mîgaate ya kûrûmia antû baba bonthe rwanda ta rûrû?"
41008005	Yiesû abaûria, "I mîgaate îgana îrî oogo?" Bamwîra, "I mûgwanja."
41008006	Yiesû eera antû bakare nthî. Aathûkia mîgaate înu mûgwanja, aacookia nkaatho. Rîru amîng'enyûranangia akînenkagîra arutwa baake yo bagaîra antû. Arutwa baake baagaîra antû.
41008007	Na ikwarî na tûkûyû tûûkai tûniini. Na tu Yiesû aacookia nkaatho n'ûntû bwa tu, eera arutwa baake bagaîre antû tu.
41008008	Antû baarîa, baabaa, na beethîrania ikaabû mûgwanja bia ing'enyua bia mîgaate na makûyû, bira biatigarire.
41008009	Antû babu baarî ta ngiri inya. Yiesû rîru abeera beenûke bwega.
41008010	Aatwa îtarûûni na arutwa baake baathi gûntû gweetagwa Ndaramanutha.
41008011	Abarisai bamwe baaya kîrî Yiesû, baanjîîria kûmûûria biûria. Bakîmûgeria bamwîra aringe kîama kîrî rwano rwa kwonania inya îra arî n'yo kuuma îgûrû.
41008012	Yiesû eegua ûgu aara nkoro. Aûria, "I kî rûciaro rûrû rûkwendera kwona kîama? Na mma ga nkûbwîra, gûtirî kîama rûkoona!"
41008013	Yiesû abatiga agu aatwa îtarûûni kaîrî, aaringanîria rûgongo rûra rûngî rwa îria.
41008014	Arutwa ba Yiesû ibaariganîrîtue batakamatîîte mîgaate ya kûgana. I mûgaate ûmwe warî gûku îtarûûni.
41008015	Yiesû abakaania abeera, "Îmenyeereeni îgûrû rîa ndawa îra Abarisai na Eronde batûmagîra kwimbithia mîgaate."
41008016	Arutwa baanjîîria kwaranîria, "Arîtwîra ûgu n'ûntû bwa bûra tûtarî na mîgaate."
41008017	Yiesû aamenya bûra baugaga. Abaûria, "I mbi n'ûntû bûkûthûgaania i bûra bûtarî na mîgaate? Ka wana îîndî bûtiramenya kana bûciûra ûgu ndauga? Mathûgaania meenu matirarugûka na îîndî?
41008018	Anga bûrî na meetho na bûtikwona? Anga bûrî na matû na bûtikwîgua? Ka bûtakûririkana
41008019	rîra ndagaagûrire antû bara ngiri itaano na mîgaate îtaano? N'ikaabû bigana bwethîraniirie bia mang'enyûrû mara maatigarire?" Arutwa bamwîra, "Biarî ikaabû îkûmi na biîrî."
41008020	Yiesû aacooka abaûria kaîrî, "Î rîra ndagaagûrire antû bara ngiri inya na mîgaate mûgwanja? N'ikaabû bigana bwethîraniirie bia mang'enyûrû mara maatigarire?" Arutwa bamwîra, "Biarî ikaabû mûgwanja."
41008021	Yiesû abaûria, "Na wana îîndî mma bûtigûciûra bûmenya bûra nkuuga?"
41008022	Yiesû na arutwa baake baakinya taûni yeetagwa Bethisainda. Antû bamwe baareeta ntûngi. Baûria Yiesû aringithie muntû ûyu, amworie.
41008023	Yiesû aagwata muntû ûyu atoonaga njara, bauma taûni. Bakuuma taûni, Yiesû aatuîra muntû ûyu mata meetho. Amwaigîîra njara, amûûria, "Kûrî kîo ûkwona?"
41008024	Muntû ûyu aacûûba amwîra, "Inkwona antû bathiîte, îndî ndîona bakari ta mîtî."
41008025	Kaîrî Yiesû aigîîra muntû ûyu njara meetho. Akûmwaigîîra, muntû ûyu aabua, aatua kwona kûrû.
41008026	Yiesû eera muntû ûyu eenûke na atikaagendeere taûni.
41008027	Yiesû na arutwa baake baathi ntûûra ira ciarî akubî na taûni yeetagwa Kaisaria Piripi. Barî njîraani Yiesû aûria arutwa baake, "Antû baugaga ndî ûû?"
41008028	Arutwa bamwîra, "Bamwe baugaga ûrî Njoana Mûbaatithania, bangî bakauga ûrî Eriya, na bangî na bo bakauga ûrî ûmwe wa iroria."
41008029	Yiesû abaûria, "Î biû buugaga ndî ûû?" Petûrû amwîra, "Woû ûrî Kîrîstû."
41008030	Yiesû aakaania arutwa baake abeera batikeere antû aarî ûû.
41008031	Yiesû aanjîîria kûrutana arutwa baake. Abeera, "Mwana wa Muntû nwa mwanka anyamaarue mûno na akaaregwa n'akûrû, athînjîri bara banene ba Ngai, na aarimû ba watho. Na nwa mwanka aûragwe, îndî akaariûka ntugû ya ithatû."
41008032	Yiesû aabeerire mantû mamu atakûbaitha nwa aniini. Petûrû amwira gataaria, aanjîîria kûmwîra ti bwega kwaria mantû ta mamu.
41008033	Yiesû aûndûka aacûûba arutwa baake bara bangî. Aakaania Petûrû amwîra, "Taaria aaga ndî, Saitaani! Mathûgaanio maaku ti ma kîîngai, i ma kîîmuntû."
41008034	Yiesû eeta kîrîndî kîra kîethîranîîte, kîaya agu arutwa baake baarî. Abeera, "Muntû akeenda kûnthingata, abatîîrue eetîîyîra, akamata mûtharaba wake, rîru anthingata.
41008035	Ûra oonaga mwoyo ûyû n'uu ûrî gîtûmi, akaûra. Îndî ûra akeeruta n'ûntû bwakwa kana n'ûntû bwa ntheto îmbega, agaatûûra mwoyo.
41008036	Î rîo rî, bungwa i baita mbi muntû oona wana ûkeegua nthîgûrû yonthe n'yake îndî akaaga mwoyo?
41008037	Anga kûrî kîo muntû ateeyana akîenda kwonokia mwoyo wake?
41008038	"Ûra akambîgua îgi kana eegue ûrutani bwakwa îgi rûciarooni rûrû rwa ûthûngîîri, rwa meeyia, Mwana wa Muntû nakaamwîgua îgi rîra akaaya na araîka baatheru, arî na mwago wa Îthe."
41009001	Yiesû abeera, "Na mma ga nkûbwîra, bamwe ba baba barûngi aaga batiikua batooneete ûnene bwa Ngai bûra bûkaaya bwonanie inya ya bu."
41009002	Nyuma ya ntugû ithanthatû, Yiesû aathûkia Petûrû, Njakubu na Njoana. Aatwa na bo kîrîmaani kîîraaya mûno, na i bo bonka baarî gûku. Yiesû aanjîîria kûgarûka, arutwa babu bakîonaga.
41009003	Nguo ciake ciatua gûyica mûno, ciatuîka injerû ce. Gûtirî mûbûûri nguo nthîgûrû îno akîûmba gûcibûûra ikara ta ûgu ciakari.
41009004	Eriya na Musa boonekana bakîaria na Yiesû.
41009005	Petûrû eera Yiesû, "Mwarimû, na kaaba tûrî aaga. Ga twake tûganda tûthatû--gaaku, ka Musa, na ka Eriya."
41009006	Petûrû atoona bwa kuuga i kûmaka kûra baamakîîte.
41009007	Îtu rîaya rîabakunîka. Kayû kauma gûku îtuuni kauga, "Ûyû i Mwana wakwa na immwendeete mûno. Mûthikagîîrieni."
41009008	Na nthûti îmwe arutwa bakûraitha batoona babu bangî kaîrî, i Yiesû wenka aatigirwe agu baarî.
41009009	Bagûrûkîîte kîrîmaani gîku baarî, Yiesû abakaania abeera batikeere antû mantû mamu boonire mwanka rîra Mwana wa Muntû akaariûka.
41009010	Arutwa babu beendama bakîûranagia i kûriûkua kûrîkû gûku Yiesû aaragîîria. Bataumbûra mantû mamu boonire.
41009011	Baûria Yiesû, "I kî n'ûntû aarimû ba watho barutanaga bakauga nwa mwanka Eriya aaye mbere ya Mesia aaya?"
41009012	Yiesû abeera, "N'ûmma Eriya nwa mwanka aaye mbere oone mantû magûkara bûra maagîrîtwe wîgua makari. Îndî i kî n'ûntû Maandîko Maatheru maugaga Mwana wa Muntû akanyamaarua mûno na amenwe?
41009013	Ga nkûbwîra, kwaria mma Eriya naayire, na wata bûra kwandîkîîtwe Maandîkooni Maatheru îgûrû rîake, antû baamûrûthire wabûra bunthe beendaga."
41009014	Bagûcooka baakinya kîrî arutwa bara bangî, beethîra kîrîndî kiingî kîbathiûrûkîîrîte na aarimû ba watho bakîbakararagia.
41009015	Antû bakwona Yiesû, baarigara mûno. Bamûthagaana na rwîro, baathi kûmûkeethia.
41009016	Yiesû abaûria, "I mbi yo bûgûkararanîria?"
41009017	Muntû ûmwe kîrî kîrîndî gîku amwîra, "Mwarimû, ingûkûreeterete kaana gaakwa karî na kîrundu kîîthûûku. Kîrundu gîku gîgatuîkithîîtie maamu.
41009018	Na rîra gîkagwete igîkagwîthagia nthîgûrû gagatua kûruta mûthonjo na kanyua gagîkabakabaga magego gakaûmagara ng'û. Nkûûya ndeera arutwa baaku, kîrundu gîku karî na kîo ikîbaremire, batiraûmba gûkîîngatia."
41009019	Yiesû abeera, "Ga tûgaakara naabi mwanka rî, nthuke îno îtarî wîtîgio? Ga nkainyîkîria tûkare naabi mwanka rî? Reeteeni kaana gaku."
41009020	Baareeta kaana gaku kîrî Yiesû. Kîrundu gîku gîkwona Yiesû kîaûmagaria kaana gaku nthûti îmwe. Gîagaturania nthî, kaana kaanjîîria kûgaragara gakîrutaga mûthonjo na kanyua.
41009021	Yiesû aûria îthe wa kaana gaku, "I kuuma rî kaana gaka kaanjîîrie gûkara ûûgû?" Îthe wa kaana amwîra, "I kuuma wana bwa ko.
41009022	Na i maita maingî kîrundu gîku gîkagereete mwankiini na rûûyîîni gîkîenda gûkaûraga. Ûkeegua kûrî bu ûrûtha, twîgîîrue kîao ûtûteethie!"
41009023	Yiesû amwîra, "Î nûkuuga weegua kûrî bu ndûtha? Ûntû bunthe nwa bûûmbîke kîrî ûra eetîgagia."
41009024	Warîru îthe wa kaîyî gaku eera Yiesû na inya, "Ndî na wîtîgio, îndî mbongeera ti bwingî!"
41009025	Kîrîndî gîgûtua gûtindîkana mûno, Yiesû aagondokera kîrundu gîku akîîra, "Woû kîrundu kîîthûûku ûtûmîîte kaana gaka gatiga kwîgua na kwaria, ngûkûgondokera. Uma na ûtigaacooke kîrî ko kaîrî!"
41009026	Kîrundu gîku gîakaya. Gîatiga kîaûmagaria kaana gaku mûno gaakara ta gaakua, rîru kîauma. Antû bakwona gaakara ûgu, baingî baao bauga, "Gagûkua!"
41009027	Yiesû aagwata kaana gaku njara agaûkîîria, kaarûngama.
41009028	Yiesû bagûcooka nyomba, arutwa baake bamûûria barî bonka, "I kî n'ûntû tiû tûremirwe kwîngatia kîrundu kîra gîkûrî na kaana kara?"
41009029	Yiesû abacookeria abeera, "Kîrundu ta kîra gîtiîngatîka na gîntû kîngî, tatiga na njîra ya maromba na gûtîîrîra kûrîa n'ûntû bwa maromba."
41009030	Yiesû na arutwa baake bakuuma agu baakûrûkîîra Gariiri. Yiesû ateendaga antû bamenya ara aarî,
41009031	n'ûntû naarutanaga arutwa baake. Abeeraga, "Mwana wa Muntû agaakunyanîrwa anenkanîrwe kîrî antû bamûûrage. Îndî akaariûka ntugû ya ithatû."
41009032	Arutwa baake bataaciûra ûntû bûbu, îndî baakuthûka kûmûûria biûria.
41009033	Bagûkinya taûni ya Kaperinaumu, barî nyomba, Yiesû aûria arutwa baake, "I mbi bûgûkararanagîria njîraani?"
41009034	Arutwa baakira n'ûntû wabu barî njîraani ibaakararanagia woora muntû akiugaga n'we mûnene kîrî bara bangî.
41009035	Yiesû aakara nthî, abeeta baayanga akubî. Abeera, "Ûra akwenda gûtuîka wa mbere, nwa mwanka eetuîkithie wa mûthia na nkombo ya bara bangî bonthe."
41009036	Yiesû aathûkia kaana kaniini akarûngamia agu mbere. Akagwatîîra, eera arutwa baake,
41009037	"Ûra akenagîîra kaana ta gaka riîtwaani rîakwa, i niû akenagîîra. Na ûra ankenagîîra, n'ûra aantûmire akenagîîra."
41009038	Njoana amwîra, "Mwarimû, twonire muntû akîîngatia irundu biithûûku agîtûmagîra riîtwa rîaku twamwîra atige n'ûntû t'ûmwe wetû."
41009039	Yiesû amwîra, "Bûtikaagirie muntû ta ûyu kaîrî n'ûntû gûtirî we aringa kîama agîtûmagîra riîtwa rîakwa na agaacooka kûngweta na ûthûûku.
41009040	Muntû atarî ûthû naati ûyu n'wetû.
41009041	"Ûra akaabûkundia rûûyî riîtwaani rîakwa akiugaga arîbûkundia n'ûntû bûrî ba Kîrîstû, muntû ta ûyu atiaga kîewa."
41009042	Yiesû auga, "Ûra atûmaga nwa ûmwe wa baba baniini bambîtîgîîtie beeyia, i kaaba akoogeerwa iiga rîa kûthia nkingo, akagerwa îriani ndeni.
41009043	Weegua i njara yaku îtûmaga wîyia, mîgiite! I kaaba ûkathi mwoyooni wa tene na tene ûrî na njara îmwe, kîrî ûkara na cio irî ciîrî, na îndî ûthi îcamaarîro mwankiini ûtooreka. [
41009044	Gûku maginyo matikuyaga na mwanki ûtioreka.]
41009045	Weegua i kûgûrû gwaku gûtûmaga wîyia, kûgiite! I kaaba ûkathi mwoyooni wa tene na tene ûrî na kûgûrû kûmwe, kîrî ûkara na mo marî maîrî, na îndî ûgerwa îcamaarîro. [
41009046	Gûku maginyo matikuyaga na mwanki ûtioreka.]
41009047	Weegua i riitho rîaku rîtûmaga wîyia, rîkûûre! I kaaba ûkathi ûneneeni bwa Ngai ûrî na riitho rîmwe, kîrî ûmaiga marî maîrî na îndî ûgerwa îcamaarîro.
41009048	Gûku maginyo matikuyaga na mwanki ûtioreka."
41009049	Yiesû eera arutwa baake, "Ûra aambîtîgîîtie ageetîgîîrîka kuumania na gûkûrûkîîrua kûra agaakûrûkîîrua mwankiini, ta bûra kîgongwana gîîtîgagîîrua kuumania na mwonyo ûra gîîkagîrwa.
41009050	Mwonyo n'ûmwega, îndî ûkathira mûcamo ûtiîkîrîka uu kaîrî. Karagaani bûrî na mûcamo, na tûûranagiani na ûkiri."
41010001	Yiesû auma agu aathi bwa gîteere kîa Njudea. Aaringanîria rûgongo rûra rûngî rwa muuro wa Njorondani. Mûkondo wa antû waaya kîrî we kaîrî. Na wata wîthîre abarutana.
41010002	Abarisai bamwe baaya kîrî we. Bakîenda kûmûgeria beegua bûra akauga, bamwîra, "Watho bwetû ibwîtîgîîrîîtie muntû acookia mûka?"
41010003	Yiesû abaûria, "Musa augîîte ata kûringana na watho?"
41010004	Abarisai babu bamwîra, "Musa neetîgîîrîtie muntû eenda gûcookia mûka aandîka baarûa ya kwonania akuumanwa n'we."
41010005	Yiesû abeera, "Musa aandîkire yathana rîru n'ûntû bwa ûûmo bwa biongo bienu.
41010006	Îndî kuuma kîambîrîria rîra into bionthe biaûmbagwa, 'Ngai aûmbire antû barî muntû mûrûme na mûka.
41010007	Na kwoogu muntû mûrûme aumaga kwa îthe na gina, akagwatana na mûka wake,
41010008	na barî baîrî bagatuîka mwîrî ûmwe.' T'antû baîrî mwanya kaîrî, batuîkaga muntû ûmwe.
41010009	Kwoogu bara Ngai agwatithanîîtie gûtikaagîte muntû abaathûrana."
41010010	Bagûcooka nyomba, arutwa baake bamûûria mantû mamu.
41010011	Yiesû abeera, "Muntû ûra acookagia mûka wake akagûra ûngî neegagua akîthûngîîra na neeyagîria mûka ûyu.
41010012	Na mûka ûra atigaga mûrûme wake akagûrwa i muntû ûngî, mûka ûyu neegagua akîthûngîîra."
41010013	Antû bamwe ibaareeteete twana kîrî Yiesû aturîîkîîra njara, atuthaarima. Îndî arutwa baake baanjîîria kûbakaania.
41010014	Yiesû ataakena akwona ûgu. Eera arutwa baake, "Rekanaani na twana tûûye kîrî niû. Bûtigaatûgirie n'ûntû ûnene bwa Ngai i bwa bara bakari ta twana tûtû.
41010015	Na mma ga nkûbwîra, ûra atakîthûkia ûnene bwa Ngai na wîtîgio ta bwa kaana kaniini atithûngîra ku."
41010016	Yiesû aagwata twana tûtu aturîîkîîra njara atuthaarima.
41010017	Kagiita kamwe Yiesû athiîte, muntû ûmwe aaya kîrî we na rwîro amûturîria maru amwîra, "Mwarimû ûmwega, n'ata ndûtha nkathi mwoyooni wa tene na tene?"
41010018	Yiesû aûria muntû ûyu, "I kî n'ûntû ûkûmbîta ûmwega? Gûtirî we mwega tatiga Ngai wenka.
41010019	Woû nwiyî maathana mara maugîîte, 'Ûtikaûragane,' 'Ûtikaathûngîîre,' 'Ûtikaiye,' 'Ûtigaatuuyanîîre,' 'Ûtikaarongoe,' na 'Tîîyaga abaagu na nyûkwe.' "
41010020	Muntû ûyu amwîra, "Mwarimû, ntûîre mbathîkagîra maathana mamu monthe kuuma ndî mwana."
41010021	Yiesû amûcûûba kii, eegua amwenda. Amwîra, "N'ûntû bûmwe ûtigeerie ûtarûthîîte. Îthi wendie into bionthe bira ûrî na bio ûgaîre nkîa mbia ira bikauma, rîru ûûye ûnthingate. Ûkarûtha ûgu, ûkeegua ûrî na ûtonga îgûrû."
41010022	Muntû ûyu akwîgua ûgu, aagarûka ûthiû. Aathi akîonanagia kîeba n'ûntû naarî na into biingî mûno.
41010023	Yiesû aacûûba arutwa baake. Abeera, "N'ata kûrî inya bara barî into biingî kûthi ûneneeni bwa Ngai!"
41010024	Arutwa bakwîgua ûgu baarigara. Yiesû kaîrî abeera, "Aana baakwa, n'ata kûrî inya bara beegwetie ûtonga kûthi ûneneeni bwa Ngai!
41010025	I ûûthû nkamîîra gûkûrûkîîra karinyaani ga cindano kîrî gîtonga kûthi ûneneeni bwa Ngai."
41010026	Arutwa bakwîgua ûgu na bu baarigara nkûrûki. Baanjîîria kûûrania, "Anga kûrî we akoonokua?"
41010027	Yiesû abacûûba. Abeera, "Kîrî muntû ûntû bûbû bûtiûmbîka. Îndî ti kîrî Ngai, n'ûntû gûtirî bu bûrema Ngai."
41010028	Petûrû amûûria, "Î tiû naati tûtigîîte bionthe twakûthingata rî, gûgaakara ata?"
41010029	Yiesû abeera, "Na mma ga nkûbwîra, gûtirî muntû aumîîte mûciî, kana atigîîte aruagina kana aaragina, kana gina, kana îthe, kana twana, kana mînda n'ûntû bwakwa na bwa ntheto îmbega
41010030	atakîewa bibu bionthe maita îgana. Akeewa nyomba, aruagina, aaragina, bagina, twana, na mînda kagiitaani gaka, amwe na kwîgua akaathîînua n'ûntû bwakwa na bwa ntheto îmbega. Na kagiita gakaaya akeewa mwoyo wa tene na tene.
41010031	Baingî ba bara barî mbere bagaatuîka ba mûthia, bara barî ba mûthia batuîke ba mbere."
41010032	Yiesû na arutwa baake ibaathiîte Njerusaremu, Yiesû arî mbere. Arutwa bataamenyaga bûra gûgûkarîka. Na kinya antû bara baathingatîîte Yiesû ibaamakîîte. Yiesû eeta arutwa baake gataaria, aanjîîria kûbeera bûra kwathiîte gûkarîka kîrî we.
41010033	Aabeerire, "Îîndî tûthiîte Njerusaremu, na Mwana wa Muntû agaakunyanîrwa anenkanîrwe kîrî athînjîri bara banene ba Ngai. Aarimû ba watho bamûtuîre kûûragwa, bamûnenkanîre kîrî antû batarî Ayaundi
41010034	bamûnyûrûnte bakîmûtuuyagîra mata, bamûringe ibooko, na bamûûrage. Îndî akaariûka ntugû ya ithatû."
41010035	Aana baîrî ba Cabendi, Njakubu na Njoana, baathi kîrî Yiesû bamwîra, "Mwarimû, kûrî bu tûkwenda gûkûûria ûtûrûthîra."
41010036	Yiesû abaûria, "N'ata bûkwenda mbûrûthîra?"
41010037	Bamwîra, "Tûrîenda wathi mwagooni ûtûîtîgîîrie ûmwe wetû akare rûteere rwaku rwa ûrîo, ûyû ûngî rwa ûmotho."
41010038	Yiesû abeera, "Biû bûtikûmenya kîra bûkûromba. Bûkaûmba kûnyua gîkombe kîra nkaanyua gîa kûnyamaarua na bûbaatithue ûbaatithio bûra nkaabaatithua bwa kûnyamaarua?"
41010039	Bamûcookeria bamwîra, "Yîî, tûkaûmba." Yiesû abeera, "Gîkombe kîra nkaanyua kîo bûkaanyua na ûbaatithio bûra nkaabaatithua bûkaabaatithua bu.
41010040	Îndî ti niû mbagîrîtwe nthuura mbuga i ng'ania agaakara rûteere rwakwa rwa ûrîo kana rwa ûmotho. Naagu kûthuuranîrîtwe gûkarwa i bara Ngai ataarîîte."
41010041	Arutwa bara bangî îkûmi bakwîgua bûra Njakubu na Njoana beendaga babathûûra.
41010042	Yiesû abeeta baayanga akubî n'we. Abeera, "Bara barî anene ba nthîgûrû beendaga kwonia antû i bo anene, atongoria ba nthîgûrû beekumagia kwonia antû i bo atongoria, wata bûra bwiyî.
41010043	Îndî biû bûtibatîîrue bwîgua bûkari ûgu. Ûra wacienu akwenda gûtuîka mûnene natûmîkîre bara bangî.
41010044	Ûra akwenda gûtuîka wa mbere natûmîkîre bonthe.
41010045	N'ûntû wana Mwana wa Muntû ataaya gûtûmîkîrwa. Aayire gûtûmîkîra antû na kûruta mwoyo wake wonokia antû baingî."
41010046	Yiesû na arutwa baake baakinya Njeeriko. Baumîîte gûku Njeeriko na kîrîndî gîa antû kiingî, ikwarî na ntûngi yeetagwa Baritimayo wa Timayo. Yakari rûteere rwa njîra îkîrombaga antû ûteethio.
41010047	Îkwîgua gûkîîrwa i Yiesû wa kuuma Nasareethi akûrûkîîte, yaanjîîria kûmwîta na inya îkiugaga, "Yiesû, Mwana wa mûciî wa Ndaundi, mbîgua kîao!"
41010048	Antû baingî bamîkaania bamîîra îkire. Yaûkîîria kayû na inya nkûrûki, îkiugaga, "Yiesû, Mwana wa mûciî wa Ndaundi, mbîgua kîao!"
41010049	Yiesû aarûngama. Auga, "Mwîteeni aaye aaga." Antû beeta ntûngi înu bamîîra, "Ûkîîra ûkeneete, Yiesû nagûgwîta."
41010050	Ntûngi înu yagera kabuuti gaake naara. Yathûngûtha yarûngama na mpwî, yathi kîrî Yiesû.
41010051	Yiesû amîûria, "N'ata ûkwenda nkûrûthîra?" Ntûngi înu yamwîra, "Mwarimû, ga nkwenda ntua kwona."
41010052	Yiesû amîîra, "Nookathi, wîtîgio bwaku bûgûtûma woora." Nthûti weenu muntû ûyu aarî ntûngi aatua kwona, aathingata Yiesû na barabara.
41011001	Yiesû na arutwa baake baakara gûkinya Njerusaremu. Barî akubî gûkinya gataûni geetagwa Bethipage na kangî geetagwa Bethania, Karîmaani ka Mîceituuni, Yiesû aatûma arutwa baake baîrî bathiyaga.
41011002	Abeera, "Îthiini gataûni gaka karî mbere aaga, na bwakinya ûgu bûkoona kayaû ka îng'ooi gataakamata muntû kathaîkîîtwe. Bûthaûre ko bûreete.
41011003	Ûra akaabûûria i kî n'ûntû bûgûkathaûra, bûmwîre, 'I Mwathani arî bata na ko na agagacookia waaga, atiikarakara na ko.' "
41011004	Arutwa babu bakûthi beethîra kayaû gaku ka îng'ooi kathaîkîîtwe mûrangooni wa nyomba, akubî na barabara, bakathaûra.
41011005	Antû bamwe baarûngi waagu babaûria, "I kî n'ûntû bûkûthaûra kayaû gaku?"
41011006	Arutwa babu babacookeria babeera wabûra Yiesû aabeerîîte bacookie bauge. Antû babu babarekeeria baathi na ko
41011007	baareetera Yiesû. Baarîra Yiesû tûbuuti twao mûgongo wa ko, Yiesû aakarîra.
41011008	Antû bara baingî baara tûbuuti twao barabaraani. Na bamwe baatema mathîgî baara barabaraani.
41011009	Bonthe bara baarî mûtongoria na bara baumîîte Yiesû nyuma baugîîria bauga, "Ocana! N'ûmûthaarime ûra aayîîte kwa riîtwa rîa Mwathani!
41011010	Ûnene bûra bûûyîîte, bwa kîûyûyû gîetû, Ndaundi, i bûûthaarime. Ocana kîrî ûra arî îgûrû mûno mûno!"
41011011	Yiesû aakinya Njerusaremu. Aathi nyomba ya Ngai, oona bûra bunthe gwakari gûku ndeni. Na n'ûntû ikwarî gûkwanjîîria gûtuga, auma Njerusaremu aacooka Bethania na arutwa bara baake îkûmi na baîrî.
41011012	Rûûni baumîîte Bethania, Yiesû eegua yûûra.
41011013	Arî kûraaya oona mûkûyû ûmûririmu. Aathi kwona kana nwarî na nkûyû. Akûthi oona i mathangû monka maarî n'ûntû gataarî kagiita ga nkûyû gûciarwa.
41011014	Yiesû eera mûkûyû ûyu, "Gûtirî muntû akaarîa nkûyû ciaku kaîrî! Woû ûtikooro ûciara kaîrî!" Arutwa baake ibeegiirue akiuga ûgu.
41011015	Bagûkinya Njerusaremu, Yiesû aathi nyomba ya Ngai aanjîîria kwîngatia antû ku bara baagûranagîra na bara beendanagîria. Aakuûrania meetha cia bara baakûûranagia mbia na tûkongoro twa bara beendagia macea ma mîciî.
41011016	Aaregeera bara aatuîkîîrie baayîîte kwendia biao, kûbikûrûkia nyomba ya Ngai.
41011017	Yiesû eera babu eengatagia, "Anga Maandîkooni Maatheru gûtiandîkîîtwe, 'Nyomba yakwa îgeetwa nyomba ya mîgongo yonthe kûra îkaandombera'? Îndî biû bûmîtuîkithîîtie 'îkurungu rîa kwîbithaga aamba'!"
41011018	Athînjîri bara banene ba Ngai na aarimû ba watho bakwîgua Yiesû auga ûgu, baanjîîria gûcûa njîra ya kûmûûraga. Îndî ibaamûkuthûkaga n'ûntû antû ibaakeneete n'ûrutani bwake.
41011019	Gûgûkinya ûgoro Yiesû aathi na arutwa baake.
41011020	Rûûni rûkîîrî, Yiesû na arutwa baake bathiîte baakûrûkîîra akubî na mûkûyû ûra Yiesû aarumîîte. Boona ûûmîîte na mîri mîene.
41011021	Petûrû aaririkana. Eera Yiesû, "Mwarimû, ene mûkûyû ûra ûrarumire nûraûmire!"
41011022	Yiesû eera arutwa baake, "Karagaani bwîtîgîîtie Ngai.
41011023	Na mma ga nkûbwîra, ûkeegua muntû atarî na nkanja nkorooni yake, ûkeegua eetîgîîtie bûra akuuga bûgaatuîkîka, akeera kîrîma ta gîkî, 'Kûûka ûkagwe îriani,' gûkarîka woogu auga.
41011024	Kwoogu bûra nkuuga n'atî kîonthe kîra bûkaûria marombaani meenu, îgaguani bwîtîgîîtie bûkeewa kîo.
41011025	Na rîonthe bûkîromba, îgaguani bûrekanîrîte bûra bunthe muntû aûmba kwîgua abîtîrîtie ûra ûngî na bu, kaingo Abaagu ûra arî îgûrû n'we akaabûrekera mabîtia meenu. [
41011026	Bûkarega kûrekanagîra, wana Abaagu ûra arî îgûrû atibûrekera na biû.]"
41011027	Yiesû aacooka Njerusaremu kaîrî. Akîriûngariûnga agu nja ya nyomba ya Ngai, athînjîri bara banene ba Ngai, aarimû ba watho, na akûrû baaya.
41011028	Bamûûria, "I kû ûrutîîte watho bwa kûrûtha mantû mama ûkûrûtha? Na n'ûû akwete bu?"
41011029	Yiesû abeera, "Wana niû ka mbûûrieni. Bwaûmba gûncookeria, wana niû nkabwîra ara ndutîîte watho bwa kûrûtha mantû mama nkûrûtha."
41011030	Abaûria, "I kû Njoana aarutîîte watho bwa kûbaatithania? I kuuma kîrî Ngai, kana i kuuma kîrî muntû? Ncookeriani."
41011031	Baanjîîria kwîrana, "Twamwîra, 'I kuuma kîrî Ngai,' agaatûûria, 'Aabu i kî n'ûntû bûtaamwîtîgia?'
41011032	Na twamwîra, 'I kuuma kîrî muntû,' ... arî, tiga!" Ibaakuthûkaga kîrîndî n'ûntû antû beetîgîîtie wabu Njoana aarî kîroria.
41011033	Kwoogu beera Yiesû, "Tûtiiyî." Yiesû abeera, "Wana niû ntibwîra ara ndutîîte watho bwa kûrûtha mantû mama nkûrûtha."
41012001	Yiesû aanjîîria kûbeera mantû agîtûmagîra ngerekano. Abeera, "Kagiita kamwe ikwarî na muntû aarîmîîte mûnda, aanda ncabiibû. Acwirigîra, aathondeka bantû a gwitîra ncabiibû na aaka kîbayo. Rîru aakomborithia antû uu, aathi rûgendo.
41012002	"Îgiita rîa maketha rîgûkinya, muntû ûyu aatûma mûruti ngûgî wake kîrî antû babu aakomborithîîtie mûnda. Amwîra athi amûgîîrîre bira biarî biake makethaani mamu kûringana na bûra baagwatanîrîte na antû babu.
41012003	Mûruti ngûgî ûyu agûkinya, antû babu bamûgwata bamûtura, bamwîngatia, aacooka atarî na gîntû.
41012004	Mwene mûnda aatûma ûngî kaîrî. Wana we agûkinya, antû babu bamûringanga kîongo na bamûrûthîra mantû maathûûku.
41012005	Mwene mûnda agûtûma ûngî, antû babu bamûûraga. Mwene mûnda aatûma bangî baingî. Na bara aatûmaga antû babu ibaabaturaga kana bakaûraga.
41012006	Mwene mûnda aatigwa na muntû ûmwe ûra agîtûma. N'we aarî mwana wake ûra eendeete mûno! Amûtûma arî wa mûthia, aiyî antû babu bakamûtîîya n'ûntû aarî mwana wake.
41012007	"Antû babu bakwona mwana wa mwene mûnda beerana, 'Ûyû n'we mwene rûgai. Tûmûûrageeni kaingo rûgai rûtuîka rwetû!'
41012008	Antû babu bamûgwata bamûûraga, baagera kiimba ome ya mûnda."
41012009	Yiesû abaûria, "Bûrîthûgaania mwene mûnda akaarûtha ata?" Yiesû abeera, "Akaathi athirie antû babu, akomborithie antû bangî mûnda wake.
41012010	Anga bûtaathooma bûra kwandîkîîtwe Maandîkooni Maatheru? 'Iiga rîra rîongwa aaki baaregire, îîndî i rîo rîtuîkîîte rîa gîtûmi mûno.
41012011	I Mwathani atûmîîte ûntû bûbu bûkarîka, na tûbuonaga bûrî bwa magegania.' "
41012012	Athînjîri babu ba Ngai, aarimû ba watho, na akûrû bakwîgua ûgu ibaamenyire Yiesû i bo aatemagia. Kwoogu baanjîîria gûcûa bûra bamûgwata, îndî baakuthûka kîrîndî. Baarekana n'we baathi.
41012013	Abarisai bamwe na bamwe ba bara baarî ba Eronde ibaatûmîîtwe kûgeria gûtega Yiesû na mîgambo yake.
41012014	Bakûûya kîrî Yiesû, bamwîra, "Mwarimû, itwiyî ûrî mwîtîgua na ûtitindanagîra na mathûgaania ma antû. Ûtiendagîîra bamwe ûmena bara bangî, na ûrutanaga bûra bungwa mantû ma Ngai makari. Twîre kana weegua itwagîrîtwe tûrûngaga ûgooti kîrî Kaisaarî kana tûtiagîrîtwe. Tûrûngage kana tûtikaarûngage?"
41012015	Yiesû naiyî ibeebuithagia. Abaûria, "I kî n'ûntû bûgûntega? Ûra arî na ciringi tanareete yo."
41012016	Bamûnenkera. Yiesû abaûria, "Ûthiû bûbû i bwa ûû? Na riîtwa rîrî i rîa ûû?" Bamûcookeria bamwîra, "Bionthe i bia Kaisaarî."
41012017	Yiesû abeera, "Nenkagîraani Kaisaarî into biake. Na Ngai n'we mûnenkagîreeni bira birî biake." Baarigara mûno n'îcookio rîru.
41012018	Asandukai bamwe baathi kîrî Yiesû. Na wîtîgio bwa Asandukai n'atî, gûtiûmbîka muntû ûmûkuû ariûka. Bakûthi beera Yiesû,
41012019	"Mwarimû, Musa aatwandîkîîre watho atwîra, 'Muntû akagûra mûka îndî agakua mbere ya bagîa na kaana, mûruagina nabatîîrue athûkia mûka ûyu aciarîra mûruagina mbeû.'
41012020	Kwa ngerekano, kagiita kamwe ikwarî na nthaka mûgwanja cia muntû ûmwe. Ûra aarî mûkûrû akûgûrana aakua atatigîîte mbeû.
41012021	Ûra aamûkinyîîte mûgongo aathûkia mûka ûyu. Îndî kinya we aakua atakûrî gûtiga mbeû. Wa bathatû akûthûkia mûka ûyu, wana we aakua atakûrî gûtiga mbeû.
41012022	Bonthe barî mûgwanja baathûkia mûka ûyu wabagîkuyaga batagûtiga mbeû, mwanka mûka n'we aaya gûkua mûthiani."
41012023	Asandukai babu baûria Yiesû, "Îîndî rîra bara bonthe baakuire bakaariûkua rî, mûka ûyu agaatuîka wa ûû, n'ûntû ingî nthaka inu cionthe irî mûgwanja iciamûgûrîîte?"
41012024	Yiesû abacookeria abeera, "Biû bûbîtîîtie mûno n'ûntû bûtiiyî Maandîko Maatheru na bûtiiyî Ngai arî inya.
41012025	Rîra antû bakaariûka batiigûrana kana bagûrwa. Bagaakara ta araîka ba îgûrû.
41012026	Mantû ma kûriûkua gwa antû baakuû na mo rî, ka bûtaathooma bûra Musa aandîkîîte bantû ara agweteete mantû ma gakando kara gaakanaga mwanki? Bantû agu kwandîkîîtwe, Ngai aariirie na Musa amwîra, 'Ndî Ngai wa Îburaîmu, Isaka na Njakubu.'
41012027	We ti Ngai wa bara bakuû. I Ngai wa bara barî mwoyo. Biû bûbîtîîtie mûno."
41012028	Mwarimû ûmwe wa watho akwîgua Yiesû eeyana îcookio rîega, amûûria, "I yathana rîrîkû rîrî gîtûmi nkûrûki ya maathana mara mangî?"
41012029	Yiesû amwîra, "I rîrî, 'Thikîîria, Isiraeri, Mwathani Ngai wenu n'we Mwathani wenka.
41012030	Enda Mwathani Ngai waku na nkoro yaku yonthe, na mwoyo waku unthe, na mathûgaania maaku monthe, na inya yaku yonthe.'
41012031	Na yathana rîa maîrî na rîo, i rîrî, 'Enda mûtûûri waku ta bûra wîbendeete.' Gûtirî yathana rîngî rîrî gîtûmi nkûrûki ya mama marî maîrî."
41012032	Mwarimû ûyu wa watho eera Yiesû, "Rîru n'îcookio rîega mûno, mwarimû. N'ûmma kuuga ûgu wauga. Atî, Ngai n'we Mwathani wenka na gûtirî ûngî.
41012033	Na n'ûmma kuuga muntû nabatîîrue eenda Ngai na nkoro yake yonthe, na mathûgaania maake monthe, na inya yake yonthe. Na atî muntû nabatîîrue eenda mutûûri wake ta bûra eebendeete. Bu maathana mamu marî gîtûmi nkûrûki ya kinya kûrutîra Ngai kîgongwana."
41012034	Yiesû oona mwarimû ûyu naaragia na ûûme. Amwîra, "Ûtirî kûraaya mûno na ûnene bwa Ngai." Gûtirî ûngî aûmîîria kûûria Yiesû kîûria kaîrî.
41012035	Yiesû akîrutanaga nyomba ya Ngai, aûria, "N'ata aarimû ba watho baûmba kuuga Kîrîstû i Mwana wa Ndaundi?
41012036	Na Ndaundi we wengwa akîaragia kwa inya ya Kîrundu Ûmûtheru augire, 'Mwathani Ngai neerire Mwathani wakwa, "Kara nthî rûteere rwakwa rwa ûrîo, mwanka ntuîkithie anthû baaku ûkinyo bwa magûrû maaku." '
41012037	Ûkaaya kwîgua Ndaundi we wengwa arîmwîta 'Mwathani' rî, n'ata îîndî Kîrîstû aûmba gûtuîka mwana wake?" Kîrîndî ikîarî agu kiingî mûno kîthikîîrîîtie Yiesû gîkeneete.
41012038	Yiesû aarutana antû abeera, "Îmenyeereeni kîrî aarimû ba watho. Beendaga kûthi beekîrîte nguo indaaya na gûkeethagua n'antû na gîtîîyo baarîîkana na bo.
41012039	Rîra barî masinagoogiini beendaga gûkara itîîni bia mbere bia gîtîîyo. Na baathi biathooni beendaga gûkara ara arî gîtîîyo.
41012040	Beenagîîria ntigwa bakairîîra into. Na rîra bakûromba, beendaga kûromba maromba maaraaya bakîenda antû boona. Îgamba rîao ûkeegua rîrî rîthûûku nkûrûki."
41012041	Yiesû naakari akubî na îthandûkû rîra rîethîranagîrua biewa nyomba ya Ngai akîonaga bûra antû baarutaga mbia. Baingî ba bara baarî itonga baaruta mbia inyingî.
41012042	Ntigwa îmwe nkîa yaya, yaruta tûcerecere twîrî.
41012043	Yiesû eera arutwa baake, "N'amma ga nkûbwîra, ntigwa îno nkîa îkûruta nkûrûki ya bara bangî bonthe.
41012044	N'ûntû bara bangî bonthe baaruta bûra barî na cio. Îndî ntigwa îno yo, amwe na ûkîa bwa yo yaruta kîonthe kîra îkwîgwetie."
41013001	Yiesû akiumagarûka nyomba ya Ngai, ûmwe wa arutwa baake amwîra, "Mwarimû, taraitha wone maiga ma mwako ûyû bûra marî mathongi!"
41013002	Yiesû amwîra, "Nûkwona mwako ûyû mûnene ûûgû? Gûtirî iiga rîgaatigwa îgûrû ya rîra rîngî. Monthe i makaanyagaarua."
41013003	Yiesû na arutwa baake baathi bwa Karîma ka Mîceituuni. Yiesû aakara nthî araithîîte bwa nyomba ya Ngai. Petûrû, Njakubu, Njoana na Enderea beera Yiesû barî bonka,
41013004	"Tatwîre irî mantû mamu magaakarîka. Na i mbi îkoonania monthe marî akubî gûkarîka?"
41013005	Yiesû abeera, "Îmenyagîîreeni bûtikeeneerue i muntû.
41013006	Antû baingî bakaaya bagîtûmagîra riîtwa rîakwa bakauga i bo Kîrîstû, na bagaata antû baingî.
41013007	Bweegua ndûa ikîrûîwa kana ikîgwetwa, bûtikaamake. Mantû ta mamu nwa mwanka matuîkîke, îndî ûyu t'uu mûthiro.
41013008	Nthîgûrû îkaarûa na îra îngî, na ûnene bûrûe na bûra bûngî. Nthîgûrû îkainaina gûntû na gûntû, na mayûûra makaaya. Mantû mamu monthe i ta rûgakaî rwa mbere rwa mwekûrû arî akubî kûgîa na mwana.
41013009	"Îmenyagîreeni. Bûkairwa kootiini na bûturîrwe masinagoogiini. Na n'ûntû bwakwa, bûkairwa kîrî mangabana na anene bûrî akûûyî.
41013010	Na mbere ya mûthia ungwa ûkinya, ntheto îmbega nwa mwanka ûkeegua îgûtûmîîrua kîrî mîgongo yonthe.
41013011	Bwagwatwa bwairwa kootiini, bûtikaathîîne bûgîcûa bûra bûkauga. Kagiita gaakinya bûkeewa mîgambo ya kuuga.
41013012	Muntû agaakunyanagîra mûruagina akaûragwa n'anene. Mwana agaakunyanagîrwa n'îthe, na aana bakaang'entera aciari baao babaûragithie.
41013013	Bûkaamenwa n'antû bonthe n'ûntû bwakwa. Îndî ûra ûkaûmîîria mwanka mûthia akoonokua."
41013014	Yiesû auga, "Rîra bûkoona kîra kîthûûku mûno, kîra Ngai athûîre, kîrûngi ara gîtabatîîrue wîgua kîrî, (mûthoomi tanataûre), bara ûkeegua barî Njundea ibakuthûke bathi bwa irîma.
41013015	Ûra akeegua arî rûûgûrû rwa nyomba, eendama atikaagerie kûthara nwa mbi.
41013016	Ûra akeegua arî mûndaani atigaakare kûthûkia nguo yake ara agûtûûgîîrîîtie.
41013017	Eekûrû bara ûkeegua barî barito kana barî na tûgenke twa gwonkia, gîku na ti kînyamaara bakoona kagiita gaku!
41013018	Îrombaani ûtikeegue kûrî îgiita rîa mpîo kagiita gaku.
41013019	N'ûntû kînyamaara kîra ûkeegua kîrî oogo i kîra gîtooneka nthîgûrû îno kaîrî kuuma îkûûmbwa. Na gûtirî kîngî ta kîo gîkooneka gûkû kaîrî.
41013020	Ûkeegua ti bûra Mwathani akubîîtie ntugû inu, gûtirî muntû oonoka. Aikubîîtie n'ûntû bwa bara athuurîîte.
41013021	Kwoogu ûra akaabwîra, 'N'ûyû Kîrîstû!', kana 'N'ûûra!', bûtikaamwîtîgie.
41013022	N'ûntû Kîrîstû ba ûrongo na iroria bia ûrongo ûkeegua barî ku. Na bakaaringaga biama na kwonania magegania kaingo weegua gûkaûmbîka beeneeria kinya bara Ngai athuurîîte.
41013023	Îndî biû îmenyeereeni. Nkûbwîra mantû monthe mbere ya makarîka."
41013024	Yiesû aathi na mbere auga, "Na nyuma ya kînyamaara gîku kînene ûgu, riûa rîkaaruma mwindu na mweri ûtige kûtharara.
41013025	Nthata igwe kuuma îgûrû, na mainya ma îgûrû mainainue.
41013026	Rîru i rîo antû bakoona Mwana wa Muntû aayîîte na matu, arî na inya înene na mwago.
41013027	Atûme araîka bathi nteere cionthe cia nthîgûrû beethîranie bara bathuure nthîgûrû yonthe."
41013028	Yiesû auga, "Tathûkiani ngerekano ya mûkûyû bwîrutane na uu. Rîra mpong'i cia uu cianakaga, mathangû makaanjîîria kûririma, ibûmenyaga i thaano îrî akubî.
41013029	Ûgu i ta bu ûkeegua kûrî rîra bûkoona mantû mamu magîkarîka. Bwona bûmenye Mwana wa Muntû arî akubî mûno kûûya.
41013030	Na mma ga nkûbwîra, mantû mamu monthe magaatuîkîka rûciaro rûrû rûtarî rûthiru.
41013031	Îgûrû na nthîgûrû bikaathira îndî biugo biakwa bitikooro bithira."
41013032	Yiesû auga, "Gûtirî muntû aiyî ntugû kana îthaa. Gûtirî mûraîka arî îgûrû aiyî na wana Mwana atiiyî. I Baaba wenka aiyî.
41013033	Kwoogu îmenyagîreeni na îcûûbagîreeni n'ûntû bûtiiyî irî ûkeegua kûrî.
41013034	Gûkari ta muntû arî na rûgendo, na mbere ya athi agatiga eera woora mûruti ngûgî wake bûra akaarûtha. Na akeera kinya mûkaria mûrango akarage araithîrîte.
41013035	Kwoogu îmenyagîîreeni n'ûntû bûtiiyî rîra mwene mûciî agaacooka. Bûtiiyî weegua akaaya ûgoro, ûtugû gatî kanene, rware rûgîtema, kana riûa rîkiuma.
41013036	Ûkeegua bûteecûûbîrîte, aûmba kûûya rîra bûtakûmwîrîgîîra akeethîra bûmaami toro.
41013037	Ûgu nkûbwîra i bu mbîîraga antû. Îmenyagîîreeni!"
41014001	Ciatigeere ntugû ciîrî Pasaka îkinya. Pasaka yarî ntugû ya mbere ya kîatho kîa mîgaate îtaimbithîîtue. Athînjîri bara banene ba Ngai na aarimû ba watho ibaacûaga bûra Yiesû akîgwatwa na ûûme bakamûûragithia.
41014002	Îndî baugîîte batimûgwata ntugû ya kîatho n'ûntû boonaga bamûgwata antû ibagaûkia gîtuma.
41014003	Ntugû îmwe Yiesû arî Bethania gwa Simioni ûra aayîîtue mûtigiri, mûka ûmwe aaya bakîrîa irio. Mûka ûyu naarî na cûûba yarûthîîtwe na iiga rîa goro yûyûri mîtaa ya goro mûno ya matî meetagwa nandi îtaunganîîtue na gîntû kîngî. Akûûya aarebûra cûûba înu mûromooni ara yakunîkîîtwe, oonoreeria Yiesû mîtaa înu kîongo.
41014004	Bamwe ba bara baarî agu bakwona ûgu mûka ûyu aarûthire baathûûra n'we. Beerana, "N'ya kî mîtaa îno mûka ûyû eenyangia?
41014005	Îîndî makîendiirue matikiuma mbia inyingî mûno igana îrîi rîa muntû wa kîbaarûa rîa mwanka unthe, mbia inu ikagaîrwa nkîa?"
41014006	Yiesû abeera, "Rekanaani n'we! I mbi bûkûmûûria? Akûrûtha ûntû bwega.
41014007	Gûtirî rîo nkîa ikaathira. Kwoogu nwa bwiteethie rîonthe rîra bûkwenda. Îndî niû îgiita irîengeerie gûkinya tûtigane.
41014008	Bûra mûka ûyû aarûtha nwa bu bunka akîûmba kûrûtha. Agwaka mwîrî wakwa mîtaa, authuuranîra kûthikwa.
41014009	Na mma ga nkûbwîra, bantû onthe ara ntheto îmbega îgaatûmîîrua gûkû nthîgûrû, ûûgû mûka ûyû aarûtha bûkeeranagwa n'ûntû bwa kûmûririkana."
41014010	Ûmwe wa arutwa bara îkûmi na baîrî ba Yiesû, ûra eetagwa Njundas Mûcikariota, aathi kîrî athînjîri bara banene ba Ngai kûbangania na bo bûra akaabateetheeria kûgwata Yiesû.
41014011	Athînjîri babu ba Ngai baakena i mûbango ûyu. Beera Njundas bakamwaa mbia. Njundas aanjîîria gûcûa kaanya keega ga gûkunyanîra Yiesû.
41014012	Ntugû ya mbere yakinya ya kîatho kîa mîgaate îtaimbithîîtue, i rîo kagondu ga Pasaka kaûragagwa. Arutwa ba Yiesû bamûûria, "I na kû ûkwenda tûthi gûkûthuuranîra Pasaka?"
41014013	Yiesû aatûma arutwa baîrî. Abeera, "Îthiini taûni. Na bwakinya, bûthingate muntû ûra bûkaarîîkana n'we akamatîîte nyûngû îrî na rûûyî,
41014014	mwanka nyomba îra akaathûngîra. Aathûngîra, bûthûnganîrie n'we ku bwîre mwene nyomba, 'Mwarimû auga ûtwonie kanyomba kara akaarîîra kîatho gîa Pasaka na arutwa baake.'
41014015	Muntû ûyu, mwene nyomba, akabwonia kanyomba kaaneene ngorobaani kaathuuranîre kaigwa kîra gîntû. Gûku i ku bûkaathuuranîra kîatho."
41014016	Arutwa babu baathi. Bakûthi mantû monthe maakarîka wabûra Yiesû aabeerîîte, baathuuranîra kîatho gîa Pasaka.
41014017	Ûgoro bûgûkinya, Yiesû aathi nyomba înu na arutwa baake bara îkûmi na baîrî.
41014018	Bakîrîyaga, Yiesû abeera, "Na mma ga nkûbwîra, ûmwe wenu akambîndîra njûri, ûmwe kîrî biû bûkûrîyanîra naani îîndî tûrî aaga."
41014019	Arutwa bakwîgua ûgu baagwatwa i kîeba. Baanjîîria kwîra Yiesû woomwe kwa ûmwe, "Ti niû, i niû?"
41014020	Yiesû abeera, "N'ûmwe kîrî biû bûrî îkûmi na baîrî, ûra tûgûtombekanîria n'we mûgaate mbakûriini.
41014021	Mwana wa Muntû agaakua, wata bûra kwandîkîîtwe Maandîkooni Maatheru. Îndî ûra akaamûkunyanîra kaingo aûragwa, gîku na ti kînyamaara akoona. I kaaba atagîciarirwe!"
41014022	Bakîrîyaga, Yiesû aathûkia mûgaate, aacookeria Ngai nkaatho. Aung'enyûrania, aanenkera arutwa baake. Abeera, "Thûkiani, ûyû i mwîrî wakwa."
41014023	Yiesû aathûkia gîkombe na kîo. Aacookeria Ngai nkaatho, aanenkera arutwa baake, bonthe bakundana kîra kîarî ku.
41014024	Yiesû abeera, "Îno i nthakame yakwa îra îgeetûûrwa n'ûntû bwa antû baingî, îrî rwano rwa kîrîîkanîro kîîyerû.
41014025	Na mma ga nkûbwîra, ntiinyua ndibei îno ya matunda ma mûcabiibû kaîrî, tatiga rîra nkaamînyua îrî înjerû ûneneeni bwa Ngai."
41014026	Baina rwîmbo. Rwîmbo rûkûthira bauma baathi bwa Karîma ka Mîceituuni.
41014027	Yiesû eera arutwa baake, "Wîtîgio bwenu bwinthe bûkabûringa nthî wata bûra kwandîkîîtwe Maandîkooni Maatheru atî, 'Nkaaringa mûrîîthi mmûûrage, ng'ondu inyagaaranie.'
41014028	Îndî ndariûka nkaathi Gariiri mbere yenu."
41014029	Petûrû amwîra, "Wîtîgio bwa baba bangî bonthe nwa bûbaringe nthî, îndî ti niû!"
41014030	Yiesû amwîra, "Na mma ga ngûkwîra, ûtugû bûbû bwa îmunthî mbere ya ngûkû îkurura maita maîrî, ûgankaana maita mathatû."
41014031	Îndî Petûrû aaremeeria na kwîra Yiesû, "Wana weegua igûgaatuîka mbûragwe ûkîûragwa, ntigûkaana!" Arutwa bara bangî wana bo bonthe bauga wata Petûrû woogu.
41014032	Yiesû na arutwa baake baathi bantû eetagwa Ngethisemane. Yiesû eera arutwa baake, "Karaani nthî aaga nthi nkarombe."
41014033	Yiesû aathûkia Petûrû, Njakubu na Njoana, aathi na bo. Yiesû aanjîîria kûgwatwa i kîeba na kwîgua atarî ûmûganîre.
41014034	Eera Petûrû, Njakubu na Njoana, "Nkorooni yakwa inkwîgua ndî na kwîthikîîra kûûnene mûno. Ndîîgua taka gûkaambûraga. Karagaani aaga na bûtikaamaame."
41014035	Yiesû aathiyathiyanga gataaria kuuma agu baarî. Eeturania nthî, aaromba akîûragia kana weegua gûkîûmbîka atanyamaarue kagiitaani gaku.
41014036	Aarombire auga, "Abba, Baaba! Woû gûtirî ûntû bûkûrema. Ruta gîkombe gîkî gîa kûnyamaarua mbere yakwa. Îndî rûtha bûra ûkwenda, ti bûra nkwenda."
41014037	Yiesû agûcooka kîrî arutwa bara bathatû eethîra ibamaamire. Eeta Petûrû, "Simioni!" Amwîra, "Koomaamire ingî? Ûtiraûmba gûkara ûtamaami nwa îthaa rîmwe?"
41014038	Abeera, "Bûtikaamaame karagaani bûkîrombaga bwewa inya ya gûcinda magerio. Nkoro nîkwenda i mwîrî ûkûremwa."
41014039	Yiesû aacooka kûromba kaîrî akiugaga mîgambo weera.
41014040	Agûcooka kîrî arutwa bara eethîra ibamaamire kaîrî n'ûntû ibaang'ontaga mûno. Arutwa babu baaga bwa kûmwîra.
41014041	Yiesû akuuma kûromba rîa mathatû, abeera, "Wana îîndî nwa bûmaami bûnogokeete? N'ûgu îîndî! Îgiita rîgûkinya rîa Mwana wa Muntû kûnenkanîrwa kîrî antû ba meeyia.
41014042	Ûkîîraani tûthi. Eneeni, ûra aankunyanîrîte n'ûyu aayîîte!"
41014043	Yiesû atirarîîkia kuuga bûra augaga, nthûti îmwe Njundas, ûmwe wa arutwa bara baake îkûmi na baîrî aaya na mûkondo wa antû bakamatîîte ndûyiû na ncûgûma. Antû babu baatûmîîtwe n'athînjîri bara banene ba Ngai, aarimû ba watho na akûrû ba Kîîyaundi.
41014044	Njundas naarî akûbaathîîra bûra akaaboonangia Yiesû. Aabeerîîte, "Ûra ngaacunca, bûmenye ûyu n'we Yiesû. Bûmûgwate bûthi n'we bûmûkabîrîte bwega."
41014045	Njundas agûkinya ûgu, aathi kîrî Yiesû amwîta, "Mwarimû!" Amûcunca.
41014046	Antû babu baakamatîîte ndûyiû na ncûgûma baagwata Yiesû.
41014047	Ûmwe wa arutwa ba Yiesû ûra aarî akubî n'we aacomoora rûyiû. Aatema mûruti ngûgî ûmwe wa mûthînjîri ûra mûnene wa Ngai, amûgiita gûtû.
41014048	Yiesû abaûria, "Ka ndî mûtunyani n'ûntû bwaya kûngwata na ndûyiû na ncûgûma?
41014049	Anga ntugû cionthe tûtiratindaga naabi nyomba ya Ngai nkîrutanaga na bûtirangwataga? Îndî ingî gwakarîka ûgu kwingia Maandîko Maatheru."
41014050	Arutwa ba Yiesû bamûtoorooka bonthe, baugia rwîro baathi.
41014051	Mûthaka ûmwe eegererete cuka akî mwîrî naathingatîîte Yiesû. Wana we aagwatwa n'antû babu baagwete Yiesû,
41014052	îndî cuka yatharûka augia, aathi arî ûtheri.
41014053	Antû babu baira Yiesû kwa mûthînjîri ûra mûnene wa Ngai. Gûku i ku athînjîri bara bangî banene ba Ngai bonthe, akûrû, na aarimû ba watho beethîreene.
41014054	Petûrû abathingata arî gataaria baathûngîra gûku kwa mûthînjîri ûra mûnene wa Ngai. Petûrû aakara agu ome agîotaga mwanki na aruti ngûgî bara baarî oogo.
41014055	Athînjîri babu banene ba Ngai na njûri ya Ayaundi yonthe baacûa ûntû bûûthûûku bwa kuuga Yiesû ararûtha kaingo bamûtuîra kûûragwa, îndî baaga.
41014056	Akûûyî baingî baatuîrîîra Yiesû, îndî ûkûûyî bwao bûtaagwatanagîra.
41014057	Antû bamwe baarûngama baaria ûrongo bauga,
41014058	"Tweegiirue muntû ûyû akiuga akoomborania nyomba ya Ngai îra yakîîtwe n'antû, aake îngî îtarî ya gwakwa n'antû na ntugû ithatû."
41014059	Îndî amwe na ûgu, ûkûûyî bwao bûtaagwatanagîra.
41014060	Mûthînjîri ûra mûnene wa Ngai aarûngama mbere yao. Aûria Yiesû, "N'ata ûkuuga woû? Gûtirî bu ûkuuga îgûrû rîa mantû mama antû baba bakuuga nûrûthîîte?"
41014061	Yiesû ataaria amûcookeria kîûria gîake. Mûthînjîri ûyu mûnene wa Ngai aûria Yiesû kîûria kîngî. Amûûria, "I woû Kîrîstû, Mwana wa Ngai ûra mûthaarime?"
41014062	Yiesû auga, "Yîî, i niû. Na îgiita rîkaaya bûkoona Mwana wa Muntû akari rûteere rwa ûrîo rwa Ngai, mwene inya. Na bûkoona aayîîte na matu, kuuma îgûrû!"
41014063	Mûthînjîri ûra mûnene wa Ngai aatembûra nguo yake wengwa îra eekîrîte. Auga, "N'ûgu îîndî. Gûtirî ûkûûyî bûngî tûkwenda!
41014064	Bwinthe bûkwîgua bûra auga akîîganaania na Ngai. Mbîîraani îîndî bûra bûgûtua." Antû bonthe bauga Yiesû naabîtîîtie, na kwoogu aagîrîtwe aûragwa.
41014065	Antû bamwe baanjîîria gûtuîra Yiesû mata na kûmûkunîka meetho bakamûringa bakamwîra, "Taroria [ûtwîre ûra akûringa]!" Acikaarî baathûkia Yiesû baathi n'we bakîmûringangaga.
41014066	Mwarî ûmwe, mûruti ngûgî wa mûthînjîri ûra mûnene wa Ngai aakûrûkîîra agu Petûrû baakari ome bagîotaga mwanki.
41014067	Mwarî ûyu akwona Petûrû, amûcûûba kii. Amwîra, "Wana woû ibûkûrî na Yiesû wa kuuma Nasareethi."
41014068	Petûrû aakaana auga, "Niû ntiyî na ntikûmenya bûra ûkuuga." Auma aarûngama mwîrîgaani. [Ngûkû yakurura.]
41014069	Mwarî ûyu akwona Petûrû aathi aarûngama mwîrîgaani, eera bara baarûngi akubî n'we, "Muntû ûûra n'ûmwe wa bara baayaniirie na Yiesû."
41014070	Îndî Petûrû aakaana kaîrî. Nyuma ya kagiita gaakai, antû bamwe baarûngi akubî na Petûrû bamwîra, "I mma ûrî ûmwe wa athingati ba Yiesû n'ûntû ûrî wa kuuma Gariiri."
41014071	Petûrû eerîrîka wengwa, aathiîtia auga, "Ntiyî muntû ûyû bûkûngwetera!"
41014072	Warîru, ngûkû yakurura rîa maîrî. Rîru i rîo Petûrû aaririkanire bûra Yiesû aamwîrîîte atî, "Mbere ya ngûkû îkurura maita maîrî ûgankaana maita mathatû." Petûrû aathirania kûrû, aanjîîria kûrîra.
41015001	Rûûni rûkîîrî mûno, athînjîri bara banene ba Ngai, akûrû, aarimû ba watho, na kîama kîonthe baabanga bûra bakaûragangithia Yiesû. Bamûthaîka njara bamwirîra Piraatû ûra aarî ngabana.
41015002	Bagûkinya, Piraatû aûria Yiesû, "I woû mûnene wa Ayaundi?" Yiesû amwîra, "Nwa ta ûgu wauga."
41015003	Athînjîri bara banene ba Ngai baatuîrîîra Yiesû mantû maingî.
41015004	Piraatû eera Yiesû, "Ûteetheteere na nûkwîgua bûra mantû maingîîte bûgana mara bakuuga nûrûthîîte?"
41015005	Îndî wana rîo gûtirî bu Yiesû auga. Piraatû aarigara mûno.
41015006	Wakîra mwanka kagiita ga kîatho gîa Pasaka gaakinya, bwarî wîthîre bwa ngabana kûrekia mûgwate ûmwe ûra antû beendaga.
41015007	Kagiita gaku ikwarî na mûgwate nceera eetagwa Baraba. Baraba ûyu aarî mûregi watho na aathaîkîîtwe n'ûntû bwa kûûraga muntû kûrî na mûgomo.
41015008	Kîrîndî kîathi kîrî Piraatû kîanjîîria kûmûûria arekia mûgwate ûmwe wata wîthîre.
41015009	Piraatû abaûria, "Ibûkwenda ndekia Mûnene wa Ayaundi?"
41015010	Piraatû naiyî athînjîri bara banene ba Ngai baareeteete Yiesû kîrî we n'ûntû bwa bûra baamwîgagua rûriitho.
41015011	Athînjîri babu banene ba Ngai ibaarî bakwîra antû, na antû beetîgîîria kwîra Piraatû arekie Baraba.
41015012	Piraatû aûria antû kaîrî, "Aabu n'ata bûkwenda ndûtha na muntû ûyû bûgwîta Mûnene wa Ayaundi?"
41015013	Kîrîndî kîaugîîria na inya kîamwîra, "Mwambe!"
41015014	Piraatû abaûria, "I kî? I mabîtia marîkû arûthîîte?" Amwe na ûgu, kîrîndî gîaûkîîria kayû na inya nkûrûki, kîera Piraatû, "Mwambe!"
41015015	Na n'ûntû Piraatû neendaga kûbaingîria bûra beendaga, auga Baraba arekue. Aaruta watho auga Yiesû aringwe ibooko. Rîru amûnenkanîra kîrî acikaarî athi kwambwa.
41015016	Acikaarî babu baira Yiesû nyomba îra magamba maagiitagîrwa gûku kambîîni ya ngabana. Nyomba înu yeetagwa Puritoria. Bakûmwira ku beeta mbûûtû ya acikaarî bara bangî bonthe.
41015017	Beekîra Yiesû nguo îndaaya ya rangi ya ûkûyû. Baatumania matî ma mîîgua maakara ta nthûmbî ya ûnene bamwîkîra mo.
41015018	Bakûrûtha ûgu, baacooka baatua kûmwîra, "N'ata îîndî, Mûnene wa Ayaundi!"
41015019	Acikaarî babu baacooka baakûng'anga Yiesû kîongo na kamûraagi bakîmûtuuyagîra mata. Bamûturîria maru bakîmûthekeera bakîîrûthaga taka bakûmûgonga.
41015020	Bakûrîîkia kûrûtha ûgu, acikaarî babu bamûruta nguo înu yarî îndaaya. Bamwîkîra nguo ciake ciongwa kaîrî, rîru baathi kûmwamba.
41015021	Bathiîte, baarîîkana na muntû eetagwa Simioni, wa kuuma gûntû gweetagwa Kureni. Simioni ûyu aarî îthe wa Aregisanda na Rubas. Kagiita gaku naumîîte mûndaani. Acikaarî baakamatithia Simioni mûtharaba wa Yiesû na taka.
41015022	Baira Yiesû bantû eetagwa Gorogotha. Gorogotha i ta kuuga, 'Kîîndî gîa kîongo.'
41015023	Bagûkinya, baageria gûkundia Yiesû ndibei yaunganîîtue na manemane. Yiesû aarega.
41015024	Acikaarî babu baamba Yiesû mûtharabaani. Baacooka baaringîra nguo ciake kuura, muntû aathûkia îra aacindaga.
41015025	Rîru baamwambire kwarî thaa ithatû cia rûkîîrî.
41015026	Acikaarî bakûmwamba, baacooka agu îgûrû rîa kîongo giake mûtharabaani baaringaringîra kabaaû ga kwonania kîra Yiesû aathitangîrîtwe. Kabaaû gaku kaandîkîîtwe, "|scMÛNENE WA AYAUNDI.|d"
41015027	Baacooka baamba atunyani baîrî agu akubî n'we. Ûmwe aarî rûteere rwake rwa ûrîo, na ûyu ûngî rûteere rwake rwa ûmotho. [
41015028	Maandîko Maatheru maingîka, mara maugîîte, "Aathûkiirue bûmwe na auni watho."]
41015029	Bara baakûrûkagîîra agu Yiesû aambîîtwe bamûrumanga. Bainainagia biongo bakauga, "Ooo! Anga ûtiraugaga ûkoomborania Nyomba ya Ngai ûmîake kaîrî na ntugû ithatû!
41015030	Teebambûre uume agu ûrî mûtharabaani, wîbonokie!"
41015031	Wana athînjîri bara banene ba Ngai na aarimû ba watho ibaamûthekagîîra. Beeranaga, "Aroonokagia antû, îndî atikûûmba kwîbonokia!
41015032	Ûkaaya kwîgua wabu n'we Kîrîstû, mûnene wa Isiraeri, îîndî neebambûre aume agu arî mûtharabaani, twone, tûmwîtîgie." Atunyani babu baambîîtwe agu wana bo barumanga Yiesû.
41015033	Kwanjîîria mûthenya gatî, mwindu waruma mathaa mathatû nthîgûrû înu yonthe.
41015034	Igûkinya thaa kenda, Yiesû aagondoka na inya. Auga, |i"Eloi, Eloi, lama cabakithani?"|d Kuuga ûgu i ta kuuga, "Ngai wakwa, Ngai wakwa, i kî n'ûntû wantiganîria?"
41015035	Antû bamwe ba bara baarûngi agu bakwîgua Yiesû auga ûgu bauga, "Teeguani, n'Eriya agwîta!"
41015036	Ûmwe wao augia rwîro aathi aathûkia cibonji amîtombeka ndibeini yarî na gana, amîogeera mûthiani wa kamûtî amîtiirithia mîromo ya Yiesû aciia. Auga, "Gatwoneeni ingî kana weegua Eriya akaaya amwambûre aume mûtharabaani ûyû aambîîtwe."
41015037	Yiesû aagondoka kaîrî, aanyaarûka.
41015038	Gîtambaa kîra kîagaanîîtie nyomba ya Ngai gîatembûkana maita maîrî kîganeene kuuma îgûrû mwanka nthî.
41015039	Mûtongoria wa njûûrî ya acikaarî aarûngi agu mbere rungu rwa mûtharaba wa Yiesû. Akwona bûra Yiesû aakuyangire auga, "Na mma muntû ûyû araarî Mwana wa Ngai."
41015040	Ikwarî na eekûrû beebûmbîîte gataaria bakîonaga bûra gwakarîkaga. Bamwe baao baarî Maria Mûmagindari, Saroome, na Maria gina wa Njakubu ûra mûniini na Njastas.
41015041	Eekûrû babu baumanîîtie na Yiesû Gariiri bakîmûmenyagîîra. Na ikwarî kinya na eekûrû bangî baingî baayanîîtie na Yiesû Njerusaremu.
41015042	Ûgoro bûgûkinya ntugû înu ya kwîthuuranîra n'ûntû bwa Sabatû,
41015043	muntû ûmwe eetagwa Njosebu wa kuuma Arimathea aathi kîrî Piraatû aûmîrîîtie, aaroomba eetîgîîrue athûkie kiimba kîa Yiesû. Njosebu ûyu aarî ûmwe wa akîama ba kîama kîa Ayaundi, na aarî ûmwe wa bara beerîgîrîîte ûnene bwa Ngai bûkaaya.
41015044	Piraatû aarigara akwîgua Yiesû naarî agûkua. Atoonaga taka ûkîûmba kwîgua Yiesû aarî agûkua na mpwî ûgu. Eeta ûmwe wa anene ba acikaarî ûra aakarîîtie Yiesû amûûria.
41015045	Akwîrwa Yiesû naarî agûkua, eetîgîîria Njosebu athûkia kiimba.
41015046	Njosebu aagûra cuka. Aambûra kiimba kîa Yiesû mûtharabaani. Akîoga na cuka înu aathi akiiga nthikooni yenjîîtwe rwaraani rwa iiga. Aingiritia iiga rîînene mûno aakunîkîra na rîo.
41015047	Maria Mûmagindari na Maria gina wa Njastas boona kûra mwîrî wa Yiesû wathûngîîrue.
41016001	Rûûni rwa ntugû ya Sabatû, Maria Mûmagindari, Maria gina wa Njakubu na Saroome baagûra mîtaa bathi gwaka kiimba kîa Yiesû.
41016002	Kûrî mûthenya wa mbere wa kiumia, eekûrû babu baaraûka kuuma rûûkîîrî mûno riûa rîkiuma, baathi nthikooni îra Yiesû aathikîîtwe.
41016003	Bathiîte baûranagia, "N'ûû agaatwingiritîria iiga rîra rîgana ûra riume mûromooni wa nthiko?"
41016004	Eekûrû babu bagûkinya boona iiga rîra irîraingiritiirue rîarutarutwa oogo na kûnenea kwene.
41016005	Bakûthûngîra gûku nthikooni beethîra mûthaka akari nthî rûteere rwa ûrîo eekîrîte nguo îndaaya înjerû. Baamaka.
41016006	Mûthaka ûyu abeera, "Tigaani kûmaka. Inkûmenya i Yiesû wa kuuma Nasareethi ûra araambîîtwe mûtharabaani bûgûcûa. Nariûkire, atirî gûkû. Raithaani bwone, aaga noogo kiimba gîake kîraigîîtwe.
41016007	Cookaani bûmenyithie arutwa baake akûthiyaga Gariiri. Baathi noogo bakamwona wata bûra aabeerire. Bwîre Petûrû ûgu."
41016008	Eekûrû babu ibainainaga n'ûguaya. Baumagarûka baugia rwîro. Gûtirî we beera ûgu gwakarîkire n'ûntû bwa kîmako kîra kîabagwete.
41016009	Yiesû akûriûka rûkîîrî mûthenya wa mbere wa kiumia, eebonaniirie mbere kîrî Maria Mûmagindari ûra agu mbereeni eengatîîtie irundu biithûûku mûgwanja biauma kîrî we.
41016010	Maria Mûmagindari akwona Yiesû aathi eera athingati baake. Arutwa ibaarî na kîeba kîînene mûno. Ibaarîraga.
41016011	Maria abeera, "Yiesû arî mwoyo, nkûmwona." Îndî athingati ba Yiesû baarega kûmwîtîgia.
41016012	Nyumaani, Yiesû eebonania kîrî arutwa baake baîrî bathiîte bwa ntûûra. Oonekaga agarûkîîte aakara mwanya na bûra aakari mbere ya akua.
41016013	Arutwa babu baacooka beera bara bangî ûgu boona. Îndî wana rîo bateetîgia.
41016014	Kaîrî nyumaani arutwa bakîrîyaga, Yiesû eebonania kîrî bo barî îkûmi na ûmwe. Abatheteria kwaga wîtîgio n'ûntû bakwîrwa akûriûka i bara baamwonaga, ibaûmiirie biongo baarega gwîtîgia.
41016015	Yiesû abeera, "Îthiini nthîgûrû yonthe bûtûmîîrie ntheto îmbega kîrî antû bonthe.
41016016	Ûra ageetîgia abaatithue, akoonokua. Îndî ûra atagîîtîgia akaagiitîrwa îgamba bûûthûûku mûno.
41016017	Bara bageetîgia, kwa riîtwa rîakwa bakeewa inya ya kwîngatia irundu biithûûku bikauma kîrî antû. Na bakaaragia na nthiomi ingeni.
41016018	Bakaaya kûgwata njoka, kana bakanyua cûmû, gûtirî bu bagaakara. Bakaigagîîra aayie njara bakoora."
41016019	Mwathani Yiesû akûrîîkia kwîra arutwa baake ûgu, eetithua airwa îgûrû, aakara rûteere rwa ûrîo rwa Ngai.
41016020	Arutwa baake baathi gûntû kunthe baatûmîîria antû ntheto îmbega, kuumania na ûteethio bwa Mwathani. Na Mwathani noonaniirie ntheto îmbega îra arutwa baake baatûmagîîria n'ya mma kûringana na biama bira baaringaga.
42001001	Antû baingî ibaageriirie baandîka bakiugaga mantû mara makarîkîîte kîrî tiû.
42001002	Baandîkire wata bûra twerîîtwe mo i bara baarî oogo makîrûthwa. Bara baarî akûûyî na atûmîîria ba kiugo kuuma kîambîrîria ibaatwîrire bûra gwakarîkire.
42001003	Nyuma ya ngûcûnkûûna kaumo ka mo monthe ndoona bûra maakari, wana niû indaroonire nkwandîkîre mo tarîîria, woû mûkaathe Thiobiras.
42001004	Ndîkwandîkîra kaingo ûmenya ûmma bwa mantû mara warutanirwe.
42001005	Eronde arî mûnene wa Njundea, ikwarî na mûthînjîri wa Ngai eetagwa Cakaria. Aarî ûmwe wa athînjîri bara baataragîrwa gîkundiini kîa Abiya. Wana mwekûrû wake, Ericabethi, aarî wa rûrîîyo rwa Arûni, mûthînjîri ûra mûnene wa Ngai.
42001006	Barî baîrî, baarî antû baatheru nkoro kîrî Ngai na ibaathîkagîra mawatho na maathana maake monthe.
42001007	Bataarî na twana n'ûntû Ericabethi aarî nthaata na barî baîrî, ibaarî bagûkûra mma.
42001008	Kagiita ka athînjîri ba gîkundi kîa Abiya gagûkinya, Cakaria aathûngîra nyomba ya Ngai kûruta ngûgî.
42001009	Na wata bûra wîthîre bwa athînjîri ba Ngai bwakari, i kuura baaringire, Ngai aboonia ngûgî îra woora ûmwe waciao akaaruta. Cakaria n'we aathuurirwe athûngîra nyomba ya Mwathani atoogia macoco.
42001010	Îgiita rîgûkinya rîa gûtoogia macoco, kîrîndî kîonthe îkîarombaga kîrî ome naara kîagîrîtwe kwîgua kîrî.
42001011	Mûraîka wa Mwathani aaya gûku Cakaria aarî, aarûngama rûteere rwa ûrîo rwa bantû ara macoco maabîîthagîrua.
42001012	Cakaria akûmwona aagwatwa i kîrikithi, aatua kwîgua ûguaya.
42001013	Mûraîka amwîra, "Ûtikaamake Cakaria. Ngai neegîîtue maromba maaku. Mwekûrû waku Ericabethi agagûciarîra kaana ga kaîyî ûgeete Njoana.
42001014	Kaana gaku gagaatûma ûkena na ûgwîrua. Na antû baingî bagaakeneera gûciarwa gwa ko.
42001015	Akeegua arî mûruti ngûgî ya Mwathani ûmûnene. Atikooro anyua ncoobi kana anyua gîntû gîa gûtogoonia. Akeegua aûyûrîîtwe i Kîrundu Ûmûtheru kuuma gûciarwa.
42001016	Akaagarûra antû ba Isiraeri bacooke kîrî Mwathani Ngai wao.
42001017	Njoana akaaya mbere ya Mwathani aaya, na akeegua atongoreetue i Kîrundu, arî na inya ta ya Eriya. Agaatûma aciari beendage aana baao. Na agaatûma aregi bagarûka bathûgaanagie ta antû baagîru nkoro. N'we akaathuuranîra Mwathani antû baake."
42001018	Cakaria aûria mûraîka, "N'ata nkaamenyanga ûntû bûbu bûgaakarîka? Niû ndî mûkûrû, na wana mwekûrû wakwa n'ûmûkûûrû kûrû."
42001019	Mûraîka amûcookeria amwîra, "I niû Ngaburieri ûra arûngi mbere ya Ngai. Ntûmirwe i Ngai mbûya kwaria naawe nkwîra ntheto ino imbega.
42001020	Ka ngûkwîra, ûtiaria kaîrî kuuma îîndî ûgu mwanka rîra mantû mama magaakarîka, n'ûntû ûtireetîgania na ntheto ciakwa ira igaatuîkîka îgiita rîa cio rîakinya."
42001021	Mantû mamu mathiîte na mbere woogû, antû nwa baakari nja beeteereete Cakaria. Baarigara baatua kûûrania, "I mbi n'ûntû Cakaria aakara nyomba ya Ngai îgiita rîgana ûgu?"
42001022	Akuuma ataûmba kwaria na bo na kanyua kaîrî. Aabonagîîria mantû na njara akî. I rîo baamenyire kûrî kîoneki oona arî ndeni ya nyomba ya Ngai.
42001023	Îgiita rîao rîa ûthînjîri rîkûthira, Cakaria eenûka mûciî wake.
42001024	Nyumaani Ericabethi mwekûrû wake aagîa nda. Akûmîgîa atauma nyomba bantû a mîeri îtaano. Aakaraga akiugaga,
42001025	"Mwathani agûnteethia aanthiria îgi rîra ndaraarî na rîo kîrî antû!"
42001026	Nda ya Ericabethi îgûkinyia mîeri îthanthatû, Ngai aatûma mûraîka Ngaburieri taûni ya Nasareethi îra îrî gîteere kîa Gariiri.
42001027	Aamûtûmire kîrî mwarî eetagwa Maria, ataamaamîîte na muntû mûrûme. Maria aakeethagua agûrwa i mûthaka eetagwa Njosebu, wa rûrîîyo rwa Ndaundi.
42001028	Mûraîka aathi kîrî we amûkeethia amwîra, "Woû ûrî ûmûthaarime mûno na Mwathani arî amwe naawe."
42001029	Maria akwîgua mîgambo înu, aamaka mûno. Aarigara n'ûntû bûbu.
42001030	Mûraîka amwîra, "Ûtikaamake, Maria. Ngai nakeneete i woû.
42001031	Ûkaagîa nda ûciare kaana ga kaîyî ûgeete Yiesû.
42001032	Agaatuîka mûnene na ageetagwa Mwana wa Ngai ûra arî îgûrû mûno. Na Mwathani Ngai akamwaa ûnene bwa kîûyûûyû gîake, Ndaundi.
42001033	Akaatha rûrîîyo rwa Njakubu tene na tene, na ûnene bwake bûtiithira rî kana rî."
42001034	Maria aûria mûraîka, "Mantû mama magaakarîkanga ata na niû ntaamaama na muntû mûrûme?"
42001035	Mûraîka amûcookeria amwîra, "Kîrundu Ûmûtheru akaaya kîrî woû, na inya ya Mwathani ûra arî îgûrû mûno îgagûkinyîîra. Kwoogu kaana kara gagaaciarwa gageetwa mûtheru, Mwana wa Ngai.
42001036	Ndîenda ûmenya Ericabethi ûra wenu, n'ûmûrito na wone we n'ûmûkûûrû kûrû. Îîndî ûûgû arî na nda ya mîeri îthanthatû n'ûntû gûtirî bu Ngai ataûmba kûrûtha, na antû baraugaga i nthaata."
42001038	Maria auga, "Niû ndî mûruti ngûgî wa Mwathani, inkare woogu wauga." Mûraîka amûtiga aathi.
42001039	Kagiita gaku Maria auma agu na mpwî aathi bwa taûni yarî gatîgatî ka irîma bia Njundea.
42001040	Agûkinya gwa Cakaria, aathûngîra nyomba aakeethia Ericabethi.
42001041	Ericabethi akwîgua nkeethi ya Maria, kaana gaatûûbatûûba karî nda. Ericabethi aûyûrwa i Kîrundu Ûmûtheru.
42001042	Augîîria na inya auga, "Woû ûrî ûmûthaarime kîrî aka bonthe. Wana kaana kara ûgaaciara i kaathaarime!
42001043	Niû ndî ûû wa kûriûngîrwa i gina wa Mwathani wakwa?
42001044	Nkwîgua wankeethia, kaana igagûtûûbatûûbaga karî nda i gîkeno.
42001045	Woû ûrî ûmûthaarime n'ûntû bwa gwîtîgia bûra weerirwe i Mwathani bûgaakarîka."
42001046	Maria auga, "Ingûkumia Mwathani na nkoro yakwa yonthe,
42001047	ingûkena mûno n'ûntû bwa Ngai Mwonokia wakwa.
42001048	Akûndirikana niû mûruti ngûgî wake ûmûkirîîru kuuma îîndî ûgu nciarwa cionthe ikaugaga ndî ûmûthaarime.
42001049	Ngai ûra arî inya akûndûthîra mantû maanene, riîtwa rîake i rîîtheru.
42001050	Nabeegagua kîao bara bamûtîîyaga, nciarwa na nciarwa.
42001051	Narûthaga manene na inya yake. Naaraganagia bara beekumagia mathûgaanioni maao.
42001052	Narutaga bara banene itîîni bia ûnene, akaneneia bara beenyithagia.
42001053	Bara barî na yûûra rîa mantû meega, nababaithagia na mo, akeengatia itonga bikathi njara intheri.
42001054	Natûteethagia tiû Aisiraeri, aruti ngûgî baake, n'ûntû naririkanaga gûtwîgua kîao.
42001055	Ngai narûthaga bûra eerire biûyûûyû bietû akaarûthîra Îburaîmu, na nciarwa ciake tene na tene."
42001056	Maria baakarire na Ericabethi bantû a mîeri îthatû akîîya gûcooka kwao.
42001057	Îgiita rîa Ericabethi rîa kuurûka rîgûkinya, aagîa na kaana ga kaîyî.
42001058	Atûûri na antû ba mûciî wao bakwîgua Mwathani naamwîgîîrue kîao ibaakenanîîre amwe n'we.
42001059	Baataana kaana gaku ntugû ya inyanya kuuma gagûciarwa. Beendaga gûgeeta Cakaria ta îthe,
42001060	gina aarega, auga, "Gatigeetwe ûgu, igeetwe Njoana."
42001061	Bamwîra, "Gûtirî muntû wa mûciî wenu eetagwa ûgu!"
42001062	Baarîria Cakaria na njara bakîmûûria bûra eendaga mwana eetwa.
42001063	Cakaria eetia bantû a kwandîka. Aandîka, "Riîtwa rîake i Njoana." Antû bonthe baarigara boona ûgu.
42001064	Warîo Cakaria aarugûka mîario, aanjîîria kwaria agîkumagia Ngai.
42001065	Atûûri bonthe baagwatwa n'ûguaya. Na ntheto cia mantû mamu ciatambua ntûûra cionthe irîmaani bia Njundea.
42001066	Muntû wonthe ûra eegagua ntheto inu aathûgaanagia akeebûûria, "Ka mwana ûyû agaatuîka ûû?" Antû baûragia ûgu n'ûntû iboonaga inya ya Mwathani nîarî amwe na Njoana.
42001067	Cakaria, îthe wa Njoana, aûyûrwa i Kîrundu Ûmûtheru. Aaroria auga,
42001068	"Ga tûkumieni Mwathani, Ngai wa Isiraeri! Akûûya gûteethia antû baake akîbakûûra.
42001069	Agûtwaa Mwonokia arî na inya, kuuma rûrîîyooni rwa Ndaundi mûruti ngûgî wake.
42001070	Wata bûra eeranire kuuma wo tene gûkûrûkîîra tûnyuani twa iroria biake biitheru.
42001071	Augire agatwonokia kuuma kîrî anthû beetû, na kuuma inyaani ya bara batûmenaga.
42001072	Na akeegua biûyûûyû kîao, aririkane kîrîîkanîro gîake kîîtheru,
42001073	ta kîo mûthiîtio ûra aathiîtîîrie kîûyûûyû gîetû Îburaîmu,
42001074	auga agatûtunyûkia kuuma kîrî anthû beetû, agatûteethagia tûtûûrage tûtarî na ûguaya. Rîru i rîo tûkaamûrutîra ngûgî tûrî baatheru, na tûrî baagîru nkoro meethooni maake ntugû cietû cionthe cia mwoyo.
42001076	Naawe, mwana wakwa, ûgeetagwa kîroria kîa Ngai ûra arî îgûrû mûno. Mbere ya Mwathani aaya, ûkamûrûthîra njîra kûra agaakûrûkîîra,
42001077	wîre antû baake bamenye bûra baarekerwa meeyia maao, boonokue,
42001078	n'ûntû bwa kîao kîînene kîa Ngai wetû. Werû bûkauma îgûrû bûtûthararîre,
42001079	na bûkaamûrîkîra antû bonthe bara batûûraga mwinduuni wa gîkuû, bûtûtongoreerie njîraani ya ûkiri."
42001080	Mwana ûyu aakûrire, aagîa inya mûno ya gîîkîrundu. Aakara rwanda ntugû yakinya îra aanjîîrie gûtûmîîria antû ba Isiraeri.
42002001	Nyuma ya îgiita rîtarî rîraaya kuuma Njoana agûciarwa, Kaisaarî Aûgûstû aaruta watho auga antû ba nthîgûrû yake bonthe beebandîkithie.
42002002	Rîrî i rîo rîarî îgiita rîa mbere gûtara antû kuuma Akuirino agûtuîka Ngabana wa nthîgûrû ya Sîîria.
42002003	Wamuntû wonthe aathiyaga kwîbandîkithia naara booyûe baatûûraga tene.
42002004	Njosebu auma taûni ya Nasareethi, gîteere kîa Gariiri, aathi Bethireemu taûni ya baNdaundi n'ûntû aarî wa rûrîîyo rwao.
42002005	Aathiire noogo kaingo beebandîkithia na Maria ûra aakeethagia agûra. Maria naarî na nda.
42002006	Barî Bethireemu, Maria aakinyithia îgiita rîa kûgîa na mwana.
42002007	Aaciara kaana ga kaîyî karî gîtûra îria gîake, akaguîka na nguo, akamaamia rûkongorooni rûra ng'ombe ciarîyagîra. Batoona kîmaamo nyomba ya ageni n'ûntû bwa antû kwingîa.
42002008	Ikwarî na arîîthi baareerie ng'ondu ciao rûriîni gûntû gûku.
42002009	Mûraîka wa Mwathani aarûngama mbere yao, mwago wa Mwathani wabamûrîka. Baamaka mûno.
42002010	Mûraîka abeera, "Tigaani kûmaka n'ûntû ndaaya kûbwîra ntheto îmbega ya gîkeno kîînene kîrî antû bonthe.
42002011	N'ûntû îmunthî taûni ya baNdaundi bûgûciarîrwa Mwonokia, n'we i Kîrîstû Mwathani.
42002012	Kaana kara bûkoona kaguîkîîtwe na nguo kaamaamua rûkongorooni rûra ng'ombe irîyagîra, gîku i kîo gîkaabûmenyithia n'we Mwonokia."
42002013	Nthûti îmwe njûûrî ya araîka ba îgûrû na mûraîka ûyu baanjîîria kwina bagîkumagia Ngai. Bainaga,
42002014	"Ngai ûra akaraga îgûrû mûno arookumagua, ûkiri ibwîgue bûrî gûkû nthîgûrû kîrî antû baake bara bamûkenagia!"
42002015	Araîka bakûbatiga beetia îgûrû, arîîthi beerana, "Tûthiini Bethireemu tûkeebonere ûntû bûbû Mwathani atûmenyithia."
42002016	Bauma agu na mpwî baathi. Bagûkinya beethîra Maria na Njosebu, na kaana kamaamîîtue rûkongorooni rûra ng'ombe ciarîyagîra.
42002017	Arîîthi bagûkoona, beera antû mantû mara mûraîka aabeerîîte îgûrû rîa kaana gaku.
42002018	Antû bonthe bara beegiirue mantû mara arîîthi baabeerire, baarigara i mo.
42002019	Maria aakira na mo akîmathûgaanagîria na nkoro.
42002020	Arîîthi baacooka naara baumîîte bakîgongaga na bagîkumagia Ngai n'ûntû bwa mantû mara beegîîtue, na n'ûntû bwa kwona mantû makari bûra mûraîka aabeerîîte.
42002021	Kagenke gaku gagûkinyitha ntugû inyanya gaataanwa geetwa Yiesû. Geetirwe riîtwa warîra keerwe i mûraîka mbere ya kinya kagîa nda ya gina.
42002022	Îgiita rîa kwîtheria kwa Maria rîakinya wata bûra watho bwa Musa bwaugîîte kûrûthagwe. Baathûkia kaana baathi na ko Njerusaremu gûkanenkanîra kîrî Mwathani.
42002023	Wata bûra watho bwa Mwathani bwaandîkîîtwe bwauga, "Kîîmbere gîa karûme kîonthe gîgeetwa kîîtheru kîrî Mwathani."
42002024	Baacooka, wata bûra watho bwa Mwathani bwaugîîte, baarutîra Ngai kîgongwana kîa "Macea mara ma mîciî maîrî kana maunga ma mo maîrî."
42002025	Ikwarî na muntû aatûîre Njerusaremu eetagwa Simioni. Aarî muntû ûmwagîru na aakuthûkaga Ngai. Aakaraga eeteereete kwonokua gwa antû ba Isiraeri. Kîrundu Ûmûtheru naarî amwe n'we.
42002026	Aamwete wîrane amwîra, "Ûtiikua ûtooneete Kîrîstû wa Mwathani."
42002027	Simioni aathûngîra nyomba ya Ngai atongoreetue i Kîrundu. Aciari ba Yiesû, ta bo Njosebu na Maria, baira Yiesû nyomba ya Ngai kûringana na bûra watho bwaugîîte kûrûthagwe.
42002028	Simioni aathûkia Yiesû, amûgwata. Aacookeria Ngai nkaatho, auga,
42002029	"Îîndî, Mwathani, ûkwingia wîrane bwaku, ndekeeria niû, mûruti ngûgî waku, mbuume nthîgûrû îno na ûkiri.
42002030	Niû ningwa nkwona Mwonokia na meetho maakwa,
42002031	ûra ûthuuranîrîte antû bonthe bakîonaga.
42002032	We i werû bwa kûmûrîkîra antû bara batarî Ayaundi, na gûtûma antû baaku, Aisiraeri, boona mwago waku."
42002033	Njosebu na Maria baarigara mûno i mantû mamu Simioni aariirie îgûrû rîa Yiesû.
42002034	Simioni abathaarima. Eera Maria, "Kaana gaka gagaatûma Aisiraeri baingî baûra kana boonokua. Agaatuîka rwano îndî antû bagaakararia.
42002035	Mathûgaania ma antû baingî makaumbûrwa. Na woû naawe kîîthikîîro gîgakûmunta nkoro ta rûyiû."
42002036	Ikwarî na ntigwa îmwe kîroria yeetagwa Ana. Ana aarî ûmûkûrû mûno. Aarî na ûkûrû bwa mîanka mîrongo înaana na îna. Aarî mwarî wa muntû eetagwa Panueri wa mwîrîga wa baAceri. Akûgûrwa baakarire mîanka mûgwanja, mûrûme aakua. Ana ataatîîraga nyomba ya Ngai mûthenya na ûtugû. Aathiyaga kûromba Ngai na agatîîrîra kûrîa irio n'ûntû bwa maromba.
42002038	Ana aayîîte nyomba ya Ngai, aaya kagiita gaku Yiesû aareeteetwe. Akûûya, aacookeria Ngai nkaatho. Eera antû bonthe mantû ma kaana gaku bara beeteereete kwonokua gwa antû ba Njerusaremu.
42002039	Njosebu na Maria bakûrûtha mantû monthe wata bûra watho bwa Mwathani bwaugîîte, beenûka kwao taûni ya Nasareethi, gîteere kîa Gariiri.
42002040	Yiesû aakûra, aagania inya. Aûmea mûno na eegua arî na ûtugi bwa Ngai.
42002041	Wakîra mwanka îgiita rîakinya rîa kûrîa kîatho gîa Pasaka, aciari ba Yiesû ibaathiyaga Njerusaremu.
42002042	Yiesû agûkûra aakinyithia mîanka îkûmi na îîrî, wata wîthîre ibaathiire Njerusaremu kîathooni gîa Pasaka.
42002043	Kîatho gîkûthira, Yiesû aatigwa Njerusaremu aciari baake beenûka. Bataamenya agîtigwa.
42002044	Baathûgaanagia nwa baathiyanîîtie amwe n'we na antû bara bangî. Ntugû îkûthira wabarî rûgendooni, baanjîîria kûmûûrithîria kîrî antû baao na kîrî acoore.
42002045	Gûgûtuîka batikûmwona, rûûni baacooka Njerusaremu kûmûceria.
42002046	Aûkeeni, i rîo baathiire kûmwîthîra arî nyomba ya Ngai, akari na aarimû ba watho abathikîîrîîtie bakîaria na akîbaûragia biûria.
42002047	Antû bonthe bara baamwîgagua ibaarigaraga mûno i ûûme bûra aarî na bu bwa gûcookia biûria.
42002048	Aciari baake bakûmwona baarigara mûno. Gina amûûria, "Mwana wakwa, i mbi n'ûntû watûrutithia ngûgî ta îno? Ga tûtakûmakîîte mûno tûrî na abaagu tûgîgûceria!"
42002049	Yiesû abaûria, "I mbi bûgûnceragîria? Ka bûtakwiyî mbatîîrue kwîgua ndî nyomba ya Baaba?"
42002050	Aciari ba Yiesû bataamenya bûra aabeeraga.
42002051	Yiesû aacookania na aciari baake bwa Nasareethi, aakara na bo akîbaathîkagîra. Gina aakaraga na mantû mamu monthe oonaga nkorooni yake.
42002052	Yiesû aathi na mbere kûgania ûûme wabûra aakûraga, agîkenagia Ngai na antû.
42003001	Mwankaani wa îkûmi na îtaano mûnene ûra eetagwa Tiberias Kaisaria waakîathanaga, Pontio Piraatû n'we aarî ngabana wa Njundea. Eronde aarûngamîîrîîte gîteere kîa Gariiri. Na mûruagina ûra eetagwa Piripû n'we aarûngamîîrîîte gîteere gîa Îturea na gîa Turakonitis. Rûcania n'we aarûngamîîrîîte gîteere gîa Abirini.
42003002	Anas barî na Kayabas i bo baarî athînjîri bara banene ba Ngai. Îgiitaani rîru Njoana wa Cakaria arî rwanda eewa kiugo kîa Ngai.
42003003	Njoana aariûnga gûntû kûra kunthe kwarî akubî na muuro wa Njorondani agîtûmagîîria akîîraga antû beerire meeyia maao ababaatithie, Ngai abarekere mo.
42003004	Kîroria Isaaya aandîkîîte îbukuuni rîake auga, "Kayû ka muntû igagûtûmîîria rwanda gakiugaga, 'Theriani njîra ya Mwathani, rûngariani kûra agaakûrûkîîra!
42003005	Biuro bionthe bîkaathikwa, irîma na tûrîma bikaaganaanîrua, bibuanaane na tambararî. Njîra îra nkîîgamu îkaarûngarua, tûyîra tûra tûthûûku tûkaaganaanîrua.
42003006	Antû bonthe bakoona bûra Ngai akoonokania.' "
42003007	Kîrîndî gîa antû ikîayîîte kûbaatithua i Njoana. Njoana abeera, "Rûciaro rûrû rwa njoka! N'ûû aabwîrire bwakuthûka mûthûûro wa Ngai ûra ûûyîîte?
42003008	Rûthagaani mantû mara makoonanagia na mma bûkwîrira meeyia meenu. Bûtikaathûgaanieni bûgaateethua i kuuga, 'Tiû tûrî ba rûrîîyo rwa Îburaîmu,' n'ûntû, ga nkûbwîra, Ngai nwa atuîkithie kinya maiga ta mama aana ba Îburaîmu!
42003009	Kathoka karî akubî gûkûûra mîtî na mîri mîene. Na mûtî unthe ûra ûtaciaraga rûciaro rwega ûgaakûûrwa ûgerwe mwankiini."
42003010	Kîrîndî kîamûûria, "N'ata tûbatîîrue tûrûtha?"
42003011	Njoana abacookeria abeera, "Ûra arî na caati ciîrî nanenkere îmwe muntû ûra atarî n'yo. Na ûra arî na irio narûmie ûra atarî na bio."
42003012	Arûngithia ûgooti bamwe bakûûya kîrî Njoana ababaatithia, bamûûria, "Mwarimû, n'ata tûbatîîrue tûrûtha?"
42003013	Njoana abeera, "Bûtigeetagieni ûgooti nkûrûki ya bûra bûbatîîrue bûrûngithia."
42003014	Acikaarî na bo baûria Njoana, "N'ata naati tûbatîîrue tûrûtha?" Njoana abeera, "Bûtigaatunye muntû into biake na inya kana bûmûthitangîra mana. Ganagîrwaani i mûcaara ûra bûgwataga."
42003015	Antû ibeerîgagîîra mantû maanene matuîkîka. Baanjîîria kwîbûûria na nkoro kana waûmba kwîgua Njoana n'we aarî Mesia.
42003016	Njoana abacookeria abeera, "Niû ndîbûbaatithia na rûûyî. Îndî ûra aayîîte nyuma yakwa arî îgweta nkûrûki yakwa. Niû ningwa ntiagîrîte ûntû kinya mmûtharia ndigi cia iraatû biake. We akaabûbaatithia na Kîrundu Ûmûtheru na mwanki.
42003017	Nagwete ncûûgi na njara akîendaga kûthi rwaraani acûûga ngano ciake aiga îkûmbîîni, abîîthia maûngû na mwanki ûtakîora."
42003018	Njoana naatûmagîîria antû mantû mangî maingî ma kûbeekîra wîru.
42003019	Aakaania mûnene Eronde amwîra atige gûkara na Erondia, mwekûrû wa mûruagina, na atige mantû mangî maathûûku mara aarûthaga.
42003020	Kûthûûkia mantû nkûrûki Eronde aagwatithia Njoana, na aaruta watho auga aingîrwe nceera.
42003021	Yiesû wana we aabaatithiirue antû bara bangî bonthe bakîbaatithua. Yiesû akîromba, îgûrû rîarugûka.
42003022	Kîrundu Ûmûtheru amwîndamîîra akari ta îcea. Kayû kauma îgûrû kauga, "Woû ûrî Mwana wakwa ûra mbendeete. Nûnkenagia mûno."
42003023	Yiesû aanjîîria kûrutana arî na ûkûrû ta bwa mîanka mîrongo îthatû, arî mwana wa Njosebu wa Eri (kûringana na bûra antû baathûgaanagia).
42003024	Eri aarî wa Mathati, Mathati aarî wa Raawî, na Raawî aarî wa Mereki. Mereki aarî wa Yanai, Yanai aarî wa Njosebu,
42003025	na Njosebu aarî wa Matathia. Matathia aarî wa Amos, Amos aarî wa Naûmi, na Naûmi aarî wa Eciri. Eciri aarî wa Nagai,
42003026	Nagai aarî wa Maathi, na Maathi aarî wa Matathia. Matathia aarî wa Semeini, Semeini aarî wa Njoseki, na Njoseki aarî wa Njunda.
42003027	Njunda aarî wa Yaanani, Yaanani aarî wa Resa, na Resa aarî wa Serubabeeri. Serubabeeri aarî wa Ciateeri, Ciateeri aarî wa Neri,
42003028	na Neri aarî wa Mereki. Mereki aarî wa Andi, Andi aarî wa Kosamu, na Kosamu aarî wa Erimondamu. Erimondamu aarî wa Eri,
42003029	Eri aarî wa Njocua, na Njocua aarî wa Eriasa. Eriasa aarî wa Njorimu, Njorimu aarî wa Mathati, na Mathati aarî wa Raawî.
42003030	Raawî aarî wa Simioni, Simioni aarî wa Njunda, na Njunda aarî wa Njosebu. Njosebu aarî wa Njonamu, Njonamu aarî wa Eriakimu,
42003031	na Eriakimu aarî wa Merea. Merea aarî wa Mena, Mena aarî wa Matatha, na Matatha aarî wa Nathani. Nathani aarî wa Ndaundi,
42003032	Ndaundi aarî wa Njesii, na Njesii aarî wa Obendi. Obendi aarî wa Mboas, Mboas aarî wa Sarumoni, na Sarumoni aarî wa Naaconi. Naaconi aarî
42003033	wa Aminandabu, Aminandabu aarî wa Andimini, na Andimini aarî wa Arini. Arini aarî wa Esroni, Esroni aarî wa Peres, na Peres aarî wa Njunda.
42003034	Njunda aarî wa Njakubu, Njakubu aarî wa Isaka, na Isaka aarî wa Îburaîmu. Îburaîmu aarî wa Tera, Tera aarî wa Naori, na Naori aarî wa
42003035	Serugi. Serugi aarî wa Reu, Reu aarî wa Peregi, na Peregi aarî wa Eberi. Eberi aarî wa Ceera,
42003036	Ceera aarî wa Kainani, na Kainani aarî wa Abakisandi. Abakisandi aarî wa Cemu, Cemu aarî wa Nuu. Nuu aarî wa Rameki,
42003037	Rameki aarî wa Methusera, na Methusera aarî wa Enoku. Enoku aarî wa Njarendi, Njarendi aarî wa Marareri, na Marareri aarî wa Kainani.
42003038	Kainani aarî wa Enos, Enos aarî wa Seethi, Seethi aarî wa Andamu, na Andamu aarî wa Ngai.
42004001	Yiesû akiuma bwa muuro wa Njorondani aumire aûyûrîîtwe i Kîrundu Ûmûtheru. Kîrundu amwira rwanda.
42004002	Yiesû aagerua i Nkoma bantû a ntugû mîrongo îna atakûrîa nwa mbi. Akûthiria ntugû inu cionthe, Yiesû aatua kwîgua yûûra.
42004003	Nkoma yamwîra, "Ûkaaya kwîgua ûrî Mwana wa Ngai, uga iiga rîrî rîtuîke mûgaate."
42004004	Yiesû amîcookeria amîîra, "Kwandîkîîtwe Maandîkooni Maatheru, 'Mûgaate unka ûtiûmba gûtûûria muntû mwoyo.' "
42004005	Nkoma yaira Yiesû bantû angî aûkîîru. Yamwonia moonene monthe ma nthîgûrû nthûti îmwe.
42004006	Yamwîra, "Ngakwa watho bwa kwathanaga gûkû kunthe na mwago wa ku unthe ngakwa. Nnenkeretwe moonene mama monthe mpa muntû woora nkeenda.
42004007	Mama monthe ngakwa mo weegua ûkangonga."
42004008	Yiesû amîcookeria amîîra, "Kwandîkîîtwe Maandîkooni Maatheru, 'Ûtikaagonge kana ûtûmîkîra ûngî tatiga Mwathani Ngai waku wenka.' "
42004009	Kaîrî Nkoma yaira Yiesû taûni îra ntheru ya Njerusaremu, yamwira kûra îgûrû kathûmbîri ka nyomba ya Ngai. Yamwîra, "Weegua ûrî Mwana wa Ngai, teebarûkie kuuma aaga,
42004010	n'ûntû kwandîkîîtwe Maandîkooni Maatheru, 'Ngai akeera araîka baake bakûmenyeere.'
42004011	Na kaîrî kwandîkîîtwe, 'Ngai eerîîte araîka baake bakwambîîrie na njara ciao kaingo ûtathuumûrua nwa mbayo ciaku i maiga.' "
42004012	Yiesû amîcookeria amîîra, "Kwandîkîîtwe Maandîkooni Maatheru, 'Ûtikaagerie Mwathani Ngai waku.' "
42004013	Nkoma îkûmûgeria na njîra cionthe, yathi, yarekana n'we kwa îgiita.
42004014	Yiesû aacooka Gariiri arî na inya ya Kîrundu Ûmûtheru. Nkuma yake yatamba nteere cionthe.
42004015	Aarutanaga masinagoogiini agakumua n'antû bonthe.
42004016	Yiesû aathi Nasareethi, naara aakûrîrîte. Ntugû ya Sabatû îgûkinya, wata wîthîre aathi sinagoogiini. Aarûngama kûthooma Maandîko Maatheru.
42004017	Aanenkerwa îbuku rîa kîroria Isaaya. Aagwûria ara kwandîkîîtwe,
42004018	"Kîrundu wa Mwathani arî amwe naani, n'ûntû naanthuurîîte ntûmîîria ntheto îmbega kîrî bara barî na ûkîa. Aantûmire mbîîra agwate ibaathaûre, na mbîîra ntûngi igaatua kwona, nthaûra bara bakûnyamaarua.
42004019	Na mbugîîria kîrî antû, 'Kagiita gagûkinya, Mwathani akoonokia antû baake.' "
42004020	Yiesû aakûnja îbuku aanenkera mûruti ngûgî wa sinagoogi, aakara nthî. Antû bonthe bara baarî sinagoogini înu nwa meetho baamwete.
42004021	Yiesû abeera, "Îmunthî Maandîko mama makûûyûra, wata bûra maathoomwa bûkîîgagua na matû meenu."
42004022	Antû bamwona arî muntû wa kûrigaria n'ûntû bwa mantû meega mara aabarîîrie. Baanjîîria kûûrania, "Anga we ti mwana wa Njosebu?"
42004023	Yiesû abeera, "Ntirî na nkanja inkûmenya bûrîenda kûmbîîra njuno îra yugaga, 'Ndagitaarî îborie wengwa,' kana bûmbîîre ndûthe mantû mara bwîgagua indarûthire Kaperinaumu, gûkû nthîgûrû yenu.
42004024	Na mma ga nkûbwîra, kîroria gîtitîîyagwa kwao.
42004025	Na ga nkûbwîra ûmma, îgiita rîa Eriya ikwarî na eekûrû baingî ba ntigwa nthîgûrû ya Isiraeri, rîra mbura yakarîîte îtaura mîanka îthatû na nucu kwagîa yûûra nthîgûrû yonthe.
42004026	Eriya ataatûmwa Isiraeri athi gûteethia nwa îmwe ya cio. Aatûmirwe kîrî ntigwa îngî ya gataûni geetagwa Carebaathi, akubî na taûni ya Sindoni.
42004027	Ikwarî na antû baingî baarî na mûtigiri nthîgûrû ya Isiraeri îgiita rîa kîroria Erica. Na gûtirî we wao oorua, tatiga Naamani Mûsîîria."
42004028	Antû babu baarî sinagoogiini bakwîgua ûgu baathûûra mûno.
42004029	Baûka bamwîngatia taûni yao. Bamûkinyia katheng'eng'aani ga kîrîma kîra taûni înu yakîîtwe babangîîte kûmwarûkia.
42004030	Îndî Yiesû aabuuranîîria gatîgatî ka bo, aathi.
42004031	Yiesû aathi bwa taûni ya Kaperinaumu îra yarî bwa gîteere kîa Gariiri. Ntugû ya Sabatû aanjîîria kûrutana antû.
42004032	Antû bonthe bara baamûthikîîrîîtie baarigara mûno n'ûrutani bwake, n'ûntû aarutanaga na watho kuuma kîrî Ngai.
42004033	Gûku sinagoogiini ikwarî na muntû aarî na kîrundu kîîthûûku. Muntû ûyu augîîria na inya auga,
42004034	"N'ata ûkwenda naati Yiesû Mûnasareethi? Ka ûûyîîte gûtûthiria kana? Imbiyî woû ûrî ûû. Ûrî Mûtheru kuuma kîrî Ngai."
42004035	Yiesû aagondokera kîrundu gîku akîîra, "Kira na uma kîrî muntû ûyû!" Kîrundu gîku kîagwîthia muntû ûyu nthî mbere ya antû, kîauma na gîtaamûguraria.
42004036	Antû bonthe bara baarî agu baarigara mûno. Baanjîîria kûûrania, "I bûrîkû bûbû! Î muntû ûyû arî na watho na inya ya kwîra irundu biithûûku biume kîrî antû na bikauma."
42004037	Nkuma ya Yiesû yatambua gûntû gûku kunthe.
42004038	Yiesû auma sinagoogiini aathi mûciî kwa baSimioni. Mûthoni wa Simioni wa mûka naayîîtue kûbîîyanîra mwîrî. Antû baanjîîria kwîra Yiesû mantû ma kwayua gwake.
42004039	Yiesû aathi kîrî we aagondokera kûbîîyanîra gûku aabîîyanîrîte, oora. Aûkîîra warîru aanjîîria kûbagaagûra.
42004040	Kîûgoro riûa rîathûa, bonthe bara antû baao baayîîtue mbayua mwanya mwanya, baareetera Yiesû bo kaingo abooria. Yiesû aigîîra wakîra ûmwe wao njara, bonthe boora.
42004041	Yiesû eengatia irundu biithûûku bira antû baingî baarî na bio, biauma bigîkayaga na inya bikauga, "Woû ûrî Mwana wa Ngai!" Yiesû aabigondokagîra na akagiria biaria n'ûntû ibiaiyî we aarî Kîrîstû.
42004042	Rûûni rûkîîrî mûno Yiesû auma taûni înu ya Kaperinaumu, aathi gûntû gûtaarî na antû. Antû baanjîîria kûmûceria. Bakûmwona baacûûgia kûmûrigîîria atikaathi abatiga.
42004043	Yiesû abeera, "Nwa mwanka nthi taûni ira ingî wana cio ngatûmîîrie ntheto îmbega cia ûnene bwa Ngai, n'ûntû ûgu i bu ndatûmirwe mbûya kûrûtha."
42004044	Kwoogu Yiesû aathi agîtûmagîîria masinagoogiini mara maarî gîteere gîku kîa Gariiri.
42005001	Îgiita rîmwe Yiesû arûngi rûteere rwa Îria rîa Ngenesareeti, kîrîndî kîamwinyîka kîthikîîrîîtie ntheto ya Ngai.
42005002	Yiesû oona matarû maîrî rûteere rwa îria matarî na antû. Eene mo baarî ategi ba makûyû. Ibaarî bakuuma baathi kûthambia neeti ciao.
42005003	Yiesû aathûngîra îtarûûni rîa muntû eetagwa Simioni amwîra arîtindîke riume rûgombeeni rwa îria rîthiyange ndiani. Aakara nthî îtarûûni rîru, aanjîîria kûrutana antû arî ku.
42005004	Akûthiria kwaria, eera Simioni, "Iranga îtarû ndiani, bûgere neeti cienu bûgwate makûyû."
42005005	Simioni amûcookeria amwîra, "Mwathani, tûramategire ûtugû bunthe na gûtirî rîo tûragwata. Îndî n'ûntû ûkuuga, ka ngere neeti rûûyîîni."
42005006	Simioni na bara bangî baarî na bo, baarûtha ûgu Yiesû aabeerire. Bakûrûtha ûgu, baagwata makûyû maingî mûno, mwanka neeti cienda gûtuîkanga.
42005007	Baanjîîria kûûnya ategi bara baarî îtarûûni rîra rîngî baaya kûbagwatia kûruûra neeti. Babu bangî baaya. Baagwatania baûyûria matarû marî maîrî mwanka meenda kûriama rûûyîîni n'ûrito.
42005008	Simioni Petûrû akwona ûgu, aaturîria Yiesû maru amwîra, "Tigana naani Mwathani n'ûntû ndî mwîyia!"
42005009	Simioni na bara bangî baarî na bo baarigara i makûyû mamu baagwete maingî ûgu.
42005010	Na wana kinya aana ba Cabendi bara beetagwa Njakubu na Njoana, bara baarutanagîria ngûgî na Simioni baarigara n'ûntû bûbu. Yiesû eera Simioni, "Ûtigaakuthûke. Kuuma îîndî ûgaatua gûtegaga antû ûkîbareetaga kîrî niû."
42005011	Simioni na bara bangî baumîria matarû maao rûgombeeni, baatiganîria into biao bionthe baathingata Yiesû.
42005012	Îgiita rîmwe, Yiesû naarî taûni yarî na muntû aayîîtue mûtigiri. Muntû ûyu akwona Yiesû aaya kîrî we. Amûturîria maru ûthiû bwake bûtongithîîtie nthîgûrû, amwereka amwîra, "Mwathani, weegua wenda kûmboria, mboria nthere."
42005013	Yiesû aatambûrûkia njara yake amûringithia. Amwîra, "Inkwenda, thera!" Nthûti îmwe muntû ûyu oora mûtigiri.
42005014	Yiesû amwîra, "Ûtikeere muntû. Îndî îthi wonwe i mûthînjîri wa Ngai, ûrute kîewa kîra Musa augire kîrutagwe kîrî ûkûûyî kîrî antû."
42005015	Amwe na ûgu, nkuma ya Yiesû yatamba nthîgûrû yonthe. Kîrîndî kingî gîa antû gîatua kûûya kûmûthikîîria gîkîorua.
42005016	Îndî Yiesû eebathûraga akathi bantû gûtarî antû kûrombera noogo.
42005017	Ntugû îmwe Yiesû akîrutanaga, Abarisai na aarimû bamwe ba watho ibaarî agu. Baumîîte bwa taûni cia Gariiri, Njundea na Njerusaremu. Yiesû naarî na inya ya kworia aayie.
42005018	Antû bamwe baaya bakamatîîte kîonje na mamaamîro mara kîamaamagîra, bakîreeteete kîrî Yiesû. Antû babu bagûceria a gûgîkûrûkîîria bakiira ara Yiesû aarî bakîmaamia mbere yake,
42005019	baaga n'ûntû bwa antû kwingîa. Baatwa rûûgûrû rwa nyomba baaromora, bakîîndamîîria oogo kîrî mamaamîrooni ma kîo mwanka gatîgatî ga antû, ara Yiesû aarî.
42005020	Yiesû akwona bûra antû babu beetîgîîtie bûgana, eera kîonje gîku, "Ûkûrekerwa meeyia maaku, aba."
42005021	Aarîmû ba watho na Abarisai baatua kûthûgaania na nkoro bakeebûûria, "Muntû ûyû nakwîthûkia taka arî Ngai! Anga ti Ngai wenka aûmba kûrekera muntû meeyia?"
42005022	Yiesû aamenya bûra baathûgaanagia. Abaûria, "I mbi n'ûntû bûkûthûgaania ûgu?
42005023	I bûrîkû bûûthû? I kuuga, 'Ûkûrekerwa meeyia maaku,' kana i kuuga 'Ûkîîra ûthi'?
42005024	Kaingo bûmenya Mwana wa Muntû arî na watho bwa kûrekera antû meeyia maao gûkû nthîgûrû, inkûbwonia." Yiesû eera kîonje gîku, "Ûkîîra ûkamate matandîko maaku wînûke."
42005025	Nthûti weenu kîonje gîku gîaûkîîra bacûûbîîte, gîakamata mamaamîro ma kîo mara gîakamatîîtwe na mo, kîenûka gîgîkumagia Ngai.
42005026	Antû bonthe bakwona ûgu, baarigara mûno. Baakumia Ngai bamakîîte mûno bauga, "Tûkwona mantû makûrigaria îmunthî."
42005027	Nyuma yoogu Yiesû aumagarûka. Athiîte oona muntû eetagwa Raawî akari nthî ara aakaraga, akîrûngithagia ûgooti. Amwîra, "Nthingata!"
42005028	Raawî aûkîîra aatiganîria into biake bionthe amûthingata.
42005029	Raawî aathuuranîra Yiesû kîatho kîînene mûno mûciî wake. Ageni bamwe bara baarî oogo, baarî arûngithia ûgooti na antû bangî. Yiesû aakaranîîrîîte na bo bonthe meethaani îmwe bakîrîyaga.
42005030	Abarisai bamwe na aarimû bamwe ba watho bakwona ûgu, baanung'una kîrî arutwa baake, bakîûragia, "I kî gîgûtûma bûrîyanîra na bûnyunyanîra na arûngithia ûgooti na eeyia?"
42005031	Yiesû abacookeria abeera, "Tika antû batarî baayie beendaga ndagitaarî. Bara baayie i bo beendaga kûragûrîrwa.
42005032	Ntaaya gwîta antû bara baagîru. Ndaayire gwîta bara eeyia kaingo beerira."
42005033	Baûria Yiesû, "I kî n'ûntû arutwa ba Njoana na ba Abarisai bo batîîragîra kûrîa irio n'ûntû bwa maromba, îndî baaku barîyaga na bakanyua?"
42005034	Yiesû abaûria, "Bwaûmba kwîrîgîîra antû bara beete wikiini barega kûrîa ntugû îra mûgûrani arî na wiki?
42005035	Îndî rîra kagiita gagaakinya mûgûrani arutwe kîrî bo, rîru i rîo baûmba gûtîîrîra."
42005036	Yiesû abaa ngerekano auga, "Gûtirî muntû eekagîra nguo înkûrû kîraka na gîtaame gîtarî gîkûrû ataambîîte gûkîbûûra, n'ûntû nguo yabûûrwa, gîtaame gîku igîkaamîkuuyia.
42005037	Na gûtirî muntû eekagîra ûkî bwa kûrugwa warîru nceemaani înkûrû, n'ûntû ibûgaatûûmûra nceema înu bûûre mana na nceema mbene.
42005038	Ûkî bwa kûrugwa warîru bwîkagîrwa nceemani îtarî nkûrû.
42005039	Gûtirî we eendaga kûnyua ûkî bûtarî bwîru bwega anyuîte ûkî bwîru n'ûntû akauga, 'Ûkî bwîru i bu bûrî mûrîo.' "
42006001	Ntugû îmwe ya Sabatû Yiesû nakûrûkîîrîîte mîndaani ya ngano. Arutwa baake baanjîîria kuuna ngano bagiikithaga na njara bakarîa.
42006002	Abarisai bamwe babaûria, "I kî n'ûntû bûkûrûtha bûra bûtabuîrîîte kûrûthwa ntugû ya Sabatû?"
42006003	Yiesû abacookeria abeera, "Ka bûtaathooma bûra Ndaundi na antû bara baarî na bo baarûthire beegua yûûra?
42006004	Aathiire nyomba ya Ngai aathûkia mîgaate îra mîtheru aarîa na aarûmia bara baarî na bo, na ibwiyî mîgaate înu îtikîrûmwa i muntû ûngî tatiga athînjîri ba Ngai bonka."
42006005	Yiesû abeera, "Mwana wa Muntû n'we Mwathi wa Sabatû."
42006006	Ntugû îngî ya Sabatû, Yiesû aathi sinagoogiini îmwe aarutana. Ikwarî na muntû ûmwe ku oonjete njara ya ûrîo.
42006007	Abarisai bamwe na aarimû ba watho ibaacûaga ûntû bwa kûthitangîra Yiesû. Baarîthania n'we boona kana akoorania ntugû ya Sabatû.
42006008	Yiesû akûmenya mathûgaania maao, eera muntû ûyu aarî na njara îmbonju, "Ncû ûrûngame aaga mbere." Muntû ûyu aûkîîra aarûngama oogo.
42006009	Yiesû abaûria, "Inkûbûûria, watho bwîtîgîîrîîtie muntû arûtha bwega kana i bûûthûûku ntugû ya Sabatû? I kwonokia mwoyo kana i gûcuûraga?"
42006010	Aathiûrûûkia meetho abaraitha bonthe. Rîru eera muntû ûyu aarî mwonju njara, "Tambûrûkia njara yaku." Muntû ûyu amîtambûrûkia, yabua.
42006011	Abarisai na aarimû ba watho baathûûra mûno. Baanjîîria kwaranîria batua bûra bakaamûrûtha.
42006012	Kagiitaani gaku Yiesû aatwa karîmaani kûromba. Aareere naagu akîrombaga Ngai ûtugû bunthe.
42006013	Rûûni rûkîîrî eeta arutwa baake, aathuura îkûmi na baîrî kuuma kîrî bo abeeta atûmwa.
42006014	Mariîtwa ma bara aataarire maarî, Simioni ûra kaîrî eetire Petûrû, mûruagina Enderea, Njakubu, Njoana, Piripû, Bathoromayo,
42006015	Mathayo, Tooma, Njakubu wa Arubayo, Simioni ûra eetagwa Ciroti,
42006016	Njundas wa Njakubu, na Njundas Mûcikariota ûra aakunyanîîre Yiesû amûgwatithia.
42006017	Yiesû na atûmwa baake bakûgûrûka bauma karîmaani gaku, baarûngama mwaranthî. Kîrîndî kingî kîa arutwa baake kîamwîthîranîra. Ikwarî kinya na antû bangî ba kuuma Njundea yonthe, Njerusaremu, na ba kuuma akubî na îria rîa Turo, na Sindoni.
42006018	Baayîîte kwîgua Yiesû agîtûmîîria bakîorua ndwari ira baayîîtue. Na bara baathîînagua n'irundu biithûûku wana bo ibaayire, boorua.
42006019	Antû bonthe ibaageragia gûtonga Yiesû na njara, n'ûntû inya ya kworania yaumaga kîrî we îkabooria bonthe.
42006020	Yiesû aaraitha arutwa baake auga, "Kîthaarimo i kîrî biû bara bûrî na ûkîa, ûnene bwa Ngai i bwenu.
42006021	Kîthaarimo i kîrî biû bara bûrî na yûûra îîndî, bûkaabaa. Kîthaarimo i kîrî biû bara bûkûrîra îîndî, bûkaatheka.
42006022	Kîthaarimo i kîrî biû rîra antû bakûbûmena, na rîra bakwîbathûrana naabi, rîra bakûbûbûthia, na kûbûthûûkîria mariîtwa meenu n'ûntû bwa Mwana wa Muntû.
42006023	"Kenaani bwona ûgu bûtûûbatûûbe i gîkeno! Kîewa kîenu îgûrû i kîînene. Nwa ta bu biûyûûyû biao biarûthire iroria.
42006024	"Îndî bûkoona thîîna mûno, biû bara bûrî itonga, kûganîrwa kwenu nwa gûku.
42006025	Bûkoona thîîna mûno, biû bara bûbai îîndî, bûkaabûûta. Bûkoona thîîna mûno, biû bûkûtheka îîndî, bûkaagwatwa i kîeba nkorooni bûnyinyire.
42006026	Bûkoona thîîna mûno biû bûgûkumua n'antû, woogu nwa bu biûyûûyû bienu biarûthagîra iroria bia ûrongo."
42006027	Yiesû abeera, "Biû bûrî aaga bûkwîgua, ga nkûbwîra, endagaani anthû beenu na rûthagîraani bwega bara babûmenaga.
42006028	Thaarimagaani bara babûrîrîkaga na rombagîraani bara babûthîînagia.
42006029	Muntû agakûringa îkoobi rûthea rûmwe mûgarûrîre kinya rûru rûngî aringe. Muntû agagûtunya îgooti rîaku mûnenkere wana caati mbene.
42006030	Muntû agakûromba gîntû ûtikaarege kûmûteethia. Na ûra agaagûtunya into biaku ûtikamûrandûke bio.
42006031	"Rûthagîraani bara bangî bûra wana biû bwendaga babûrûthîra.
42006032	Bwenda wabara babwendeete bonka akî rî, i bûrîkû bûnene bûra bûgaatûma bûthaarimwa? Anga wana eeyia batiendaga bara babeendeete!
42006033	Bwarûtha bwega kîrî bara babûrûthagîra bwega akî rî, i bûrîkû bûnene bûra bûgaatûma bûthaarimwa? Wana eeyia ibarûthaga ûgu.
42006034	Na bûgatua gûkoobithagia wabara baûmba kûbûrîa bonka rî, i bûrîkû bûnene bûra bûgaatûma bûthaarimwa? Wana eeyia ibakoobanaga na bakarîana.
42006035	Endagaani anthû beenu na barûthagîreeni bwega. Koobithanagiani bûtakwîrîgîîra kûrîgwa, na kîewa kîenu ûkeegua kîrî kîînene. Bûgaatuîka aana ba ûra arî îgûrû mûno. We n'ûmwega kîrî bara batarî nkaatho na bara bathûûku.
42006036	Îgaguani bûrî antû ba kîao ta bûra Abaagu arî wa kîao."
42006037	Yiesû abeera, "Bûtikaagambithie bara bangî bûûya kûgambithua. Bûtikaagiitîre bara bangî îgamba naabi bûtigiitîrwa. Rekanagîraani naabi bûkaarekerwa.
42006038	"Eyanagaani naabi Ngai akabwaa. Kîra ûkeeyana i kîo na woû ûgaacookerua kîûyûrîîtue na kîathûmbîîrua. Kîthimi kîra ûkaathimîra na kîo bara bangî, wana woû i kîo ûkaathimîrwa na kîo."
42006039	Yiesû abaa ngerekano abeera, "Ntûngi îtiûmba kûgwata îra îngî mûtî. Îkamîgwata ibagwa îrinyaani bonthe.
42006040	Mûrutwa atirî îgweta nkûrûki ya mwarimû wake. Îndî mûrutwa wonthe ûra arutanîîtwe bwega, agaakara ta mwarimû wake.
42006041	"N'ata ûkwonanga gakaracû karî riitho rîa mûcoore waku, îndî ûtikwona mûgogo ûra ûrî riitho rîaku?
42006042	N'ata ûûmba kwîra mûcoore waku, 'Ga nkûrute gakaracû riitho,' na ûtikwona mûgogo ûra ûrî riitho rîaku? Woû mwîbwithia! Amba wîrute mûgogo riitho rîaku kaingo ûûmba kwona bwega gakaracû kara karî riitho rîa mûcoore waku, ûmûrute ko."
42006043	Yiesû abeera, "Mûtî ûmwega ûticiaraga maciaro maathûûku. Na mûtî ûmûthûûku ûticiaraga maciaro meega.
42006044	Mûtî ûmenyekanaga na maciaro ma uu. Ûtiûmba gûtua nkûyû mûtîîni ûrî na mîîgua, kana ûtua mabeera mûgaani.
42006045	Muntû ûmwega arûthaga mantû meega mara maumaga nkorooni yake. Muntû ûmûthûûku arûthaga mantû maathûûku mara maumaga nkorooni yake. Kanyua kaaragia mara maûyûrîîte nkorooni."
42006046	Yiesû abeera, "I mbi bûmbîtagîra, 'Mwathani, Mwathani,' na bûtirûthaga bûra mbendaga kûrûthwa?
42006047	Muntû wonthe ûra aayaga kîrî niû akeegua ntheto ciakwa agacirûtha, nkabwîra bûra akari.
42006048	Akari ta muntû ûra mbere ya gwaka nyomba yake aambire eenja mûcingi ûmûriku, aarûngîka nyomba yake rwaraani rûûmîîte ta iiga. Kinya mbura îkuura mûguû waya wamîkûmba, nyomba înu îteenyenya n'ûntû nîakîîtwe bwega.
42006049	Îndî muntû ûra eegagua ntheto ciakwa na atarûthe bûra mbendaga kûrûthwa, akari ta muntû ûra aakire nyomba îtarî na mûcingi. Mbura îkuura mûguû waya wamîkûmba, nyomba înu yaturana nthî, yoombokana. Kûgwa kûra yagwîre kwarî kûûnene mûno!"
42007001	Yiesû akwaria mantû monthe mara eendaga antû beegua, auma agu aathi Kaperinaumu.
42007002	Mûtongoria ûmwe wa njûûrî ya Arooma ya acikaarî îgana naarî na mûruti ngûgî aayîîtue mûno. Aarî becû gûkua. Mûnene ûyu neendeete mûruti ngûgî ûyu wake mûno.
42007003	Akwîgua nkuma ya Yiesû, aatûma akûrû baganoona ba Kîîyaundi bathi kûmwîta aaya kûmworeria we.
42007004	Akûrû babu bagûkinya kîrî Yiesû bamwereka mûno. Bamwîra, "Itûkwona kwagîrîte ûthi ûkamûteetherie we itû.
42007005	Neendeete antû beetû na naatwakithîîrie sinagoogi."
42007006	Yiesû aathiyania na bo. Arî akubî gûkinya, mûtongoria ûyu aatûma acoore bathi kwîra Yiesû mîgambo yake. Aabeerire bamwîre, "Mwathani, ûtikeethîînie. Ntikwona ndî mûganu ûntû ûûmba kûthûngîra nyomba yakwa,
42007007	kana niû mbûya kîrî woû. Uga mûgambo ûmwe akî na mûruti ngûgî wakwa akoora.
42007008	Niû ningwa ndî na mûnene ûra ambathaga. Naani ndî na acikaarî bara mbathaga, na nkeera ûmwe, 'Îthi!' nathiyaga. Nkeera ûngî n'we, 'Ncû!' naayaga. Na nkeera nkombo yakwa n'yo îrûthe ûntû bûna, nîrûthaga."
42007009	Yiesû aarigara mûno eegua ûgu. Aûndûkîra kîrîndî kîra kîamûthingatîîte akîîra, "Ga nkûbwîra, ntoona muntû arî wîtîgio bûûnene ta bûbû. Wana Isiraeri ationeka nwa ûmwe."
42007010	Bara baatûmîîtwe bagûcooka mûciî kwa mûnene ûyu aabatûmîîte, beethîra mûruti ngûgî akwora.
42007011	Gûgûkea rûûni, Yiesû aathi taûni yeetagwa Naini. Aathiyaniirie na arutwa baake na antû bangî baingî bamûthingatîîte.
42007012	Agûkinya akubî na mwîrîga wa taûni înu, oona antû bakamatîîte ntungu ya muntû na îtaratî. Muntû ûyu aarî mwana wa mûka ntigwa. Gina ataarî na kaana kangî, nwa gaku gonka. Ikwarî na antû baingî ba taûni înu bara baayîîte kûûmîîria mwekûrû ûyu.
42007013	Mwathani akwona mwekûrû ûyu amwîgua kîao. Amwîra, "Tiga kûrîra."
42007014	Yiesû aathiyanga akubî, aaringithia îtaratî rîru ntungu yakamatîîtwe na rîo. Bara baakamatîîte baarûngama. Yiesû auga, "Mûthaka, ndîkwîra, ûka!"
42007015	Mwana ûyu aakuîte aûka aakara nthî, aanjîîria kwaria. Yiesû aacooka amûnenkanîra kîrî gina.
42007016	Antû bonthe baamaka, baakumia Ngai bauga, "Wana tiû tûgûtûmîrwa kîroria gîetû kîînene! Ngai akûûya kîrî antû baake!"
42007017	Nkuma ya Yiesû yatambua gûntû kunthe gîteere kîa Njundea na gûntû kûra kwamîthiûrûkîîte.
42007018	Njoana eerwa mantû mamu monthe n'arutwa baake. Eeta baîrî ba bo
42007019	abatûma kîrî Mwathani, abeera bathi bamûûrie, "I woû tweerirwe ûkaaya kana n'ûngî?"
42007020	Antû babu Njoana aatûmîîte bagûkinya kîrî Yiesû bamwîra, "Ga tûtûmîîtwe i Njoana Mûbaatithania tûkûûria kana, 'I woû tweeriirwe ûkaaya kana n'ûngî?' "
42007021	Îgiitaani rîru rîongwa, Yiesû ooria antû baingî ndwari ira baarî na cio. Eegatia irundu bithûûku na aatûma ntûngi itua kwona.
42007022	Nyuma ya ûgu Yiesû aacookeria atûmwa ba Njoana kîûria kîao abeera, "Cookaani bwîre Njoana bûra bwona na bûra bweegua. Ntûngi nikwona, bionje ibikûthi, bara baayie mîtigiri ibakworua, ipûra ibikwîgua, bara bakuû ibakûriûkua, na ntheto îmbega nîgûtûmîîrua kîrî nkîa.
42007023	Kîthaarimo i kîrî ûra ambîtîgîîtie atarî na nkanja!"
42007024	Atûmwa ba Njoana bakûthi, Yiesû aanjîîria kwaria na antû mantû ma Njoana. Abaûria, "Rîra bwathiîte rwanda kwona Njoana rî, n'ata bwerîgîîrîîte? Bwathiîte kwona rûrara rûkiinainua i ruuo?
42007025	Kana i mbi îîndî bwathiîte kwona? I muntû eekîrîte nguo imbega? Bara beekagîra nguo ta inu boonekaga mîciî ya anene!
42007026	Kwoogu i mbi bwathiîte kwona? Ti kîroria? Na mma ga nkûbwîra, aarî nkûrûki ya kîroria.
42007027	N'we agweteetwe Maandîkooni Maatheru akîîragwa, 'Ga ngûkwîra, ngaatûma mûtûmwa wakwa mbere ya ûkinya akûrûthîre njîra.'
42007028	Ga nkûbwîra, kîrî aana bonthe bara baaciarwa n'aka, gûtirî ûngî oonekana mûnene nkûrûki ya Njoana. Îndî kinya ûra oonekaga arî mûniini kîrî bara barî ba ûnene bwa Ngai, n'ûmûnene nkûrûki yake."
42007029	Antû bonthe bara baarî agu, kinya arûngithia ûgooti, bakwîgua ûgu bauga wabu Ngai n'ûmwagîru, n'ûntû ibaabaatithîîtue i Njoana.
42007030	Îndî Abarisai na aarimû ba watho, n'ûntû bo bateenda Njoana ababaatithia i yerekeeria rîa Ngai baareganire na rîo.
42007031	Yiesû aûria, "I mbi mma mbûmba kûbuanaania n'yo antû ba ntugû ino? Bakari ta mbi mma?
42007032	Bakari ta twana tûrîîkanîîte thokooni, tûmwe tûkeeraga tûra tûngî, 'Tuugiirie mîtûûrirû, bwarega kûgoyia. Tûkwina ndwîmbo cia mathiko, bûtirarîra!'
42007033	Njoana Mûbaatithania akûrega kûrîa kana kûnyua, bwaugire 'N'arî na kîrundu kîîthûûku!'
42007034	Mwana wa Muntû akûûya aarîa na aanyua, bwaugire, 'Ûyû i muntû wa îtanûka, i mûtogooni, na i mûcoore wa arûngithia ûgooti na eeyia!'
42007035	Îndî ûûme bwa kîîngai bwonekaga i bwa mma ûtûûrooni bwa bara babutûmagîra."
42007036	Mûbarisai ûmwe aathookia Yiesû gwake barîyanîra. Yiesû aathûngîra nyomba ya Mûbarisai ûyu, baanjîîria kûrîa irio.
42007037	Ikwarî na mûka ûmwe îrwaya aakaraga taûni înu. Akûmenya Yiesû naarî kwa Mûbarisai ûyu akîrîyaga irio, aaya na cûûba yûyûri mîtaa.
42007038	Aarûngama nyuma ya Yiesû agu mbayooni ciake, aanjîîria kûrîra meethori magîîtîgaga. Meetîgagîra mbayo cia Yiesû akîmagiragia na ntundu ciake, agîcuncaga Yiesû mbayo akîmûtûûragîria cio mîtaa înu aakamatîîte.
42007039	Mûbarisai ûyu eetîîte Yiesû akwona ûgu eebîîra na nkoro, "Ûkeegua muntû ûyû i kîroria, eegua amenyire mûka ûyû ti mwega, i mwîyia!"
42007040	Yiesû naamenyaga bûra Simioni aathûgaanagia. Amwîra, "Simioni, kûrî bu nkwenda gûkwîra." Simioni amwîra, "Mbîîra, mwarimû."
42007041	Yiesû amwîra, "Ikwarî na antû baîrî baakoobeete muntû ûmwe mbia. Ûmwe aakoobeete inyingî mûno, maita îkûmi nkûrûki ya ûra ûngî. Ûyu ûngî aakoobeete iinkai.
42007042	Bakûremwa kûrîa, ûra aabakoobithîîtie abarekera. Kîrî antû babu barî baîrî rî, n'ûrîkû agaakena mûno eende muntû ûyu mûno?"
42007043	Simioni amûcookeria amwîra, "Mbuga n'ûra aarekerwe ira nyingî." Yiesû amwîra, "Ûkûgwata."
42007044	Aacûûba mûka ûyu, eera Simioni, "N'ûkwona mûka ûyû? Nthûngîîre nyomba yaku na ûtirankundia rûûyî rwa kûthamba mbayo, îndî we akûnthambia mo na meethori maake na aangiria na ntundu ciake.
42007045	Nkûûya, woû ûtirancunca kwonania ûkûnthookia gwaku, îndî kuuma mbûyire mûka ûyû we atiratiga gûncunca mbayo.
42007046	Nkûûya ûtirantîîya ûmbaka maguta kîongo, îndî we akûmbaka mîtaa mbayo.
42007047	Na mma ga nkûbwîra, wana ûkeegua meeyia maake maingîîte bûgana ata akûrekerwa mo n'ûntû nambendeete mûno. Îndî ûra arekagîrwa meeyia maakai eendanaga bûûkai."
42007048	Yiesû eera mûka ûyu, "Ûkûrekerwa meeyia maaku."
42007049	Antû bara baakaranîîrîîte na Yiesû bakîrîa baanjîîria kûûrania, "Ka muntû ûyû arî ûû n'ûntû kinya akûrekera antû meeyia?"
42007050	Yiesû eera mûka ûyu, "Ûkwonokua n'ûntû bwa wîtîgio bwaku, îthi na ûkiri."
42008001	Ntugûûni ira ciathingatire, Yiesû aathiûrûûka na mataûni na ntûûra agîtûmagîîria ntheto îmbega ya ûnene bwa Ngai. Aathiyanagia na arutwa baake îkûmi na baîrî,
42008002	na eekûrû bamwe bara Yiesû ooreetie ndwari, na bara eengatîîtie irundu biithûûku biauma kîrî bo. Ûmwe aarî Maria Mûmagindari, ûra irundu biithûûku mûgwanja biengatîîtue biauma kîrî we.
42008003	Ikwarî na mwekûrû ûngî eetagwa Njoani, mwekûrû wa Suca (Suca ûra aarî mûmenyeeri wa into bia Eronde), na kûrî ûngî eetagwa Susana, na bangî baingî bara baateethagia Yiesû na into biao.
42008004	Antû baaya kîrî Yiesû baumîîte bwa taûni mwanya mwanya, beethîrana amwe. Yiesû abaarîria agîtûmagîra ngerekano. Abeera,
42008005	"Ntugû îmwe mwandi naathiire kwanda mbeû. Wabûra aamincaga mbeû yake mûndaani, kûrî imwe ciagwîre njîraani ciakinyangwa n'antû, nyoni ciaya cioya.
42008006	Ingî na cio ciagwa njaraani cia maiga. Ikuuma ciaûma n'ûntû gûtaarî na kîthithina.
42008007	Kûrî ingî ciagwîre matîîni ma mîîgua. Ikuuma, matî mamu ma mîîgua maakûrania na cio maciinyîka.
42008008	Îndî kûrî ira cio ciagwîre mûthetuuni ûmûnoru. Ciauma, ciakûra bwega na ciaumana mûno. Wakîra îmwe yaciaraga mpîndî îgana rîmwe." Yiesû aarîîkia na kuuga na inya, "Ûra arî na matû neegue."
42008009	Arutwa baake bamûûria bûra ngerekano înu yaugaga.
42008010	Yiesû abacookeria abeera, "Biû ibwetwe ûûme bwa kûmenya witho bwa ûnene bwa Ngai. Îndî kîrîndî kîra kîngî kîo nwanga ngakîarîria na ngerekano, kaingo 'Bagaacûûbaga, îndî bationa, na beegua bataciûre.' "
42008011	Yiesû auga, "Ûrutani bwa ngerekano înu bûkari ûûgû. Mbeû i kiugo kîa Ngai.
42008012	Mbeû îra yagwîre njîraani i ngerekano ya antû bara beegagua kiugo, îndî Saitaani akaaya akabûria kîra gîkûrî kîande nkorooni ciao batikaaye gwîtîgia boonokua.
42008013	Mbeû îra yagwîre njaraani cia maiga i ngerekano ya antû bara beegagua kiugo kîa Ngai bagagîîtîgia bakeneete, îndî ûtiîgagua beerikîîtie bwega wîtîgioni. Beetîgagia kagiita gaakai, baayîîrwa i magerio, bagacooka waara akûrû.
42008014	Mbeû îra yagwîre matîîni ma mîîgua i ngerekano ya antû bara beegagua kiugo kîa Ngai, îndî n'ûntû bwa kwîthangîkia bagîîciiragîria mantû ma ûtûûro bûbû bwa nthîgûrû îno, kwenda ûtonga, na mîago, bikainyîka kiugo gîkathaata.
42008015	Na mbeû îra yagwîre mûthetuuni ûmûnoru i ngerekano ya antû bara beegagua kiugo kîa Ngai, bagakîthûkia na wendo na ûmma bakoonania maciara baûmîîrîîtie."
42008016	Yiesû auga, "Gûtirî muntû amuntagia taa amîkunîkîra kana amîaiga rungu rwa ûrîrî. Amîtûûgagîîria bantû aûkîîru kaingo îmûrîkîra antû bara bakaathûngîra nyomba înu.
42008017	Gîntû kîonthe kîra kiithe igîkaumbûrwa. Witho bunthe bûkaamenyekana, bwoneke cwe.
42008018	"Menyagîîraani mûno bûra bûkeegangagua mantû, n'ûntû ûra arî na gîntû akoongeerwa. Îndî ûra gûtarî kîo we arî na kîo, wana kaniini kara arî na ko nagaatunywa."
42008019	Gina na aruagina ba Yiesû baaya bakîendaga kwaria n'we, îndî baaremwa kûmûkinyîîra n'ûntû bwa antû kwingîa.
42008020	Muntû ûmwe eera Yiesû, "Nyûkwe na aruanyûkwe barûngi aara nja na ibakwenda gûkwona."
42008021	Yiesû abeera, "Taata na aruayia n'antû bonthe bara beegagua kiugo kîa Ngai bakarûtha bûra gîkuuga."
42008022	Ntugû îmwe Yiesû na arutwa baake baatwa îtarûûni. Yiesû abeera, "Tûringeeni tûthi rûgongo rûra rûngî rwa îria." Baanjîîria kûthi.
42008023	Bathiîte na îtarû, Yiesû aagwatwa i toro aamaama. Kwagîa kîbuubani kîînene îriani îtarû rîenda kûriama. Bonthe beegua barî ûgwatiini.
42008024	Arutwa baake baathi bamûûkia bamwîra, "Mwathani, Mwathani! Itûkûthira!" Yiesû aûka, aagondokera kîbuubani na makûmbî ma rûûyî, gwakirîîria.
42008025	Yiesû aûria arutwa baake, "Bûrî kû wîtîgio bwenu?" Arutwa baarigara na baaguaya. Baûrania, "Ka muntû ûyû arî ûû n'ûntû wana ruuo na rûûyî ibikûmwathîkîra?"
42008026	Yiesû na arutwa baake bakûringa rûgongo rûra rûngî rwa îria, baakinya nthîgûrû ya Angeraca îra yeerekanîrîte na Gariiri.
42008027	Bakuuma îtarûûni baakinya nthîgûrû, baakomana na muntû aarî na kîrundu kîîthûûku mûno. Muntû ûyu naarî akuuma taûni îra aatûîre. Ataakaraga mûciî na ateekagîra nguo kwa îgiita rîîraaya. Aakaraga makurunguuni kûra antû baakuû baathikagwa.
42008028	Akwona Yiesû aanjîîria gûkaya mûno, eegwîthia nthî magûrûûni maake. Augîîria na inya auga, "N'ata ûkwenda naani, Yiesû, Mwana wa Ngai ûra atûûraga îgûrû mûno? Itû ngûkwereka menya ûnnyamaaria!"
42008029	Augire ûgu n'ûntû Yiesû naarî akwîra kîrundu gîku kiume kîrî we. Muntû ûyu aakaraga ogeetwe na nyororo njara na magûrû. Îndî amwe noogu, rîra kîrundu gîku kîamûgwataga, aathitimûkaga nyororo igatuîkanga akaûra akathi bwa rwanda.
42008030	Yiesû amûûria, "Wîtagwa ata?" Muntû ûyu amwîra, "Mbîtagwa Mbûûtû." Aarî na irundu mûkondo.
42008031	Irundu bibu biereka Yiesû biamwîra, "Itû ûtigaatwîngatie ûtwîra tûthi bwa ndoromera!"
42008032	Ikwarî na ngûrwe inyingî ciarîîthîîtue kîrîmaani waagu akubî. Irundu bibu biereka Yiesû biamwîra, "Twîtîgîîrie tûthi ngûrweeni iira." Yiesû abiîtîgîîria.
42008033	Irundu bibu biauma kîrî muntû ûyu, biathi biathûngîra ngûrweeni inu. Ngûrwe inu cionthe ciaugia ciîndamîîte na mpara ciemina îriani, ciaûra na rûûyî.
42008034	Antû bara bairîîthîîtie bakwona ûgu, baugia rwîro baathi. Baatambia ntheto taûni na ntûûra ira ciarî akubî.
42008035	Antû bauma taûni baathi kwîbonera bûra mantû mamu maakarakari. Bakûthi kîrî Yiesû, beethîra muntû ûyu aarî na irundu biithûûku akari nthî magûrûûni ma Yiesû. Bakwona eekîrîte nguo na kîongo gîake gîtarî ûntû, baatua kwîgua ûguaya.
42008036	Bara booneete mantû mamu magîkarîka beera antû bûra muntû ûyu aarî na irundu biithûûku oorangiirue.
42008037	Antû bonthe ba gîteere gîku kîa Angeraca, beera Yiesû aume agu athi n'ûntû ibeegiirue ûguaya mûno. Yiesû aatwa îtarûûni aathi.
42008038	Muntû ûyu aarî na irundu bibu eereka Yiesû bathiyania. Yiesû amûregeera amwîra,
42008039	"Înûka ûkeere antû beenu bûra Ngai akûrûthîra." Muntû ûyu akuuma agu aathiire agîtûmagîîria taûniini înu yonthe akîîraga antû bûra Yiesû amûrûthîra.
42008040	Yiesû agûcooka rûgongo rûra rûngî rwa îria, kîrîndî kîra kîamweteerete kîamûthagaana.
42008041	Mûtongoria ûmwe wa sinagoogi eetagwa Njairû aaya, eegwîthia nthî magûrûûni ma Yiesû. Amwereka bathi mûciî wake
42008042	n'ûntû kaana gaake ga kaarî ikaarî akubî gûkua. Kaarî gaku kaarî ka mîanka îkûmi na îîrî na Njairû ataarî na kangî. Yiesû athiîte, kîrîndî gîa antû ikîamwinyîkaga.
42008043	Kîrîndîîni gîku ikwarî na mûka aanyamaarîîte mîanka îkûmi na îîrî akîruaga nthakame. Eenyangîîtie into biake bionthe akîragûragîrwa na gûtirî ndagitaarî aûmba kûmworia.
42008044	Mûka ûyu aaya bwa nyuma ya Yiesû, amûtongithia mûthia wa nguo yake. Nthûti îmwe nthakame îra mûka ûyu aaruaga yatiga.
42008045	Yiesû aûria, "N'ûû aantongithia?" Bonthe baakaana. Petûrû amwîra, "Mwathani, nwa antû wababa bagûcereereete bakwinyîkîîte."
42008046	Yiesû auga, "Kûrî muntû aantongithia n'ûntû inkûmenya kûrî inya yambuma."
42008047	Mûka ûyu akwona akûmenyerwa, aaya akiinainaga n'ûguaya. Aagwa nthî mbere ya Yiesû. Antû bonthe bakîîgagua amwîra gîtûmi gîa kûmûtongithia na bûra oorangua nthûti îmwe.
42008048	Yiesû amwîra, "Wîtîgio bwaku bûgûtûma wora. Îthi na ûkiri, mwarî wakwa."
42008049	Yiesû akîaragia woogu, Njairû aareeterwa ntûmwa i mûtûmwa kuuma mûciî wake. Eerwa, "Nootanyamaaria mwarimû kaarî gaaku gagûkua."
42008050	Yiesû eegua ûgu, eera Njairû, "Ûtikaamake, îgua ûrî na wîtîgio, mwana akoora."
42008051	Agûkinya mûciî wa Njairû, Yiesû aathûngîra nyomba barî na Petûrû, Njoana, Njakubu na aciari ba kaana gaaku. Gûtirî bangî eetîgîîria bathûngîra ku.
42008052	Antû bonthe bara baarî oogo ibaarîragîra kaana gaku mûno. Yiesû abeera, "Tigaani kûrîra. Kaarî gaka ti gakuû, ikamaami."
42008053	Antû boona ta gûtarî bu augaga n'ûntû ibaiyî i gaakuû.
42008054	Yiesû aagwata kaarî gaku njara. Akeera, "Kaarî, ûkîîra!"
42008055	Kaarî gaku kaariûka, gaûkîîra nthûti. Yiesû abeera bakarûmie gîntû gîa kûrîa karîe.
42008056	Aciari ba ko baarigara. Yiesû abakaania abeera batikeere muntû mantû mamu.
42009001	Kagiita kamwe Yiesû eeta arutwa bara baake îkûmi na baîrî bantû amwe. Abaa inya na watho bwa kwîngatia irundu bionthe bira bithûûku na kworia antû ndwari.
42009002	Abatûma bathi gûtûmîîria mantû ma ûnene bwa Ngai na kworia bara baayie.
42009003	Mbere ya bathi, Yiesû abeera, "Bûtigaakamate nwa mbi rûgendooni. Bûtigaakamate mîraagi, kana mbooro, kana irio, kana mbia, kana nguo îngî tatiga îra muntû eekîrîte.
42009004	Bwathi taûni îra bûkaathi, nyomba îra bûkaathûngîra bûgwatwe ûgeni, bûkare ku mwanka rîra bûkaathi.
42009005	Îndî bûkaaya kûthi taûni nna bûkarega kûgwatwa ûgeni, bûkiuma ku bûtige bwabaturaturîra tîîri ya mbayo cienu, rûrî rwano rwa kûboonia bûtirî ngwatanîro na bo."
42009006	Arutwa babu bauma agu baariûnga na ntûûra bagîtûmagîîria ntheto îmbega. Na bantû onthe ara baathiyaga bakeethîra muntû ûmwayie, ibaamworagia.
42009007	Eronde ûra aathanaga gîteere kîa Gariiri akwîgua mantû mara maakarîkîîte, aarigicana mûno n'ûntû antû bamwe baugaga i Njoana Mûbaatithania ariûkîîte.
42009008	Bangî bakauga n'Eriya aracookire kwoneka kaîrî. Na bangî na bo bakauga i kîroria ta bira bia tene.
42009009	Eronde auga, "Indagiitithiirie Njoana nkingo. Aabu ûyû ûngî n'we nkwîgua mantû maake n'ûû?" Neendaga kûmwona mûno.
42009010	Atûmwa bara Yiesû aatûmîîte baacooka bamwîra mantû monthe mara baarûthîîte. Aathi na bo bonka bwa taûni yeetagwa Bethisainda.
42009011	Kîrîndî gîkûmenya bûra Yiesû aathiîte kîamûthingata noogo. Yiesû abagwata ûgeni abeera mantû ma ûnene bwa Ngai, na bara beendaga kworua abooria.
42009012	Riûa rîkwanjîîria kûthûa, arutwa bara baake îkûmi na baîrî baathi beera Yiesû, "Îra antû bathi kaingo bakinya ntûûra ira irî akubî kûra bakoona ûmaamo na irio. Gûkû tûrî i ta rwanda."
42009013	Yiesû abeera, "Baeni gîntû bûrî biû barîe." Arutwa bamwîra, "I mîgaate îtaano na makûyû maîrî akî tûrî na mo. Kîrîndî gîkî kîgana ûûgû kîagûrîrîka irio?"
42009014	(Antû bara baarî oogo baarî antû arûme ta ngiri itaano ûgu.) Yiesû eera arutwa babu baake beere antû bakare nthî na ikundi, na wakîra gîkundi kîîgue kîrî gîa antû ta mîrongo îtaano.
42009015	Arutwa bakûrûtha ûgu,
42009016	Yiesû aathûkia mîgaate îra îtaano na makûyû mara maîrî. Aacûûba îgûrû, aacookeria Ngai nkaatho n'ûntû bwa bio, abing'enyûranangia, aanenkera arutwa baake bagaîra antû.
42009017	Antû bonthe baarîa baabaa. Arutwa beethîrania mang'enyûrû ma mîgaate na inuku bia makûyû baûyûria ikaabû îkûmi na biîrî.
42009018	Ntugû îmwe Yiesû akîrombaga arî wenka, arutwa baake baaya kîrî we. Yiesû abaûria, "Bungwa antû baugaga ndî ûû?"
42009019	Arutwa baake bamûcookeria bamwîra, "Bamwe baugaga ûrî Njoana Mûbaatithania, bangî bakauga ûrî Eriya, na bangî na bo bakauga nûriûkîîte ûrî ûmwe wa iroria bira bia tene."
42009020	Yiesû abaûria, "Î biû buugaga ndî ûû?" Petûrû amûcookeria amwîra, "Woû ûrî Kîrîstû ûra atûmîîtwe i Ngai."
42009021	Yiesû aakaania arutwa baake abeera batikeere antû n'we Kîrîstû.
42009022	Yiesû aacooka abeera, "Mwana wa Muntû nwa mwanka anyamaarue mûno. Akaaregwa n'akûrû, athînjîri bara banene ba Ngai, na aarimû ba watho. Na nwa mwanka aûragwe, îndî akaariûka nyuma ya ntugû ithatû."
42009023	Yiesû aacooka eera antû bonthe, "Muntû akeenda kûnthingata abatîîrue eetîîyîra akamata mûtharaba wake anthingata ntugû cionthe.
42009024	Ûra oonaga mwoyo ûyû ûrî gîtûmi, akaûra. Îndî ûra akeeruta n'ûntû bwakwa, agaatûûra mwoyo.
42009025	Î rîo rî, i baita mbi muntû oona wana ûkeegua nthîgûrû yonthe n'yake, îndî akaaga mwoyo?
42009026	"Ûra akambîgua îgi kana eegue ûrutani bwakwa îgi, Mwana wa Muntû nakaamwîgua îgi rîra akaaya na araîka baatheru arî na mwago wa Îthe.
42009027	"Na mma ga nkûbwîra, bamwe ba baba barûngi aaga batiikua batooneete ûnene bwa Ngai."
42009028	Nyuma ya ntugû ta inyanya kuuma Yiesû akuuga mantû mamu aathûkia Petûrû, Njoana na Njakubu baathi baatwa kîrîmaani kûromba Ngai.
42009029	Akîrombaga, ûthiû bwake bwagarûka na nguo ciake ciatua gûyica mûno ta rweni.
42009030	Nthûti îmwe antû baîrî baumîîra baanjîîria kwaria n'we. Baarî Musa na Eriya,
42009031	barî na mwago wa îgûrû bakîaragia na Yiesû. Baaragia mantû ma gîkuû kîa Yiesû kîra eengeerie gûkua Njerusaremu, kwingia kwenda kwa Ngai.
42009032	Petûrû, barî na bara bangî baarî na bo ibaamaami toro îndito. Bakûyiûkia toro boona Yiesû arî na mwago na boona antû babu baîrî barûngi n'we.
42009033	Antû babu baîrî bagûkara taka bakwenda kûthi, Petûrû eera Yiesû, "Mwathani, na kaaba tûrî aaga. Ga twake tûganda tûthatû aaga--gaaku, ka Musa na ka Eriya." Petûrû akiuga ûgu ataamenyaga bûra augaga.
42009034	Petûrû akîaragia woogu, îtu rîaya rîabakunîkîra. Arutwa babu baagwatwa n'ûguaya.
42009035	Beegua kayû kauma îtuuni rîru kauga, "Ûyû n'we Mwana wakwa ûra nthuurîîte. Mûthikagîîrieni!"
42009036	Kayû gaku gagûtiga kwaria, Yiesû aatigwa wenka. Bakîîya kwaria mantû mamu arutwa babu ibaambîîte baakarakara bateera antû ûgu boonire.
42009037	Rûûni Yiesû na arutwa babu baake bathatû baagûrûka kîrîmaani. Bakûgûrûka beethîra kîrîndî kiingî kîyire.
42009038	Muntû ûmwe kîrî bo augîîria auga, "Mwarimû! Itû ngûkwereka mbonera kaana. Ntirî kaîyî kangî!
42009039	Waara kîrundu kîra karî na kîo kîrakagwatîra kaanjagîîria gûkurura gakîrutaga mûthonjo na kanyua. Îgiita rîra kîrundu gîkî gîkagwete igîkanyamaaragia mûno gîkîîya gûtigana na ko.
42009040	Mberekire arutwa baaku bakîîngatia, bakûgeria baaremwa i kîo."
42009041	Yiesû abeera, "Biû bûrî nthuke înthûûku, îtarî wîtîgio. Ga tûgaakarania naabi na mbwinyîkîrie mwanka rî?" Yiesû eera muntû ûyu, "Reete kaana gaaku aaga."
42009042	Kaana gaku kathiîte, kîrundu gîku kîanjîîria gûkaûmagaria. Gîagaturania nthî gakîgeraga nthari. Yiesû aagondokera kîrundu gîku gîakagirîkagia. Kaana gaku kaabua. Yiesû akanenkanîra kîrî îthe.
42009043	Antû bonthe baarigara i bûra inya ya Ngai îneneete bûgana. Antû barigarîîte woogu i mantû mamu Yiesû aarûthire, Yiesû eera arutwa baake,
42009044	"Kindaani matû mbwîre. Mwana wa Muntû agaakunyanîrwa anenkanîrwe kîrî antû."
42009045	Arutwa bataaciûra ûntû bûbu n'ûntû ibaithîîtwe bu batikaabumenye. Îndî na bo baakuthûka kûûria biûria.
42009046	Arutwa ba Yiesû ibaakararanagia bakîûranagia ûra kîrî bo akeegua arî mûnene kîrî bara bangî.
42009047	Yiesû akûmenya bûra baathûgaanagia aathûkia kaana kaniini akarûngamia akubî n'we.
42009048	Abeera, "Ûra akenagîîra kaana ta gaka riîtwaani rîakwa, i niû akenagîîra. Na ûra ankenagîîra, n'ûra aantûmire akenagîîra. Ûra akeenyithia kîrî bonthe n'we agaatuîka mûnene."
42009049	Njoana eera Yiesû, "Mwathani, kûrî muntû twonire akîîngatia irundu biithûûku agîtûmagîra riîtwa rîaku twamwîra atige n'ûntû t'ûmwe wetû."
42009050	Yiesû amwîra, "Bûtikaagirie muntû ta ûyu, n'ûntû weegua muntû atirî ûthû naabi bûrî kîmwe n'we."
42009051	Ntugû îgûkara gûkinya ya Yiesû gwîtithua îgûrû aathûgaania oona nwa athiire Njerusaremu.
42009052	Aatûma atûmwa baathiyaga. Atûmwa baathi bwa taûni ya Samaria kûmûthuuranîra bantû a kûmaama.
42009053	Antû ba naagu Samaria bataagwata Yiesû ûgeni, n'ûntû aathiîte bwa Njerusaremu.
42009054	Arutwa baake--Njakubu na Njoana bakwona ûgu, bamwîra, "Mwathani, twîte mwanki kuuma îgûrû ûbarûngûrie?"
42009055	Yiesû abacûûba abagondokera abeera, "Bûtiiyî kîrundu gîku bûrî na kîo i kîa mûthemba mûbi!
42009056	Mwana wa Muntû aayire kwonokia, ataaya kûûraga." Yiesû na arutwa baake bauma agu baathi ntûûra îngî.
42009057	Bathiîte na njîra woogu muntû ûmwe eera Yiesû, "Ngakûthingataga gûntû kunthe kûra ûkaathiyaga."
42009058	Yiesû amwîra, "Mbwe irî mîrinya na nyoni irî ntara, îndî Mwana wa Muntû atirî kîmaamo."
42009059	Yiesû eera muntû ûngî, "Nthingata!" Muntû ûyu amwîra, "Mwathani, nwanga ndaamba kûthika baaba."
42009060	Yiesû amûcookeria amwîra, "Tigana na ntungu ithike ntungu cia cio. Îthi ûgatûmîîrie mantû ma ûnene bwa Ngai."
42009061	Muntû ûngî n'we eera Yiesû, "Ngakûthingataga, Mwathani, îndî ka mbambe nthi nkamenyithie antû ba mûciî wetû nkûthi."
42009062	Yiesû amwîra, "Muntû akagwata mûraaû akîrîma akaraitha nyuma, muntû ta ûyu atiagîrîte ûneneeni bwa Ngai."
42010001	Nyuma ya mantû mamu, Mwathani aathuura arutwa bangî mîrongo mûgwanja. Abatûma baîrî baîrî, baathiyaga barî mbere taûni cionthe na gûntû kunthe kûra Yiesû eengeerie kûthi.
42010002	Yiesû abeera, "Maketha i maingî, îndî akethi i baakai. Kwoogu rombagaani kaingo Mwene îketha atûma akethi baingî baaya îkethaani rîake.
42010003	Na bûthi bûkîmenyaga ndabûtûma bûkari ta ng'ondu irî gûntû kûrî ncûgi.
42010004	Bûtigaakamate mbeeti kana kîondo, kana iraatû. Na bûtikaarûngame njîraani gûkeethia muntû.
42010005	"Ara onthe bûkaathi, mbere ya bûthûngîra mûciî wa muntû buugage, 'Ûkiri bûrookaraga mûciî ûyû.'
42010006	Ûkaaya kwîgua kûrî na muntû arî mûciî ûyu eendeete ûkiri, ûkiri bwenu bûgaakara kîrî we. Îndî ûkeegua gûtirî we, ûkiri bwenu bûgaakara naabi.
42010007	Bûkarage mûciî ûyu bûkîrîyaga na bûkînyunyaga bira bûkaarûmagua n'ûntû mûruti ngûgî nabatîîrue arîagwa ngûgî yake. Bûtikaariûnge na mîciî.
42010008	"Bwathi taûni îra bûkaathi, bwagwatwa ûgeni, bûrîyage irio bira bûkaarûmagua.
42010009	Bworagie bara baayie taûni ta înu na bwîrage antû, 'Ûnene bwa Ngai bûkûthengeera.'
42010010	Îndî bûkathi taûni bûkarega kûgwatwa ûgeni, buumagarûke bûthi bûkiugaga na njîra,
42010011	'Wana tîîri ya taûni yenu îra îkûrî ikûgwata mbayo cietû tûkûbûturaturîra yo na bûmenye ûnene bwa Ngai bûkûthengeera!'
42010012	Na ga nkûbwîra, ntugû ya îgamba Ngai akaagiitîra antû ba taûni înu îgamba bûûthûûku nkûrûki ya antû ba taûni ya Sondomu."
42010013	Yiesû auga, "Bûkoona thîîna biû antû ba taûni ya Korosini! Na bûkoona thîîna biû antû ba taûni ya Bethisainda! Ûkaaya kwîgua biama bira biaringirwe taûni cienu biaringirwe taûni ya Turo kana ya Sindoni antû ba taûni înu bokîonaga, wîgua bo beeririre, beekîra mathango wo tene, na muu beemincîria biongo biao kwonania kwîrira kwao.
42010014	Ntugû ya îgamba Ngai akaagiita îgamba rîenu bûûthûûku nkûrûki ya bûra akaagiitîra antû ba taûni ya Turo na ya Sindoni.
42010015	Naabi antû ba taûni ya Kaperinaumu, weegua bûrîthûgaania bûgaakumua mwanka îgûrû, Ngai akaabûgera îcamaarîro!"
42010016	Yiesû eera arutwa baake, "Ûra abwîtîgagia i niû eetîgagia. Ûra areganaga naabi i niû areganaga naani. Na ûra andegaga n'ûra aantûmire aregaga."
42010017	Arutwa babu mîrongo mûgwanja baacooka bakeneete mûno. Beera Yiesû, "Mwathani, wana irundu biithûûku ibigûtwathîkîra riîtwaani rîaku."
42010018	Yiesû abeera, "Mbonire Saitaani yarûka ta rweni bûra rwarûkaga kuuma îgûrû.
42010019	Imbwete inya ya gûkinya njoka na ing'aarurî. Na nkabwaa kinya inya îkûrûkîîte ya mûnthû wetû, gûtirî kîo gîkaabûthûûkia.
42010020	Îndî bûtigaakeneeni i kwîgua irundu bithûûku ibikûbwathîkîra. Kenagaani n'ûntû mariîtwa meenu imaandîke îgûrû."
42010021	Îgiitaani warîru, Yiesû aagwatwa i gîkeno gîa Kîrundu Ûmûtheru, auga, "Ingûgûcookeria nkaatho, Baaba, Mwathani wa îgûrû na nthîgûrû, n'ûntû withîîte bara baûgî na bara bathoomu mantû, îndî wagwûrîra mo bara beenyiîtie. I mma, Baaba, woû nwa bu weendeete gûkarîka.
42010022	"Ngai Baaba nampete bionthe. Gûtirî we aiyî Mwana tatiga Îthe. Na gûtirî we aiyî Îthe tatiga Mwana, kana bara Mwana athuuraga akabagwûrîra we."
42010023	Yiesû eera arutwa baake bonka, "Bûrî baathaarime n'ûntû biû ibûkwona mantû mama nkûbwonia!
42010024	Ga nkûbwîra, n'iroria bingî mûno na anene beendaga kwona mara bwonaga, îndî bataamoona. Ibeendaga kwîgua mara bwîgagua, îndî bataameegua."
42010025	Ntugû îmwe mwarimû ûmwe wa watho aûria Yiesû kîûria akîmûtega. Amûûria, "Mwarimû, n'ata mbatîîrue kûrûtha nkeewa mwoyo wa tene na tene?"
42010026	Yiesû akîmûcookeria amûûria, "Maandîko Maatheru maugîîte ata? Na ûmataûraga ata?"
42010027	Mwarimû ûyu amûcookeria amwîra, "Maugîîte, 'Enda Mwathani Ngai waku na nkoro yaku yonthe, na mwoyo waku unthe, na inya yaku yonthe na mathûgaania maaku monthe,' na 'Enda mûtûûri waku ta bûra wîbendeete.' "
42010028	Yiesû amwîra, "Ûgûcookia bwega. Rûthaga ûgu wone ûgaatûûra mwoyo."
42010029	Mwarimû ûyu akîenda gwîtua muntû ûmwagîru, aacooka aûria Yiesû, "Mûtûûri wakwa n'ûrîkû?"
42010030	Yiesû amwîra, "Ikwarî na muntû ûmwe eendamîîte bwa taûni ya Njeeriko aumîîte bwa taûni ya Njerusaremu aarîîkana na atunyani. Atunyani babu bamûtunya nguo, bamûtura mûno, bamûtiga becû akua.
42010031	Mûthînjîri ûmwe wa Ngai eendamîîte na barabara înu oona muntû ûyu. Aatamba na rûteere rûra rûngî rwa barabara, aakûrûka aathi.
42010032	Mûraawî ûmwe aayîîra agu. Amûraithîîria, aatamba na rûteere rûra rûngî rwa barabara, aakûrûka aathi.
42010033	Kûrî Mûsamaria ûmwe aarî rûgendooni wana we. We agûkinya bantû agu muntû ûyu aarî, akûmwona amwîgîua kîao.
42010034	Aathi ara aarî amûtûûrîria maguta na ndibei kûra aatonyangîîtwe amwoga matonyangîrwa mamu. Amûtwethia mûgongo wa îng'ooi rîra aarî na rîo amwira nyomba îmwe ya gûkomborithia ageni amûmenyeera.
42010035	Rûûni rûkîîrî Mûsamaria ûyu aarîa mbia kîrî mwene wa bantû agu. Amwîra, 'Mûmenyeere mwanka rîra nkaaya. Weegua mbia nikoongeereka îgûrû rîa inu ndakwa, ngakûrîa cio ndacooka.' "
42010036	Yiesû akîthiria aûria mwarimû ûyu, "Ûkîthûgaania ûrî woû rî, kîrî antû babu barî bathatû, n'ûrîkû aarûthîîre muntû ûyu aaturîîtwe n'atunyani bûra mûtûûri abatîîrue arûtha?"
42010037	Mwarimû ûyu aacookeria Yiesû amwîra, "I muntû ûra aamûteethiirie." Yiesû amwîra, "Wana woû îthi ûrûthage mantû meega ta mamu."
42010038	Yiesû na arutwa baake bathiîte na njîra baakinya gataûni kamwe. Mûka ûmwe eetagwa Mariitha aagwata Yiesû ûgeni wake mûciî.
42010039	Mariitha naarî na mwaragina eetagwa Maria. Maria aakara akubî na Mwathani athikîîria moorutani maake.
42010040	Mariitha aatigwa arî wenka akîîthangîkagia na ngûgî inyingî n'ûntû bwa kûgwatana ûgeni. Aathi ara Yiesû aarî amwîra, "Mwathani, ûtikwona mwarayia naantiganîîrie na ngûgî ninka. Mwîre aaye anteetheerie!"
42010041	Mwathani amûcookeria amwîra, "Mariitha, nûkwînyamaaria ûkîîthangîkia na mantû maingî!
42010042	N'ûntû bûmwe akî bûrî na gîtûmi. Maria we neethuurîîre ûntû bûbu na atitunyîka bu kaîrî."
42011001	Ntugû îmwe Yiesû naakari bantû akîrombaga Ngai. Akûrîîkia, mûrutwa ûmwe wake amwîra, "Mwathani, tûrutane kûromba ta Njoana bûra aarutanire arutwa baake."
42011002	Yiesû abeera, "Rombagaani ûûgû, 'Baaba wetû, riîtwa rîaku rîgongagwe. Ûnene bwaku bûûye.
42011003	Tweyage irio bia gûtûgana ntugû cionthe.
42011004	Tûrekagîre meeyia meetû, ta bûra tûrekagîra bara batûbîtagîria. Ûtikaareke tûthûngîra magerioni!' "
42011005	Yiesû eera arutwa baake, "Tathûgaania ûthiîte kwa mûcoore waku ûtugû maindûkîra ûkamwîra,
42011006	'Itû ga nkûrombe mîgaate îthatû kûrî mûcoore aaya gwakwa weendî aumîîte rûgendo na ntirî na gîntû gîa kûmûrûmia.'
42011007	Îndî mûcoore ûyu waku akarega gûûkîîra, agakwîra eebingîrîte nyomba, 'Nûkûnyamaaria. Imbingire nyomba na twatwa ûrîrî twinthe twamaama. Ntiûmba gûûkîîra nkûnenkera gîntû.'
42011008	Ga nkûbwîra, atiûkîîra n'ûntû bwa ûcoore bûra bûrî n'we. Agaûkîîra akûnenkere bira ûkwenda n'ûntû ûtireegua nthoni ûthi. Ûkarire ûkîmûtangaga na kûmwîta ûkîringaringaga mûrango.
42011009	"Na ga nkûbwîra, rombaani bûkeewa. Cûani bûkoona. Ringaringaani bûkaarugûrîrwa.
42011010	Ûra arombaga neeyagwa, ûra acûaga noonaga, na ûra aringaringaga mûrango narugûragîrwa.
42011011	N'ûû wacienu eetua îkûyû i mwana wake akamwaa njoka?
42011012	Kana mwana wake amwîtia îkome akamwaa kîng'aarurî?
42011013	Ûkeegua biû ibwiyî kwaa aana beenu biewa bithongi na bûrî antû baathûûku rî, n'ata îîndî Abaagu ûra arî îgûrû akaarega kûbwaa Kîrundu Ûmûtheru bara bûmûrombaga?"
42011014	Yiesû eengatia kîrundu kîîthûûku kîarî maamu. Kîrundu gîku gîkuuma, muntû ûyu aarî maamu aatua kwaria. Kîrîndî kîarigara n'ûntû bûbu.
42011015	Antû bamwe bauga, "Arîîngatia irundu biithûûku na inya ya Bericebuuri, mûnene wa irundu biithûûku."
42011016	Antû bamwe bagîtega Yiesû bamwîra aringe kîama kuuma îgûrû, boone.
42011017	Yiesû akûmenya bûra bwarî mathûgaaniani maao, abeera, "Ûnene bûkaathûkana bûtitûûra. Na antû ba mûciî ûmwe bakaathûkana mûciî ûyu ûtitûûra.
42011018	Ûkeegua ûnene bwa Saitaani bwathûkeene bwaûmba gûtûûra? Bûriuga ndîîngatia irundu biithûûku na inya ya Bericebuuri.
42011019	Ûkaaya kwîgua mbîngatagia irundu biithûûku na inya ya Bericebuuri rî, antû beenu babiîngatagia na inya ya ûû? Bûra barûthaga i bu bûgaatûma bûmenya bûra bûkuuga.
42011020	Îndî ûkeegua mbiîngatagia na inya ya Ngai, i mma ûnene bwa Ngai ibûbûkinyîîrîîte.
42011021	"Muntû arî na inya na arî na mîrigo ya ndûa akaragia nyomba yake na atiiyîka into biake.
42011022	Îndî muntû ûngî arî na inya nkûrûki yake akathi kûrûa n'we akamûkîria inya akamûtura, namûtunya mîrigo yake ya ndûa îra akwîgwetie, akathûkia into bia muntû ûyu akathi na bio.
42011023	Ûra atagwatanagîra naani i mûnthû wakwa. Na ûra ateethîranagia nkîîthîrania nanyagaaragia."
42011024	Yiesû auga, "Rîra kîrundu kîthûûku kîauma kîrî muntû, kîthiyaga kîriûngîîte gîgakûrûkîîra gûntû na gûntû gûtarî rûûyî gîgîcûa a gûkara. Kîaga kîîbîîraga, 'Gancooke nyomba yakwa îra nkûrû, kûra ndaumire.'
42011025	Gîacooka kîîthagîra nyomba îrî întheru na îkari bwega.
42011026	Kîona ûgu, kîthiyaga gîkagîîra irundu bingî mûgwanja biithûûku nkûrûki ya kîo. Bikaaya bikathûngîra kîrî muntû ûyu bigakara ku. Rîra gûkaraga ûgu, muntû ûyu athûûkaga agakûrûkîîria bûra aakari mbereeni."
42011027	Yiesû akwaria mantû mamu, mwekûrû ûmwe augîîria na inya arî gatîgatî ga antû, amwîra, "N'ûmûthaarime mwekûrû ûra aagûciarire agwonkia!"
42011028	Yiesû amwîra, "Bu nwa bu kûrî, îndî i bathaarime nkûrûki bara beegagua kiugo kîa Ngai bagakîathîkîra!"
42011029	Kîrîndî gîgîtindîkanaga Yiesû aûria, "I mbi rûciaro rûrû rûthûûku rûkwendera kwona kîama? Gûtirî kîama kîngî rûciaro rûrû rûkoona nwa ta kîra gîatuîkîkire kîrî kîroria Njona.
42011030	Wata kîama kîra kîaringîîrwe Njona kîrî rwano kîrî antû ba Ninebe, nwa ta kîo gîkaaringîrwa Mwana wa Muntû kîrî rwano kîrî rûciaro rûrû.
42011031	Mûnene ûra wa mûka wa nthîgûrû îra yeetagwa Ceba, aariûkanîria na antû ba rûciaro rûrû ntugû ya îgamba nakaabatuîra ibeeyîîtie, n'ûntû we aumire wo kûraaya kûûru, aathi kwîgua ûûme bwa mûnene Soromoni bûra aarutanaga. Na îîndî ûra arî aaga n'we mûnene kîrî Soromoni.
42011032	Na rîra antû ba Ninebe bakaariûkua ntugû ya îgamba bagaatuîra antû ba rûciaro rûrû ibeeyîîtie, n'ûntû bo ibeeririre Njona akûbatûmîîria. Na îîndî ûra arî aaga n'we mûnene kîrî Njona."
42011033	Yiesû auga, "Muntû atimuntagia taa amiitha kana amîkunîkîra. Amîtûûgagîîria bantû aûkîîru kaingo îmûrîkîra antû bara bakaathûngagîra nyomba.
42011034	Riitho rîaku i ta rîo taa ya mwîrî. Ûkaaya kwîgua gûtarî bu riitho rîaku rîkari, mwîrî waku unthe ûkaamûrîkîrwa i werû. Îndî riitho rîaku ûkeegua rîrî ûntû, mwîrî waku unthe ûûyûragwa i mwindu.
42011035	Kwoogu îmenyeere wîgue ûkari ta muntû wa werû na ti ta muntû wa mwindu.
42011036	Mwîrî waku unthe ûkaûyûrwa i werû, gûtirî bantû wîgua ûrî na mwindu. Wîgua ûrî na werû cwe ta ûmûrîkîrîtwe i taa."
42011037	Yiesû akîaragia, Mûbarisai ûmwe amwîta gwake barîyanîra. Bakûthi Yiesû aathûngîra nyomba ya Mûbarisai ûyu baanjîîria kûrîa irio.
42011038	Mûbarisai ûyu aarigara mûno akwona Yiesû akîrîa atathambîîte njara.
42011039	Mwathani amwîra, "Biû Abarisai bûmenyagîîra kûthambia thaani na ikombe nja, îndî ndeni bûûyûrîîtwe n'ûtunyani na ûthûûku.
42011040	Biû bûrî biaa! Ka bûtaiyî Ngai wooyu n'we aûmbire nja na ndeni?
42011041	Teethagiani nkîa na bira bûrî na bio, na into bionthe bigaatuîka biitheru kîrî biû.
42011042	"Bûkoona thîîna, Abarisai, n'ûntû bûrutaga icuncî bîa îkûmi bia into bienu bionthe kinya tûnyamû tûniini tûra tûnunkagia irio bwega, îndî bûgatiga mantû mara marî gîtûmi ta kûrûthagîra bara bangî bûra kwagîrîte na kwenda Ngai. Bûbatîîrue bûrûthaga mantû ta mama na bûtakûriganîrua i mamu mangî wana mo.
42011043	"Bûkoona thîîna, Abarisai, n'ûntû bwendaga gûkara itîîni bia mbere bia gîtîîyo rîra bûrî masinagoogiini, na kwendaga antû babûkeethagia na gîtîîyo bwarîîkana na bo.
42011044	"Bûkoona thîîna biû! Bûkari ta nthiko itakwonekana. Antû nwaka baikinyangaga batakûmenya."
42011045	Mwarimû ûmwe wa watho amwîra, "Mwarimû, rîra ûkuuga ûgu i taka ûgûtûruma wana tiû!"
42011046	Yiesû abacookeria abeera, "Bûkoona thîîna, biû aarimû ba watho, n'ûntû bwaîkagia antû mîrigo îtakamatîka n'ûrito, îra biû bwingwa bûteenda kûmîringithia nwa na kaara bûbateetheeria kûmîkamata.
42011047	"Bûkoona thîîna biû, n'ûntû ibwînjaga nthiko cia iroria bira biaûragîrwe wo tene i biûyûûyû bienu.
42011048	Ibûgwîtîgania na ibûgûkûûyîîra bûra biûyûûyû bienu biarûthire. Biaûragire iroria naabi bwenja nthiko.
42011049	Îndî Ngai n'ûntû n'ûmûûme, augîîte, 'Nkabatûmîra iroria na atûmwa, na bamwe baao bakabaûraga na babanyamaarie.'
42011050	Na nthuke îno îkaarandûkwa nthakame ya iroria bionthe îra yeetûûrirwe kuuma kîambîrîria kîa nthîgûrû,
42011051	kwanjîîria na nthakame ya Abeeri mwanka nthakame ya Cakaria ûra aûragîîrwe gatîgatî ga kîthînjîro na nyomba ya Ngai. Yîî, na ga nkûbwîra, mantû mamu monthe makaarandûkwa antû ba nthuke îno.
42011052	"Bûkoona thîîna, biû aarimû ba watho, n'ûntû bwa kûrigîîria antû bamenya ûmma. Biû bwingwa bûtikwenda kûthûngîra ûneneeni na bwona bara bo bakwenda kûthûngîra bûkabarigîîria batikaathûngîre."
42011053	Yiesû akûrîîkia kwaria, Abarisai na aarimû ba watho baathûûra. Baanjîîria kûmûûria biûria biingî
42011054	bakîmûgeria beegua bûra akauga bamûgwata na mîgambo yake.
42012001	Antû ngiri inyingî beethîrana amwe mwanka baatua gûkinyangana. Yiesû aanjîîria na kwîra arutwa baake, "Îmenyagîîreeni kîrî ndawa ya Abarisai ya kwimbithia mîgaate. Ndawa înu i wîbwithia bwao.
42012002	Ûntû bunthe bûra bwithe nwa bûkaamenyeka, gûtirî witho bûtakiumbûka.
42012003	Kwoogu mara bwaugire kûrî ûtugû nwa makeeguîgwa kûrî mûthenya. Na mara bwariirie na kîoye bwîbithîîte nwa makaugîîrua antû bonthe beegue."
42012004	Yiesû aacooka abeera, "Na ga nkûbwîra, acoore baakwa, bûtigaakuthûkeeni bara baûmba kûûraga mwîrî unka na nyuma ya ûgu gûtirî bûngî baûmba kûrûtha muntû.
42012005	Îndî ga nkûbwîra kûrî ûmwe wenka ûra bûbatîîrue bûkuthûka. Kuthûkagaani Ngai n'ûntû arî na inya ya kûûraga muntû akamûgera mwankiini wa îcamaarîro. Yîî na ga nkûbwîra, ûyu n'we bûbatîîrue bûkuthûka.
42012006	Anga tûnyoni tûtaano tûniini tûkeendua twauma mbia kûrî? Îndî amwe na ûgu, gûtirî nwa kamwe Ngai ariganîrua i ko.
42012007	We wana ntundu ira irî biongo bienu cionthe naiyî n'igana. Kwoogu menya bûmaka. Biû bûrî gîtûmi nkûrûki ya tûnyoni tûtatarîka."
42012008	Yiesû aacooka auga, "Na ga nkûbwîra, ûra agaankûûyîîra kîrî antû, wana niû, Mwana wa Muntû, nkamûkûûyîîra kîrî araîka ba Ngai.
42012009	Îndî ûra agaankaana kîrî antû, wana niû inkaamûkaana kîrî araîka ba Ngai.
42012010	Muntû wonthe ûra agaacambia Mwana wa Muntû, akaarekerwa. Îndî ûra akaaria mantû maathûûku îgûrû rîa Kîrundu Ûmûtheru atiirekerwa.
42012011	"Wana babûthitanga biamaani bia masinagoogi kana kîrî mangabana na anene, bûtikaûrie n'ata bûkauga kana n'ata bûgaacookia.
42012012	Rîra îgiita rîru rîgaakinya Kîrundu Ûmûtheru akabûrutana bûra bûkauga."
42012013	Muntû ûmwe ntunduuni eera Yiesû, "Mwarimû, îra mûruayia angaîre into bira twatigîîrwe i baaba."
42012014	Yiesû amûûria, "Aba, n'ûû ampete watho bwa kûgambîra mantû ta mamu?"
42012015	Yiesû eera antû, "Îmenyeereeni bûtigaatanûkîre into. Muntû atiûmba gûtûûrua mwoyo n'ûtonga bwake."
42012016	Yiesû aatûmîra ngerekano abeera, "Gîtonga kîmwe ikîarî na irio biingî mûno mûndaani wa kîo.
42012017	Gîtonga gîku kîebûûria na nkoro, 'N'ata nkûrûtha mbone bantû a gûkethera irio biakwa bionthe?'
42012018	Kîebîîra mathûgaaniani, 'Nkoomborania makûmbî maakwa monthe mbake mangî maanene mara ngeekîra irio biakwa biganîre, na mbone akwaiga kinya into biakwa bira bingî bionthe.
42012019	Ndarûtha ûgu rîru mbîîre nkoro yakwa, "Nkoro, înogokere ûkîrîyaga, ûkînyunyaga, na ûkene n'ûntû into ûrî na bio bia kûgana bitathira rua rûrû." '
42012020	"Îndî Ngai eera gîtonga gîku, 'Woû ûrî kîaa mûno! Ûgaakua îmunthî ûtugû. Îîndî into bibi wîthîranîîtie bigana ûûgû bionthe bigaatuîka bia ûû?' "
42012021	Yiesû akîthiria auga, "Muntû ta ûyu n'antû bara beebaigîrîte ûtonga bwa aaga nthîgûrû beegwetie bu, bantû a beegwatia ûtonga bwa Ngai."
42012022	Yiesû eera arutwa baake, "Bûtikeemakîre bûkîûragia i mbi bûkaarîa, kana bûûria i kû bûkaaruta nguo cia gwîkîra.
42012023	Mwoyo n'uu ûrî gîtûmi nkûrûki ya irio, na mwîrî n'uu ûrî gîtûmi nkûrûki ya nguo.
42012024	Taraithaani nkûngûrû. Cio itiandaga, itikethaga, itirî makûmbî na itirî mîrûrû. I Ngai acieyaga irio. Anga ti biû bûrî gîtûmi nkûrûki ya cio!
42012025	N'ûû wacienu aûmba kwîbongeera nwa ntugû îmwe ya mwoyo wake n'ûntû bwa kwîmakîra?
42012026	Ûkeegua bûtiûmba kûrûtha tûmantû tûniini ta tûtu rî, i mbi n'ûntû bûkwîmakîra mantûûni mamu mangî?
42012027	"Taraithaani maûa mara maumaga kîthakaani bwone bûra makûrangaga. Mo matirutaga ngûgî kana matuma nguo. Na ka mbwîreeni, wana mûnene Soromoni ûra nkuma yake yaiyîkeene mûno, ûthongi bwa nguo ciake bûtigîkinyîîra ûthongi bwa maûa ta mama.
42012028	Biû antû ba wîtîgio bûûkai! Ûkeegua Ngai nakûthongamia nyaki ya kîthaka bûgana ûûgû rî, nyaki îkwîgua îrî îmbîthî îmunthî na rûû gûgîkinya îkîgerwa mwankiini rî, î biû Ngai akaabûmenyeera bûgana ata?
42012029	Kwoogu bûtikeemakîre bûkîûragia, 'I mbi tûkaarîa?' kana, 'I mbi tûkaanyua?'
42012030	Into ta bibu i bio antû ba nthîgûrû bacûaga. Abaagu ûra arî îgûrû naiyî bira bûrî bata na bio.
42012031	Îgûrû rîa mantû monthe cûani ûnene bwake, rîru bibu bionthe bûrî bata na bio akabwaa.
42012032	"Biû, eendwa baakwa baakai, bûtigaakuthûke n'ûntû Abaagu ûra arî îgûrû nagûkeneera kûbwaa ûnene bûbû.
42012033	Endiani into bienu bionthe bûteethie nkîa. Bûtikeebaigîreeni ûtonga bûra bûkaathira. Îbaigîreeni ûtonga bwa îgûrû n'ûntû bu bûtithiraga, bûtiywa i mwamba, na bûtiînyangua i ndugunye.
42012034	Ara ûtonga bwa muntû bûrî noogo nkoro yake îîgagua îrî."
42012035	Yiesû auga, "Karagaani bwîthuuranîrîte na bûmuntîîtie taa cienu.
42012036	Karagaani ta antû beeteereete mûnene wao aaya mûciî aumîîte kîathooni kîa wiki, kaingo aaringaringa mûrango bamûrugûrîra na mpwî.
42012037	Aruti ngûgî bara beetagîîra mûnene wao mwanka rîra akaaya eethîre batamaami, ibakenaga. Na mma ga nkûbwîra, mûnene eeraga aruti ngûgî ta babu ibakare nthî, akeethuuranîra akabaûrîra irio arî we.
42012038	Mûnene agatua gûkinyaga ûtugû mainda mara manene wakîbeethagîra bamweteereete, nabathaarimaga.
42012039	Na bûmenye ata rî, mwene mûciî akamenya rîra mwamba akaaya kwiya, atiuma ku. Nakaria nyomba yake atikaiywe.
42012040	Wana biû karagaani bwîthuuranîrîte, n'ûntû Mwana wa Muntû akaaya kagiita konthe kara bûteerîgîîrîîte."
42012041	Petûrû amûûria, "Mwathani, i tiû twinka ûkwîra ngerekano îno kana n'antû bonthe?"
42012042	Mwathani amwîra, "Ndîîra mûruti ngûgî ûra aûmba gwîtîgîka. Mûruti ngûgî ûra mûûme, ûra aûmba kwewa watho bwa kûrûngamîîra mûciî. Ûra aûmba kûrûmia bara bangî irio îgiita rîa biakûrîa rîakinya.
42012043	Mûruti ngûgî ta ûyu nakenaga rîra ûra amwandîkîîte acookaga akamwîthîra akîrutaga ngûgî îra aamwere bwega.
42012044	Na mma ga nkûbwîra, mûnene wake amûtuîkithagia mûrûngamîîri wa gûkaragia into biake bionthe.
42012045	Îndî akeegua arî mûruti ngûgî ûmûthûûku, aatigwa akaathûgaania ûra amwandîkîîte atiiya rua. Akîanjîîria gûtura aruti ngûgî bara bangî, akarîa na akanyua ncoobi agatogoona.
42012046	Ûra amwandîkîîte akaaya ntugû îmwe ataiyî, thaa ira atamwîrîgîîrîîte amwe îkaanûkia rîînene, oone kînyamaara bûmwe na bara bateetîgîîtie.
42012047	"Mûruti ngûgî ûra amenyaga bûra mûnene wake eendaga kûrûthwa îndî atirûthaga bu agaaturwa mûno.
42012048	Îndî mûruti ngûgî ûra ataiyî bûra mûnene wake eendaga kûrûthwa, akaaya kûbîtia akarûtha mantû matûma aturwa, agaaturwa, îndî ti mûno. Ûra akeewa into biingî, akaarandûkwa biingî woogu. Na ûra n'we ageetîgua eewe into biingî mûno, akeerîgîîrwa aruta biingî mûno woogû."
42012049	Yiesû auga, "Ndaayire kûreetera antû îkaanûkia rîa Ngai rîkari ta mwanki ûra ûkaababîîthia. N'ata nkena bûgana mma mwanki ûyu ûkeegua nwanjîîrîîtie kûrîrîmbana ûkîbîîthanagia!"
42012050	"Kûrî na ûbaatithio nkaabaatithua bûkûmbîkîra kîeba mwanka ntugû îra nkaabaatithua bu.
42012051	Bûtigeeciirie mbûyîîte kûreeta ûkiri nthîgûrû. Ntiyîîte kûreeta ûkiri ndeeteete kwathûkana.
42012052	Kuuma îîndî antû ba mûciî ûmwe batiîganua. Weegua i bataano, bathatû bakeebûûmba mwanya, babu bangî baîrî na bo beebûûmbe mwanya.
42012053	Mwana atiigwatanîra na îthe, mwarî atiigwatanîra na gina, mûk'wa mwana atiigwatanîra na ciaraagwe."
42012054	Yiesû aacooka eera kîrîndî, "Bûkoona matu mathwîrooni ma riûa buugaga, 'Îmunthî gûkaura n'ûntû kûrî na matu maayirû.' Na wabu gûkaura.
42012055	Bwona ruuo rûkîbuutana ruumîîte bwa iti buugaga, 'Îmunthî gûkaara mûno.' Na wabu gûkaara.
42012056	Eebwithia baba! Ibwiyî kûraitha mwonekere wa nthîgûrû na matu bûkamenya bûra gûgaakara, îndî bûtikûûmba kûmenya bûra mantû mara magûtuîkîka ntugûûni makwonania."
42012057	Yiesû abaûria, "I mbi n'ûntû bûtakwîgiitîra magamba bûra kwagîrîte?
42012058	Geria bûra kûûmbîka bwîganue na mûnthû waku bûrî njîraani. Woona akwira îgambaani ûthi gûtuîrwa, nûkaanenkanîîrua kîrî mûcikaarî akwire nceera.
42012059	Na ga ngûkwîra, ûtiuma ku ûtamûrîîte mwanka ndururu ya mûthia."
42013001	Kagiitaani wagaku antû bamwe ba bara baarî agu beera Yiesû mantû ma antû ba kuuma Gariiri, bara Piraatû aûragithiirie bakîrutîra Ngai kîgongwana kîao barî ara kîgongwana kîa nyamû kîarutagîrwa.
42013002	Yiesû abaûria, "Kabûkûthûgaania antû babu baûragirwe n'ûntû i bo baarî na meeyia nkûrûki ya antû bara bangî bonthe ba gîteere kîa Gariiri?
42013003	Arî, gîku ti kîo kîarî gîtûmi. Ga nkûbwîra, twanga bûkeerira meeyia meenu, bûkaathira wata bo bwinthe.
42013004	Kana ibûkûthûgaania antû bara îkûmi na banaana, bara boomokeerwe i nyomba îra yarî îndaaya mûno Siroamu yabaûraga ka baarî na meeyia nkûrûki ya antû bonthe ba Njerusaremu?
42013005	Arî gîku ti kîo kîarî gîtûmi. Ga nkûbwîra, twanga bûkeerira meeyia meenu, bûkaûra bwinthe wata bo."
42013006	Yiesû aaria agîtûmagîra ngerekano eera antû, "Muntû ûmwe naarî na mûkûyû mûndaani wake wa mîcabiibû. Akûthi kwona kana nwaciere nkûyû, eethîra ûtaciere.
42013007	Eera mwandîkwa wake wa mûnda, 'Taraitha wone mîanka îthatû îkûthira wankîîyaga kwona kana mûkûyû ûyû nûciere, îndî gûtirî rîo ndoona ûciere. Curîîke ûtige kûmbonderia mûnda mana.'
42013008	"Mwandîkwa eera mwene mûnda, 'Rekana na uu itû, aba, mbambe ncurîmîre na ncuîkîre mboreo mwanka ûyû.
42013009	Ûkaaya gûciara matunda, mwanka ûyu ûngî ûkare. Îndî ûkarega gûciara amwe na ûgu, rîru i rîo ûkauga ûrîîkwe!' "
42013010	Ntugû îmwe ya Sabatû, Yiesû naarutanaga sinagoogiini.
42013011	Ikwarî na mwekûrû ûmwe gûku aarî na kîrundu kîîthûûuku kîamwonjeetie bantû a mîanka îkûmi na înaana. Mwekûrû ûyu aathiyaga agûnkuîte mwanka gwatuîka mûgongo wake ûtigîtambûrûka, arûngama bwega.
42013012	Yiesû akûmwona amwîta. Amwîra, "Ûkworua wonje bwaku, mwekûrû."
42013013	Yiesû akûmwaigîîra njara, nthûti îmwe mûgongo wake watambûrûka. Mwekûrû ûyu akûrûngama, aakaatha Ngai.
42013014	Mûtongoria wa sinagoogi aathûûra Yiesû akworania ntugû ya Sabatû. Eera antû, "Kûrî ntugû ithanthatû cia kûruta ngûgî. Rîru i rîo bwagîrîtwe kûûya bûkoorua, îndî ti ntugû ya Sabatû."
42013015	Mwathani amûcookeria amwîra, "Eebwithia baba! N'ûû wacienu atarugûragîra ng'ombe yake kana îng'ooi rîake athi kûnyuithia ntugû ya Sabatû?
42013016	Mwekûrû ûyû we n'wa rûrîîyo rwa Îburaîmu, Saitaani naratûîre amûthaîkîîte mîanka îkûmi na înaana. Kaatabatîîrue athaûrwa auma kîthaîkooni ntugû ya Sabatû?"
42013017	Ûgu Yiesû augire ibweekîîre anthû baake nthoni. Antû bonthe baakena n'we n'ûntû bwa mantû mara aarûthire ma kûrigaria.
42013018	Yiesû aûria, "I mbi mma mbûmba kûbuanaania n'yo ûnene bwa Ngai?"
42013019	Auga, "Bûkari ta gapîndî ka mûtî kara muntû aathûkiirie aanda mûndaani wake, gapîndî kara kaniini kîrî mpîndî cionthe. Gagûkûra gaatuîka mûtî ûmûnene, nyoni ciaya ciaka ntara mpong'iini cia uu."
42013020	Yiesû kaîrî aûria, "I mbi mma mbûmba kûbuanaania n'yo ûnene bwa Ngai?"
42013021	Auga, "Ûnene bwa Ngai bûkari ta ndawa ya kwimbithia mîgaate, îra mûka ûmwe aathûkiirie eekîra mûtuuni ûmwingî, yaimbithia mûtu ûyu unthe aguukanda."
42013022	Yiesû waathiîte bwa Njerusaremu, aariûnga na mataûni na ntûûra akîrutanaga antû.
42013023	Muntû ûmwe amûûria, "Mwathani, n'antû baakai bakoonokua kana i baingî?" Yiesû auga,
42013024	"Geragiani mûno kûthûngîra na mwîrîga ûra mûcege. Bara baingî bagaacûûgia kûthûngîra na uu baremwe.
42013025	Îgiita rîgaakinya mwene mûciî ainge mûrango. Na rîra bûkaaya bûkaarûngama nja bwanjîîrie kûringaringa mûrango bûkîmwîraga, 'Mwathani, tûrugûrire.' "Îndî akaabwîra, 'Ntiyî bûra buumîîte!'
42013026	"Abwîra ûgu, bûkîanjîîria kûmwîra, 'Anga tûtaarîyanagîra na tûkanyunyanîra naawe? Anga ûtaarutanaga ntûûraani cietû?'
42013027	"Mwene mûciî akaabwîngatia abwîre, 'Ntibwiyî. Umaani aaga ndî eeyia baba.'
42013028	"Abwîra ûgu bûkîanjîîria kûrîra bûrî na kîeba kîînene mûno bwona Îburaîmu, Isaka, Njakubu, na iroria bionthe birî ûneneeni bwa Ngai, naabi bûtigîîtwe nja.
42013029	Antû bakauma nteere cionthe cia nthîgûrû baaye bakaranîîre amwe ûneneeni bwa Ngai.
42013030	Rîru i rîo bara ba mûthia bagaatuîka ba mbere, ba mbere batuîke ba mûthia."
42013031	Îgiita rîru Yiesû augaga ûgu rîongwa, Abarisai bamwe baaya bamwîra, "Toorooka ûthi n'ûntû Eronde nabangîîte gûkûûragithia."
42013032	Yiesû abeera, "Îthiini bwîre mûkangayia ûyu îmunthî inkwîngatia irundu biithûûku na nkîoranagia. Na wana rûû na aûke nwa bu nkaarûtha, mwanka rîra nkaathiria ngûgî yakwa.
42013033	Nwa mwanka nthi na mbere na rûgendo rwakwa Njerusaremu, n'ûntû gûtiûmbîka kîroria kîûragîrwa bantû angî tatiga Njerusaremu!"
42013034	Yiesû auga, "Biû antû ba Njerusaremu, bûûragîîte iroria na bwaringanga bara Ngai aabûtûmîîre na maiga! I maita magana mbendaga kûbwîthîrania amwe ta ngûkû bûra îîthîranagia tûcwi twa yo îgatûguîkîra na mathabu ma yo, îndî naabi bûkarega!
42013035	Ata rî, ntûûra yenu îgaatigwa îrî îganjo. Na ga nkûbwîra, bûtimbona kaîrî mwanka rîra bûkauga, 'N'ûmûthaarime ûra aayîîte kwa riîtwa rîa Mwathani.' "
42014001	Ntugû îmwe ya Sabatû, Yiesû aathûngîra kûrîa irio nyomba ya mûtongoria ûmwe, Mûbarisai. Antû bara baarî oogo baarîthania n'we bakîenda kwona bûra akaarûtha.
42014002	Ikwarî na muntû ûmwe oogo aayîîtue mûrimo wa kwimba njara na magûrû.
42014003	Yiesû aûria aarimû ba watho na Abarisai, "Watho ibwîtîgîîrîîtie kworania ntugû ya Sabatû kana bûtiîtîgîîrîîtie?"
42014004	Gûtirî we aaria. Yiesû ooria muntû ûyu, amûrekeeria aathi.
42014005	Yiesû aûria, "N'ûû wacienu eegua arî na îng'ooi rîake kana ng'ombe yake îgûîte mûthûrûriini ntugû ya Sabatû, îndî atamîrute na mpwî?"
42014006	Gûtirî we aûmba kûmûcookeria nwa ata.
42014007	Yiesû akwona bûra bara beetîîtwe kîathooni beendaga gûkara mbere itîîni bia gîtîîyo, aatûmîra ngerekano abeera,
42014008	"Ûgeetwa i muntû kîathooni ta kîa wiki, ûtikeende gûkara mbere. Mûgeni ûngî arî na gîtîîyo nkûrûki yaku aûmba kûûya.
42014009	Na aaya, ûra abwîtîîte akaaya akwîre, 'Tanenkera muntû ûyû kaanya akare aaga.' N'îgi mûno ûthiîte gûcûa gîtî kîa nyuma ûkarîra.
42014010	Ûkaaya gwîtwa kîathooni, îthi ûkare nyuma kaingo ûra agwîtîîte aaya akwîthîra ûkari nyuma akûthûkia akwira mbere, na ûgaatîîywa n'antû bonthe bara ûkeegua bûkîrîyanîra na bo.
42014011	Ûra akeeneneithia akaanyithua. Na ûra akeenyithia akaaneneithua."
42014012	Yiesû aacûûba mwene kîatho amwîra, "Waruga irio bia mûthenya kana bia ûgoro, ûtigeete acoore, aruanyûkwe, na antû beenu, kana itonga bia ntûûra yenu, n'ûntû wana bo bagaacooka bagwîte bakûrîe.
42014013	Rîra ûrî na kîatho îtaga nkîa, bionje, ithua, na ntûngi;
42014014	na ûkaathaarimwa n'ûntû bo batirî na gîntû gîa gûkûrîa na kîo. Ngai agakûrîa îgiita rîakinya rîa kûriûkua kwa bara baagîru."
42014015	Muntû ûmwe kîrî babu Yiesû aarîyanagîra na bo akwîgua ûgu amwîra, "Kîthaarimo i kîrî muntû ûra akaarîa mûgaate ûneneeni bwa Ngai!"
42014016	Yiesû amwîra, "Muntû ûmwe naarugire kîatho kîînene mûno eeta antû baingî.
42014017	Îgiita rîgûkinya, aatûma mûruti ngûgî wake aathi kwîra bara beetîîtwe îgiita rîgûkinya ibaaye kîathooni.
42014018	"Îndî wamuntû aarî ûmwîte aanjîîria kweyana gîtûmi gîake gîa kûrega kûthi. Wa mbere auga, 'Kûrî mûnda ndaragûrire na mbuîrîîte nthi gûcuona bûra ûkari. Itû ndekera.'
42014019	"Wa baîrî auga, 'Kûrî ncamba ciakwa îkûmi cia mûraaû ndaragûrire, na mbuîrîîte nthi kûgeria mbona bûra ikûruta ngûgî. Itû ndekera.'
42014020	"Wa bathatû auga, 'Ndî na mwiki. Kwoogu ntiûmba kûûya.'
42014021	"Mûruti ngûgî ûyu aatûmîîtwe aacooka eera mûnene wake bûra antû babu baugire. Mûnene akwîgua ûgu baugire aathûûra mûno. Eera mûruti ngûgî ûyu wake, 'Taumagarûka na mpwî ûthi barabaraani cia taûni, iinene na iiniini wîte nkîa, bionje, ntûngi na ithua.'
42014022	"Mûruti ngûgî ûyu aarûtha ûgu eerîîtwe. Aacooka eera mûnene, 'Nkûrûtha bûra ûkûmbîîrîîte, îndî wana îîndî nyomba îrî na kaanya kaûmba gûkara antû bangî.'
42014023	"Mûnene eera mûruti ngûgî, 'Umagarûka kaîrî ûthi na barabara na njîra ira igendeete mîankaani ûkinyîîrie wamuntû wonthe ûra ûkoona aaye, kaingo nyomba yûyûra.
42014024	Ga nkûbwîra, gûtirî muntû kîrî bara ndareetîîte akaarûma nwa mbi ya kîatho gîakwa.' "
42014025	Îgiita rîmwe kîrîndî gîa antû ikîathiyanîîtie na Yiesû. Yiesû abacûûba abeera,
42014026	"Gûtirî muntû atuîka mûrutwa wakwa, nwanga akambenda nkûrûki ya bûra eendeete îthe na gina, mwekûrû wake na twana twake, kana aruagina na aaragina, kana bûra eendeete mwoyo wake.
42014027	Muntû atakamata mûtharaba wake aanthingata atiûmba gûtuîka mûrutwa wakwa.
42014028	"Muntû akeenda gwaka nyomba îndaaya, mbere nwa mwanka atare mbia ira ikwendekana kûmîûyûria oone kana arî na cio
42014029	atikaaye kwînjîra mûcingi îrema kûûyûra, antû bamîona bamûthekeera bauga,
42014030	'Eneeni ûyû kaayia aranjîîrîîtie gwaka nyomba aaremwa kûmîûyûria!'
42014031	"Î kana rî, anga kûrî mûnene eetîgîra kûrûa na mûnene ûngî mbere ya aamba gûkara nthî athûgaania bwega oona kana kwaûmbîka akarûa na mûnene ûyu akwenda barûa we arî na acikaarî ngiri mîrongo îîrî, n'we arî na acikaarî ngiri îkûmi?
42014032	Akoona atiûmba ndûa înu, n'antû atûma bakathi kûromba mûnene ûyu ûkiri arî kûraaya, mbere ya bakinyanîîra.
42014033	Kwoogu gûtirî we wacienu aûmba gûtuîka mûrutwa wakwa, nwanga agatiganîria bionthe bira arî na bio."
42014034	"Mwonyo n'ûmwega, îndî ûkathira mûcamo ûtiîkîrîka uu kaîrî.
42014035	Ûkarire ûgu, ûtirî gîtûmi kaîrî n'ûntû ûtigerwa mûndaani ûtuîka mboreo. Nûteeyagwa. Ûra arî na matû neegue."
42015001	Îgiita rîmwe arûngithia ûgooti na eeyia ibaayire kwîgua bûra Yiesû aarutanaga.
42015002	Abarisai na aarimû ba watho baanjîîria kûnung'una bakîûragia, "I mbi îgûtûma muntû ûyû athagaana eeyia na arîyanîra na bo?"
42015003	Yiesû abaa ngerekano îno. Abaûria,
42015004	"Bûrîthûgaania ata? Ûkeegua muntû arî na ng'ondu ciake îgana, îmwe ya cio îkaûra, ntikuuga natiga inu ingî mîrongo kenda na kenda bantû eega akathi gûcûa îra mbûru mwanka rîra akaamîona?
42015005	Akaaya kûmîona amîîkîra ituro akamîkamata akeneete mûno,
42015006	aakinya mûciî ageeta acoore baake na atûûri akabeera, 'Tûkeneereeni tûrî amwe n'ûntû nkwona ng'ondu yakwa îra îkûûrîîte.'
42015007	"Ga nkûbwîra, gîkeno ta gîku i kîo wîgagua kîrî îgûrû rîra mwîyia ûmwe eerira. Wîgagua kûrî na gîkeno ta gîku, kîînene mûno nkûrûki ya kûrî na antû mîrongo kenda na kenda baagîru batarî na ûntû bwa kwîrirîra."
42015008	Yiesû abaa ngerekano îîngî. Abeera, "Î kana rî, kûrî mwekûrû aûmba kwîgua arî na fetha îkûmi, îmwe ya cio yaûra akarega kûmuntia taa athûkia gîciati aciata nyomba amîceria bwega mwanka rîra akaamîona?
42015009	Akaaya kûmîona, eeta acoore na atûûri bonthe akabeera, 'Tûkeneereeni amwe n'ûntû nkwona fetha îra ngûteete.'
42015010	"Ga nkûbwîra, ûgu i ta bu araîka ba Ngai bakenaga mwîyia ûmwe eerira."
42015011	Yiesû aacooka abaa ngerekano îngî kaîrî. Abeera, "Ikwarî na muntû ûmwe aarî na nthaka ciake ciîrî.
42015012	Ûra mûniini eera îthe, 'Baaba, ngaîra into biakwa weendî bira ûraayaga kûngaîra.' Îthe abagaîra.
42015013	"Nyuma ya ntugû inkai nthaka înu yarî niini, yendia into bia yo bionthe yakamata mbia yathi na cio bwa nthîgûrû îngî, kûraaya na mûciî wao. Yenyangia kîra kîonthe yarî na kîo na mantû maathûûku.
42015014	Îkûthiria mbia, nthîgûrû înu yagwatwa i yûûra rîînene mûno. Mûthaka ûyu aanjîîria kûnyamaara.
42015015	Aathi gûcûa ngûgî kwa muntû ûmwe naagu nthîgûrû înu. Muntû ûyu amwaa ngûgî ya kûmûrîîthîria ngûrwe ciake.
42015016	Mûthaka aagwatwa i yûûra mwanka eenda kûrîa makonde mara ngûrwe ciarîaga. Gûtirî muntû aamûrûmagia gîntû gîa kûrîa.
42015017	"Akûthûgaania, aacooka aarîcûkwa. Eebûûria, 'N'aruti ngûgî bagana barî kwa baaba bakûrîa bakabaa na irio bigatigara, naani nwaka nkûgûîra naaga i yûûra!
42015018	Ndîînûka nthi mbîîre baaba, "Baaba, imbîyîîtie kîrî Ngai, na kîrî woû.
42015019	Wana ntiagîrîte gwîtwa mwana waku kaîrî. Itû, aba, nthûkia ta ndî ûmwe wa aruti ngûgî baaku." '
42015020	Kwoogu aûkîîra aanjîîria kwînûka mûciî kwa îthe. "Waarî gataaria mma, îthe akûmwona aayîîte amwîgua kîao. Augia rwîro amûthagaana. Akûmûkinyîîra amûrigicîîria njara, amûcunca.
42015021	"Mwana ûyu amwîra, 'Baaba, imbîyîîtie kîrî Ngai na kîrî woû. Wana ntiagîrîtwe gwîtwa mwana waku kaîrî.'
42015022	"Îthe eeta aruti ngûgî baake. Abeera, 'Îthiini na mpwî bûreete nguo îra nthongi mûno bûmwîkîre. Na bûcooke bûmwîkîre mbete kîara na iraatû magûrû.
42015023	Rîru bûthi bûreete njaû îra noru bûûrage tûrîeni tûkeneere,
42015024	n'ûntû mwana ûyû i taka araarî ûmûkuû aariûka. Naraûrîîte oonara!' Baanjîîria gûkeneera."
42015025	"Mwana wake ûra mûkûrû aarî mûndaani akîrutaga ngûgî. Arî njîraani eenûkîîte, arî akubî na mûciî eegua antû bakiina.
42015026	Eeta mûruti ngûgî ûmwe amûûria, 'N'ata antû bakûrûtha aaga?'
42015027	"Mûruti ngûgî ûyu amwîra, 'Mûruanyûkwe naayire na abaagu akûmûthînjîra njaû îra noru n'ûntû bwa kûmûcookera kaîrî arî mwoyo.'
42015028	"Mûthaka ûyu ûngî eegua ûgu aathûûra, aarega kûthûngîra nyomba înu. Îthe aumagarûka nja kûmwereka athûngîra.
42015029	Mûthaka ûyu eera îthe, 'Ntûîre gûkûrutîra ngûgî mîanka îmingî ngîkwathîkagîra na gûtirî ntugû wampa nwa kabûri nthînja tûrîyanîra na tûkenanîra na acoore baakwa.
42015030	Îndî mwana ûyu waku akûûya we, nyuma ya kwînyangia into na marwaya wamûthînjîra njaû îra noru!'
42015031	"Îthe amwîra, 'Mwana wakwa, tûrî naawe aaga ntugû cionthe na into bibi ndî na bio bionthe i biaku.
42015032	Kwoogu ikwagîrîte kûrûtha kîatho gîkî tûrîyanîra na tûkena tûrî amwe, n'ûntû mûruanyûkwe ûyû i taka arakuîte aariûka. Naraûrîîte oonara.' "
42016001	Yiesû eera arutwa baake, "Gîtonga kîmwe ikîarî na mûruti ngûgî aamûrûngamîîrîîte into biake. Îgiita rîmwe antû baathi beera gîtonga gîku bûra mûrûngamîîri ûyu eenyangagia into biake.
42016002	Mwene into amwîta amûûria, 'N'ata nkwîgua antû bakiuga nûkûrûtha? Ndîenda ûndeetera mûtaratara wa bûra ûtûmangîrîte mbia n'ûntû kuuma îmunthî ngûgî yaku îkûthira.'
42016003	"Mûrûngamîîri ûyu eebûûria, 'N'ata nkûrûtha îîndî n'ûntû mûnene wakwa nakûmbuuta ngûgî? Ntiûmba kûrîma, na i nthoni mûno kûthi nkîrombaga ta nkîa.'
42016004	Îthûgaania rîamûûyîîra, auga, 'Nkûmenya bûra nkaarûtha kaingo antû batua kûngwataga ûgeni mîciî yao ndabuutwa ngûgî.'
42016005	"Eeta eerandû ba mûnene wake bonthe wakîra ûmwe kagiita gaake. Aûria wa mbere, 'N'îrandû rîgana ata ûrî na rîo?'
42016006	"Amwîra, 'Ndî na ndebe îgana rîmwe cia maguta.' "Mûrûngamîîri ûyu amwîra, 'Thûkia karataati kara gakwonania îrandû rîaku ûkare nthî na mpwî wandîke ndebe mîrongo îtaano.'
42016007	"Aacooka aûria mwîrandû ûngî, 'Î woû n'îrandû rîgana ata ûrî na rîo?' "Mwîrandû ûyu amûcookeria amwîra, 'Ndî na nkunea îgana cia ngano.' "Mûrûngamîîri ûyu amwîra, 'Thûkia karataati kara gakwonania îrandû rîaku wandîke mîrongo înana.'
42016008	"Mûnene eera mûrûngamîîri ûyu ataarî mwîtîgua akûrûtha bwega amwe na ûgu, n'ûntû bwa gûtûmîra maûûme maake gwîteethia. Antû ba kîînthîgûrû ibaiyî gûtûmîra maûûme maao rîra bakûrûtha mantû nkûrûki ya antû bara barî na ûmenyo bwa Ngai.
42016009	Na ga nkûbwîra teethagiani antû na ûtonga bwenu bûtume ûcoore, kaingo ûtonga bwenu bwathira bûkaathookua gîkarooni gîa tene na tene."
42016010	"Muntû ûra mwîtîgua na tûmantû tûniini, wana maanene i mwîtîgua na mo. Îndî ûkeegua muntû ti mwîtîgua na tûmantû tûniini, wana maanene ti mwîtîgua na mo.
42016011	Arîo rî, ûkeegua bûtaûmba kûmenyeera into bia nthîgûrû, n'ûû akaabwîtîgia abûnenkere ûtonga bwa mma bwa îgûrû?
42016012	Na ûkeegua bûtiûmba kûmenyeera into bia itha, n'ûû akaabûnenkera into bienu bio biongwa?
42016013	"Gûtirî mûruti ngûgî aûmba kwathîkîra anene baîrî. Nwa mwanka amene ûmwe eende ûyu ûngî, kana eerute gûtûmîkîra ûmwe arege kwîgua ûyu ûngî. Bûtiûmba gûtûmîkîra Ngai na bûtûmîkîra ûtonga."
42016014	Abarisai bakwîgua ûgu, baanjîîria kûthekeera Yiesû n'ûntû ibeendeete mbia.
42016015	Yiesû abeera, "Biû bwîtuîkithagia antû beega kaingo bwonwa n'antû, îndî Ngai naiyî mathûgaania meenu. Mantû mara antû boonaga marî meega, Ngai amoonaga marî maathûûku.
42016016	"Watho bwa Musa na mabuku ma iroria maarutanirwe mwanka rîra Njoana Mûbaatithania aayire. Na kuuma Njoana akûûya, ntheto îmbega ya ûnene bwa Ngai nwa îtûmagîîrua wana îmunthî. Îgiitaani rîrî tûrî na rîo antû barîthûngîra ûneneeni bwa Ngai na taka.
42016017	I ûûthû îgûrû na nthîgûrû kûtherekeria bikaûra kîrî gatemwa nwa kamwe kaniini ka watho kûûra.
42016018	"Muntû ûra acookagia mûka akagûra ûngî, muntû ûyu neegagua akîthûngîîra. Na muntû ûra agûraga mûka ateetwe i mwene, wana we neegagua akîthûngîîra."
42016019	Yiesû eeyana ngerekano îngî. Auga, "Ikwarî na gîtonga kîmwe gîekagîra nguo cia goro mûno, na igîakenagîîra kûrîyaga irio biega ntugû cionthe.
42016020	Na ikwarî na nkîa îmwe yeetagwa Racaarû. Yaûyûrîîtwe mwîrî i maronda na yareetagwa îgatigwa mwîrîgaani wa gîtonga gîku ntugû cionthe.
42016021	Nkîa înu nîeendaga mûno kûrûmua nwa tûng'enyûrû tûra twagwîyaga rîra gîtonga gîku gîkîrîa. Kurû ciayaga ciamwîthîra agu ikamûcûnacûna maronda.
42016022	"Gwakarîkire ûgu, nkîa înu yakua. Îgûkua araîka bamîkamata yathi gûkara amwe na Îburaîmu. Gîtonga kîo gîgûkua kîathikwa, kîathi îcamaarîro.
42016023	Kîrî îcamaarîro ikîanyamaaraga mûno. Kîaraitha îgûrû kîoona Îburaîmu arî kûraaya bakaranîîrîîte amwe na Racaarû.
42016024	Gîtonga gietana kîauga, 'Itû aba, Îburaîmu baaba, mbîgua kîao! Tûma Racaarû ûmwîre atombeke mûthia wa kaara gaake rûûyîîni aaye aandurie rûrîmî, n'ûntû nkwinya i kîrîrîmbî gîkî.'
42016025	"Îburaîmu amwîra, 'Mwana wakwa, ririkana nwonire mawega monthe rîra warî mwoyo Racaarû akîonaga thîîna, îndî îîndî nagûkena ûkînyamaara.
42016026	Na kaîrî, aaga gatîgatî keenu naati kûrî na nkurunga înene mûno bûra gûtarî muntû aûmba kuuma naaga tûrî aaya naagu bûrî, kana auma naagu bûrî aaya naaga tûrî.'
42016027	"Gîtonga gîku kîamwîra, 'Weegua i bu gûkari ûgu, itû aba, tûma Racaarû mûciî kwa baaba,
42016028	athi akaanie aruayia batikaarûthe mantû ta mara ndarûthaga baaya kûthûngîra kînyamaaraani ta gîkî.'
42016029	"Îburaîmu amwîra, 'Aruanyûkwe barî na maandîko ma Musa na ma iroria, ibathoome babaathîkîre.'
42016030	"Gîtonga kîamwîra, 'T'ûgu itû, Îburaîmu baaba, nwanga gûkooneka muntû aumîîte kîrî bara bakuû akathi kîrî bo, rîru i rîo beerira.'
42016031	"Îburaîmu amwîra, 'Ûkeegua batithikîîria baathîkîra maandîko ma Musa na ma iroria batiitindanîra na kwîrira wana muntû akariûka akauma kîrî bara bakuû.' "
42017001	Yiesû eera arutwa baake, "Mantû mara matûmaga antû beeyia matiûra. Îndî muntû ûra areetaga mantû ta mamu akoona thîîna mûno!
42017002	Muntû ta ûyu i kaaba akoogeerwa iiga rîa kûthia nkingo akagerwa îriani bantû atûma nwa ûmwe wa baba baniini beeyia.
42017003	Kwoogu îmenyeereeni mantûûni mara bûkûrûtha! "Mûruanyûkwe akûbîtîria mûkaanie. Na akaaya kwîrira mûrekere.
42017004	Na agakûbîtîria maita maingî ntugû îmwe, na wakîra îgiita agacooka akaaya agakwîra, 'Nkwîrira,' nwa mwanka ûmûrekere."
42017005	Atûmwa beera Mwathani, "Mwathani, twongeere wîtîgio bwetû!"
42017006	Mwathani abeera, "Ûkeegua bûrî na wîtîgio, wana ûkeegua i bûgana gapîndî ka mûtî kara kaniini kîrî mpîndî cionthe, nwa bwîre mûkûyû ta ûyû kûûka ûkagwe îriani na wîbînjîre oogo, na gûgakara woogu."
42017007	Yiesû abaûria, "N'ûû wacienu eegua arî na mûruti ngûgî wa mûnda kana wa kûmûrîîthîria, na aaya ûgoro kuuma ngûgîîni ûkamwîra, 'Ncû îîndî ûkare nthî ûrîe irio'?
42017008	Gûtirî we! Nwanga ûkamwîra, 'Ndugîra irio ndîe. Îkîra nguo ciaku cia ûrugî ûndeetere irio mbambe ndîe na nyue, woû ûgaacooka kûrîa na kûnyua nyumaani.'
42017009	Tika mûruti ngûgî abatîîrue acookerua nkaatho aaruta ngûgî îra abatîîrue kûruta.
42017010	Kwoogu wana biû bwaruta ngûgî ira bûbatîîrue kûruta, ugagaani, 'Tiû tûrî aruti ngûgî batarî nwa ata, tûrîrûtha mantû mara tûbatîîrue kûrûtha monka.' "
42017011	Yiesû akîthi bwa Njerusaremu aakûrûkîîra mwankaani wa Samaria na Gariiri.
42017012	Agûkinya taûni îmwe aakomana na antû îkûmi baayîîtue mûtigiri. Antû babu baarûngama gataaria
42017013	bakiugagîîria na inya, "Yiesû, mwarimû, twîgue kîao!"
42017014	Yiesû akûboona abeera, "Îthiini bûkoonwe i mûthînjîri wa Ngai." Bathiîte na njîra woogu boorua, baathera.
42017015	Ûmwe wa bo akwona akworua, aacooka nyuma akiugagîîria na inya agîkumagia Ngai.
42017016	Eekurumania na ûthiû magûrûûni ma Yiesû, amûcookeria nkaatho. Aarî Mûsamaria.
42017017	Yiesû aûria, "Anga t'antû îkûmi bara mboriirie? Barîkû bara bangî kenda?
42017018	Gûtirî muntû ûngî aracooka gûcookia nkaatho nwa mûgeni ûyû wenka?"
42017019	Yiesû amwîra, "Ûkîîra ûthi, wîtîgio bwaku bûgûtûma wora."
42017020	Abarisai bamwe bakûûria Yiesû rîra ûnene bwa Ngai bûkaaya, Yiesû aabacookeerie abeera, "Ûnene bwa Ngai bûtiiya bûkîonagwa na meetho,
42017021	kana antû bakiugaga, 'Eneeni i bûûbû,' kana 'I bûûra,' n'ûntû wana îîndî bûrî aaga bûrî."
42017022	Eera arutwa baake, "Îgiita rîkaaya bwende kwona Mwana wa Muntû, îndî bûtimwona.
42017023	Kûrî bo bakaabwîra, 'Eneeni n'ûûra aara!', kana 'N'ûyû aaga!' Bûtikaaraithe noogo kana bûbathingata.
42017024	Wata bûra rweni rwenia rwonagwa i bonthe n'ûntû rûmûrîkaga nteere cionthe cia îgûrû, i ta bu kûûya kwa Mwana wa Muntû gûgaakara.
42017025	Îndî mbere, nwa mwanka anyamaare mûno na aregwe n'antû ba nthuke îno.
42017026	"Wata bûra gwakarîkire ntugû cia Nuu, i ta bu gûgaakarîka ntugû ya kûûya kwa Mwana wa Muntû.
42017027	Mbere ya nthîgûrû îkondorua i rûûyî, antû baarîyaga na bakanyua, bakagûrana na bakagûrwa, mwanka rîra Nuu aathûngîîre cabinaani mûguû waya wakondoria nthîgûrû antû bonthe baakua.
42017028	"Na nthîgûrû îgaakara ta îgiita rîa Rooti. Antû baarîyaga na bakanyua, bakagûranîra na bakeendanîria into, bakaanda na bagaaka nyomba,
42017029	mwanka ntugû îra Rooti aumire Sondomu. Gwacooka kwaura mbura ya mwanki wa ûbiriti kuuma îgûrû matuuni yaûraga antû bonthe.
42017030	Ûgu i ta bu gûgaakarîka rîra Mwana wa Muntû akaaya.
42017031	"Ntugû înu ûra akeegua atwete rûûgûrû rwa nyomba yake naatagûrûka athûkia into biake nyomba. Na ûra akeegua arî mûndaani, atikaathûgaanie gûcooka mûciî.
42017032	Ririkanaani mwekûrû wa Rooti!
42017033	"Muntû ûra acûaga gwîtûûria mwoyo wengwa agacuaga. Îndî ûra agaakua n'ûntû bwakwa, agaatûûra mwoyo.
42017034	Na ga nkûbwîra, ûtugû bûbu antû baîrî bakeethîîrua bamaami gîtandaani kîmwe, ûmwe athûkue ûyu ûngî atigwe.
42017035	Aka baîrî bakeethîîrua bakîthiagîra amwe, ûmwe athûkue ûyu ûngî atigwe. [
42017036	Antû arûme baîrî bakeethîîrua barî mûndaani, ûmwe athûkue ûyu ûngî atigwe.]"
42017037	Arutwa baake bamûûria, "I na kû mantû mamu magaakarîkîra, Mwathani?" Yiesû abacookeria abeera, "Ara kiimba kîrî noogo nderi igwîyaga."
42018001	Yiesû akîrutana arutwa baake, abaa ngerekano aboonia ibabatîîrue barombaga Ngai ntugû cionthe batakûnoga.
42018002	Abeera, "Ikwarî na njanji aatûîre taûni îmwe ataakuthûkaga Ngai na ataatîîyaga muntû.
42018003	Na ikwarî na mwekûrû ûmwe ntigwa wana we aatûîre taûni înu. Mwekûrû ûyu naathiyaga kwa njanji ûyu akîendaga amwathûrana na mûnthû wake.
42018004	"Njanji aamba aakara bantû a ntugû inyingî gûtarî bu akwenda kûmûrûthîra. Nyumaani eebîîra na nkoro, 'Wana weegua ntikuthûkaga Ngai, kana ntîîya muntû,
42018005	nkaathûrana ntigwa îno na mûnthû wa yo îtige kûndîa kîongo na kûûyaga gwakwa rîonthe!' "
42018006	Mwathani auga, "Îîrutaneeni na mantû ma njanji ûyû ataarî ûmwega.
42018007	Amwe na ûthûûku bwake naagiitire îgamba bwega. Bûtikûthûgaania Ngai agaateethia antû baake bara athuurîîte, bara bamûrîragîra ûtugû na mûthenya? Eengeerie kûbateethia.
42018008	Na ga nkûbwîra, akabaathûrana na mpwî. Îndî rîra Mwana wa Muntû akaaya kuuma îgûrû n'antû bagana akeethîra barî na wîtîgio?"
42018009	Yiesû aatûmîîre ngerekano îno akîaria na antû bara beebîtîgagia i baagîru, bara bamenagîîria bara bangî. Yiesû auga,
42018010	"Antû baîrî ibaathiire nyomba ya Ngai kûromba. Ûmwe aarî Mûbarisai na ûra ûngî aarî mûrûngithia ûgooti.
42018011	Mûbarisai akûrûngama, aaromba na wîkumia auga, 'Ingûgûcookeria nkaatho Ngai n'ûntû niû ntirî mwîyia ta antû bara bangî, kana ta mûrûngithia ûgooti ûûra! Niû ntienagîîria antû nthûkia into biao, ntiîyagia na ntithûngagîîra.
42018012	Niû intîîragîra kûrîa irio n'ûntû bwa maromba ntugû ciîrî wakiumia na inkûrutagîra gîcuncî gîa îkûmi gîa into biakwa.'
42018013	"Mûrûngithia ûgooti we aarûngama gataaria mma, na ataaraitha îgûrû akîromba. Aaringaringire kîbara gîake na kîîthikîîro auga, 'Ngai mbîgua kîao ndî mwîyia!'
42018014	"Ga nkûbwîra, mûrûngithia ûgooti eenûkire arî îthaabuuni rîa antû bara baagîru kîrî Ngai nkûrûki ya Mûbarisai ûyu, n'ûntû muntû ûra akeeneneithia nakaanyithua. Na ûra akeenyithia akaaneneithua."
42018015	Antû bamwe ibaareeteete twana kîrî Yiesû, kaingo aturîîkîîra njara atûthaarima. Îndî arutwa baake baanjîîria kûbakaania.
42018016	Yiesû eeta twana tûthi kîrî we. Eera arutwa baake, "Tigaani twana tûûye kîrî niû. Bûtigaatûrigîîrie n'ûntû ûnene bwa Ngai i bwa bara bakari ta twana tûtû.
42018017	Na mma ga nkûbwîra, ûra atathûkia ûnene bwa Ngai na wîtîgio ta bwa kaana kaniini atithûngîra ku."
42018018	Mûtongoria ûmwe Mûyaundi aûria Yiesû, "Mwarimû ûmwega, n'ata ndûtha nkathi mwoyooni wa tene na tene?"
42018019	Yiesû amûûria, "I kî n'ûntû ûkûmbîta ûmwega? Gûtirî we mwega tatiga Ngai wenka.
42018020	Woû nwiyî maathana mara maugîîte, 'Ûtikaathûngîîre,' 'Ûtikaûragane,' 'Ûtikaiye,' 'Ûtigaatuuyanîîre,' 'Tîîyaga abaagu na nyûkwe.' "
42018021	Muntû ûyu amwîra, "Ntûîre mbathîkagîra maathana mamu monthe kuuma ndî mwana."
42018022	Yiesû akwîgua ûgu amwîra, "N'ûntû bûmwe ûtigeerie ûtarûthîîte. Îthi wendie into bionthe bira ûrî na bio ûgaîre nkîa mbia ira bikauma, rîru ûûye ûnthingate. Ûkarûtha ûgu, ûkeegua ûrî na ûtonga bwaku îgûrû."
42018023	Muntû ûyu akwîgua ûgu aathi akîonanagia kîeba n'ûntû naarî na into bingî mûno.
42018024	Yiesû amûraitha athiîte eera arutwa baake, "N'ata kûrî inya bara barî into biingî kûthi ûneneeni bwa Ngai!
42018025	I ûûthû nkamîîra gûkûrûkîîra karinyaani ga cindano kîrî gîtonga kûthi ûneneeni bwa Ngai."
42018026	Antû bakwîgua ûgu baûria, "Anga kûrî we akoonokua?"
42018027	Yiesû abeera, "Bûra bûtaûmbîka kûrûthwa i muntû, nwa Ngai aûmba kûburûtha."
42018028	Petûrû amûûria, "Î tiû tûtigîîte mîciî yetû twakûthingata gûgaakara ata?"
42018029	Yiesû abeera, "Na mma ga nkûbwîra, gûtirî muntû atigîîte mûciî wake, kana mwekûrû wake, kana aruagina, kana aciari baake, kana twana twake n'ûntû bwa ûnene bwa Ngai,
42018030	atakîewa bibu bionthe maita îgana kagiitaani gaka, na kagiita gakaaya akeewa mwoyo wa tene na tene."
42018031	Yiesû eeta arutwa bara baake îkûmi na baîrî gataaria aanjîîria kûbeera, "Îîndî tûthiîte Njerusaremu na twakinya, mantû monthe mara maandîkirwe n'iroria îgûrû rîa Mwana wa Muntû nwa mwanka maûyûre.
42018032	Akaanenkanîrwa kîrî antû batarî Ayaundi bamûnyûrûnte, bamûrumange, na bamûtuîre mata.
42018033	Bakamûringa ibooko na bamûûrage, îndî akaariûka ntugû ya ithatû."
42018034	Arutwa bataaciûkîrwa bamenya mantû mamu Yiesû aaragîîria n'ûntû ibaithîîtwe ûmenyo bûbu.
42018035	Yiesû na arutwa baake barî akubî gûkinya taûni ya Njeeriko, muntû ûmwe aarî ntûngi naakari rûteere rwa njîra akîrombaga antû ûteethio.
42018036	Akwîgua kîrîndî gîkûrûkîîte, eenda kûmenya bûra gwakarîkaga.
42018037	Antû bamwîra, "I Yiesû wa kuuma Nasareethi akûrûkîîte."
42018038	Ntûngi înu yaanjîîria kûmwîta na inya îkiugaga, "Yiesû, Mwana wa mûciî wa Ndaundi, mbîgua kîao!"
42018039	Antû bara baatongoreetie baanjîîria kûmîkaania bakîmîîraga îkire. Yaûkîîria kayû na inya nkûrûki îkiugaga, "Yiesû, Mwana wa mûciî wa Ndaundi, mbîgua kîao!"
42018040	Yiesû aarûngama. Auga, "Ndeeteraani we aaga." Ntûngi înu îgûkinya kîrî Yiesû, Yiesû amîûria,
42018041	"N'ata ûkwenda nkûrûthîra?" Ntûngi înu yamwîra, "Mwathani, ga nkwenda ntua kwona."
42018042	Yiesû amîîra, "Îtua kwona! Wîtîgio bwaku bûgûtûma woora."
42018043	Nthûti weenu muntû ûyu aarî ntûngi aatua kwona, aathingata Yiesû agîkumagia Ngai. Kîrîndî gîkwona ûgu wana kîo gîakaatha Ngai.
42019001	Yiesû naakûrûkîîrîîte Njeriko.
42019002	Ikwarî na muntû aarî oogo eetagwa Cakayo. Aarî mûnene wa arûngithia ûgooti na aarî gîtonga.
42019003	Cakayo neendaga kwona Yiesû, îndî gûtaûmbîkanaga n'ûntû aarî muntû ûmûkubî mûno. Agûcûûgia gûtûrithîîria meetho kîrîndîîni gîa antû ataamwona.
42019004	Akûrega kûmwona, augia rwîro arî mbere ya kîrîndî aatwa mûkûyûûni kaingo amwona n'ûntû Yiesû aakûrûkîîrîîte njîraani înu.
42019005	Yiesû agûkinya agu mûtîîni ûyu, aacûûba îgûrû amwîra, "Cakayo gûrûka na mpwî. Îmunthî nwa mwanka ntuîke mûgeni waku."
42019006	Nthûti weenu Cakayo aagûrûka. Baathi mûciî wake barî na Yiesû amûgwata ûgeni akeneete mûno.
42019007	Antû baingî bakwona ûgu, baanjîîria kûnung'una bakiugaga, "Ka atuîkire mûgeni mûciî wa mwîyia?"
42019008	Cakayo aarûngama eera Mwathani, "Mwathani, raitha wone nkîgaîra nkîa nucu ya ûtonga bwakwa. Na weegua kûrî muntû ntunyîîte gîntû gîake na njîra îtaagîrîte, nkamûrîa kîo maita mana."
42019009	Yiesû amwîra, "Îmunthî antû ba mûciî ûyû bûkwonokua, n'ûntû igûkwonekana wabu i mwana wa rûrîîyo rwa Îburaîmu atûîre nyomba îno.
42019010	Mwana wa Muntû aayire gûcûa antû bara baûrîîte aboonokia."
42019011	Antû bathikîîrîîtie mantû mamu, Yiesû aathi na mbere kûbaarîria agîtûmagîra ngerekano. Na n'ûntû aarî akubî gûkinya Njerusaremu, antû baathûgaanagia ûnene bwa Ngai bûrî akubî mûno. Yiesû abaa ngerekano akîbaruta mathûgaanioni mamu baarî na mo.
42019012	Abeera, "Ikwarî na muntû ûmwe aarî îgweta aathiîte nthîgûrû îngî yarî kûraaya na kwao atuîkithua mûnene acooka.
42019013	Mbere ya athi, eeta aruti ngûgî baake îkûmi. Bonthe abaa mbia iganeene. Abeera, 'Wamuntû nakabaitanie mbia inu ndabwa, mwanka rîra ngacooka.' Rîru aathi.
42019014	"Antû ba nthîgûrû yao bataamwendaga. Baatûma antû bamûthingatia ntûmwa îkuuga batikwenda atuîka mûnene wao.
42019015	"Muntû ûyu agûtuîkithua mûnene aacooka kwao kaîrî. Aaruta watho auga eetîrwe aruti ngûgî bara aatigîîte aagaîra mbia, amenye baita îra boonire na cio.
42019016	Mûruti ngûgî wa mbere aaya amwîra, 'Ndabaitaniirie mbia ira wannenkeere maita îkûmi.'
42019017	"Mûnene wake amwîra, 'I bwega mûno, ûrî mûruti ngûgî ûmwega. Na n'ûntû ûgûtuîka mwîtîgua na biikai, ngûgûtuîkithia mûnene ûkaathaga taûni îkûmi, kîrî kîewa.'
42019018	"Mûruti ngûgî wa baîrî aaya. Amwîra, 'Mûnene, mbaitanîîtie mbia ira wannenkeere maita mataano.'
42019019	"Mûnene amwîra, 'Ngûgûtuîkithia mûnene, ûkaathaga taûni itaano.'
42019020	"Wa bathatû we akûûya, amwîra, 'Mûnene, mbia ciaku ira wannenkeere n'ino. Ndaciaigire bwega, n'ino igana wabûra wannenkeere igana.
42019021	Indagûkuthûkire n'ûntû woû ûrî muntû atarî kîao. Ûthûkagia bira bitarî biaku na ûkethaga bira ûtaanda.'
42019022	"Mûnene amwîra, 'Woû ûrî mûruti ngûgî ûmûthûûku! Ngaakûgiitîra îgamba kûringana na mîgambo yaku îra waria wengwa. Weegua waiyî ntirî kîao, nthûkagia bira bitarî biakwa, na nkethaga ara ntaanda,
42019023	i mbi îîndî n'ûntû ûtaambaigîra cio mbanki, kaingo ndaaya nthûkia irî na baita?'
42019024	Mûnene eera antû bara baarî agu bamûtunye mbia inu aarî na cio banenkere ûra ooneete baita maita îkûmi.
42019025	"Antû babu bamwîra, 'Mûnene, akaanenkerwa mbia na ingî arî na cio maita îkûmi!'
42019026	"Mûnene abacookeria abeera, 'Ga nkûbwîra, ûra arî na gîntû nkamwongeera. Îndî ûra gûtarî kîo arî na kîo, wana gîîkai kîra arî na kîo nagaatunywa.
42019027	Anthû baakwa na bo bara batireendaga ntuîka mûnene wao bareeteeni aaga bûbaûrage nkîonaga!' "
42019028	Yiesû akûthiria kwaria mantû mamu, aathi na mbere na rûgendo, athiîte Njerusaremu.
42019029	Arî akubî gûkinya gataûni geetagwa Bethipage na kangî geetagwa Bethania, Karîmaani ka Mîceituuni, aatûma arutwa baake baîrî baathiyaga barî mbere.
42019030	Abeera, "Îthiini gataûni gaka karî mbere aaga, na bwakinya oogo bûkoona kayaû ka îng'ooi kathaîkîîtwe gataakamata muntû. Bûthaûre ko bûreete.
42019031	Na ûra akaabûûria i kî n'ûntû bûgûkathaûra, bûmwîre, 'I Mwathani arî bata na ko.' "
42019032	Arutwa babu baathi beethîra mantû makari wata bûra Yiesû aabeerîîte.
42019033	Bakîthaûra kang'ooi gaku, eene ko babaûria, "I kî n'ûntû bûkûthaûra kayaû gaku?"
42019034	Arutwa babacookeria babeera, "I Mwathani agûkeenda."
42019035	Baareetera Yiesû ko. Bamwarîra tûbuuti twao mûgongo wa ko, Yiesû aakarîra.
42019036	Athiîte agatwete, antû bamwarîra tûbuuti twao barabaraani.
42019037	Agûkinya akubî na Njerusaremu, mûtûndûrûkooni wa barabara îra yayîrîîte Karîmaani ka Mîceituuni, arutwa baake bonthe baakena, baakaatha Ngai na tûyû twa îgûrû n'ûntû bwa biama bia inya bionthe bira boonire akîrûtha.
42019038	Baugaga, "N'ûmûthaarime mûnene ûra aayîîte kwa riîtwa rîa Mwathani! Ûkiri ibwîgue bûrî îgûrû na ûkumio kîrî Ngai!"
42019039	Abarisai bamwe baarî kîrîndîîni gîku gîa antû beera Yiesû, "Mwarimû, kaania arutwa baaku ûbeere bakire!"
42019040	Yiesû abacookeria abeera, "Ga nkûbwîra, wana baba bagakira, maiga mama magaatûmîîria."
42019041	Yiesû arî akubî gûkinya Njerusaremu aagera meetho mbere oona taûni înu, amîîgua kîao. Aanjîîria kûrîra
42019042	akiugaga, "Ûtakîîgua ikûûmbîka ntugû ya îmunthî ûkamenya mantû mara magaakûreetera ûkiri! Îndî na rîo ûtimenya n'ûntû ûrî ûmwithe mo.
42019043	Îgiita rîgaakinya anthû baaku bagûkîmbe nteere cionthe wage a kuumîîra.
42019044	Bagaakwomoranga na bacooke baûrage antû bara batûîre ndeni. Na gûtirî iiga rîgaatigwa rîtûûganîîrîîte na rîra rîngî, n'ûntû ûtiiyî kana gaka i ko kaanya kara Ngai aakwete ga kwonoka!"
42019045	Yiesû aathi nyomba ya Ngai eengatia antû ku bonthe bara baagûranagîra na beendanagîria
42019046	akîbeeraga, "Kwandîkîîtwe Maandîkooni Maatheru, 'Nyomba yakwa îgeetagwa nyomba ya kûndombera,' îndî biû bûmîtuîkithîîtie 'îkurungu rîa kwîbithaga aamba'!"
42019047	Wakîra ntugû Yiesû aathiyaga nyomba ya Ngai kûrutana antû. Athînjîri bara banene ba Ngai, aarimû ba watho na atongoria ba antû ibeendaga kûmûûraga.
42019048	Îndî batoona kaanya n'ûntû antû baakaraga bathiûrûkîîrîîte Yiesû rîonthe akîbarutanaga. Antû bateendaga gûkûrûkîrwa i katheto nwa kamwe.
42020001	Ntugû îmwe Yiesû naarutanaga antû akîbatûmagîîria ntheto îmbega nyomba ya Ngai. Athînjîri bara banene ba Ngai, aarimû ba watho, amwe na akûrû bangî baaya kîrî we. Bamwîra,
42020002	"Tatwîre ara ûrutîîte watho bwa kûrûtha mantû mama ûkûrûtha. N'ûû akwete bu?"
42020003	Yiesû abacookeria abeera, "Wana niû ka mbûûrieni."
42020004	Abaûria, "I kû Njoana aarutîîte watho bwa kûbaatithania? I kuuma kîrî Ngai kana i kuuma kîrî muntû?"
42020005	Baanjîîria kwîrana, "Twamwîra, 'I kuuma kîrî Ngai,' agaatûûria, 'I kî aabu n'ûntû bûtaamwîtîgia?'
42020006	Twamwîra, 'I kuuma kîrî muntû,'... arî, tiga! Kîrîndî gîgatûûraga na maiga n'ûntû antû bonthe ibeetîgîîtie Njoana aarî kîroria."
42020007	Kwoogu beera Yiesû, "Tûtiiyî."
42020008	Yiesû abeera, "Wana niû ntibwîra ara ndutîîte watho bwa kûrûtha mantû mama nkûrûtha."
42020009	Yiesû eera antû ngerekano îno. Auga, "Kagiita kamwe ikwarî na muntû aarîmîîte mûnda wake aanda ncabiibû. Rîru aakomborithania mûnda ûyu aathi rûgendo aakara îgiita rîraaya.
42020010	"Îgiita rîa maketha rîgûkinya, muntû ûyu aatûma mûruti ngûgî wake kîrî antû babu aakomborithîîtie mûnda. Eera mûruti ngûgî ûyu wake athi amûgîîrîre bira biarî biake makethaani mamu kûringana na bûra baagwatanîrîte na antû babu. Mûruti ngûgî ûyu agûkinya, antû bara baakomboreete mûnda ûyu bamûgwata bamûtura. Bamwîngatia aacooka atarî na gîntû.
42020011	Mwene mûnda aatûma ûngî kaîrî. Wana we agûkinya, antû babu bamûtura, bamûrûtha mantû maathûûku, bamwîngatia aacooka atarî na gîntû.
42020012	Mwene mûnda aacooka aatûma mûruti ngûgî ûngî, wa bathatû. Îndî wana we bamûtonyanga, bamwîngatia mûndaani.
42020013	"Mwene mûnda eebûûria, 'N'ata nkûrûtha?' Auga, 'Ga ntûme mwana wakwa wengwa ûra mbendeete mûno, baûmba kûmûtîîya!'
42020014	"Antû babu bakwona mwana wa mwene mûnda beerana, 'Ûyû n'we mwene rûgai. Tûmûûrageeni kaingo rûgai rûtuîka rwetû!'
42020015	Bamûgwata baathi bamûûragîra ome ya mûnda." Yiesû abaûria, "Bûrîthûgaania mwene mûnda akaarûtha ata?"
42020016	Yiesû abeera, "Akaathi athirie antû babu, akomborithie antû bangî mûnda wake." Antû bakwîgua ûgu, bauga, "Irû! Ngai teethia ûntû bûbû bûtigaatuîkîke!"
42020017	Yiesû abaraitha, abaûria, "Anga bûtaathooma bûra kwandîkîîtwe Maandîkooni Maatheru? 'Iiga rîra rîongwa aaki baaregire, îîndî i rîo rîtuîkîîte rîa koona.'
42020018	Muntû wonthe ûra akaagwîra iiga rîrî nakaunîkanga tûcuncî tûcuncî. Na ûra rîkaagwîra rîrî rîo irîkaamûthithira."
42020019	Aarimû ba watho na athînjîri bara banene ba Ngai bakwîgua ngerekano înu, baamenya i bo Yiesû aatemagia. Baanjîîria gûcûa bûra bakîmûgwata warîo, îndî baakuthûka kîrîndî.
42020020	Kwoogu atongoria baanjîîria gûcûa kaanya ga kûgwatithia Yiesû. Baatûma athigaani kûûria Yiesû biûria bia kûmûtega na bio beetuîkithîîtie n'antû baagîru. Beendaga kwîgua bûra agaacookia biûria kaingo boona bwa kûmûthitanga na bu kîrî ngabana wa Rooma, amûgwata.
42020021	Athigaani babu beera Yiesû, "Mwarimû, itwiyî waragia bûra kwagîrîte na ûrutanaga bûra kwagîrîte. Ûtiendagîîra bamwe ûmena bara bangî, na ûrutanaga bûra bungwa mantû ma Ngai makari.
42020022	Twîre weegua itwagîrîtwe tûrûngaga ûgooti kîrî Kaisaarî kana tûtiagîrîtwe?"
42020023	Yiesû aamenya ûûme bwao. Abeera,
42020024	"Tamboniani ciringi înu." Abaûria, "Ûthiû bûbû i bwa ûû? Na riîtwa rîrî i rîa ûû?" Bamûcookeria bamwîra, "Bionthe i bia Kaisaarî."
42020025	Yiesû abeera, "Kwoogu nenkagîraani Kaisaarî into biake. Na Ngai n'we mûnenkagîreeni bira birî biake."
42020026	Bataûmba kûmûtega na rwaria rwake rûru aariirie antû bakîîgagua. Baarigara mûno n'îcookio rîake, baakira ki.
42020027	Asandukai bamwe baathi kîrî Yiesû. Na wîtîgio bwa Asandukai n'atî, gûtiûmbîka muntû ûmûkuû ariûka. Bakûthi beera Yiesû,
42020028	"Mwarimû, Musa aatwandîkîîre watho atwîra, 'Muntû akagûra mûka, îndî agakua mbere ya bagîa na kaana, mûruagina nabatîîrue athûkia mûka ûyu aciarîra mûruagina mbeû.'
42020029	Kwa ngerekano, kagiita kamwe ikwarî na nthaka mûgwanja cia muntû ûmwe. Ûra mûkûrû akûgûrana, aakua atatigîîte mbeû.
42020030	Mûruagina ûra aamûkinyîîte mûgongo aathûkia mûka ûyu. Îndî wana we aakua atarî mbeû.
42020031	Wa bathatû akûthûkia mûka ûyu, wana we aakua atakûrî gûtiga mbeû. Bonthe barî mûgwanja baathûkagia mûka ûyu wabagîkuyaga batagûtiga mbeû
42020032	mwanka mûka ûyu n'we aakua mûthiani."
42020033	Asandukai babu baûria Yiesû, "Îîndî rî, rîra antû bakaariûkua mûka ûyu agaatuîka wa ûû n'ûntû ingî nthaka inu cionthe irî mûgwanja iciamûgûrîîte?"
42020034	Yiesû abacookeria abeera, "Antû ba nthîgûrû îno ibagûranaga,
42020035	îndî rîra antû bakaariûkua batiigûrana kana bagûrwa.
42020036	Ûkeegua bakari ta araîka ba îgûrû na batiûmba gûkua kaîrî n'ûntû bo ûkeegua barî aana ba Ngai bariûkîîtue bauma gîkuûni.
42020037	Mantû ma kûriûkua gwa antû bakuû na mo, wana Musa naandîkîîte bwega bantû ara agweteete mantû ma gakando kara gaakanaga mwanki. Bantû agu kwandîkîîtwe atî Ngai augire, 'Niû ndî Ngai wa Îburaîmu, Isaka na Njakubu.'
42020038	Kwoogu we ti Ngai wa bara bakuû. I Ngai wa bara barî mwoyo, n'ûntû kîrî we bonthe babu barî mwoyo."
42020039	Aarimû bamwe ba watho bamwîra, "Mwarimû, ûkuuga bwega!"
42020040	Na kuuma rîru gûtirî we waciao aaûmîîria kûmûûria kîûria kîngî.
42020041	Yiesû abaûria, "N'ata antû baûmba kuuga Kîrîstû i mwana wa Ndaundi?
42020042	Îbukuuni rîa Cabuurî, Ndaundi we wengwa augîîte, 'Mwathani Ngai neerire Mwathani wakwa, "Kara nthîgûrû rûteere rwakwa rwa ûrîo,
42020043	mwanka ntuîkithie anthû baaku ûkinyo bwa magûrû maaku." '
42020044	Ûkaaya kwîgua Ndaundi we wengwa arîmwîta 'Mwathani', n'ata îîndî Kîrîstû aûmba gûtuîka mwana wake?"
42020045	Antû bonthe bathikîîrîîtie, Yiesû eera arutwa baake,
42020046	"Îmenyeereeni kîrî aarimû ba watho. Beendaga kûthi beekîrîte nguo indaaya na gûkeethagua n'antû na gîtîîyo baarîîkana na bo. Beendaga gûkara itîîni bia mbere bia gîtîîyo rîra barî masinagoogiini. Na baathi biathooni beendaga gûkara ara arî gîtîîyo.
42020047	Beenagîîria ntigwa bakairîîra into. Na rîra bakûromba, beendaga kûromba maromba maaraaya bakîenda antû boona. Îgamba rîao ûkeegua rîrî rîthûûku nkûrûki!"
42021001	Yiesû aaraithîîria oona bûra itonga biarutaga mbia bigîîkagîra îthandûkûûni rîra rîethîranagîrua biewa nyomba ya Ngai.
42021002	Oona ntigwa îmwe nkîa yaruta tûcerecere twîrî.
42021003	Yiesû eera arutwa baake, "Na mma ga nkûbwîra, ntigwa îno nkîa îkûruta mbia inyingî nkûrûki ya bara baaruta bonthe.
42021004	N'ûntû bara bangî bonthe baaruta biewa bûra barî na cio. Îndî ntigwa îno yo, amwe na ûkîa bwa yo yaruta kîonthe kîra îkwîgwetie."
42021005	Arutwa bamwe ibaugaga bûra nyomba ya Ngai yaakîîtwe bwega na maiga maathongi, na bûra yagemeetue na twiga twa goro tûthongi tûra antû barutagîra Ngai tûrî biewa biao. Yiesû auga,
42021006	"Into bibi bûkwona bionthe, îgiita rîgaakinya wîgue gûtirî iiga rîgaatigwa rîrî îgûrû ya rîra rîngî. Monthe imakaanyagaarua."
42021007	Arutwa babu bamûûria, "Mwarimû, tatwîre i rî mantû mamu magaakarîka, na i mbi îkoonania marî akubî gûkarîka?"
42021008	Yiesû abeera, "Îmenyagîîreeni bûtikeeneerue i muntû n'ûntû antû baingî bakaaya bagîtûmagîra riîtwa rîakwa bakauga i bo Kîrîstû, na bakiugaga, 'Kagiita i gaakinyu!' Bûtikaabathingate.
42021009	Bweegua ndûa ikîrûîgwa na bweegua gacagaca inyingî, bûtikaamake. Nwa mwanka mantû ta mamu meegue marî oogo mbere ya îgiita rîa mûthia rîkinya. Îndî ûyu t'uu mûthiro."
42021010	Yiesû aathi na mbere abeera, "Nthîgûrû îkaarûa na îra îngî, ûnene bûrûe na bûra bûngî.
42021011	Nthîgûrû îkainaina mûno, mayûûra makeegua marî gûntû na gûntû, na ûkeegua kûrî na ndwari inthûûku. Ûkeegua kûrî na mantû maingî ma kûmakania na magegania ma kûrigaria makoonekana kuuma îgûrû.
42021012	"Na mbere ya mantû mamu matuîkîka, bûkaagwatwa bûnyamaarue, bûtuîrwe îgamba masinagoogiini, na bwingîrwe nceera. Bûkairwa kîrî anene na mangabana n'ûntû bwakwa.
42021013	Na gaka ûkeegua karî kagiita keenu keega ga gûkûûyîîra.
42021014	Mbere ya bûgiitîrwa îgamba bûtikeenyamaarie bûgîcûa bûra bûgaacookia.
42021015	Îgiita rîakinya, i niû nkaabwaa ûûme mbwîre bûra bûkauga, bûra anthû beenu batakîûmba kûrega kana bakararia.
42021016	Bûgaakunyanîrwa n'aciari beenu, aruanyûkwe, antû ba mwîrîga wenu, acoore beenu na bamwe beenu bakabûûragithia.
42021017	Antû bonthe bakabûthûûra n'ûntû bwakwa.
42021018	Îndî gûtirî kinya rûtundu rwa biongo bienu rûkaûra.
42021019	Kûûmîîria kwenu gûkoonokia mîoyo yenu."
42021020	Kaîrî Yiesû auga, "Rîra bûkoona Njerusaremu yakîmbwa i njûûrî cia acikaarî, bûmenye kwînyangua kwa yo kûrî akubî.
42021021	Bara ûkeegua barî Njundea, ibakuthûke bathi irîmaani. Bara ûkeegua barî gûku taûni ya Njerusaremu, nwa mwanka baume ku. Na bara na bo ûkeegua batarî naagu taûni, batikaathi noogo.
42021022	Ntugû inu i ntugû cia îkaanûkia, kaingo Maandîko Maatheru maûyûra.
42021023	Eekûrû bara ûkeegua barî barito kana barî na tûgenke twa gwonkia, gîku na ti kînyamaara bakoona kagiita gaku! Antû ba nthîgûrû bonthe bakaagwatwa i kînyamaara kîînene, na Ngai akaboonia bûra bamûthûûrîîtie bûgana.
42021024	Antû bamwe bakaûragîrwa ndûani. Bara bangî bataîgwe bairwe nceera nthîgûrû ingî. Njerusaremu îkaathwa n'antû bangî batarî Ayaundi mwanka rîra îgiita rîao rîkaathira, kûringana na mûbango wa Ngai."
42021025	Yiesû aathi na mbere na kuuga, "Antû bakoona magegania kuumania na riûa, mweri, na nthata. Nthîgûrû cionthe îkaagîa thîîna, antû baage wîrîgîîro n'ûntû bwa gîtuma kîra makûmbî ma rûûyî rwa îria makaaringa.
42021026	Ûguaya na mathûgaanio bikaagirîkia antû baathûgaanîria mantû mara ûkeegua maayîîte gûtuîkîka nthîgûrû. Mainya ma îgûrû makainainua.
42021027	Rîru i rîo antû bakoona Mwana wa Muntû aayîîte na îtu, arî na inya na mwago ûmûnene.
42021028	Rîra mantû mamu magaakarîka, bûrûngame na ûcamba n'ûntû gûkûûrwa kwenu ûkeegua kûrî akubî."
42021029	Yiesû abaa ngerekano abeera, "Tathûkiani ngerekano ya mûkûyû na mîtî îra îngî yonthe.
42021030	Rîra bwonaga mathangû maaririma ibûmenyaga thaano îrî akubî.
42021031	Ûgu i ta bu ûkeegua kûrî rîra bûkoona mantû mamu magîkarîka. Rîra magaatuîkîka bûmenye n'ûnene bwa Ngai bwathengeera.
42021032	"Na mma ga nkûbwîra, mantû mamu monthe magaatuîkîka rûciaro rûrû rûtarî rûthiru.
42021033	Îgûrû na nthîgûrû bikaathira, îndî biugo biakwa bitikooro bithira."
42021034	Yiesû abeera, "Îmenyagîîreeni bûtikaagwatwe ûkombo i mîkarîre îtarî mîega, ntogoona, kana mantû ma nthîgûrû îno. N'ûntû bûkeethûngîria mantûûni ta mamu bûtiikara bwîthuuranîrîte. Ntugû îgaakinya
42021035	îbûkirimanie ta mbea mûtegooni, ta bûra antû ba nthîgûrû bagaakirimanua gûntû kunthe.
42021036	Kwoogu îmenyeereeni na rombagaani magiita monthe, kaingo bûûmba gwota gûkûrûkîîra mantûûni mamu monthe, na kaingo bûûmba gwîtîgîîrîka i Mwana wa Muntû."
42021037	Wakîra ntugû Yiesû aathiyaga nyomba ya Ngai akarutana antû. Ûgoro bwakinya aathiyaga kûraara Karîmaani ka Mîceituuni.
42021038	Rûkîîrî antû bonthe baathiyaga nyomba ya Ngai bakamûthikîîria akîrutana.
42022001	Kîatho kîa mîgaate îtaimbithîîtue gîatigeerie ntugû inkai gîkinya. Ntugû ya mbere ya kîatho yeetagwa Pasaka.
42022002	Athînjîri bara banene ba Ngai na aarimû ba watho ibaacûaga bûra bakîûragithia Yiesû. Bateendaga antû bamenya n'ûntû ibaabakuthûkaga.
42022003	Rîru i rîo Nkoma yathûngîîre Njundas ûra eetagwa Mûcikariota, ûmwe wa arutwa bara îkûmi na baîrî ba Yiesû.
42022004	Njundas aathi kwonana na athînjîri bara banene ba Ngai na anene ba acikaarî bara baakaragia nyomba ya Ngai. Baaranîria bûra akaabateetheeria bagwate Yiesû.
42022005	Baakena baagwatanîra bakamwaa mbia.
42022006	Njundas eetîgîîria, aanjîîria gûcûa kaanya keega ga gûkunyanîra Yiesû antû batakûmenya.
42022007	Ntugû yakinya ya kîatho kîa mîgaate îtaimbithîîtue, rîra kagondu ga kûrîgwa ntugû înu ya Pasaka kaabuîrîîte kûûragwa.
42022008	Yiesû aatûma Petûrû na Njoana abeera, "Îthiini bûgatûthuuranîre biakûrîa bia Pasaka tûrîe."
42022009	Bamûûria, "I kû ûkwenda tûthi kûbithuuranîra?"
42022010	Yiesû abeera, "Bwakinya taûni ya Njerusaremu bûkaarîîkana na muntû akamatîîte nyûngû îrî na rûûyî. Bûmûthingate mwanka nyomba îra akaathûngîra
42022011	bûthûnganîîrie n'we ku, bwîre mwene nyomba înu ûûgû, 'Mwarimû atwîra tûkûûrie ûtwonie kanyomba kara akaarîîra kîatho gîa Pasaka amwe na arutwa baake.'
42022012	Muntû ûyu, mwene nyomba akabwonia kanyomba kaaneene ngorobaani kaathuuranîre kaigwa kîra gîntû. Gûku i ku bûkaathuuranîra kîatho."
42022013	Arutwa babu baathi. Bakûthi mantû monthe maakarîka wabûra Yiesû aabeerîîte. Baathuuranîra kîatho gîa Pasaka.
42022014	Thaa igûkinya, Yiesû na arutwa baake baakara amwe barîa.
42022015	Yiesû abeera, "Indareendeete mûno tûrîyanîra naabi kîatho gîkî mbere ya nkua.
42022016	Na ga nkûbwîra ntiirîa Pasaka ta îno kaîrî, tatiga rîra ûnene bwa Ngai bûkaaya."
42022017	Yiesû akuuga ûgu, aathûkia gîkombe aacookeria Ngai nkaatho. Auga, "Thûkiani bûkînenkanagîîria.
42022018	Na ga nkûbwîra, ntiinyua ndibei kaîrî tatiga rîra ûnene bwa Ngai bûkaaya."
42022019	Aathûkia mûgaate na uu, aacookeria Ngai nkaatho. Aung'enyûrania, aanenkera arutwa baake. Auga, "Ûyû i mwîrî wakwa ûra ûnenkanîrîtwe n'ûntû bwenu. Rûthagaani ûûgû n'ûntû bwa kûndirikanaga."
42022020	Arutwa bakûthiria kûrîa, Yiesû abanenkera gîkombe na kîo. Auga, "Gîkombe gîkî i nthakame yakwa îra îgeetûûrwa n'ûntû bwenu îrî rwano rwa kîrîîkanîro kîîyerû.
42022021	Ûra agaankunyanîra nwa tûkûrîyanîra n'we aaga.
42022022	Mwana wa Muntû agaakua n'ûntû ûgu i bu mûbango wa Ngai ûkari. Îndî ûra akaamûkunyanîra gîku na ti kînyamaara akoona!"
42022023	Arutwa baanjîîria kûûrania, "N'ûû we kîrî tiû akaarûtha ûgu?"
42022024	Arutwa ba Yiesû baanjîîria gûkararania bakîûranagia n'ûû waciao aarî mûnene kîrî bara bangî.
42022025	Yiesû abeera, "Anene ba bara batarî Ayaundi baathanaga na wîkumia. Bara barî na watho bwa kwathana beendaga gwîtwa arûthi bwega.
42022026	Îndî biû bûtibatîîrue bwîgua bûkari ûgu. Ûra mûnene kîrî bara bangî nakare ta we mûniini kîrî bo. Ûra atongoragia bara bangî nakare ta we mûruti ngûgî wao.
42022027	Arîo rî, n'ûû mûnene? N'ûra akaraga meethaani areeterwa irio kana n'ûra abireetaga? Kîrî antû ba nthîgûrû ûra areetagîrwa n'we mûnene. Îndî niû, îîndî tûrî naabi nkari ta mûruti ngûgî wenu."
42022028	Yiesû abeera, "Biû bwîgagua bûrî kîmwe naani rîra ndî mathîînaani.
42022029	Naani imbwete ûnene wata bûra na niû mpeetwe bu i Baaba.
42022030	Tûkaarîyanîra na tûnyunyanîre meethaani îmwe naabi ûneneeni bwakwa. Na bûgaakarîra itî bia ûnene bwathe mîîrîga ya Isiraeri îrî îkûmi na îîrî."
42022031	Yiesû eera Simioni Petûrû, "Simioni, thikîîria! Saitaani abangîîte kûgeria woora ûmwe wacienu aathûrane mwere na maûngû.
42022032	Îndî woû, Simioni, indombeete wîtîgio bwaku bûtikaathire. Nyuma ya kûgerua, weerira wîkîre aruanyûkwe wîru."
42022033	Simioni amwîra, "Mwathani, indîîthuuranîrîte kûthi naawe nceera kana gûkua ûgîkua!"
42022034	Yiesû amwîra, "Ga ngûkwîra, Petûrû, ûtugû bûbû bwa îmunthî, mbere ya ngûkû îkurura ûgankaana maita mathatû."
42022035	Rîru Yiesû aûria arutwa baake, "Nkûbûtûma rîra ndabûtûmire bûtarî na mbeeti, kana mbooro, kana iraatû, kûrî kîo bwaga?" Arutwa bamwîra, "Gûtirî kîo twaga."
42022036	Yiesû abeera, "Îîndî ûra arî na mbeeti ya gwîkîra mbia kana mbooro nakamate. Na ûra atarî na rûyiû neendie îgooti agûre.
42022037	Ga nkûbwîra Maandîko Maatheru mara maandîkîîtwe îgûrû rîakwa nwa mwanka maûyûre, mara maugîîte, 'Aathûkiirue bûmwe na auni watho.' "
42022038	Arutwa bamwîra, "Teene, Mwathani! Aaga tûrî na ndûyiû ciîrî!" Yiesû abeera, "Nithirîre agu!"
42022039	Yiesû auma taûni înu aathi Karîmaani ka Mîceituuni wata bûra aamenyeereetie. Arutwa baake bamûthingata noogo.
42022040	Agûkinya ara aathiîte, eera arutwa baake, "Rombagaani bûtikaagwe magerioni."
42022041	Yiesû akûbeera ûgu aathûkana na bo. Aathiyathiyanga gataaria mma, bantû muntû akîgera iiga rîgakinya. Aaturia maru aaromba Ngai
42022042	akiugaga, "Baaba, ûkeegua wenda, ruta gîkombe gîkî gîa kînyamaara mbere yakwa. Îndî rûtha bûra ûkwenda, ti bûra nkwenda." [
42022043	Mûraîka auma îgûrû aaya amûûmîîria.
42022044	Yiesû naarî na kîeba mûno. Aathi na mbere kûromba Ngai mûno îrûngû rîgîîtîgaga ta bûra nthanta cia nthakame iruaga.]
42022045	Yiesû akûthiria kûromba aarûngama aacooka kîrî arutwa baake. Akûthi eethîra bamaami i kîeba kîra kîabagwete.
42022046	Abaûria, "I kî n'ûntû bûmaami? Ûkîîraani bûrombe bwewa inya ya gûcinda magerio."
42022047	Yiesû akîaragia woogû, kîrîndî gîa antû kîaya gîtongoreereetue i Njundas, ûmwe wa arutwa bara baake îkûmi na baîrî. Aathi kîrî Yiesû kaingo amûcunca.
42022048	Yiesû amûûria, "Njundas! Ûgaacunca Mwana wa Muntû na nûkûmûkunyanîra?"
42022049	Arutwa bakwona bûra kwathiîte gûkarîka, baûria Yiesû, "Mwathani, tûtemange antû baba na ndûyiû?"
42022050	Mûrutwa ûmwe wa Yiesû aatema mûruti ngûgî ûmwe wa mûthînjîri ûra mûnene wa Ngai, amûgiita gûtû kwa ûrîo.
42022051	Yiesû auga, "Tigaani!" Aaringithia gûtû kwa muntû ûyu amworia.
42022052	Yiesû aûria athînjîri bara banene ba Ngai, anene ba acikaarî bara baakaragia nyomba ya Ngai, na akûrû bara baayîîte kûmûgwata, "Ka ndî mûtunyani n'ûntû bwaya kûngwata bûrî na ndûyiû na ncûgûma?
42022053	Tûratindaga naabi nyomba ya Ngai ntugû cionthe na bûtirangwataga. Îndî n'îîndî kagiita keenu karî oogo, ta ko kagiita ka wathani bwa mwindu."
42022054	Antû babu baagwata Yiesû bamwira nyomba ya mûthînjîri ûra mûnene wa Ngai. Petûrû abathingata arî gataaria.
42022055	Bagûkinya baabua mwanki kîaragooni. Petûrû aaya aakaranîîra na bo.
42022056	Mwarî ûmwe aarî mûruti ngûgî wa mûthînjîri ûyu, oona Petûrû akari agu mwankiini. Amûraitha kii, auga, "Wana muntû ûyû ibakûrî na Yiesû."
42022057	Îndî Petûrû aakaana auga, "We, mûka, niû wana ntimwiyî."
42022058	Nyuma ya kagiita gaakai muntû ûngî tatiga mwarî ûyu, oona Petûrû. Amwîra, "Woû ûrî ûmwe wa bara baayaniirie na Yiesû." Petûrû auga, "Arî, niû ntirî wao."
42022059	Nyuma ta ya îthaa rîmwe ûgu, muntû ûngî tatiga ûyu aaremeera na kuuga, "N'ûmma muntû ûyû ibakûrî na Yiesû, n'ûntû wana we i Mûûgariiri!"
42022060	Petûrû amwîra, "Niû wana ntikûmenya bûra ûkuuga!" Petûrû akîaragia woogu, warîru ngûkû yakurura.
42022061	Mwathani aûndûka aaraitha Petûrû kii. Rîru i rîo Petûrû aaûkirwe aaririkana bûra Mwathani aamwîrîîte atî, "Ûtugû bwa îmunthî mbere ya ngûkû îkurura, ûgankaana maita mathatû."
42022062	Petûrû auma nja aarîra na kîeba mûno.
42022063	Bara baakarîîtie Yiesû baanjîîria kûmûnyûrûnta na kûmûringanga
42022064	bakîmûkunîkaga meetho bakamwîra, "Taroria ûtwîre ûra akûringa!"
42022065	Bamwîra mantû maingî mûno bakîmûrumanga.
42022066	Gûgûkea rûûni, kîama gîa akûrû, athînjîri bara banene ba Ngai, na aarimû ba watho baarîîkana amwe. Yiesû aareetwa.
42022067	Bamwîra, "Tatwîre kana i woû Kîrîstû." Yiesû abeera, "Wana ndabwîra bûtimbîtîgia.
42022068	Na ndabûûria kîûria na kîo bûtincookeria.
42022069	Na kuuma îîndî, Mwana wa Muntû agaakara nthîgûrû rûteere rwa ûrîo rwa Ngai, mwene inya."
42022070	Bonthe bamûûria, "Rîru rî, i woû Mwana wa Ngai?" Yiesû abeera, "Nwa woogu bwauga."
42022071	Bauga, "Ga kûrî ûkûûyî bûngî tûkwenda bwa mbi! Tiû twingwa tûkwîgua akiuga na kanyua gaake."
42023001	Gîkundi gîa antû bonthe bara baagambithagia Yiesû bamwira kîrî Piraatû.
42023002	Bamûthitanga bauga, "Twîthîîre muntû ûyû akîrutana antû mantû mataagîrîte akîbeeraga batikaarûnge ûgooti kîrî Kaisaarî. Na ariugaga we n'we Kîrîstû, na i mûnene."
42023003	Piraatû aûria Yiesû, "I woû mûnene wa Ayaundi?" Yiesû amwîra, "Nwa ta ûgu wauga."
42023004	Piraatû eera athînjîri bara banene ba Ngai na kîrîndî kîra kîîngî, "Niû ntikwona mabîtia mara muntû ûyû arûthîîte."
42023005	Bonthe baakinyîîria mantû mamu na inya mûno bauga, "Mantû mara arutanîîte antû ba Njundea yonthe imareeteete thîîna. Aanjîîrie mantû mamu Gariiri na îîndî nwa mo mama areeteete naaga."
42023006	Piraatû akwîgua ûgu, aûria, "Ka muntû ûyû arî wa kuuma Gariiri?"
42023007	Akwîrwa Yiesû aarî wa kuuma rûteere rûra rwathagwa n'Eronde, auga nairwe kîrî Eronde n'ûntû Eronde naarî Njerusaremu kagiita gaku.
42023008	Eronde akwona Yiesû aakena mûno n'ûntû kuumania na bûra eegîîtue, kwa îgiita rîîraaya neendeete mûno kwona Yiesû akîringa kîama.
42023009	Yiesû akwirwa kîrî we, Eronde amûûria biûria biingî. Îndî Yiesû aarega kûmûcookeria.
42023010	Athînjîri bara banene ba Ngai na aarimû ba watho beethîrana agu baatuîrîîra Yiesû na taka.
42023011	Eronde na acikaarî baake baanyûrûnta Yiesû bamûbûthîîria. Bamwîkîra nguo ya goro îndaaya. Eronde auga acookue kîrî Piraatû.
42023012	Kuuma ntugû înu, Eronde na Piraatû baatuma ûcoore n'ûntû ibaameneene mbereeni.
42023013	Piraatû eeta athînjîri bara banene ba Ngai, atongoria, na antû bonthe.
42023014	Abeera, "Bûndeeteere muntû ûyû bwauga nakûrutanaga antû mantû mataagîrîte, îndî nkûmûûria wana biû bûrî oogo, ntiroona mabîtia mara arûthîîte kîrî mantû mara bûmûthitangîrîte.
42023015	Na wana kinya Eronde atiroona mabîtia maake. I ntûma auga nacookue kîrî tiû. Gûtirî bu muntû ûyû arûthîîte bûra bûûmba gûtûma aûragwa.
42023016	Kwoogu nkauga aringwe ibooko mmûrekeerie athi." [
42023017	Rîonthe kagiita ga kîatho gîa Pasaka gaakinya, bwarî wîthîre mûgwate ûmwe athaûragwe.]
42023018	Antû bonthe baugîîria bauga, "Naûragwe! Baraba nathaûrwe!" (
42023019	Kûrî kagiita gîtuma gîaûkîîte taûni ya Njerusaremu. Baraba n'we eengîîre antû baagoma, na aarî mûûragani. Na gîku i kîo gîatûmîîte agwatwa athaîkwa nceera.)
42023020	Piraatû aaria na antû kaîrî akîenda kûrekeeria Yiesû.
42023021	Îndî antû baugîîria bauga, "Mwambe! Mwambe!"
42023022	Rîa mathatû, Piraatû abaûria, "Ka muntû ûyû arûthîîte mabîtia marîkû? Ntikwona bûra arûthîîte bûra bûûmba gûtûma aûragwa! Kwoogu nkauga aringwe ibooko mmûrekeerie athi."
42023023	Îndî amwe noogu kîrîndî kîathi na mbere na kuugîîria na inya mûno gîkiugaga Yiesû nambwe. Baacookeeria ûgu kaîrî na kaîrî, mwanka Piraatû eetîgîîria.
42023024	Piraatû aagiitîra Yiesû îgamba kûringana na bûra antû beendaga.
42023025	Aathaûra ûra antû baugire n'we bakwenda abathaûrîra, ûra aathaîkîîtwe atûmîîte antû baûkia gîtuma, mûûragani. Rîru aanenkanîra Yiesû kûringana na bûra antû beendaga.
42023026	Acikaarî bathiîte kwamba Yiesû baarîîkana na muntû eetagwa Simioni aumîîte mûndaani. Baathûkia mûtharaba wa Yiesû bamûkamatithia arî nyuma yake. Simioni aarî wa kuuma gûntû gweetagwa Kureni.
42023027	Antû baingî mûno baathingata Yiesû. Kîrî bo ikwarî na eekûrû baamûrîragîra barî na kwîthikîîra kûûnene.
42023028	Yiesû aûndûka eera eekûrû babu, "Biû eekûrû ba kuuma Njerusaremu bûtikaandîrîre. Îîrîrîreeni bwingwa na bûkîrîra aana beenu!
42023029	Îgiita rîgaakinya rîra antû bakauga 'I baathaarime eekûrû bara bataagîa na twana. I baathaarime bara bataagîa na twana twa gwonkia!'
42023030	Îgiita rîru, kûrî antû bakeera irîma, 'Tûthiîkeeni!' Na bangî beere tûrîma, 'Tûguîkîreeni!'
42023031	Ûkoona i muntû ûmwagîru akûnyamaara ûûgû rî, î bara batarî baagîru bakaanyamaara bûgana ata?"
42023032	Ikwarî na atunyani baîrî baathiîte kûûragwa Yiesû akîûragwa.
42023033	Bagûkinya bantû eetagwa 'Kîîndî gîa kîongo' baamba Yiesû na atunyani babu baîrî oogo. Mûtunyani ûmwe aarî rûteere rwa ûrîo, ûyu ûngî rwa ûmotho.
42023034	Yiesû aarombera bara baamwambire auga, "Barekere, Baaba! Batikûmenya bûra bakûrûtha." Acikaarî baathûkia nguo cia Yiesû bairingîra kuura boona nguo îra muntû agaacinda, athi n'yo.
42023035	Kîrîndî kîarûngama kîîthaîra mantû. Atongoria ba Ayaundi baanyûrûnta Yiesû bauga, "Naroonokagia bara bangî. Taneebonokie ingî weegua n'we Kîrîstû ûra athuurîîtwe i Ngai."
42023036	Acikaarî bakînyûrûnta Yiesû wana bo baathi bamûkundia ndibei yarî na gana.
42023037	Bamwîra, "Teebonokie ingî weegua ûrî Mûnene wa Ayaundi!"
42023038	Îgûrû rîa kîongo kîa Yiesû agu mûtharabaani ibaaringaringîrîte kabaaû kaandîkîîtwe, "|scÛYÛ I MÛNENE WA AYAUNDI.|d"
42023039	Ûmwe wa atunyani babu aaruma Yiesû amwîra, "Anga ti woû Kîrîstû? Aabu ûteebonokie ûgîtwonokia na tiû!"
42023040	Mûtunyani ûyu ûngî aagondokera ûyu wa mbere akîmûkaania. Amûûria, "Woû ka ûtagûkuthûka Ngai wana weegua twagiitîrwa îgamba bûmwe n'we?
42023041	Rîetû tiû twagiitîrwa kûringana na bûra tûrûthîîte. Îndî we gûtirî ûthûûku arûthîîte."
42023042	Mûtunyani ûyu wa baîrî eera Yiesû, "Wakinya ûneneeni bwaku, ûndirikane!"
42023043	Yiesû amwîra, "Îmunthî ga ngûkwîra, ûkeegua ûrî amwe naani îkenero."
42023044	Kwanjîîria ta mûthenya gatî mwanka thaa kenda, mwindu waruma nthîgûrû înu yonthe.
42023045	Gîtambaa kîra kîagaanîîtie nyomba ya Ngai gîatembûkana maita maîrî.
42023046	Yiesû aagondoka na inya mûno auga, "Baaba, ndaiga mwoyo wakwa ûmenyeeriini bwaku" Akuuga ûgu, aanyaarûka.
42023047	Mûtongoria wa acikaarî akwona bûra gwakarîkire aakumia Ngai. Auga, "Na mma muntû ûyû araarî ûmwagîru!"
42023048	Antû bonthe bara beethîreene oogo bakîona bûra gûgaakarîka bakwona ûgu beenûka bakîringaringaga ibara biao i kîîthikîîro.
42023049	Antû bonthe bara baiyeene na Yiesû na eekûrû bara baamûthingatîîte kuuma Gariiri baacûûbîîrîîtie barûngi gataaria.
42023050	Ikwarî na muntû eetagwa Njosebu wa kuuma gataûni ka Arimathea, gîteere kîa Njundea. Aarî muntû ûmwega na ûmwagîru.
42023051	Aakaraga eeteereete kûûya kwa ûnene bwa Ngai. Aarî ûmwe wa akîama, îndî we ateetîganîîria na mûbango wa akîama bara bangî wa kûûraga Yiesû.
42023052	Muntû ûyu aathi kîrî Piraatû amwîra amwîtîgîîrie athûkie mwîrî wa Yiesû akauthike.
42023053	Njosebu aambûra mwîrî wa Yiesû, acuoga na nkûngû. Aukamata aathûngîria nthikooni yenjîîtwe rwaraani rwa iiga. Nthiko înu îtaathikîîtwe muntû ûngî.
42023054	Kwarî ntugû ya Ncumaa, na Sabatû nîarî akubî kwanjîîria.
42023055	Eekûrû bara baathingatîîte Yiesû kuuma Gariiri baathiyania na Njosebu. Boona nthiko na mwîrî wa Yiesû ûmaamîîtue ku.
42023056	Rîru baacooka mûciî baathuuranîra mîtaa na maguta ma gwaka mwîrî wa Yiesû. Ntugû ya Sabatû baanogoka n'ûntû i bu bwarî watho.
42024001	Rûkîîrî mûno ntugû ya mbere ya kiumia, eekûrû babu baaraûka nthikooni bakamatîîte mîtaa îra baathuuranîrîte.
42024002	Bagûkinya beethîra iiga irîraingiritiirue rîarutwa mûromooni wa nthiko.
42024003	Bakûthûngîra ndeni batoona mwîrî wa Mwathani Yiesû.
42024004	Barûngi waagu barigarîîte i mantû mamu, nthûti îmwe antû arûme baîrî baarûngama akubî na bo beekîrîte nguo ciayicaga mûno.
42024005	Eekûrû babu baagwatwa n'ûguaya beenîka biongo biao. Antû babu babaûria, "I kî n'ûntû bûgûcûa muntû arî mwoyo antûûni baakuû.
42024006	Atirî gûkû nariûkire. Ririkanaani bûra aabwîrire arî Gariiri.
42024007	Aabwîrire, 'Mwana wa Muntû nwa mwanka anenkanîrwe kîrî antû ba meeyia na aambwe mûtharabaani, îndî akaariûka ntugû ya ithatû.' "
42024008	Rîru i rîo eekûrû babu baaririkanire bûra Yiesû augîîte.
42024009	Bakuuma nthikooni baathi beera arutwa îkûmi na ûmwe ba Yiesû mantû mamu na bara bangî bonthe.
42024010	Eekûrû babu baarî Maria Mûmagindari, Njoanina, Maria gina wa Njakubu na bangî. I bo beerire arutwa ba Yiesû mantû mamu.
42024011	Îndî arutwa bakwîrwa ntheto inu n'eekûrû babu boona i cia ûtheri, bataaciîtîgia.
42024012	Petûrû auma agu na rwîro aathi nthikooni. Agûkinya aakuamîîria aaraithîîria ndeni. Akûraithîîria i nguo ira Yiesû oogeetwe na cio oonire cionka. Aacooka kaîrî arigarîîte i bûra gwakarîkîîte.
42024013	Ntugû weenu arutwa bamwe baîrî ba Yiesû ibaathiîte gataûni geetagwa Emaûs. Gataûni gaku kaarî ta mairi mûgwanja kuuma taûni ya Njerusaremu.
42024014	Baathiîte bakîaragia mantû monthe mara maakarîkîîte.
42024015	Bakîaragîîria mantû mamu, Yiesû abagwatagwata baathiyania.
42024016	Ibaamwonire îndî bataamûmenyaga.
42024017	Yiesû abaûria, "N'ata bûthiîte bûkiugaga na njîra?" Arutwa babu baarûngama moothiû maao makîonanagia kîeba.
42024018	Ûmwe wao eetagwa Kiriopas amwîra, "Inkûthûgaania i woû wenka Njerusaremu ûtaiyî mantû mara matuîkîkîîte."
42024019	Abaûria, "Mantû mabi?" Bamwîra, "Mantû mara maratuîkîkire kîrî Yiesû Mûnasareethi. Araarî kîroria kîrî inya înene. Mantû mara ararûthaga na mara araaragia imaroonanagia araumîîte kîrî Ngai na antû ibarakenaga n'we.
42024020	Îndî athînjîri bara banene ba Ngai na atongoria ibaatûmire atuîrwa kûûragwa na njîra ya kwambwa.
42024021	Tûreerîgagîîra n'we agaatûkûûra, tiû Aisiraeri, tuume kîrî anthû beetû. Îîndî îmunthî i ntugû ya ithatû kuuma mantû mamu magûkarîka.
42024022	Eekûrû bamwe bacietû batûrigariirie mûno. Baraûkire nthikooni rûkîîrî mûno,
42024023	na batiroona mwîrî wa Yiesû. Bagûcooka baugire iboonire araîka babeera arî mwoyo.
42024024	Na wana bamwe beetû bakûthi nthikooni beethîîre gûkari wata ûgu eekûrû babu batwîrire. Îndî batiramwona."
42024025	Yiesû abeera, "Biû bûtakîîte mûno n'ûntû bwa kûûmia biongo bienu bûkarega gwîtîgia mantû mara iroria biaroriirie.
42024026	Ga Kîrîstû ataabuîrîîte kûnyamaara i mantû mamu rîru acooka mwagooni wake?"
42024027	Yiesû abataûrîra bûra Maandîko Maatheru maugîîte îgûrû rîake, kwanjîîria na mabuku mara maandîkirwe i Musa na mara monthe maandîkirwe n'iroria.
42024028	Barî akubî gûkinya gataûni gaku baathiîte, Yiesû aakara taka aakûrûkanîîtie.
42024029	Arutwa babu bateendaga athi. Bamwîra, "Raara n'ûntû riûa rîrî akubî kûthûa na igûgûtuga." Yiesû eetîgîîria baaraara.
42024030	Bagûkara meethaani barîa, Yiesû aathûkia mûgaate aacookeria Ngai nkaatho, aung'enyûrania abanenkera.
42024031	Rîru i rîo meetho maao maarancûkire bamûmenya. Bakûmûmenya bataamwona agu kaîrî.
42024032	Baûrania, "Tuuge i kîo n'ûntû nkoro cietû ikûringaga ûra rîra akwaragia naati njîraani agîtûtaûrîra Maandîko Maatheru?"
42024033	Bauma agu thaa wainu baacooka Njerusaremu. Beethîra arutwa bara îkûmi na ûmwe ba Yiesû beethîreene amwe na bara bangî baarî na bo.
42024034	Arutwa babu beethîreene babeera, "I mma Mwathani nariûkire. Noonirwe i Simioni!"
42024035	Arutwa babu baîrî na bo babeera bûra gwakarîkîîte barî njîraani na bûra baamenyangire i Mwathani aarî akîng'enyûrania mûgaate.
42024036	Wabakîaragia mantû mamu, nthûti îmwe boona Yiesû arûngi amwe na bo. Abeera, "Ûkiri bûrookara naabi!"
42024037	Baamaka n'ûntû baathûgaanagia i nkoma yarî.
42024038	Yiesû abaûria, "I mbi yabûmakia? Na i mbi n'ûntû bûtagwîtîgia?
42024039	Raithaani njara na magûrû maakwa bwone i niû ningwa. Ndingithiani bwîgue n'ûntû nkoma îtirî mwîrî na îtirî maîndî ta niû."
42024040	Akuuga ûgu aboonia njara ciake na magûrû.
42024041	Îndî wana rîo bateetîgia n'ûntû bwa bûra baakeneete na bûra baarigarîîte bûgana. Aacooka abaûria, "Bûrî na gîntû gîa kûrîa aaga?"
42024042	Bamûnenkera kînuku gîa îkûyû rîîruge.
42024043	Yiesû aathûkia aarîa bakîonaga.
42024044	Rîru Yiesû abeera, "Mama i mo mantû mara ndabwîraga rîra ndarakaranagia naabi. Rîra ndarabwîraga nwa mwanka mantû maakwa monthe maûyûre mara maandîkîîtwe wathooni bwa Musa, mabukuuni ma iroria, na Cabuurîîni."
42024045	Abaa ûûme bwa kûmenya Maandîko mamu Maatheru.
42024046	Abeera, "Kwandîkîîtwe ûûgû, Kîrîstû akaanyamaarua îndî akaariûka ntugû ya ithatû.
42024047	Na kwa riîtwa rîakwa, kwanjîîria Njerusaremu antû bonthe bagaatûmîîrua mantû ma kwîrira na kûrekerwa meeyia.
42024048	Biû bûrî akûûyî ba mantû mama.
42024049	Na nkabûtûmîra Kîrundu Ûmûtheru, ûra Baaba augire akabwaa. Karaani aaga taûni mwanka rîra bûkeewa inya ya Kîrundu Ûmûtheru."
42024050	Yiesû aathi na arutwa baake kuuma Njerusaremu mwanka Bethania. Bagûkinya aûkîîria njara ciake îgûrû abathaarima.
42024051	Warîo Ngai amwathûrana na bo amwîtithia îgûrû.
42024052	Arutwa baake bamûgonga. Rîru baacooka Njerusaremu bakeneete mûno.
42024053	Îgiita rîao rîra riingî beegagua barî nyomba ya Ngai bakîmûkumagia.
43001001	Kîambîrîriani kîongwa, Kiugo nwa kîarî oogo, na Kiugo nwa gîatûûraga na Ngai, na Kiugo nwa kîarî bûmwe na Ngai.
43001002	Kiugo nwa gîatûûraga na Ngai kîambîrîriani kîongwa.
43001003	Into bionthe biaûmbirwe gûkûrûkîîra kîrî Kiugo n'ûntû gûtirî gîntû nwa kîmwe kîaûmbwa i Ngai, Kiugo atarî oogo.
43001004	Kiugo gîkî i kîo kaumo ka mwoyo. Na mwoyo ûyu n'uu watuîkire werû kîrî antû.
43001005	Werû bûthararaga mwinduuni na mwindu ûtaarobûkîria inya.
43001006	Ngai naatûmire muntû eetagwa Njoana,
43001007	arî mûkûûyî aaya kwîra antû mantû ma werû bûbû, kaingo antû bonthe beetîgia kuumania na ûkûûyî bwake.
43001008	Njoana t'we aarî werû bûbû. We ka aayire arî ta mûkûûyî wa kwîra antû mantû ma werû bûbû.
43001009	Werû bûbû i bu werû bungwa bûra bwarî bûûye nthîgûrû bûthararîre antû bonthe.
43001010	Kiugo naarî nthîgûrû îno, na nthîgûrû yaûmbirwe gûkûrûkîîra kîrî we, îndî nthîgûrû îtaamûmenya we aarî ûû.
43001011	Akûthi kwao antû ba kwao bataamûkeneera.
43001012	Îndî bara bo baamûkeneere bamwîtîgia, naatûmire batuîka aana ba Ngai.
43001013	Babu bo bataatuîka aana ba Ngai na njîra ya gûciarwa ta wîthîre. Bataaciarwa kuumania na kwenda kwa muntû, kana kûringana na mûbango wa muntû. Baaciarirwe gîîkîrundu i Ngai.
43001014	Kiugo gîku i kîo gîatuîkire muntû, aatûûrania amwe naati. Na kuumania na mûkarîre wake itwoonire arî na mwago, mwago wa kîmoomwe kîa Îthe. Aarî na ûtugi bwingî mûno na ûmma bwingî mûno.
43001015	N'we Njoana aakûûyagîîra mantû maake rîra aatûmagîîria akiugaga, "Ûyû n'we ndaaragîîria rîra ndaugaga, 'Ûra aayîîte nyuma yakwa n'we mûnene kîrî niû, n'ûntû we naarî oogo mbere yakwa.' "
43001016	Na n'ûntû bwa wingî bwa ûtugi bwake natûthaarimaga na bu kwa wingî.
43001017	Ngai aatûmîîre Musa kweyana watho, îndî ûtugi na ûmma biareetirwe i Yiesû Kîrîstû.
43001018	Gûtirî muntû oona Ngai na meetho rî kana rî. Ûra aatûmenyithiirie mantû maake i Mwana wake wa kîmoomwe, ûra atarûmûkanaga na Îthe.
43001019	Rîra atongoria ba Ayaundi ba Njerusaremu baatûmire athînjîri ba Ngai na Araawî bathi kûûria Njoana Mûbaatithania n'we ûû,
43001020	Njoana ataarega kûbacookeria. Aabeerire mantû caû, abeera, "Niû ti niû Kîrîstû."
43001021	Na bo bamûûria, "Aabu woû naawe rî, i woû ûû? Kana i woû Eriya?" Njoana abeera, "Arî, ti niû Eriya." Bamûûria, "Ti woû kîroria kîra?" Njoana abeera, "Arî."
43001022	Bamûûria, "Aabu îîndî rî, woû ûrî ûû? Twîre ûrî ûû, n'ûntû kûrî bara batûtûmîîte na ibakwîrîgîîra tûbaa îcookio."
43001023	Njoana aabacookeerie na mîgambo îra kîroria Isaaya aaroririe, abeera, "Niû ndî kayû ka muntû ûra agûtûmîîria rwanda gakiugaga, rûngariani njîra ya Mwathani!"
43001024	Atûmwa babu baatûmîîtwe n'Abarisai
43001025	bamûûria, "Aabu naka ûkûbaatithania na ûtirî Kîrîstû, kana Eriya, kana kîroria?"
43001026	Njoana abeera, "Niû mbaatithanagia na rûûyî. Arî oogo ûmwe wacienu ka bûtamwiyî n'we ûû.
43001027	N'we aayîîte nyuma yakwa, ûra niû ningwa ntaagîrîte nwa wa kûmûtharia rûrigi rwa kîraatû gîake."
43001028	Mantû mama maakarîkîîre Bethania, rûgongo rûra rûngî rwa uumîîro bwa riûa rwa muuro wa Njorondani, naara Njoana aabaatithanagîria.
43001029	Rûûni rwa ntugû înu, Njoana akwona Yiesû aayîîte kîrî we, auga, "Cûûbaani bwone Kagondu ka Ngai kara kathiragia mawîyia ma nthîgûrû!
43001030	Ûyû n'we ndaraaragîîria rîra ndaraugaga, 'Ûra aayîîte nyuma yakwa n'we mûnene kîrî niû, n'ûntû we naarî oogo mbere yakwa!'
43001031	Niû ningwa ntaiyî kana n'we aarî. Ndarabaatithanagia na rûûyî kaingo antû ba Isiraeri bamûmenya n'we ûû."
43001032	Njoana eeyana ûkûûyî bûbû, auga, "Ndoonire Kîrundu amwîndamîîra aumîîte bwa îgûrû akari ta îcea, aatûûrania n'we.
43001033	Mbereeni ntaiyî kana n'we aarî. Ka ndeerirwe i Ngai ûra aantûmire mbaatithanagia na rûûyî, 'Muntû ûra ûkoona eendamîîrwa i Kîrundu kuuma îgûrû atûûranie n'we, ûmenye ûyu n'we akaabaatithanagia na Kîrundu Ûmûtheru.'
43001034	Na wabu indoonire ûgu. Na ga nkûbwîra ûkûûyî bwakwa, ûyû n'we Mwana wa Ngai."
43001035	Rûûni Njoana naarûngi kaîrî na arutwa bamwe baake, baîrî.
43001036	Akwona Yiesû akûrûkîîte, auga, "Cûûbaani bwone! Gaka i ko Kagondu ka Ngai."
43001037	Arutwa babu baîrî bakwîgua ûgu, baathingata Yiesû.
43001038	Yiesû akûûndûka oona arutwa babu bamûthingatîîte. Abaûria, "N'ata bûkwenda?" Bamûcookeria bamûûria, "I kû ûkaraga, Rabai?" (Na Kîîbirania 'Rabai' i ta kuuga 'Mwarimû'.)
43001039	Yiesû abeera, "Ncûûni mbwonie." Arutwa babu bamûthingata boona ara aakaraga. Na n'ûntû kwarî ta thaa kûmi, baakara mwanka gwatuga.
43001040	Ûmwe wa arutwa babu baîrî aarî Enderea, mûruagina wa Simioni Petûrû. Aarî ûmwe wa bara beegiirue ûgu Njoana augire, bakwona Yiesû bamûthingata.
43001041	Ûntû bwa mbere bûra Enderea aarûthire, n'acûire mûruagina Simioni amwîra, "Itwonire Mesia." ('Mesia' tûgîtaûra i ta kuuga 'Kîrîstû' na Kîîngiriki.)
43001042	Enderea aira mûruagina, Simioni, kîrî Yiesû. Yiesû akwona Simioni, amûcûûba kii amwîra, "Woû ûrî Simioni mwana wa Njona, îndî îîndî ûgeetagwa Kebas." ('Kebas' i bûmwe na 'Petûrû' na Kîîngiriki.)
43001043	Rûûni rwa ntugû înu, Yiesû aabanga kûthi Gariiri. Akûthi eethîra muntû eetagwa Piripû noogo. Amwîra, "Nthingata!"
43001044	Piripû aarî wa kuuma kûmwe na Enderea na Petûrû. Baarî ba kuuma taûni yeetagwa Bethisainda.
43001045	Piripû aacûa Nathanieri. Akûmwona amwîra, "Tûkwona ûra Musa aandîkire mantû maake îbukuuni rîa watho, ûra iroria biaandîkire mantû maake. N'we i Yiesû mwana wa Njosebu, kuuma Nasareethi."
43001046	Nathanieri aûria Piripû, "Î Nasareethi! Kûrî gîntû kîega kiuma Nasareethi?" Piripû amwîra, "Tancû wone."
43001047	Yiesû akwona Nathanieri aayîîte, auga, "Na mma, ûyû n'we Mwisiraeri ûra ataaragia ûrongo."
43001048	Nathanieri amûûria, "N'ata wamenyanga?" Yiesû amwîra, "Wana kinya mbere ya Piripû agwîta, ingûkwene ûkari nthî ara ûgûkari rungu rwa mûkûyû."
43001049	Nathanieri amwîra, "Rabai, woû ûrî Mwana wa Ngai na i woû Mûnene wa Isiraeri!"
43001050	Yiesû amûûria, "Ûrîîtîgia n'ûntû bwa gûkwîra inkwonire ûkari rungu rwa mûkûyû? Ûkoona manene nkûrûki ya ûgu."
43001051	Yiesû abeera, "Na mma ga nkûbwîra, bûkoona îgûrû rîarugûka, na araîka ba Ngai bakîîndamaga na bagîîtagîîria gûkûrûkîîra kîrî Mwana wa Muntû."
43002001	Aûkeeni ikwarî na kîatho kîa wiki taûni yeetagwa Kana, nthîgûrû ya Gariiri. Gina wa Yiesû naarî kîathooni gîku.
43002002	Yiesû na arutwa baake kinya bo ibaarî beete.
43002003	Ndibei îkûthira, gina wa Yiesû amwîra, "Bakûthiria ndibei."
43002004	Yiesû amwîra, "N'ata ûkûmbûûrangia, mwekûrû? Kagiita gaakwa ti gakinyu."
43002005	Gina wa Yiesû eera bara baagaagûranaga, "Bûrûtheeni wabûra akaabwîra."
43002006	N'ûntû bwa wîthîre bwa kîîndini ya Ayaundi bwa kwîtheria, ikwarî na nyûngû ithanthatû cia maiga. Na weemwe ya cio îkîûyûrua na rita ta îgana rîmwe.
43002007	Yiesû eera babu baagaagûranaga, "Ûyûriani nyûngû rûûyî." Baûyûria nyûngû inu rûûyî mwanka rûrera.
43002008	Rîru Yiesû aacooka abeera, "Îîndî taani bwirîre mûgîîki." Bakwirîra mûgîîki,
43002009	aacama eegua i ndibei yarî. We ataamenyaga naara yaumîîte, îndî bara bo baagaagûranaga ibaiyî. Eera mûgûrani,
43002010	"Antû bonthe baambaga gûkundia antû ndibei îra mbega mûno. Rîra baanyua baagania, rîru i rîo îra îtarî mbega bwega îreetagwa, îndî woû ûrîgaigîîte îra mbega mwanka îîndî."
43002011	Yiesû aaringire kîama gîkî kîa mbere taûniini yeetagwa Kana, nthîgûrû ya Gariiri, oonania mwago wake na arutwa baake bamwîtîgia.
43002012	Nyumaani Yiesû aathi bwa Kaperinaumu barî na gina, aruagina, na arutwa baake, baakarakaranga noogo bantû a ntugû inkai.
43002013	Ntugû ya kîatho gîa Pasaka îgûkara gûkinya, Yiesû aathi Njerusaremu.
43002014	Akûthûngîra nyomba ya Ngai eethîra antû ku bakîendanagîria na bakîgûranagîra ng'ombe, ng'ondu, na macea mara ma mîciî. Na ikwarî na antû baakari nthî ku bagîkûûranagia mbia.
43002015	Yiesû aînda mûcarica, aakuthakuthia ng'ondu na ng'ombe ciauma ku cionthe. Aakuûrania meetha cia bara baakûûranagia mbia, mbia cianyagaara.
43002016	Eera bara beendagia macea, "Rutaani mama gûkû! Bûtigaatuîkithie nyomba ya Baaba thoko!"
43002017	Akuuga ûgu arutwa baake baaririkana Maandîko Maatheru mara maugîîte, "Ingûkua i wendo bwa nyomba yaku."
43002018	Ayaundi beera Yiesû, "Tatwonie kîama kîra gîgaatûma twîtîgia ûrî na inya kuuma kîrî Ngai ya kûrûtha ûntû ta bûbû."
43002019	Yiesû abacookeria abeera, "Bûkoomborania nyomba îno ya Ngai, nkamîaka kaîrî yûyûre na ntugû ithatû."
43002020	Ayaundi bamwîra, "Ûriuga nyomba yaakirwe na mîanka mîrongo îna na îthanthatû ûkamîaka na ntugû ithatû!"
43002021	Nyomba ya Ngai îra Yiesû augagîîra yarî mwîrî wake.
43002022	Kwoogu rîra aariûkire, arutwa baake baaririkana mîgambo înu augîîte, beetîgia Maandîko Maatheru na mantû mara augaga.
43002023	Îgiitaani rîru rîa Pasaka Yiesû aarî Njerusaremu, antû baingî ibaamwîtîgiirie n'ûntû bwa biama bira aaringaga.
43002024	Îndî Yiesû ataabeetîgia n'ûntû gûtirî bu ataiyî bwa muntû.
43002025	Gûtaarî na gîtûmi kîa muntû kûmwîra bûra antû bakari n'ûntû gûtirî ûntû bwao bwa ndeni ataiyî.
43003001	Ikwarî na mûtongoria ûmwe Mûyaundi wa gîkundi kîa Abarisai eetagwa Nikondemu.
43003002	Ûtugû bûmwe aathi kîrî Yiesû amwîra, "Rabai, itwiyî i Ngai agûtûmîîte ûrî mwarimû, n'ûntû gûtirî we arûtha mantû ma kûrigaria ta mara ûrûthaga twanga Ngai arî amwe n'we."
43003003	Yiesû amwîra, "Na mma ga ngûkwîra, twanga muntû agaciarwa îciarwa rîa maîrî, atiûmba kûthi ûneneeni bwa Ngai."
43003004	Nikondemu amûûria, "Kûûmbîka ata muntû ûmûgima aciarwa kaîrî? Kwaûmbîka agacooka nda ya gina agaciarwa kaîrî?"
43003005	Yiesû amûcookeria amwîra, "Na mma ga ngûkwîra, twanga muntû agaciarwa kaîrî na njîra ya rûûyî na ya gîîkîrundu, atiûmba kûthûngîra ûneneeni bwa Ngai.
43003006	Kîra gîciaragwa i muntû gîkari ta muntû. Na kîra gîciaragwa gîîkîrundu gîkari ta Kîrundu.
43003007	Ûtikaarigare i bûra ndakwîra atî, nwa mwanka bûciarwe îciarwa rîa maîrî.
43003008	Ruuo rwerekagîra wanaara rûkwenda. Nûruîgagua, îndî ûtimenyaga ruumaga kû kana rûthiyaga kû. I ta bu gûkari ûgu kîrî ûra acierwe na njîra ya gîîkîrundu."
43003009	Nikondemu amûûria, "N'ata ûntû bûbû bûûmbîkananga?"
43003010	Yiesû amwîra, "Ûtigûciûra ûntû bûbû, mwarimû agana ûûgû wa Isiraeri!
43003011	Na mma ga ngûkwîra, twaragia mara twiyî, na tûkûûyagîîra mara twona, îndî bûtiendaga gwîtîgia ûkûûyî bwetû.
43003012	Weegua mbwîraga mara matuîkîkaga gûkû nthîgûrû na bûtiîtîgagia rî, n'ata bûgeetîgia ndabwîra mantû ma îgûrû?
43003013	Gûtirî ûngî aakinya îgûrû tatiga Mwana wa Muntû ûra aaumire noogo.
43003014	Na wata bûra Musa aûkîîrie njoka rwanda, nwa ta bu Mwana wa Muntû agaûkîîrua,
43003015	kaingo muntû wonthe ûra akaamwîtîgia, oona mwoyo wa tene na tene.
43003016	"N'ûntû bwa bûra Ngai eendire kîrîndî kîa nthîgûrû neeyanire Mwana wake wa kîmoomwe, kaingo ûra wonthe akaamwîtîgia ataûra, îndî oone mwoyo wa tene na tene.
43003017	Ngai ataatûma Mwana wake nthîgûrû aaya kûgiitîra antû îgamba, îndî naaboonokia.
43003018	Ûra amwîtîgagia atirî na îgamba, îndî ûra atamwîtîgagia wana n'ûmûgiitîre îgamba mwanka agu tûrî îîndî, n'ûntû atiîtîgîîtie riîtwaani rîa Mwana wa Ngai wa kîmoomwe.
43003019	Gîtûmi gîa kûgiitîrwa îgamba i kwîgua werû ibwayire nthîgûrû, îndî antû beendeete mwindu bantû a werû n'ûntû mantû mara barûthaga i maathûûku.
43003020	Muntû wonthe ûra arûthaga mantû maathûûku nameneete werû na atienda kuumîra, n'ûntû nakuthûkaga mantû mara arûthaga mamenyekana.
43003021	Îndî ûra we arûthaga bûra kwagîrîte, akaraga werûûni, kaingo antû boona arîrûtha kûringana na kwenda kwa Ngai."
43003022	Nyuma ya ûgu, Yiesû na arutwa baake baathi bwa Njundea, baakarakaranga noogo ma akîbaatithagia antû.
43003023	Kagiitaani wagaku, Njoana wana we naabaatithanagîria bantû eetagwa Aenoni, akubî na Sarimu. Aabaatithanagîria noogo n'ûntû ikwarî na rûûyî rwa kûgana. Antû baakaraga bakîîyaga ababaatithia. (
43003024	Rîru kwarî mbere ya athaîkwa nceera.)
43003025	Arutwa bamwe ba Njoana ibaakararanagia na Mûyaundi ûmwe îgûrû rîa wîthîre bwa kîîndini bwa kwîtheria.
43003026	Arutwa ba Njoana baathi kîrî we bamwîra, "Rabai, muntû ûra wagwetaga, ûra bwarî n'we rûteere rûra rûngî rwa muuro wa Njorondani, wana we nakûbaatithania, na kîrîndî kîonthe i noogo gîkwerekera!"
43003027	Njoana aabeera, "Muntû atiîgua arî na gîntû atarî mwe kîo i Ngai.
43003028	Na biû bwingwa bûrî akûûyî atî indaugire, 'Ti niû Kîrîstû, niû igûtûmwa ndî ûmûtûme mbere ya aaya.'
43003029	Mwiki eegagua arî wa mûgûrani, îndî mûbarûngamîîri, ûra ngûgî yake îrî kûrûngama na kûthikîîria, nakenaga mûno eegua bûra mûgûrani akuuga. Wata ûgu naani i kîo gîtûmîîte mbîgua nkeneete kûthiria.
43003030	Nwa mwanka we athi agîtuîkaga n'we arî gîtûmi, niû nthi ngîtuîkaga ntirî gîtûmi."
43003031	"Ûra arî wa kuuma îgûrû n'we mûnene kîrî bonthe. Ûra arî wa kuuma nthîgûrû n'wa nthîgûrû, na aaragia mantû ma kîînthîgûrû. Ûra aumîîte îgûrû n'we mûnene kîrî bonthe.
43003032	We aaragia mara oona na mara eegua, îndî gûtirî we eetîgagia ûkûûyî bwake.
43003033	Muntû ûra eetîgagia ûkûûyî bwake noonanagia wabu Ngai aaragia ûmma.
43003034	Ûra Ngai atûmîîte aaragia mîgambo ya Ngai, n'ûntû Ngai namweyaga Kîrundu wake wa kûgana.
43003035	Îthe neendeete Mwana, na namwete wathaani bwa kwathaga bionthe.
43003036	Ûra eetîgagia Mwana, arî na mwoyo wa tene na tene. Îndî ûra atamwathîkagîra ationa mwoyo, na akaagiitîrwa îgamba bûûthûûku n'ûntû Ngai akaraga athûûri n'we."
43004001	Mwathani aaya kûmenya Abarisai ibaarî bakwîgua bûra aakuuyagia antû baingî nkûrûki ya Njoana bagatuîka arutwa baake akababaatithia. (
43004002	Îndî ingî ti Yiesû we wengwa aababaatithagia, n'arutwa baake baababaatithagia.)
43004003	Akûmenya ûgu, auma Njundea aacooka Gariiri kaîrî.
43004004	Yiesû naabatîîrue akûrûkîîra nthîgûrû ya Asamaria.
43004005	Aagendeera taûni yeetagwa Sînka, akubî na kîthaka kîra Njakubu aagaîrîr îte nthaka îmwe yake îra yeetagwa Njosebu.
43004006	Kîthima kîa Njakubu kîarî waagu ûgu. Na n'ûntû bwa kûnoga kûra aanogeete i rûgendo, Yiesû aathi aakara nthî waagu rûteere rwa kîo. Kwarî ta thaa thiita.
43004007	Mûka ûmwe Mûsamaria aaya gûtaa rûûyî. Yiesû amwîra amûkundie rûûyî anyue. (
43004008	Arutwa ba Yiesû bataarî oogo, ibaarî bakûthi taûni kûgûra irio.)
43004009	Mûka ûyu Mûsamaria amwîra, "Ûrî Mûyaundi, naani ndî Mûsamaria. N'ata ûkûmbîîranga ngûkundie rûûyî?" (Ayaundi batigîtûmîra into bimwe na Asamaria.)
43004010	Yiesû amwîra, "Ûkeegua nûkûmenya kîewa kîra Ngai aûmba gûkwaa, na n'ûû agûkwîra ûmûkundie rûûyî, nûûria Ngai akwe kîewa gîku na agûkundie rûûyî rwa mwoyo."
43004011	Mûka ûyu amwîra, "Itû, aba, i kû ûkaaruta rûûyî rûru rwa mwoyo ûkûmbîîra? Ntikwona ûrî na gîntû gîa gûtaa na kîo na i bu kîthima gîkî kîrî kîraaya.
43004012	Nûkwenda kûmbîîra i woû mûnene kîrî kîûyûyû gîetû Njakubu, ûra aatûtigîîre kîthima gîkî? We wengwa aanyunyaga rûûyî rwa kîthima wagîkî na aana baake na ûrîîthi bwake."
43004013	Yiesû amûcookeria amwîra, "Muntû ûra anyunyaga rûûyî rûrû atirega kwîgua bûûta kaîrî,
43004014	îndî ûra anyunyaga rûûyî rûra nkundanagia, atiîgua bûûta kaîrî. Rûûyî rûra mmûkundagia rûtuîkaga kînyaka ndeni yake, rûûyî rwa kîo rûkanyenyeaga akoona mwoyo wa tene na tene."
43004015	Mûka Mûsamaria amwîra, "Itû, aba, nkundia rûûyî rûru kaingo nteegua bûûta kaîrî na kaingo ntaaya gûtaa aaga kaîrî."
43004016	Yiesû amwîra, "Îthi wîte mûrûmeegu bûûye n'we."
43004017	Mûka ûyu amwîra, "Niû ntirî mûrûme." Yiesû amwîra, "Ûkwaria mma wauga ûtirî na mûrûme,
43004018	n'ûntû ûgûrîîtwe n'arûme bataano, naka na ûra ûrî n'we îîndî tika wana we arî mûrûmeegu. Bûbu wauga n'ûmma."
43004019	Mûka ûyu eera Yiesû, "Na ûrî kîroria, aba!
43004020	Biûyûûyû beetû tiû Asamaria baagongagîra Ngai kîrîmaani gîkî, îndî naabi Ayaundi buugaga Ngai abatîîrue agongagîrwa Njerusaremu."
43004021	Yiesû amwîra, "Mbîtîgia, mwekûrû, kagiita kaayîîte bûtiigongera Ngai kîrîmaani gîkî, kana Njerusaremu.
43004022	Na rîo gûkîa, biû Asamaria bûgongaga ûra bûtaiyî. Îndî tiû tûgongaga ûra twiyî n'ûntû wonokio bûûyanîîtie na Ayaundi.
43004023	Kagiita ikaayîîte, na gaka i ko kagiita. Bara bakaagongaga Ngai Baaba bûra kwagîrîte bakaamûgongaga na njîra ya gîîkîrundu, na ya mma. Na babu i bo Ngai acûaga bamûgonga.
43004024	Ngai i kîrundu. Bara bamûgongaga nwa mwanka bamûgonge na njîra ya gîîkîrundu na ya mma."
43004025	Mûka ûyu Mûsamaria amwîra, "Imbiyî rîra Mesia ûra eetagwa 'Kîrîstû' akaaya agatuumbûrîra mantû monthe."
43004026	Yiesû amwîra, "Niû nkwaria naawe i niû we."
43004027	Yiesû na mûka ûyu bakîaragîîria agu, arutwa ba Yiesû baakinya. Baarigara mûno bakwîthîra Yiesû akîaria na mûka, îndî gûtirî muntû aûria kîra baaragîîria kana baûria Yiesû kîra gîatûmaga aaria na mûka ûyu.
43004028	Mûka ûyu aatiga nyûngû îra aataîte n'yo rûûyî. Aacooka bwa taûni eera antû,
43004029	"Tancûûni bwone muntû ûngî aambîîra mantû monthe ndarorûtha. Waûmba kwîgua n'we Kîrîstû?"
43004030	Antû bauma taûni baathi naagu Yiesû aarî.
43004031	Kagiitaani gaku i rîo arutwa beeyaga Yiesû irio, bamwîra, "Rabai, itû rûma gantû."
43004032	Îndî Yiesû abacookeria abeera, "Ndî na irio biakwa ka bûtaiyî."
43004033	Arutwa baake baanjîîria kûûrania, "Ka kûrî we amûrûmiirie irio kana?"
43004034	Yiesû abeera, "Irio biakwa i kûrûtha kwenda kwa ûra aantûmire, mwanka nthirie ngûgî îra aampeere.
43004035	Anga bûtiugaga, 'Nyuma ya mîeri îna tûgaaketha?' Îndî ka mbwireeni, raithaani mînda bwega bwone bûra irio biûmîîte bieteereete gûkethwa.
43004036	Agu tûrî mûkethi nakûrîwa ngûgî yake ya gûketha maketha ma mwoyo wa tene na tene, kaingo mwandi na mûkethi bakena bûmwe bonthe.
43004037	Bûra kwîragwa n'wabu kûrî atî, 'Kûrî ûra aandaga na ûra akethaga.'
43004038	Ndabûtûma bûketha maketha bûtaathithinîra. Kûrî bara baathithinîîre mo. Biû ka bûthûkîîtie kuuma ara baatigîîre."
43004039	Asamaria baingî ba taûni înu beetîgia Yiesû n'ûntû bwa gûkûûyîîra kûra mûka ûyu aakûûyîîre auga Yiesû naamwîrire monthe mara aarorûtha.
43004040	Rîru Asamaria babu baayîîte kwona Yiesû, bamwîra atikaathi bakarakarange. Yiesû eetîgîîria baakara ntugû ciîrî.
43004041	Asamaria bangî baingî beetîgia Yiesû bakûmûthikîîria.
43004042	Beera mûka ûyu, "Wabu tûgwîtîgia n'ûntû tûkûthikîîria twingwa, na t'ûntû bwa bûra twîgîîtue ûkiuga. Tûkûmenya na mma muntû ûyû i Mwonokia wa nthîgûrû."
43004043	Nyuma ya ntugû inu ciîrî, Yiesû auma agu aathi bwa Gariiri. (
43004044	Kûrî rîo we wengwa augîîte kîroria gîtirî nkuma kwao.)
43004045	Agûkinya Gariiri, antû ba Gariiri bamûkeneera, n'ûntû kûrî rîo baarî Njerusaremu boona mara monthe aarûthire rîra baarî noogo kîathooni gîa Pasaka.
43004046	Aacooka taûni ya Kana naagu Gariiri, naara aagarûrîîte rûûyî rwatuîka ndibei. Ikwarî na mûnene ûmwe wa thirikaarî aatûîre taûni ya Kaperinaumu. Mûnene ûyu naarî na kaana ga kaîyî kaayîîtue.
43004047	Akwîgua Yiesû naarî akuuma Njundea aaya Gariiri, aaya aûria Yiesû bathi Kaperinaumu akamwoorerie kaana, n'ûntû i ta gûtarî ko kaarî oogo.
43004048	Yiesû amwîra, "Î biû nwanga bûkoona biama na magegania nwa rîo bwîtîgia!"
43004049	Mûnene ûyu amwîra, "Itû, aba, twîndame Kaperinaumu mbere ya gakua."
43004050	Yiesû amwîra, "Na ûkathi mwana waku akaabua." Mûnene ûyu eetîgia mîgambo înu ya Yiesû, aathi.
43004051	Acookeete aarîîkana na aruti ngûgî baake bamwîra, "Mwana waku narabwire."
43004052	Mûnene aûria aruti ngûgî baake rîra rîongwa mwana aabuîte. Bamwîra, "N'îgoro thaa mûgwanja cia mûthenya i rîo karatigire kûbîîyanîra mwîrî."
43004053	Îthe wa kaana gaku aaririkana thaa inu nwa cio ciongwa ira Yiesû aamwîrîîte kaana gaake gakaabua. Kwoogu we na antû ba mûciî wake beetîgia Yiesû.
43004054	Gîku i kîo kîama kîa Yiesû kîa biîrî kîra aaringire kuuma akuuma Njundea aaya Gariiri.
43005001	Nyumaani Yiesû aathi Njerusaremu kîathooni kîa ndini ya Ayaundi.
43005002	Njerusaremu, akubî na mwîrîga weetagwa, 'Mwîrîga wa Ng'ondu,' ikwarî na kîria kîa rûûyî kîarî oogo. Na rûteere rwa kîo igwaakîîtwe rwembea rwa antû kwîyûa rwagaanîîtue maita mataano. Na rwaria rwa Kîîbirania, kîria gîku gîetagwa Bethisatha.
43005003	Antû baingî mûno bateebûmbagîra, bamwe ntûngi, bangî batootaga kûthi na bangî bionje baamaamaga tûnyombaani tûtu twa kwîyûa, bageeteera rûûyî rûtua kwinainua. [
43005004	Kweerîkanaga weegiita na îgiita mûraîka wa Mwathani aayaga kîriani gîku akainainia rûûyî. Kwoogu muntû wa mbere kûthûngîra ku warîra rûûyî rwainaina nooraga ndwari wa yonthe îra eegagua arî n'yo.]
43005005	Ikwarî na muntû ûmwe oogo aatûîre arî kîonje mîanka mîrongo îthatû na înana.
43005006	Yiesû akûmwona amaami agu na aamenya aakarîîte arî ûmwayie kwa îgiita rîgana ûgu, amûûria, "Nûkwenda kwora?"
43005007	Muntû ûyu amwîra, "Niû, aba, ntionaga muntû wa kûnthûngîria kîriani rîra rûûyî rwainaina. Ngîkara gûcûûgia kûthûngîra wîgagua muntû ûngî akûthûngîra."
43005008	Yiesû amwîra, "Rûngama ûthûkie imaamîro biaku ûthi."
43005009	Nthûti weenu muntû ûyu oora. Aathûkia imaamîro biake aathi. Na n'ûntû kwarî ntugû ya Sabatû,
43005010	Ayaundi bakwona muntû ûyu akamatîîte imaamîro bamwîra, "Ka ûtaiyî îmunthî i ntugû ya Sabatû, na watho ibûkûrega wîgua ûkamatîîte imaamîro?"
43005011	Muntû ûyu abeera, "Muntû ûra amboriirie n'we aambîîrire nkamate imaamîro biakwa nthi."
43005012	Ayaundi bamûûria, "N'ûû we ûyu we akwîrire ûgu?"
43005013	Muntû ûyu ataiyî kana i Yiesû aarî n'ûntû Yiesû naarî akwîngîrana na kîrîndî, aathi.
43005014	Nyumaani Yiesû eethîra muntû ûyu nyomba ya Ngai. Amwîra, "Nûkwona îîndî nûbuîte. Tigana na meeyia, weegua t'ûgu ûkoona kînyamaara kîongwa."
43005015	Muntû ûyu auma agu aathi eera atongoria ba Ayaundi i Yiesû aamworeetie.
43005016	Atongoria babu baabanga kûnyamaaria Yiesû n'ûntû bwa kûrûtha ûgu ntugû ya Sabatû.
43005017	Yiesû abeera, "Baaba arutaga ngûgî rîonthe na nwa ta bu na niû nkûrûtha."
43005018	Mîgambo înu ya Yiesû yatûma Ayaundi bathi na mbere nkûrûki gûcûa njîra ya kûmûûraga, na mûno mûno, t'ûntû bwa kûrûtha bûra boonaga bûtaagîrîte kûrûthwa ntugû ya Sabatû, îndî n'ûntû bwa kuuga Ngai n'Îthe, na kuuga ûgu i kwîganaania eeganaanagia na Ngai.
43005019	Yiesû eera Ayaundi babu, "Na mma ga nkûbwîra, gûtirî bu Mwana aûmba kûrûtha arî we na bwake. Aiyî kûrûtha wabûra bunka oonaga Îthe akîrûtha. Bûra Îthe wa Mwana arûthaga i bu Mwana arûthaga.
43005020	Îthe amwonagia monthe mara mongwa we wengwa arûthaga, n'ûntû namwendeete. Na atirî mbarû îîndî, akamwonia mangî maanene nkûrûki ya mama, na biû bûrigare.
43005021	Kwoogu, wata bûra Baaba ariûkagia antû bakuîte akabatuîkithia antû barî mwoyo, nwa ta bu kinya Mwana wake atuîkithagia antû mwoyo bara akwenda.
43005022	Na kaîrî bûmenye ti Baaba agiitanagîra magamba. I Mwana wake anenkerete watho bûbu bunthe,
43005023	kaingo antû bonthe batîîya Mwana bûmwe na bûra bamûtîîyaga arî we Îthe. Kwoogu ûra atatîîyaga Mwana, atitîîyaga Îthe ûra aamûtûmire.
43005024	"Na mma ga nkûbwîra, muntû ûra eegagua ntheto ciakwa na ageetîgia ûra aantûmire, ûyu we arî na mwoyo wa tene na tene. We gûtirî îgamba rîra arî na rîo. Narîîkîîtie kuuma gîkuûni aathûngîra mwoyooni.
43005025	Na mma ga nkûbwîra, kagiita ikaayîîte, na gaka i ko kagiita, rîra bara bakuîte bakeegua kayû ka Mwana wa Ngai, na bara bakeegua bûra akuuga, bagaatûûra.
43005026	Wata bûra Baaba arî we atûmaga antû batûûra mwoyo, nwa ta bu atuîkithîîtie Mwana atûmaga antû batûûra mwoyo.
43005027	Kwoogu namwete watho bwa kûgiitîra antû îgamba n'ûntû we i Mwana wa Muntû.
43005028	"Bûtikaarigare i bûra nkûbwîra. Îgiita irîyîîte bara bonthe bakuû beegue kayû ka Mwana wa Ngai,
43005029	bariûke baume nthikooni. Bara baarûthire bwega bariûke batûûre, îndî bara baarûthire mantû mataagîrîte bakaariûka bagiitîrwe îgamba rîao bûûthûûku mûno.
43005030	Gûtirî bu mbûmba kûrûtha na kwenda gwakwa na bwakwa. Ngiitagîra muntû îgamba kûringana na bûra mbîîragwa. Kwoogu kîrî bûra ngiitaga magamba, ngiitaga ntakûbîtia n'ûntû ntirûthaga bûra nkwenda ndî niû na bwakwa. Ndûthaga kwenda kwa ûra aantûmire."
43005031	Yiesû auga, "Ûkaaya kwîgua ndîkûûyagîîra ningwa bûbu bûtiîtwa ûkûûyî.
43005032	Kûrî ûra arî mûkûûyî, na imbiyî bûra augaga îgûrû rîakwa i bu kûrî.
43005033	"Bwatûmanire kîrî Njoana na naugire bûra kûrî.
43005034	Îndî ingî tika ûkûûyî bwa muntû îgûrû rîakwa bûrî na gîtûmi. Ka ndauga ngwete kaingo bwonokua.
43005035	Njoana aarî ta taa îra yaankanaga îkatharara. Na kûrî kagiita bwonaniirie ibwakeneere werû bwake.
43005036	"Nkûrûki niû ndî na ûkûûyî bûngî bûûnene kîrî ya bûra Njoana eeyanire, n'ûntû mantû mara Baaba aantûmire ndûtha na i mo ndûthaga imoonanagia Baaba naantûmire.
43005037	Na kinya Baaba wengwa ûra aantûmire naankûûyîîre. Îndî tika biû bweegua bûra aaragia kana bwona bûra akari.
43005038	Na bûremagwa kûrikia kiugo gîake n'ûntû bûtiîtîgagia i niû aatûmire.
43005039	Bûcûnkûûnaga Maandîko Maatheru n'ûntû bûthûgaanagia bwarûtha ûgu bûkoona mwoyo wa tene na tene. Naka na Maandîko wamama nwa mo magweteete mantû maakwa,
43005040	îndî amwe na ûgu bûtienda kûûyîra mwoyo.
43005041	"Ntiîtîgîîria gûkumua i muntû niû.
43005042	Biû inkûbûmenya bwega. Imbiyî nkorooni cienu bûtiendeete Ngai.
43005043	Mbûyîîte ndî na watho kuuma kîrî Baaba, îndî bûtirî bata naani. Îndî muntû ûngî akaaya na bwake we wengwa, ûyu n'we wîgua bûrî bata n'we.
43005044	N'ata biû bûmbîtîgangia weegua bûkenaga rîra bûgûkumanîîria bûrî bwingwa bûtagûtindanîra na gûcûa gûkumua i Ngai ûra gûtarî ûngî ta we?
43005045	"Na bûtikaathûgaanieni i niû nkaabuuga kîrî Baaba, mmwîre bûra bûrî bathûûku. Ûra akaabuuga i Musa woora bûtûîre bwîgwetie.
43005046	Ûkaaya kwîgua wabu ibwetîgiirie Musa bwambîtîgia, n'ûntû Musa naandîkire mantû maakwa.
43005047	Kwoogu bûtiîtîgia bûra mbugaga n'ûntû bûtiîtîgîîtie bûra Musa aandîkire."
43006001	Nyumaani Yiesû aaringa aathi bwa rûgongo rûra rûngî rwa îria rîa Gariiri, (rîra kaîrî rîetagwa îria rîa Tiberias).
43006002	Kîrîndî kîînene kîamûthingata noogo, n'ûntû ibaarî bakwona biama bira aaringaga bia kworia aayie.
43006003	Yiesû na arutwa baake baatwa karîmaani, baakara nthî.
43006004	Kîatho kîa Ayaundi gîa Pasaka ikîarî akubî.
43006005	Yiesû akûgera meetho oona mûkondo wa antû ûûyîîte kîrî we. Yiesû aûria Piripû, "I kû tûkaagûra mîgaate tûrûmie antû baba?"
43006006	Yiesû aûriirie Piripû ûgu akîenda kwîgua bûra akauga. Naiyî bûra akaarûtha antû babu baakinya.
43006007	Piripû amûcookeria amwîra, "Wana tûkauga woora muntû nwa acame, nwanga tûtûmîrîte mbia igana ta cia îrîi rîa muntû wa kîbaarûa rîa mîeri îthanthatû!"
43006008	Enderea, ûngî wa arutwa baake, mûruagina wa Simioni Petûrû, eera Yiesû,
43006009	"Aaga kîrî kîrîndî gîkî, kûrî kaîyî karî na mîgaate îtaano ya mûtu wa cayiri na tûkûyû twîrî, îndî gûtirî bu tûteethia."
43006010	Bantû agu ikwarî na nyaki mûno. Yiesû eera arutwa baake, "Îraani antû bakare nthî." Antû baakara nthî. Arûme baarî ta ngiri îtaano.
43006011	Yiesû aathûkia mîgaate înu aacookeria Ngai nkaatho, rîru aanenkanîîria yagaîrwa antû babu bonthe baarî agu. Aathûkia tûkûyû na tu aarûtha woogû. Antû bonthe baarîa wabûra muntû eebîgagua.
43006012	Antû bonthe bakûrîa mwanka babaa, Yiesû eera arutwa baake beethîranie mang'enyûrû mara maatigarire n'ûntû gûtirî kîo eendaga kîûra.
43006013	Arutwa beethîrania ikaabû îkûmi na biîrî bia mang'enyûrû mara maatigarire kuumania na mîgaate înu îtaano ya mûtu wa cayiri îra antû baarîîte baaremwa kûthiria.
43006014	Antû bakwona kîama gîku Yiesû aaringire, baatua kuuga, "Na mma gîkî i kîo kîroria kîra tûreerîgîîrîîte kîîya gûkû nthîgûrû."
43006015	Yiesû akûmenya ibeendaga kûmûgwata kwa inya atakwenda bamûtuîkithia mûnene, aatherekeria bwa irîma wenka.
43006016	Gûgûkinya ûgoro arutwa ba Yiesû beendama bwa îria.
43006017	Baathi baatwa îtarûûni, baanjîîria kûringanîria bacookeete bwa rûgongo rûra baumîîte, bathiîte bwa taûni yeetagwa Kaperinaumu. Gwatuga Yiesû waataaya.
43006018	Ruuo irwabuutanaga na inya mûno, rûûyî rwagîa mîkumbîîrî îmînene.
43006019	Arutwa bakûthi ta mairi ithatû kana inya ûgu, i rîo booneere Yiesû waagu akubî na îtarû aayîîte athiîrîîte îgûrû rîa rûûyî, baamaka.
43006020	Yiesû abeera, "I niû. Tigaani kûmaka."
43006021	Beendaga Yiesû athûngîra îtarûûni. Yiesû akûthûngîra bataakarakaranga batirakinya ara baathiîte.
43006022	Rûûni kîrîndî kîra gîatigirwe rûgongo rûru rûngî kîaririkana ikîoneete îtarû rîmwe oogo îgorooni, na Yiesû ataatwa rîo. Arutwa baake baatwere rîo baathi bonka.
43006023	Matarû mangî maumîîte Tiberias, maaya agu antû baagaagûrîrîtwe na mûgaate ûcookeretue nkaatho i Mwathani.
43006024	Antû babu baagaagûrîîtwe bakwona matarû mamu, baatwa mo baathi bwa Kaperinaumu gûcûa Yiesû noogo, n'ûntû bakûmûcûa agu bataamwona na batoona arutwa baake.
43006025	Bakwîthîra Yiesû naagu Kaperinaumu bamûûria, "Rabai, i rî ûûyire naaga?"
43006026	Yiesû abeera, "Na mma ga nkûbwîra, bûtigûncûa n'ûntû bwa biama, îndî bûrîncûa n'ûntû bwa mîgaate îra bûrarîîre bwabaa.
43006027	Tigaani kwînyamaaria gûcûa irio bira bitakarangaga bitathûûkîîte. Înyamaaragieni na gûcua irio bia mwoyo wa tene na tene bira bitathûûkaga rî kana rî, bira Mwana wa Muntû akaabwaa n'ûntû Baaba noonanîîtie nakûmûkenia."
43006028	Antû bamûûria, "N'ata tûbatîîrue tûrûtha kaingo tûruta ngûgî cia Ngai?"
43006029	Yiesû abacookeria abeera, "Bûra Ngai eenda bûrûtha n'ûûgû--bwîtîgie ûra aantûmire."
43006030	Bamûûria, "I kîama kîbi ûkaaringa twone kaingo tûgwîtîgia? Twîre bûra ûkaarûtha.
43006031	Biûyûûyû bietû ibiarîîre mana rîra baarî rwanda wata bûra Maandîko Maatheru maugaga, 'Naabeere mûgaate wa kûrîa kuuma îgûrû.' "
43006032	Yiesû abeera, "Na mma ga nkûbwîra, ti Musa aabwere mûgaate kuuma îgûrû. Baaba nwa we eeyanaga mûgaate ungwa wa kuuma îgûrû.
43006033	Mûgaate ûra Ngai eeyanaga, n'ûra aumire îgûrû, ûra eeyaga kîrîndî kîa nthîgûrû mwoyo."
43006034	Antû bamwîra, "Aba, tweyage mûgaate ûyu rîonthe."
43006035	Yiesû abeera, "I niû mûgaate wa mwoyo. Ûra aayaga kîrî niû atiîgagua yûûra kaîrî, rî kana rî. Aambîtîgia atiîgagua bûûta kaîrî rî kana rî.
43006036	Îndî anga ntaabwîrire wana weegua ibûmbonaga bûtimbîtîgagia?
43006037	Ûra wonthe Baaba ampeeyaga aayaga kîrî niû na gûtirî rîo nkamwîngatia,
43006038	n'ûntû ntauma îgûrû mbûya kûrûtha kwenda gwakwa, îndî i kwa ûra aantûmire.
43006039	Na kwenda kwa ûra aantûmire na ku, i ntigaate bara ampete, îndî i mbariûkie bonthe ntugû ya mûthia.
43006040	I kwenda kwa ûra aantûmire atî, muntû wonthe ûra akoonana na Mwana na amwîtîgie oone mwoyo wa tene na tene, na naani nkamûriûkia ntugû ya mûthia."
43006041	Ayaundi baanjîîria kûnung'una n'ûntû bwa bûra Yiesû augire we n'we mûgaate ûra waumire îgûrû.
43006042	Baûranagia, "Anga ûyû ti Yiesû, mwana wa Njosebu? Anga îthe na gina t'antû tûkûmenya? Aabu îîndî n'ata agûtwîra akiuga aaga yî, we aumire îgûrû?"
43006043	Yiesû abeera, "Tigaani kûnung'una.
43006044	Gûtirî muntû aaya kîrî niû tatiga arî mûkuuyie i Baaba ûra aantûmire, i rîo naani nkaamûriûkia ntugû ya mûthia.
43006045	Mabukuuni ma iroria kwandîkîîtwe, 'Antû bonthe bakaarutanwa i Ngai.' Muntû wonthe ûra athikagîîria Baaba na akathooma kuuma kîrî we aayaga kîrî niû.
43006046	Tika kûrî we oona Baaba tatiga ûra aumîîte kîrî Ngai.
43006047	Na mma ga nkûbwîra, muntû ûra eetîgagia akoona mwoyo wa tene na tene.
43006048	I niû mûgaate wa mwoyo.
43006049	Biûyûûyû bienu amwe na kûrîa mana rwanda ibaakuire.
43006050	Ûyû n'uu mûgaate ûra uumîîte îgûrû. Muntû akarîa uu atiikua.
43006051	I niû mûgaate ûra ûrî na mwoyo, ûra waumire îgûrû. Muntû ûra akaurîa agaatûûra mwoyo tene na tene. Na mûgaate ûra nkeeyana n'ûntû bwa mîoyo ya kîrîndî kîa nthîgûrû, i nyama cia mwîrî wakwa."
43006052	Yiesû akuuga ûgu Ayaundi baatua gûturania mbaara. Bamwe baûragia, "N'ata muntû ûyû aûmba gûtweyanga nyama cia mwîrî wake tûrîa?"
43006053	Yiesû abeera, "Na mma ga nkûbwîra, twanga bûkarîa nyama cia mwîrî wa Mwana wa Muntû na bûkanyua nthakame yake, bûtiona mwoyo wa tene na tene.
43006054	Îndî ûra we akaarîa nyama cia mwîrî wakwa na anyue nthakame yakwa akoona mwoyo wa tene na tene. Nkamûriûkia ntugû ya mûthia.
43006055	Mwîrî wakwa n'uu irio bia mma na nthakame yakwa n'yo biakûnyua bia mma.
43006056	Ûra arîyaga nyama cia mwîrî wakwa na akanyua nthakame yakwa akaraga ndeni yakwa, na naani nkaraga ndeni yake.
43006057	Baaba ûra aantûmire i mûtûûra mwoyo. N'we atûmîîte wîgua ngaatûûra mwoyo. Na ûra arîyaga nyama cia mwîrî wakwa agaatûûra mwoyo gûkûrûkîîra kîrî niû.
43006058	Ûyû n'uu mûgaate ûra waumire îgûrû. Uu ti ta mana mara biûyûûyû bienu biarîîre na amwe na kûrîa biakua. Ûra akaarîa mûgaate ûyû, we agaatûûra mwoyo tene na tene."
43006059	Yiesû augagîra mantû mamu sinagoogiini Kaperinaumu, akîrutana.
43006060	Baingî ba athingati baake bakwîgua mantû mamu bauga, "Ûrutani bûbû n'ûrutani bûûmo. Bûtiûmbîkana na bu."
43006061	Yiesû atarîmwîre i muntû aamenya wengwa athingati baake ibaanung'unaga. Abaûria, "Ka ndabûthûûria?
43006062	Î bûkoona Mwana wa Muntû agîîtia acookeete naara aarî mbere?
43006063	I Kîrundu wa Ngai eeyanaga mwoyo. Muntû n'wa ûtheri. Mîgambo înu bweegua ndabwîra n'ya gîîkîrundu na n'yo mwoyo.
43006064	Îndî bamwe beenu bûtiîtîgîîtie." (Kuuma mwanjîîrioni Yiesû nwa aiyî bara bataamwîtîgagia na ûra akaamûkunyanîra.)
43006065	Yiesû aathi na mbere na kûbeera, "Na i ntûma mbwîrire gûtirî muntû aaya kîrî niû tatiga Baaba amûnenkanîrîte."
43006066	Kuumania na mantû mamu, baingî ba athingati ba Yiesû baagarûka baatiga kûthiyanagia n'we.
43006067	Yiesû aûria arutwa bara îkûmi na baîrî, "Wana biû ka bûkwenda kûthi?"
43006068	Simioni Petûrû amwîra, "Mwathani, îîndî tûgûtiga tûkathi kîrî ûû ûngî, na i woû ûrî na mîgambo ya mwoyo wa tene na tene?
43006069	Twîtîgîîtie i woû Mûtheru ûra wa kuuma kîrî Ngai, na ûgu i bu twiyî tiû."
43006070	Yiesû aacookia auga, "Ntaabûtaarire bûrî îkûmi na baîrî, îndî ûmwe wenu i nkoma?"
43006071	Yiesû akiuga ûgu aaragia mantû ma Njundas ûra wa Simioni Mûcikariota, n'ûntû wana weegua Njundas aarî ûmwe wa arutwa bara îkûmi na baîrî, naarî agaakunyanîra Yiesû.
43007001	Nyumaani Yiesû aathi gûntû na gûntû nthîgûrû ya Gariiri. Ateendaga kûriûnga Njundea n'ûntû atongoria ba Ayaundi ba noogo ibeendaga kûmûûraga.
43007002	Kîatho kîa Ayaundi kîra beetaga gîa Tûganda ikîarî akubî gûkinya.
43007003	Aruagina ba Yiesû bamwîra, "Uma gûkû ûthi Njundea kaingo athingati baaku boona mantû mara ûkûrûtha.
43007004	Gûtirî muntû arûthaga mantû akiithanagia na akîendaga kûmenyekana. Na n'ûntû kûrî mantû ûkûrûtha, îmenyithanie nthîgûrû yonthe."
43007005	Wana kinya aruagina ba Yiesû bongwa bataamwîtîgagia.
43007006	Yiesû abeera, "Kagiita gaakwa kara kaagîrîte ti gakinyu. Îndî biû kagiita konthe ikaagîrîte.
43007007	Biû gûtirî kîo antû babûmenera, îndî niû ibaameneete, n'ûntû mbeeraga mantû mara barûthaga i maathûûku.
43007008	Biû îthiini kîathooni, îndî niû ntiithi n'ûntû kagiita gaakwa kara kaagîrîte ga kûthi ti gakinyu."
43007009	Yiesû akûbeera ûgu ataathi. Aakarakaranga Gariiri.
43007010	Aruagina bakûthi, i rîo Yiesû n'we aathiire, îndî na witho; ataathi antû bakîmenyaga.
43007011	Atongoria ba Ayaundi ibaamûcûaga naagu kîathooni bakîmûûrithagîria nwa, "Arî kû?"
43007012	Yiesû naamumungagwa mûno i kîrîndî, bamwe bakiugaga i muntû ûmwega, na bangî bakîregaga bakauga i kweneeria eenagîîria antû.
43007013	Îndî gûtirî muntû aûmîîria amûgweta na inya n'ûntû ibaakuthûkaga antû.
43007014	Kîatho kîrî gatîgatî i rîo Yiesû aayire nyomba ya Ngai aanjîîria kûrutana.
43007015	Atongoria ba Ayaundi bakûmûthikîîria baarigara mûno. Baûria, "I kû muntû ûyû amenyerete mantû mama na ataathooma?"
43007016	Yiesû abacookeria abeera, "Ûrutani bûbû nkûrutana ti bwakwa, i bwa ûra aantûmire.
43007017	Muntû ûra arî na wendo bwa kûrûtha bûra Ngai eendaga, akaamenya weegua ndîrutana ûrutani kuuma kîrî Ngai, kana i mantû maakwa na bwakwa.
43007018	Ûra aaragia mantû na bwake n'ûkumio eegagua agîîcûîra. Îndî ûra we acûagîra ûra amûtûmîîte ûkumio, ûyu i muntû wa mma na naagîrîte.
43007019	Musa ataabwere watho na amwe na ûgu gûtirî we wacienu abwathîkagîra? I mbi bûkwenda kûmbûragîra?"
43007020	Kîrîndî kîamûûria, "Nûrî na nkoma? N'ûû akwenda gûkûûraga?"
43007021	Yiesû abeera, "I kîama kîmwe niû ndaringire kîra kîbûrigarîîtie bwinthe,
43007022	îndî biû bûtaanaga kinya ntugû ya Sabatû n'ûntû Musa naugire bûtaanage twana twa twîyî (îndî ingî wana ûkeegua ti Musa aambanîîrie na ûntû bûbû n'ûntû bwambanîîrue na Îburaîmu).
43007023	Îîndî rî, ûkaaya kwîgua mwana we nwa bûtaane kinya ntugû ya Sabatû kaingo bûtauna watho rî, bûrîthûûra i niû i kî ndooria muntû mwîrî unthe ntugû ya Sabatû?
43007024	Tigaani kûthûkagia mantû kûringana na mwonekere wa mo. Giitagaani mantû bûra kwagîrîte."
43007025	Antû bamwe ba Njerusaremu baûria, "Muntû ûyû n'we atongoria bagûcûûgia kûûragithia?
43007026	T'we ûyû îîndî akwaria atakûmaka na gûtirî we akuuga nwa ata? Kana ka atongoria baramenyire wabu n'we Kîrîstû?
43007027	Îndî arî! Itûkûmenya ara muntû ûyû aumîîte. Rîra Kîrîstû we akaaya gûtirî muntû akaamenya kûra akauma!"
43007028	Yiesû athiîte na mbere na kûrutana gûku nyomba ya Ngai, aûria na inya îra nene, "Îbûriuga ibûmbiyî na ibwiyî ara mbumîîte? Ntirî aaga n'ûntû bwakwa. Kûrî ûra aantûmîîte na wabu n'wa mma. Biû bûtimwiyî.
43007029	Îndî niû imwiyî n'ûntû n'we aantûmîîte na mbumîîte kîrî we."
43007030	Antû bamwe beenda kwîngana n'we bamûgwata, îndî gûtirî muntû aamûtonga n'ûntû kagiita gataarî gagûkinya.
43007031	Antû baingî kîrîndîîni gîku beetîgia Yiesû bakîûranagia, "Kîrîstû aaya rî, akaaringa biama biinene nkûrûki ya muntû ûyû?"
43007032	Abarisai bakwîgua antû bakîmumunga Yiesû baagwatanîra na athînjîri bara banene ba Ngai, baatûma akaria ba nyomba ya Ngai bathi kûmûgwata.
43007033	Yiesû auga, "Ntigeerie kagiita gaakai ga kwîgua ndî amwe naabi nkîîya gûcooka kîrî ûra aantûmire.
43007034	Bûgaancûa bûmbage, n'ûntû niû ara ûkeegua ndî, biû bûtiûmba kûthi oogo."
43007035	Atongoria ba Ayaundi baûrania, "I kû muntû ûyû akuuga we nathiîte, na aathi tiû tûkaamûcûa tûmwage? Nakwenda kuuma gûkû athi kûngî kûra Ayaundi barî? Kana i kîrî bara batarî Ayaundi akwenda kûthi?
43007036	N'ata akwenda kuuga akiuga tiû tûkaamûcûa tûmwage, na ara we akeegua arî, tiû tûtiûmba kûthi oogo?"
43007037	Ntugû îgûkinya ya mûthia wa kîatho gîku îra yarî gîtûmi mûno, Yiesû aarûngama auga na inya îra nene, "Muntû ûra akwîgua bûûta naaye kîrî niû anyue rûûyî.
43007038	Na wata bûra Maandîko Maatheru maugîîte, ûra aambîtîgîîtie miuro ya rûûyî rwa mwoyo îkauma nkorooni yake." (
43007039	Yiesû akiuga ûgu aaragîîria mantû ma Kîrundu wa Ngai ûra bara baamwîtîgîîtie baarî bakeewa. Îgiitaani rîru Kîrundu ataakinyîtie rîa kweyanwa, n'ûntû Yiesû ataarî agwîtia îgûrû.)
43007040	Antû bamwe ba babu baarî kîathooni bakwîgua Yiesû auga ûgu, bauga, "Wabu muntû ûyû i kîroria kîra."
43007041	Bangî na bo bauga, "N'we Kîrîstû!" Na kûrî bangî na bo baugaga, "Gûtirî bu Kîrîstû aûmba kwîgua aumîîte Gariiri!
43007042	Anga Maandîko Maatheru matiugaga Kîrîstû akeegua arî wa rûrîîyo rwa Ndaundi, na agaaciarîrwa taûni ya Bethireemu, ara Ndaundi aatûûraga?"
43007043	Kîrîndî kîanjîîria kûgîa na mwathûkano.
43007044	Kûrî bamwe beendaga kûmûgwata, îndî gûtirî muntû aamûtonga.
43007045	Akaria ba nyomba ya Ngai bara baatûmîîtwe kûmûgwata baacooka. Athînjîri bara banene ba Ngai na Abarisai bara baabatûmîîte, babaûria, "I kî n'ûntû bûtiraaya n'we?"
43007046	Babeera, "Mantû mara muntû ûyu akwaria mateeguîka na muntû ûngî!"
43007047	Abarisai babaûria, "Kana wana biû narabweneerie?
43007048	Gûtirî mûtongoria kana Mûbarisai amwîtîgîîtie,
43007049	tatiga antû babu n'ûntû batiiyî bûra watho bwa Musa buugîîte? Ibarî barume."
43007050	Ûmwe wa atongoria babu ba Abarisai eetagwa Nikondemu, (Nikondemu woora aathiire kwona Yiesû kagiita kamwe), aûria,
43007051	"Anga watho bwetû i buugîîte muntû nwa agiitîrwe îgamba ataambîîte kûthikîîrua kûmenyekana bûra arûthîîte?"
43007052	Bara bangî bamûûria, "Ka ûrî wa kuuma Gariiri? Ûtaraithe Maandîkooni Maatheru ûkoona gûtirî kîroria kiumaga Gariiri." [
43007053	Baanyagaarania bonthe, woora muntû eenûka bwa gwake.
43008001	Yiesû aathi bwa Karîma ka Mîceituuni.
43008002	Rûûni rûkîîrî mûno aaraûka nyomba ya Ngai kaîrî. Kîrîndî kîonthe kîamwîthîranîra. Aakara nthî abarutana.
43008003	Aarimû ba watho na Abarisai bamûreetera mûka ûmwe aatuîkîîrîîtue amaami na muntû. Bamûrûngamia mbere yao bonthe.
43008004	Beera Yiesû, "Mwarimû, mûka ûyû eethîîrua warîra rîongwa amaami na muntû.
43008005	Na wathooni bûra Musa aatwere, twîrîîtwe mûka ta ûyu abuîrîîte kûûragwa na maiga. Kana ka woû ûkuuga ata?"
43008006	Baûriirie Yiesû ûgu bakîmûgeria, kaingo boona bwa kwîra atongoria. Yiesû aakuamîîria aandîka nthîgûrû na kîara.
43008007	Bagûkara bakîmûûragia, Yiesû aarûngama bwega. Abeera, "Ûkaaya kwîgua kûrî we wacienu ateeyia, namûgere iiga arî wa mbere."
43008008	Yiesû aakuamîîria kaîrî aandîka nthî na kîara.
43008009	Bakwîgua ûgu, baanjîîria kûthi woomwe kwa ûmwe. Akûrû i bo baarî ba mbere kûthi. Yiesû aatigwa wenka na mûka ûyu arûngi agu.
43008010	Yiesû aarûngama bwega, aûria mûka ûyu, "N'ata ingî bara bagûkûgiitîrîte îgamba baathi?"
43008011	Mûka ûyu amwîra, "Gûtirî we aratigwa, mûnene." Yiesû amwîra, "Wana niû ntikûgiitîra îgamba. Îthi, îndî naawe ûtikeeyie kaîrî."]
43008012	Kagiita kamwe Yiesû eera antû, "I niû werû bwa kîrîndî kîa nthîgûrû. Ûra akaanthingata akeegua arî na werû bwa mwoyo, na atiithiîra mwinduuni kaîrî."
43008013	Abarisai bamwîra, "Ûrîîkûûyîîra wengwa. Kwoogu gûtirî bu ûkuuga."
43008014	Yiesû abeera, "Ga tuuge ndîîkûûyagîîra ningwa, îndî mantû mara mbaragia i ma mma n'ûntû inkûmenya ara mbumîîte na ara nthiîte. Îndî tika biû bûkûmenya ara mbumîîte kana ara nthiîte.
43008015	Biû bûgiitaga mantû gîîantû, îndî niû gûtirî we ngiitagîra îgamba.
43008016	Îndî wana nkauga ngiitîre muntû îgamba, ngiita bûra kwagîrîte, n'ûntû kûrî ûra tûrî n'we. Tûrî na Baaba ûra aantûmîîte.
43008017	Wathooni bwenu kwandîkîîtwe atî, ûkûûyî bwa antû baîrî bûkaaya kûgwatanîra, ûntû bûbu bûrî oogo.
43008018	Niû na bwakwa ndî mûkûûyî wakwa, na mûkûûyî ûra ûngî wakwa, i Baaba ûra aantûmîîte."
43008019	Bamûûria, "Abaagu arî kû?" Yiesû abacookeria abeera, "Bûtimbiyî, na Baaba bûtimwiyî. Ûkeegua bûmbiyî wana Baaba weegua bûmwiyî."
43008020	Yiesû aaragia mantû mamu monthe akîrutana antû nyomba ya Ngai, arî ara tûthandûkû twa kwîthîranîria biewa twarî. Na amwe na ûgu gûtirî muntû aamûgwata n'ûntû kagiita gataarî gagûkinya.
43008021	Kaîrî Yiesû abeera, "Niû inthiîte na bûgaakua na meeyia meenu bûgîncûaga. Naara nthiîte niû, bûtikinya noogo biû."
43008022	Ayaundi bakwîgua ûgu baanjîîria kûûrania, "Nakeebûraga kana n'ûntû agûtwîra naara athiîte tiû tûtikinya noogo?"
43008023	Yiesû abeera, "Biû bûrî ba aaga nthîgûrû, îndî niû ndî wa îgûrû. Biû bûrî ba nthîgûrû îno, îndî niû ntirî wa nthîgûrû îno.
43008024	Na i ntûma nkûbwîra bûgaakua na meeyia meenu. Na weegua bûtiîtîgia ndî ûra nkûbwîra, nwa gûkua bûgaakua na meeyia meenu."
43008025	Bamûûria, "Ka ûrî ûû?" Yiesû abeera, "Woora ndabwîrire, i niû we kuuma wo tene.
43008026	Ndî na maingî mbuga îgûrû rîenu na nwa mbûgiitîre îgamba îgûrû rîa mantû maingî. Îndî ûra aantûmire n'wa mma, na mantû mara mbîîraga antû i mantû mara ndîkîîtie na kwîgua kuumania n'we."
43008027	Bataamenya kana Yiesû aaragîîria îgûrû rîa Îthe.
43008028	Yiesû abeera, "Rîra bûgaûkîîria Mwana wa Muntû, rîru i rîo bûkaamenya ndî ûra nkûbwîra. Na atî, gûtirî ûntû ndûthaga kûringana na bûra nkwenda, mbaragia mantû mara monka Baaba aandutanîîte.
43008029	Tûrî na ûra aantûmire. Atintigîîte ninka, n'ûntû rîonthe ndûthaga bûra bûmûkenagia."
43008030	Rîru Yiesû aaragia antû baingî ibaamwîtîgiirie.
43008031	Yiesû eera bara baamwîtîgagia, "Weegua bûgaakaraga bwîtîgîîtie ûrutani bwakwa, wabu bûrî arutwa baakwa.
43008032	Bûkaamenya ûmma, na ûmma bûkabûruta ûkombooni."
43008033	Bamwîra, "Tûrî ba rûrîîyo rwa Îburaîmu, na gûtirî rîo twatuîka nkombo cia muntû. N'ata aabu ûgûtwîra ûmma bûgatûruta ûkombooni?"
43008034	Yiesû abeera, "Na mma ga nkûbwîra, mwîyia wonthe i nkombo ya wîyia.
43008035	Na nkombo ititûûraga kwa eene rîonthe, îndî mwana wa mûciî ûyu atûûraga kwao rîonthe.
43008036	Kwoogu Mwana agakûruta ûkombooni, wabu ûkauma ûkombooni cwe.
43008037	Imbiyî bûrî ba rûrîîyo rwa Îburaîmu, îndî bûrîenda kûmbûraga n'ûntû bûtiîgagua mantû mara mbûrutanaga.
43008038	Mbaragia mara Baaba aamboneetie, na biû naabi bûrûthaga mara bweegiirue kuumania na abaagu."
43008039	Bamwîra, "Baaba wetû n'Îburaîmu." Yiesû abeera, "Ûkaaya kwîgua wabu bûrî aana ba Îburaîmu, wîgua bûkari ta bûra Îburaîmu aakari,
43008040	na ûtiîgua bûkîendaga kûmbûraga na mbwîrîîte ûmma bûra ndeerirwe i Ngai. Îburaîmu atikîrûtha ûntû ta bûbu!
43008041	Bûrîrûtha mantû wamara mongwa abaagu arûthaga." Bamwîra, "Tiû tûtirî aana ba kîthaka. Baaba wetû i Ngai, na t'ûngî."
43008042	Yiesû abeera, "Ûkaaya kwîgua wabu Ngai n'we Abaagu wîgua bûkîmbendaga, n'ûntû mbumîîte kîrî Ngai nkîîya gûkû. Ntiyîîte n'ûntû bwakwa ningwa. N'we aantûmîîte.
43008043	I mbi îgûtûma bûrigwa i bûra nkuuga? I kwîgua bûtiûmba kûmenya bûra nkuuga.
43008044	Biû bûrî ba abaagu, Nkoma. Bwendaga kûrûtha mantû wamara abaagu eendaga kûrûtha. Atûîre arî mûûragani kuuma wo tene, na gûtirî rîo aaria ûmma, n'ûntû ûmma bûtirî ndeni yake. Na rîra aaragia ûrongo, aaragia kûringana na bûra akari, n'ûntû we i mûûrongo, na n'we kaumo ka ûrongo bunthe.
43008045	Niû bûregaga kûmbîtîgia n'ûntû mbaragia ûmma!
43008046	N'ûû wacienu aûmba kwonania wîyia bwakwa? Aabu weegua mbaragia ûmma rî, i mbi îîndî îkûgiria bûmbîtîgia?
43008047	Ûra we arî wa Ngai neegagua bûra Ngai akuuga. Îndî biû n'ûntû bûtirî ba Ngai, i ntûma bûteendaga kwîgua bûra akuuga."
43008048	Beera Yiesû, "T'ûmma tuugire, twauga ûrî Mûsamaria, na i nkoma ûrî na cio?"
43008049	Yiesû abeera, "Gûtirî nkoma ndî na cio. I Baaba ntîîyaga, îndî biû bûtintîîyaga.
43008050	Nticûaga gûkumua ndî niû. Kûrî ûra akwenda nkumua, ûra atuuyaga na bûkaa.
43008051	Na mma ga nkûbwîra, muntû ûra aathîkagîra ûrutani bwakwa atiikua rî kana rî."
43008052	Bamwîra, "Îîndî, n'îîndî twamenya wabu i nkoma ûrî na cio! Ûkaaya kwîgua Îburaîmu naakuire rî, naka na iroria, n'ata ûkuuganga muntû aathingata ûrutani bwaku atiikua?
43008053	Ka ûrî mûnene nkûrûki ya Îburaîmu kîûyûûyû gîetû na we naakuire? Kana nkûrûki ya iroria na ibiakuire? Ka ûkuuga woû ûrî ûû?"
43008054	Yiesû abeera, "Gûgatuîka ndîkumagîîria ningwa, gwîkumithia gwakwa i kwa ûtheri. Ûra aankumagîîria i Baaba ûra bûkuuga i Ngai wenu,
43008055	na i Ngai bûtaamûmenya. Niû imwiyî na ntiuga ntimwiyî n'ûntû nkauga ûgu ka wîgua nkîrongoa ta biû. Niû imwiyî na imbathîkagîra kiugo gîake.
43008056	Kîûyûûyû kîenu Îburaîmu eetîgîîtie akoona ntugû îra nkaaya agakena mûno. Akûmîona aakena mûno."
43008057	Bamûûria, "Ûriuga ûroona Îburaîmu na ûtikinyîîtie ûkûrû nwa bwa mîanka mîrongo îtaano?"
43008058	Yiesû abeera, "Na mma ga nkûbwîra, mbere ya Îburaîmu aciarwa nwa ndarî oogo."
43008059	Yiesû akuuga ûgu baarûma maiga. Bakîenda kûmûgera mo Yiesû aûra, auma nyomba ya Ngai.
43009001	Yiesû akûrûkîîte oona muntû aatûîre arî ntûngi kuuma gûciarwa.
43009002	Arutwa baake bamûûria, "Mwarimû, n'ûû eeyiirie kaingo muntû ûyû aciarwa arî ntûngi? N'we kana n'aciari baake?"
43009003	Yiesû abeera, "T'ûntû bwa meeyia maake kana ma aciari baake. Aaciarirwe arî ntûngi kaingo inya ya Ngai yonekana îkîruta ngûgî kîrî we.
43009004	Nwa mwanka ndute ngûgî ya ûra aantûmire îîndî kûrî mûthenya mbere ya gûtuga muntû aremwa kûrûtha nwa ata.
43009005	Îîndî ndî nthîgûrû i niû werû bwa kîrîndî kîa nthîgûrû."
43009006	Yiesû akuuga ûgu, aatuîra mata nthîgûrû aarinda ntondo na mo. Aaka yo ntûngi înu meetho.
43009007	Amîîra, "Îthi ûthambe kîriani gîa Siroamu." (Siroamu i ta kuuga 'Gûtûmwa'.) Muntû ûra ntûngi aathi aathamba meetho maarancûka, eenûka akîonaga.
43009008	Atûûri na bara bangî baamwonaga mbereeni akîromba antû ûteethio, bakûmwona baûrania, "Anga muntû ûyû t'ûra arakaraga akîrombaga antû bamwaa ûteethio?"
43009009	Bamwe bauga, "N'we." Îndî bangî na bo bauga, "Arî t'we, ibakûbuanaana." Muntû ûyu auga arî we wengwa, "I niû."
43009010	Bamûûria, "N'ata gûtuîkîkire kaingo ûtua kwona?"
43009011	Abeera, "Muntû ûra agwîtwa Yiesû arindire ntondo aambaka yo meetho, aambîîra nthi Siroamu nthambe. Nkûthi ndathamba, warîo ndatua kwona."
43009012	Antû bamûûria, "I kû arî îîndî?" Abeera, "Ntiiyî."
43009013	Muntû ûyu airwa kîrî Abarisai.
43009014	Abarisai bamûûria bûra gwakarîkire kaingo atua kwona. Muntû ûyu abeera, "Aambakire ntondo meetho, ndathamba ndatua kwona." Ntugû înu Yiesû aarindîîte ntondo aaka muntû ûyu yarî ntugû ya Sabatû.
43009016	Bamwe ba Abarisai bauga, "Muntû ûyu atiûmba kwîgua aumîîte kwa Ngai n'ûntû atikûthingata watho bwa Sabatû." Îndî bangî na bo bakaûria, "N'ata mwîyia aûmba kûringa biama bikari ta bira aringîîte?" Baanjîîria kûgîa mwathûkano.
43009017	Baûria muntû ûyu kaîrî, "N'ûntû i woû ooriirie rî, ûriuga ata?" Muntû ûyu abeera, "We i kîroria."
43009018	Atongoria babu ba Ayaundi bateenda gwîtîgia kana muntû ûyu aarî ntûngi mbereeni mwanka beeta aciari baake.
43009019	Babaûria, "Mwana ûyû n'wenu? Buugaga aaciarirwe atakwona? Aabu n'ata îîndî gûkarîkîîte kaingo atua kwona?"
43009020	Aciari ba muntû ûyu babeera, "Bûra twiyî, ga twiyî i mwana wetû, na aaciarirwe atakwona.
43009021	Îndî bûra kûrakarîkire kaingo atua kwona, kana n'ûû atûmîîte atua kwona, tûtiiyî. Mûûrieni, i muntû mûgima nwa eebarîrie wengwa."
43009022	Aciari ba muntû ûyu baugire ûgu n'ûntû ibaakuthûkaga atongoria babu ba Ayaundi, n'ûntû ibaarî bakuuga muntû ûra akauga nagwîtîgia Yiesû bakaamwîra atigaakinye sinagoogiini kaîrî.
43009023	Kwoogu i ntûma aciari ba muntû ûyu baugire, "I muntû ûmûgima, mûûrieni."
43009024	Beeta muntû ûyu kaîrî. Bamwîra, "Takîra Ngai, n'ûntû itûkûmenya muntû ûyû i mwîyia!"
43009025	Muntû ûyu abeera, "Nwîgue i mwîyia kana ti mwîyia, niû ntiyî ûgu. Bûra mbiyî ka mbiyî ndaraarî ntûngi, îndî îîndî inkwona."
43009026	Atongoria ba Ayaundi bamûûria, "N'ata arakûrûthire? N'ata aratûmangire ûtua kwona?"
43009027	Muntû ûyu abeera, "Anga ntirabwîra, tika bûtireenda kûthikîîria? I cia kî bûkwenda mbwîra kaîrî? Ka bûkwenda gûtuîka arutwa baake na biû?"
43009028	Bamûruma, bamwîra, "I woû mûrutwa wa muntû ûyu, tiû tûrî arutwa ba Musa!
43009029	Tiû twiyî Ngai aariirie na Musa, tûtiiyî kûra muntû ûyû we aumîîte!"
43009030	Muntû ûyu abeera, "I bûûbû ûntû! Î bûtiiyî kûra aumîîte, na îndî natûmire ntua kwona!
43009031	Twiyî Ngai atiîgagua eeyia, eegagua ûra amûtîîyaga, ûra arûthaga kwenda gwake.
43009032	Kuuma nthîgûrû yaûmbirwe gûtirî we eegua muntû atûmîîte muntû acierwe arî ntûngi atua kwona.
43009033	Kwoogu ûkeegua muntû ûyû atiumîîte kwa Ngai, gûtirî bu akîûmba kûrûtha."
43009034	Atongoria babu bamwîra, "N'ata ûgûtûrutananga îîndî naawe, muntû aciarîrîtwe meeyiani na aakûrîra ku?" Bamwîngatia gûku baarî.
43009035	Yiesû akwîgua ûgu atongoria babu baarûthire, aacûa muntû ûyu. Akûmwona amûûria, "Woû nûgwîtîgia Mwana wa Muntû?"
43009036	Muntû ûyu amûûria, "N'we ûû itû, mmwîtîgie?"
43009037	Yiesû amwîra, "Ûkûmwona. N'we akwaria naawe îîndî ûûgû."
43009038	Muntû ûyu amwîra, "Mwathani, ngwîtîgia." Amûturîria maru, amûgonga.
43009039	Yiesû auga, "Ndaayire nthîgûrû kaingo mbathûrana antû. Ntûngi itue kwona, bara boonaga batuîke ntûngi."
43009040	Abarisai bamwe baarî agu bakwîgua Yiesû auga ûgu, bamûûria, "Gookuuga tûrî ntûngi na tiû?"
43009041	Yiesû abeera, "Ûkeegua ka bûrî ntûngi, ûtiîgua bûbîtîîtie. Îndî îîndî n'ûntû bûriuga ibûkwona, ibûbîtîîtie."
43010001	Yiesû abeera, "Na mma ga nkûbwîra, ûra atathûngagîra kiugûûni kîa ng'ondu na mwîrîga, îndî nwanga akauna rwinci, ûyu i mwamba na i mûtunyani.
43010002	Îndî ûra we athûngagîra na mwîrîga, ûyu n'we mûrîîthi mwene wa cio.
43010003	Mûraaria wa ng'ondu arugûragîra mûrîîthi mwene cio mwîrîga, ng'ondu ciegua kayû ka mûrîîthi mwene cio agîciîta mariîtwa, ikauma agaitongoreeria.
43010004	Ng'ondu ciake ciauma imûthingataga aitongoreereetie n'ûntû iciiyî kayû gaake.
43010005	Itienda kûthingata mûgeni, nimûtoorookaga n'ûntû itiyî kayû gaake."
43010006	Yiesû akweyana ngerekano înu, antû bataaciûra bamenya bûra eendaga kûbeera.
43010007	Yiesû abeera kaîrî, "Na mma ga nkûbwîra, i niû mwîrîga wa ng'ondu.
43010008	Bara bonthe baayire mbere, n'aamba na n'atunyani. Ng'ondu itaatindanîra na bo.
43010009	I niû mwîrîga. Ûra agaakûrûkaga naani akoonokua. Agaakûrûkaga na auma akoona ndîîthia.
43010010	Mwamba atiiyaga n'ûntû bwa kîîngî. Aayaga kwiya, kûûraga na kwînyangia. Niû mbûyîîte kaingo ng'ondu ciona mwoyo wa mma, mwoyo wa kûgana na wakûrûkîîria.
43010011	"I niû mûrîîthi ûmwega. Mûrîîthi ûmwega n'ûra arutaga mwoyo wake n'ûntû bwa ng'ondu ciake.
43010012	Mûrîîthi wa kwandîkwa, n'ûntû i kwandîkwa aandîkîîtwe oonaga ngo îîyîîte akaugia, agatiga ng'ondu irî cionka n'ûntû ti ciake. Augia, ngo îkaaya îkagwata ng'ondu îgatûma ira ingî inyagaara.
43010013	Mwandîkwa augagia n'ûntû we ikwandîkwa aandîkîîtwe, atiruta mwoyo wake n'ûntû bwa ng'ondu.
43010014	"I niû mûrîîthi ûmwega. Na wata bûra Baaba ambiyî na naani mmwiyî, nwa ta bu mbiyî ng'ondu ciakwa na ng'ondu ciakwa na cio nimbiyî. Ndî oogo nduta mwoyo wakwa n'ûntû bwa cio.
43010016	Ng'ondu ciakwa imwe itirî kiugûûni gîkî. Nwa mwanka ncireete kinya cio n'ûntû ikeegua kayû gaakwa, ituîke cia ûrîîthi bûmwe, ûrîîthi bwa mûrîîthi ûmwe.
43010017	"Kîra Baaba ambenderete, i kwîgua indîîthuuranîrîte kûrutwa mwoyo kaingo ncookerua uu kaîrî.
43010018	Gûtirî we agûntunya uu, i niû nkwenda ningwa. Ndî na watho bwa kuunenkanîra na nkauthûkia kaîrî. I Baaba aambîrîîte ndûthe ûgu."
43010019	Yiesû akuuga ûgu Ayaundi baagîa na mwathûkano kaîrî.
43010020	Baingî baao baugaga, "I nkoma arî na cio. I nkoma ino. Nwa kî bûkûthikîîria?"
43010021	Îndî kûrî bo baugaga, "Muntû wa nkoma atiaria mantû ta mama! N'ata nkoma yûmba gûtûma ntûngi itua kwona?"
43010022	Kwarî kagiita ga kîatho gîa kûririkana kûthaarimithua kwa nyomba ya Ngai, Njerusaremu, na kaarî kagiita ga mpîo.
43010023	Yiesû akîangaangaga rwembeani rwa nyomba ya Ngai rûra rweetagwa rwa Soromoni,
43010024	Ayaundi bamwîthîranîra bamûûria, "I mwanka rî ûgaatwaiga ûtagûtwîra kana i woû Kîrîstû? Twîre ûmma bungwa."
43010025	Yiesû abeera, "Anga ntaabwîrire tika bwaregire kûmbîtîgia? Ngûgî ira niû ndutaga riîtwaani rîa Baaba i cio ûkûûyî bwakwa.
43010026	Îndî naabi bûtiîtîgagia n'ûntû bûtirî ba ng'ondu ciakwa.
43010027	Ng'ondu ciakwa iciathîkagîra kayû gaakwa. Inciiyî na ninthingataga.
43010028	Mpeyaga ng'ondu ciakwa mwoyo wa tene na tene. Kwoogu, cio itikooro ikua. Gûtirî we antunya cio kuuma njaraani ciakwa.
43010029	Baaba ûra ampete cio n'we mûnene kîrî bonthe. Na kwoogu, gûtirî we aciiya irî ûkariani bwa Baaba.
43010030	Niû na Baaba tûrî gîntû kîmwe."
43010031	Antû baarûma maiga kaîrî bakîendaga kûmûringanga na mo bamûûraga.
43010032	Yiesû abeera, "Imbwoneetie mantû maingî meega kuuma kîrî Baaba. I bûrîkû kîrî mo bûgûtûma bwenda kûndinganga na maiga bûmbûraga?"
43010033	Bamwîra, "Tûtikwenda gûkûûraga na maiga n'ûntû bwa ûntû bwa mantû meega mara watwonia. Tûrîenda gûkûûraga na mo n'ûntû bwa kûgwetanîria Ngai na mantû maathûûku. Ûrîenda gûtwonia ûrî Ngai, na woû ûrî muntû tu."
43010034	Yiesû abeera, "Anga îbukuuni rîenu rîa watho gûtiandîkîîtwe, 'Ndaugire biû bûrî ngai?'
43010035	Kwoogu, bara Ngai eere kiugo gîake aabeetire 'ngai'. Ûgu n'ûmma n'ûntû Maandîko Maatheru i ma mma.
43010036	Aabu n'ata îîndî bûûmba kuuga ûra Baaba athuurîîte aatûma nthîgûrû nakûruma Ngai, n'ûntû bwa kuuga we i Mwana wa Ngai?
43010037	Bûtikaambîtîgieni weegua ntikûruta ngûgî cia Baaba.
43010038	Îndî ûkeegua inkwiruta, wana weegua bûtikûmbîtîgia niû, ciîtîgieni îrî cio kaingo bûmenya na bwîtîgia atî Baaba arî ndeni yakwa na naani ndî ndeni yake."
43010039	Antû bagûcûûgia kûgwata Yiesû ta rîra rîngî, Yiesû aûra.
43010040	Yiesû aacooka bwa rûgongo rûra rûngî rwa muuro wa Njorondani, naara Njoana Mûbaatithania aambîîrîe kûbaatithanîria îgiita rîa mbere, aakara noogo.
43010041	Antû baingî baathi kîrî we. Beeranaga, "Njoana ataaringa kîama, îndî bûra bunthe augaga îgûrû rîa Yiesû n'ûmma."
43010042	Antû baingî agu beetîgia Yiesû.
43011001	Ikwarî na muntû aayîîtue eetagwa Racaarû. Racaarû naarî na aaragina beetagwa Maria na Mariitha. Baatûûraga gataûni geetagwa Bethania. (
43011002	Maria ûyû mûruagina Racaarû aayîîtue n'we ûra eetûûrîîrie Mwathani maguta ma mîtaa mbayo, amagiria na ntundu ciake.)
43011003	Maria na Mariitha baatûmana Yiesû eetwa. Bauga itû neerwe mûcoore wake n'ûmwayie.
43011004	Yiesû akwîrwa ûgu auga, "Aayîîtue kaingo Ngai akumua na kaingo mwago wa Mwana wa Ngai wonekana bûra ûgana, na t'ûntû bwa gîkuû."
43011005	Yiesû neendeete Mariitha, Maria na mûruagina Racaarû.
43011006	Îndî amwe na ûgu, wana akwîgua ntûmwa atî Racaarû naarî ûmwayie, aakarire naagu aarî ntugû cingî ciîrî.
43011007	Nyuma ya ntugû inu ciîrî i rîo eerire arutwa baake, "Tûcookeeni bwa Njundea."
43011008	Arutwa baake bamwîra, "Mwarimû, anga ti weendî antû bareendaga gûkûringangîra na maiga noogo bakûûraga? I noogo ûkwenda gûcooka kaîrî?"
43011009	Yiesû abeera, "Mûthenya n'wa mathaa îkûmi na maîrî. Ti bu? Kwoogu muntû nwa athi kûrî mûthenya kûthararîîte na atitaratara n'ûntû nwîgagua kûrî na kîra kîmûmûrîkîrîte.
43011010	Îndî muntû akathi ûtugû nataratara n'ûntû atiîgagua arî na werû."
43011011	Yiesû aacooka eera arutwa baake, "Mûcoore wetû Racaarû namaami, îndî inkûthi mmûûkie."
43011012	Arutwa bamwîra, "Weegua namaami, gûtirî thîîna, Mwathani."
43011013	Yiesû eendaga kwîra arutwa baake Racaarû n'ûmûkuû, îndî arutwa baataûkiirwe Racaarû naamaami eethikîîrîîtie.
43011014	Kwoogu Yiesû atakûbaitha, abeera, "Racaarû narakuire.
43011015	Na n'ûntû bwenu kaaba ntiraarî noogo kaingo bûkaambîtîgia. Ta tûthiini noogo!"
43011016	Tooma (ûra kaîrî eetagwa Ndindimas), eera arutwa bara bangî, "Tûthiini na tiû tûkaûraganîrue amwe n'we."
43011017	Rîra Yiesû aakinyire, eethîîre mwîrî wa Racaarû ûthirîîtie ntugû inya nthikooni.
43011018	Kuuma Bethania kûthi Njerusaremu gûtigîkinya mairi ciîrî.
43011019	Na kwoogu Ayaundi baingî ibaayîîte gûkirakiria Mariitha na Maria n'ûntû bwa gûkuîrwa i mûruagina.
43011020	Mariitha akûmenya Yiesû naarî mûûyi, amûtûngatûngia. Îndî Maria we aatigirwe mûciî.
43011021	Mariitha eera Yiesû, "Ûkeegua nwarî oogo, Mwathani, mûruayia atigîkua.
43011022	Îndî wana îîndî inkûmenya Ngai agakûrûthîra bûra ûkaamûromba akûrûthîra."
43011023	Yiesû eera Mariitha, "Mûruanyûkwe akaariûka."
43011024	Mariitha amwîra, "Imbiyî akaariûka ntugû ya mûthia rîra antû bakaariûkua."
43011025	Yiesû amwîra, "I niû ndiûkanagia, na i niû mwoyo. Ûra aambîtîgagia, wana aakua agaatûûra mwoyo.
43011026	Muntû wonthe ûra arî na mwoyo n'ûntû bwa kûmbîtîgia atiikua. Nûgwîtîgia ûgu?"
43011027	Mariitha amwîra, "Yîî, Mwathani. Imbîtîgîîtie atî i woû Kîrîstû, Mwana wa Ngai na ûûyîîte gûkû nthîgûrû kûringana na bûra Maandîko Maatheru maugîîte."
43011028	Mariitha akwîra Yiesû ûgu, aacooka bwa mûciî eera mwaragina Maria mpoora antû batakûmenya, "Mwarimû arî waaga na nakwenda kwaria naawe."
43011029	Maria akwîgua ûgu aûkîîra na mpwî aathi naara Yiesû aarî. (
43011030	Yiesû ataarî agûkinya ara ongwa Racaarû baatûîre. Aarî waara aarîîkanire na Mariitha.)
43011031	Antû bara baarî na Maria nyomba bara baayîîte kûbakirakiria bakwona aûkîîra na mpwî auma ome, bamûthingata. Baathûgaanagia naathiîte kûrîrîra nthikooni.
43011032	Rîra Maria aakinyire ara Yiesû aarî, akûmwona eeturania nthî magûrûûni maake amwîra, "Ûkeegua nwarî oogo, Mwathani, mûruayia atigîkua!"
43011033	Yiesû akwona bûra Maria na bûra bara baarî n'we baarîraga bûgana, aaringithua mûno na eegua agîtangîka nkorooni.
43011034	Aûria, "I kû bûmwaigîîte?" Bamwîra, "Ncû wone, Mwathani."
43011035	Yiesû aarîra.
43011036	Antû baanjîîria kwîrana, "Nûkwona bûra aramwendeete bûgana!"
43011037	Antû bamwe baûrania, "Weegua naatûmire ntûngi îra îtua kwona rî, i mbi îndî îragiriirie agiria Racaarû akua?"
43011038	Yiesû aathi nthikooni akîîgagua ûrito nkorooni. Nthiko yarî îkurungu rîakunîkîrîtwe na iiga rîînene.
43011039	Yiesû auga, "Rutaani iiga oogo." Mariitha, mwaragina wa ûyu aakuîte, eera Yiesû, "Mwanka îîndî nakûnunka, Mwathani, n'ûntû i kiimba gîa ntugû inya!"
43011040	Yiesû amwîra, "Ntaakwîrire weetîgia ûkoona mwago wa Ngai?"
43011041	Baarutaruta iiga oogo. Yiesû aaraitha îgûrû auga, "Baaba, ingûgûcookeria nkaatho n'ûntû bwa kûmbîgua.
43011042	Imbiyî nûmbîgagua rîonthe. Îndî ndauga ûgu ndauga n'ûntû bwa antû baba barî aaga, kaingo beetîgia i woû ûntûmîîte."
43011043	Yiesû akuuga ûgu, aagondoka na inya îra nene auga, "Uma, Racaarû!"
43011044	Racaarû auma arî mwoge na mîtaame njara na magûrû, na gîtambaa ûthiû. Yiesû auga, "Mûtharieni bûmûrekeerie athi."
43011045	Antû baingî ba bara baayîîte kwa ba Maria, bakwona bûra Yiesû aarûthire, bamwîtîgia.
43011046	Îndî kûrî bamwe bo baathiire beera Abarisai bûra Yiesû aarûthire.
43011047	Athînjîri bara banene ba Ngai na Abarisai baarûtha mûceemanio wa kîama. Baûrania, "N'ata tûkûrûtha? Muntû ûyû nakûringa biama biingî mûno.
43011048	Tûkamûrekeeria, antû bonthe ibakaamwîtîgia, Arooma beenyangie bantû aaga eetû na mûgongo ûyû wetû!"
43011049	Ûmwe wao eetagwa Kayabas, ûra mwanka ûyu aarî mûthînjîri ûra mûnene wa Ngai, auga, "Biû gûtirî bu bûkûmenya!
43011050	Ka bûtakwona bûrî kaaba muntû ûmwe akuîrîîte antû, bantû a mûgongo unthe ûthirîîtue?"
43011051	Îndî Kayabas akiuga ûgu ataaciûkagîrwa i bûra akuuga. Îndî n'ûntû bwa bûra aarî mûthînjîri ûra mûnene wa Ngai mwanka ûyu, naaroragia akoona Yiesû agaakua n'ûntû bwa mûgongo wa Ayaundi.
43011052	Na aaroragia akoona t'ûntû bwa antû ba Njundea bonka, îndî i kaingo kinya acookanîria amwe aana ba Ngai bara banyageere.
43011053	Kuuma ntugû înu, atongoria ba Ayaundi baabanga kûûraga Yiesû.
43011054	Kwoogu Yiesû ataariûnga Njundea antû bakîmwonaga kaîrî. Aumire naagu aathi gûntû kûngî akubî na rwanda, bantû kwarî na taûni yeetagwa Eburaîmu, aakara noogo na arutwa baake.
43011055	Kagiita ga kîatho gîa Pasaka ikaarî akubî. Na kwoogu antû baingî kuuma nteere cionthe ibaathiîte Njerusaremu, kaingo beetheria mbere ya Pasaka yanjîîria.
43011056	Antû ibaacûaga Yiesû. Bakûrîîkana nyomba ya Ngai baûranagia, "Bûrîona ata? Ibûkwona taka akaaya kîathooni?"
43011057	Athînjîri bara banene ba Ngai na Abarisai ibaarutîîte watho bauga, muntû ûra akaamenya ara Yiesû aarî, nwa mwanka abamenyithie kaingo bamûgwata.
43012001	Kîatho gîa Pasaka gîtigeerie ntugû ithanthatû gîkinya, Yiesû aathi Bethania kwa baRacaarû ûra aariûkîîtie.
43012002	Yiesû aarugîrwa irio bia ûgoro. Mariitha n'we aabatûmîkagîra. Racaarû baakari bantû amwe na bara bangî baarî na Yiesû.
43012003	Maria aaya na ta nucu rita ya mîtaa yarî ya goro yeetagwa 'nandi'. Aaka Yiesû yo mbayo, aagiria na ntundu ciake. Nyomba yonthe yaûyûra mûruke wa mîtaa înu.
43012004	Mûrutwa ûmwe wa Yiesû eetagwa Njundas Mûcikariota, ûra aarî akaamûkunyanîra, auga,
43012005	"Mîtaa înu îîndî îkîendiirue îtikiuma mbia inyingî mûno ikagaîrwa nkîa?"
43012006	Atauga ûgu n'ûntû bwa bûra aamakagîra nkîa. I bûra aarî mwaigi wa kîondo kîra beekagîra mbia na n'ûntû aarî mwamba, i cio aarîyaga.
43012007	Yiesû eera Njundas, "Rekana n'we. Aragaigîîte maguta mama n'ûntû bwa mathiko maakwa.
43012008	Gûtirî rîo nkîa ikaathira. Îndî niû ûtiîgua ndî amwe naabi îgiita rîkaaya."
43012009	Antû baingî bakwîgua Yiesû naarî Bethania, baathi noogo kûmwona, naka bakîona Racaarû ûra Yiesû aariûkîîtie.
43012010	Athînjîri bara banene ba Ngai baabanga kûûraga Racaarû wana we,
43012011	n'ûntû kûriûkua gwake i gwatûmire antû baingî baregana na bo, beetîgia Yiesû.
43012012	Rûûni rwa ntugû înu kîrîndî kiingî kîra kîayîîte kîathooni gîa Pasaka gîkwîgua Yiesû naayîîte Njerusaremu,
43012013	gîakamata nkîndû kîathi kûmûthagaana gîkiugagîîria na inya gîkauga, "Ocana! N'ûmûthaarime ûra aayîîte kwa riîtwa rîa Mwathani! N'ûmûthaarime ûra akaathana Isiraeri!"
43012014	Yiesû oona kayaû ka îng'ooi kamûkamata, wata bûra Maandîko Maatheru maugîîte,
43012015	"Bûtikaamake, antû ba Cayûni! Cûûbaani bwone mûnene wenu aayîîte, akamatîîtwe i kayaû ka îng'ooi."
43012016	Tika arutwa ba Yiesû baamenyaga gîtûmi kîa mantû mamu. Nyumaani Yiesû akûriûka, i rîo baaririkanire mantû mamu maatuîkîkire kîrî we i maandîke Maandîkooni Maatheru. Na i rîo baaririkanire atî, na mara aarûthîîrwe naarî akaarûthîrwa mo.
43012017	Kîrîndî kîra kîarî oogo Yiesû agîîta Racaarû auma nthikooni amûriûkia kîathiire gîkiugaga mantû ma kûriûkua gwake.
43012018	Na kîama gîku antû beegîîtue Yiesû naaringîîte, i kîo gîatûmîîte kîrîndî kîmûthagaana.
43012019	Abarisai bakwona ûgu beerana, "Ûtikwona gûtirî bu twîteethia na bu aaga! Ene gûtirî muntû atakûmûthingata!"
43012020	Kîrî antû bara baayîîte Njerusaremu kûromba Ngai îgiitaani rîru rîa kîatho gîku, ikwarî na Angiriki.
43012021	Baathi boona Piripû bamwîra, "Itûkwenda kwona Yiesû, aba."
43012022	Piripû aathi eera Enderea, baathi beera Yiesû.
43012023	Yiesû auga, "Îîndî kagiita i gaakinyu ka mwago wa Mwana wa Muntû kwonwa!
43012024	Na mma ga nkûbwîra, mpîndî ya ngano îtiumana îtagwîte nthîgûrû îkara taka yakua. Yakua i rîo yumanaga.
43012025	Ûra eendeete gûtûûra akî eekenia na mwoyo wa kîînthîgûrû agaata mwoyo wake. Îndî ûra ateendeete gûtûûra akî eekenia na mwoyo wa kîînthîgûrû, mwoyo wake ûgaatûûra tene na tene.
43012026	Muntû wonthe ûra akwenda kûndutîra ngûgî nwa mwanka aanthingate, kaingo ara ûkeegua ndî, wîgua mûruti ngûgî wakwa arî amwe naani. Na muntû wonthe ûra akaandutîra ngûgî, Baaba akamwaa gîtîîyo."
43012027	Yiesû auga, "Inkwîgua ngîtangîka mûno nkorooni yakwa, îndî mbuge ata? Mbuge, 'Baaba nduta kînyamaaraani gîkî kîîyîîte kagiitaani gaka'? Îndî na rîo gîkî i kîo gîtûmi kîra gîatûmire mbûya nthîgûrû. Ndaayire n'ûntû bwa kagiita gaka.
43012028	Baaba tûma riîtwa rîaku rîkumue!" Yiesû akuuga ûgu kayû kauma îgûrû, kauga, "Intûmîîte rîkumua na ngaatûma rîkumua kaîrî."
43012029	Kîrîndî kîra kîarî agu gîkwîgua kayû gaku, bamwe bauga beegua ta nkwa yaaria. Bangî na bo bauga, "I mûraîka aaria n'we."
43012030	Yiesû eera antû, "Kayû gaku gatiraaria kaanguna, kaaria kabûguna.
43012031	Îîndî i kagiita ga kîrîndî kîa nthîgûrû kûgiitîrwa îgamba. Ûra aathanaga nthîgûrû nakeengatua.
43012032	Naani rîra ngeetithua îgûrû mbume nthîgûrû, ngaakuuyia antû bonthe batuîke baakwa."
43012033	Yiesû augire ûgu kwonania gîkuû kîra aarî agaakua.
43012034	Kîrîndî kîamwîra, "Twiyî kuuma mabukuuni meetû ma watho atî Kîrîstû akaaya akare tene na tene. Aabu n'ata ûkuuganga Mwana wa Muntû nwa mwanka eetithue îgûrû aume nthîgûrû? Ka Mwana ûyû wa Muntû arî ûû?"
43012035	Yiesû abeera, "Gatigeere kagiita gaakai ka werû kwîgua bûrî amwe naabi. Îthiini rîra werû bûrî naabi, kaingo mwindu ûtabûkîria inya. Ûra athiyagîra mwinduuni atimenyaga ara atarîîte.
43012036	Kwoogu, îîndî werû bûrî amwe naabi, bwîtîgieni kaingo bûtuîka antû ba werû." Yiesû akûrîîkia kuuga ûgu, aathi eebitha ara antû batakîmwona.
43012037	Waamwe na kwîgua Yiesû naaringire biama ta bibu bakîonaga, baingî batamwîtîgia.
43012038	Na gwakarire ûgu kaingo ûroria bwa kîroria Isaaya bûûyûra, rîra augire, "Mwathani, n'ûû eetîgîîtie ntûmwa îra twabeerire? I kîrî ûû Mwathani oonanîîtie inya yake?"
43012039	Kaîrî kîra kîgirîîtie beetîgia, i kwîgua kîroria Isaaya augîîte,
43012040	"Ngai nabaingîîte meetho, abaûmia biongo, kaingo bataûmba kwona, kana baciûra. Ûkeegua t'ûgu baagarûka kîrî niû, nkabooria."
43012041	Isaaya augire ûgu n'ûntû nooneete bûra Yiesû aarî agaakumua bûgana, aaroria.
43012042	Îndî amwe na ûgu, wana atongoria ba Ayaundi baingî ibeetîganiirie na Yiesû. Îndî batikiuga antû bakîîgagua n'ûntû ibaakuthûkaga Abarisai baaya kûbeera batigaakinye sinagoogiini.
43012043	Beendire gûkenia antû bantû a gûkenia Ngai.
43012044	Yiesû auga na inya, "Muntû ûra ambîtîgagia, ti niû ninka eetîgîtie, îndî neetîgîîtie kinya ûra aantûmire.
43012045	Ûra ambonaga noonaga ûra aantûmire.
43012046	Mbûyîîte nthîgûrû ndî werû, kaingo bonthe bara bakaambîtîgia batakara mwinduuni.
43012047	"Ûra eegagua mîgambo yakwa na atamîathîkîre, ntikûmûgiitîra îgamba, n'ûntû ntaaya kûgiitîra antû îgamba. Ndaayire kûboonokia.
43012048	Muntû ûra andegaga akaregana na mîgambo yakwa, arî na ûra akaamûgiitîra îgamba. Na mîgambo îra mbaragia n'yo îgaatûmîka ntugû ya mûthia kûmûgiitîra îgamba.
43012049	Ntiaragia na bwakwa. Mbaragia mara Baaba ûra aantûmire aambîîraga.
43012050	Na imbiyî mara aambîîraga mbuge imoonagîra muntû mwoyo wa tene na tene. Kwoogu bunthe bûra mbugaga, mbugaga bûra bungwa Baaba aambîîrîîte mbuge."
43013001	Kîatho gîa Pasaka kîrî akubî gûkinya, Yiesû naiyî îgiita rîake irîarî rîgûkinya rîa kuuma nthîgûrû îno, athi kîrî Îthe. Rîonthe neendeete bara baarî baake gûkû nthîgûrû, na naabooniirie bûra aabeendeete bûgana.
43013002	Yiesû na arutwa baake ibaarîyaga irio bia ûgoro. Nkoma nîarî îgwîkîra Njundas wa Simioni Mûcikariota îthûgaania rîa gûkunyanîra Yiesû.
43013003	Yiesû naiyî Îthe namwete wathani bunthe. Naiyî aumîîte kîrî Ngai na aacookeete wakîrî we.
43013004	Yiesû aûka ara baarîyagîra. Aaruta nguo îra ndaaya, aathûkia taurû ooga kauna.
43013005	Eekîra rûûyî karaîni, aanjîîria kûthambia arutwa baake mbayo akîbagiragia na taurû.
43013006	Agûkinyîîra Simioni Petûrû, Simioni amûûria, "Mwathani, woû ûnthambie mbayo?"
43013007	Yiesû amwîra, "Îîndî ûtikûmenya bûra nkûrûtha, îndî ûkaamenya nyumaani."
43013008	Petûrû eera Yiesû, "Gûtirî rîo ûkanthambia mbayo, rî kana rî!" Yiesû amwîra, "Gûgatuîka ntikûthambia, ûtirî na ngwatanîro naani."
43013009	Simioni Petûrû i rîo eerire Yiesû, "Mwathani, wana ti mbayo cionka, nthambia kinya njara na kîongo kîene!"
43013010	Yiesû auga, "Gûtirî gîtûmi kîa muntû eerîîtie acooka kwîria kaîrî n'ûntû n'ûmûtheru kunthe, twanga akathamba mbayo cionka. Bwinthe bûrî baatheru, tatiga ûmwe akî." (
43013011	Yiesû naiyî ûra akaamûkunyanîra. I ntûma augire, "Bwinthe bûrî baatheru, tatiga ûmwe akî.")
43013012	Yiesû akûrîîkia kûthambia arutwa baake mbayo eekîra nguo îra ndaaya kaîrî. Aacooka ara aakari. Aûria arutwa baake, "Anga bûkûmenya bûra ndabûrûtha i ta kwonania ata?
43013013	Biû bûmbîtaga Mwarimû kana Mwathani, na ûtiîgagua bûkîbîtia n'ûntû ndî we.
43013014	Kwoogu ûkaaya kwîgua niû ndî Mwathani na Mwarimû wenu inkûbûthambia mbayo, wana biû ibûbatîîrue bûthambanagia mbayo.
43013015	I ngerekano ndabwonia, kaingo naabi bûrûthanîra ûgu ndabûrûtha.
43013016	"Na mma ga nkûbwîra, nkombo t'yo nene kîrî ûra amîandîkîîte. Na mûtûmwa t'we mûnene kîrî ûra amûtûmîîte.
43013017	N'ata bwîgua bûrî bathaarime bûgana ûkaaya kwîgua bûkaarûthaga ûgu ndabûrutana!
43013018	"Îndî ntikwarîîria îgûrû rîenu bwinthe. Imbiyî bara nthuurîîte. Na nwa mwanka ûroria bûra bûrî Maandîkooni Maatheru bûûyûre, bûra buugîîte, 'Ûra twarîyanîîre irio amwe n'we naangarûkire.'
43013019	"Ndîbwîra îîndî mbere ya mantû marûthwa, kaingo rîra makaarûthwa bûgeetîgia i niû we.
43013020	Na mma ga nkûbwîra, ûra eetîgagîra mûtûmwa wakwa, i niû eetîgagîra. Na ûra aambîtîgagîra, n'ûra aantûmire eetîgagîra."
43013021	Yiesû akûrîîkia kuuga ûgu, aatua kwîgua agîtangîka mûno nkorooni yake. Auga atakwitha, "Na mma ga nkûbwîra, ûmwe wenu agaankunyanîra."
43013022	Arutwa baanjîîria kûraithana barigarîîte, batakûmenya n'ûû we waciao aarî arûthe ûgu.
43013023	Ûmwe wa arutwa, ûra Yiesû eendeete mûno naakari akubî na Yiesû.
43013024	Simioni Petûrû amûûnya, amwîra, "Tamûûrie n'ûû."
43013025	Mûrutwa ûyu aathiyathiyanga akubî na Yiesû. Amûûria, "N'ûû we, Mwathani?"
43013026	Yiesû auga, "N'ûra nkaanenkera kîng'enyua kîa mûgaate ndagîtombeka mbakûriini." Aatombeka kîngenyua kîa mûgaate mbakûriini, aanenkera Njundas wa Simioni Mûcikariota.
43013027	Njundas akwewa kîng'enyua gîku, Saitaani aathûngîra nkorooni yake. Yiesû amwîra, "Rûtha bûra ûbatîîrue ûrûtha na mpwî."
43013028	Gûtirî we kîrî bara baarî agu baarîyagîra aamenya gîtûmi kîa Yiesû kûmwîra ûgu.
43013029	Na n'ûntû Njundas n'we aarî mwaigi wa kîondo kîra beekagîra mbia, bamwe ba arutwa baathûgaaniirie Yiesû naamwîrîîte athi agûre bira biendekanaga n'ûntû bwa kîatho, kana akae nkîa ûteethio.
43013030	Njundas akwewa kîng'enyua gîku aûka warîo, auma aathi. Kwarî ûtugû.
43013031	Njundas akûthi, Yiesû auga, "Îîndî mwago wa Mwana wa Muntû nwengeerie kwonekana. Na kuumania na uu, mwago wa Ngai wana uu ûkoonekana.
43013032	Na mwago wa Ngai wonekana, Ngai akoonania mwago wa Mwana wa Muntû gûkûrûkîîra kîrî we. Na aakara kûrûtha ûgu, akaarûtha ûgu warîmwe."
43013033	"Aana baakwa, gatigeere kagiita gaakai ga kwîgua ndî amwe naabi. Na ndabûtiga bûgancûa. Na ka mbwîreeni bûra ndeerire atongoria ba Ayaundi. Ndabeerire, 'Biû bûtiûmba kûthi ara nthiîte.'
43013034	"Na îîndî inkûbwaa yathana rîngî rîîyerû. Na rîo i rîrî: endanagaani. Endanagaani ta bûra naani mbwendeete.
43013035	Weegua bûkeendanaga, gûtirî we atakîmenya bûrî arutwa baakwa."
43013036	Simioni Petûrû aûria Yiesû, "I kû ûthiîte, Mwathani?" Yiesû amûcookeria amwîra, "Kûra nthiîte woû ûtiûmba kûnthingata îîndî, îndî nyumaani ûkaanthingata."
43013037	Petûrû amûûria, "I mbi n'ûntû ntaûmba gûkûthingata îîndî, Mwathani? Na ûkeegua inkûûragwa nwa mbûragwe n'ûntû bwaku."
43013038	Yiesû amûûria, "Nûkwîbîtîgia wabu nwa wîrute ûkaûragwa n'ûntû bwakwa? Na mma ga ngûkwîra, mbere ya ngûkû îkurura, ûgaankaana maita mathatû."
43014001	Yiesû eera arutwa baake, "Bûtikaanyamaare nkoro. Îtîgiani Ngai na niû mbîtîgiani.
43014002	Kwa Baaba kûrî na ikaro biingî. I bio nthiîte kûbûthuuranîra. Ûkeegua t'ûmma ntibwîra ûgu.
43014003	Ndathi ndabûthuuranîra ikaro, ngaacooka mbûthûkie bûûye kîrî niû, kaingo ara ûkeegagua niû ndî wîgagua noogo biû bûrî.
43014004	Njîra ya naara nthiîte ibûmiiyî."
43014005	Tooma, ûmwe wa arutwa baake, amwîra, "N'ata tûûmba kûmenya njîra na tûtiiyî naara ûthiîte, Mwathani?"
43014006	Yiesû auga, "I niû njîra, ûmma na mwoyo. Gûtirî we athiyaga kîrî Baaba atakûrûkîîrîte kîrî niû.
43014007	Woona bûmbiyî, wana Baaba bûkamûmenya. Na kuuma îîndî ûûgû, bûkûmûmenya na bwamwona."
43014008	Piripû amwîra, "Twonie Abaagu na tûkaaganîrwa, Mwathani."
43014009	Yiesû amwîra, "Piripû, kuuma îgiita rîru rîonthe ndakarania naabi, ûtiyî ndî ûû? Muntû arambona aroona Baaba. N'ata îîndî ûkuuganga mbwonie Baaba?
43014010	Nûtagwîtîgia ndî ndeni ya Baaba, na Baaba arî ndeni yakwa? Mîgambo yonthe îra mbwaragîria ntiaragia yo na bwakwa. I Baaba ûra arî ndeni yakwa n'we arutaga ngûgî yake.
43014011	Îtîgiani ndabwîra ndî ndeni ya Baaba, na Baaba arî ndeni yakwa. Î kana rî, bwîtîgie n'ûntû bwa mantû mara ndûthaga.
43014012	Na mma ga nkûbwîra, ûra akaambîtîgia akaarûtha mantû ta mara ndûthaga. Naka mantû mara akaarûtha i mo ûkeegua marî manene nkûrûki ya maakwa, n'ûntû nthiîte kîrî Baaba.
43014013	Na ûntû kinya bûrîkû bûra bûkaaromba na riîtwa rîakwa, nkabûrûthîra, i kaingo ntûma Baaba akumua.
43014014	Bunthe bûra bûkaaromba na riîtwa rîakwa nkabûrûthîra bu."
43014015	Yiesû abeera, "Weegua ibûmbendeete bûkaathîkîra maathana maakwa.
43014016	Naani nkaûria Baaba, na Baaba akabûtûmîra ûngî arî Mûteetheeria wenu ûra agaakaraga naabi tene na tene.
43014017	N'we i Kîrundu ûra oonanagia ûmma. Antû ba nthîgûrû îno batimwîtîgîra, n'ûntû batimwonaga na batimwiyî. Îndî biû ibûkûmûmenya n'ûntû atûûranagia naabi arî ndeni yenu.
43014018	Ntibûtiga ta twana tûkîa, ngacooka kîrî biû.
43014019	Îîndî gatigeere kagiita gaakai, na bara barî ba nthîgûrû batimbona kaîrî, îndî biû bûkambona. Na n'ûntû niû ntûûraga mwoyo, wana biû bûgaatûûra mwoyo.
43014020	Na îgiita rîru rîakinya, bûkaamenya ndî ndeni ya Baaba, na biû naabi bûrî ndeni yakwa, na naani ndî ndeni yenu.
43014021	"Muntû ûra eetîgagîra maathana maakwa na akamaathîkîra, ûyu n'we ambendeete. Na ûra ambendeete akeendwa i Baaba. Na niû naani nkamwenda na ndîîbonanie kîrî we."
43014022	Njundas (îndî ti Njundas Mûcikariota), aûria Yiesû, "Mwathani, i kî n'ûntû ûkeebonania kîrî tiû na ti kîrî antû bonthe?"
43014023	Yiesû amûcookeria amwîra, "Muntû ûra akaambenda, akaathîkîra kiugo gîakwa na Baaba akamwenda. Na tûrî na Baaba tûkaaya kîrî muntû ûyu tûkarage n'we.
43014024	Muntû ûra atambendeete atiathîkagîra biugo biakwa. Kiugo kîra bwîgagua nkiuga ti gîakwa, kiumaga kîrî Baaba ûra aantûmire."
43014025	"Ndabwîra mantû mama îîndî tûrî amwe.
43014026	Kîrundu Ûmûtheru, Mûteetheeria wenu, ûra Baaba agaatûma na riîtwa rîakwa akabûrutana mantû monthe na abûririkanie mara monthe ndabûrutanire."
43014027	"Tigwaani na ûkiri. Ndîbûtigîra ûkiri bwakwa bûra ndî, bûra bûtakari ta bûra bara barî ba nthîgûrû batiganagîra. Bûtikaanyamaare nkoro kana bûguaya.
43014028	Ibwîgîîtue nkîbwîra, 'Inthiîte, îndî ngaacooka kîrî biû kaîrî.' Ûkeegua bûmbendeete ibûkena n'ûntû bwa kwîgua nthiîte kîrî Baaba, na Baaba n'we mûnene nkûrûki yakwa
43014029	Ndabwîra mantû mama îîndî mbere ya matuîkîka, kaingo rîra magaatuîkîka bûgeetîgia.
43014030	Ntiaria naabi rwaria rûraaya mûno, n'ûntû ûra aathaga nthîgûrû îno arî akubî kûûya. Atimbûmba,
43014031	îndî nwa mwanka antû ba nthîgûrû bonthe bamenye atî, imbendeete Baaba na i ntûma ndûthaga bûra bunthe aambîîrîîte ndûthe. "Ncûûni tûthiini tuume aaga."
43015001	Yiesû eera arutwa baake, "I niû mûcabiibû wa mma, na Baaba n'we muurîmîri.
43015002	Rwong'i rwakwa runthe rûra rûtaciaraga narutemaga, na rûra rûciaraga narutheragia kaingo rûciara nkûrûki.
43015003	Biû ibûrîîkîîtie kûtherua i kiugo kîra mbûrutanîîte.
43015004	Karagaani ndeni yakwa, naani ngaakaraga ndeni yenu. Wata bûra rwong'i rûtaûmba gûciara rûrî runka rûtarî mûcabiibûûni, i ta bu kinya biû bûtaûmba kûrûtha ûntû bûtarî ndeni yakwa.
43015005	"I niû mûcabiibû, naabi i biû mpong'i. Ûra akaraga ndeni yakwa naani ngakara ndeni yake naciaraga rûciaro rwingî. Gûtirî bu bûûmba kûrûtha bûtarî na ûteethio bwakwa.
43015006	Muntû ûra atakaraga ndeni yakwa, akari ta rwong'i rûra rûtemagwa rûgateegwa rûkaûma. Na mpong'i ta inu iciîthîranagua ikagerwa mwankiini, ikabîîthua.
43015007	Weegua bûgaakaraga ndeni yakwa na biugo biakwa bigaakaraga ndeni yenu, ûntû kinya bûrîkû bûra bûkeendaga, bwaromba bûkaarûthagîrwa bu.
43015008	Ibûtûmaga Baaba akumua bwaciara rûciaro rwingî na bwonanagia bûrî arutwa baakwa.
43015009	"Mbwendeete ta bûra Baaba ambendeete. Bûtikaareke wendo bwakwa buuma kîrî biû.
43015010	Nkabwendaga weegua bûkaathîkagîra maathana maakwa ta bûra na niû mbathîkagîra maathana ma Baaba, akaambenda.
43015011	"Ndabwîra mantû mama kaingo gîkeno kîra kiumanagia naani gîkaraga ndeni yenu na kaingo bûkaraga bûkeneete mûno.
43015012	Yathana rîakwa na rîo i rîrî, endanagaani ta bûra mbwendeete.
43015013	Gûtirî wendo bûkûrûkîîte muntû kûruta mwoyo wake n'ûntû bwa acoore baake.
43015014	Na i biû acoore baakwa weegua bûkaarûthaga bûra nkûbwîra.
43015015	Ntibwîta aruti ngûgî kaîrî, n'ûntû mûruti ngûgî atimenyaga mûbango wa mûnene wake. Ndîbwîta acoore baakwa n'ûntû biû ndabwîra bunthe kûrû, bûra Baaba aambîîrîîte.
43015016	Ti biû bwanthuurire. I niû ndabûthuurire, ndabwathûra ndabûtuîkithia ba kwongeera maciaro nkûrûki, kwongeera kûra gûtagîtaûka. Na kaîrî, kaingo Baaba abwaa kîonthe kîra bûkaamûromba kwa riîtwa rîakwa.
43015017	Yathana rîakwa kîrî biû i bwendanage."
43015018	Yiesû eera arutwa baake, "Wana bara barî ba nthîgûrû babûmena, ibwiyî i niû baamenire mbere.
43015019	Ûkeegua bûgwatanagîra na bo babwenda, n'ûntû wîgua bûrî baciao. Îndî n'ûntû bwa bûra ndabûthuurire kuuma kîrî kîrîndî gîku kîonthe, babûmeneete bûra bûtarî baciao.
43015020	Ririkanagaani bûra ndabwîrire atî, 'Nkombo t'yo îrî gîtûmi nkûrûki ya mûnene wa yo.' Ûkoona baannyamaariirie, wana biû bakabûnyamaaria. Na ûkoona baathîkîîre kiugo gîakwa, wana biû bakaathîkîra bwabeera kîo.
43015021	Bakaabûnyamaaria n'ûntû bwakwa, i kwîgua batiiyî ûra antûmîîte.
43015022	Ûtiîgua bagîtarîrwa marî meeyia ûkeegua ntaaya mbaria na bo. Îndî îîndî bûra kûrî, bationa bwa kwîgwatia boonania batirî na meeyia.
43015023	Ûra ammeneete kinya Baaba namûmeneete.
43015024	Ûtiîgua bagîtarîrwa marî meeyia, ûkeegua ntaarûtha mantû matoororûthwa kaîrî i muntû ûngî bakîonaga. Îndî îîndî bûra kûrî, iboonire mara ndarûthire, îndî amwe na ûgu baammena na baamena Baaba.
43015025	Îndî na rîo, gûkarîkîîte ûgu kaingo bûra kwandîkîîtwe Maandîkooni maao Maatheru bûûyûra; ara kwandîkîîtwe, 'Baammeneete woogû mana maatheri.'
43015026	"Rîra nkaabûtûmîra Mûteetheeria kuuma kîrî Baaba, ûra aumaga kîrî we, ta we Kîrundu ûra oonanagia ûmma, agaankûûyîîra.
43015027	Na wana biû nwa mwanka bûtuîke akûûyî baakwa kîrî antû, n'ûntû bûraarî naani kuuma kîambîrîria."
43016001	Yiesû aathi na mbere na kwaria na arutwa baake. Abeera, "Ndabwîra mantû mamu kaingo bûtataratara wîtîgioni.
43016002	Bûkeengatua n'Ayaundi babwîre bûtigaakinye masinagoogiini maao. Na kagiita gagaakinya gûtuîke muntû wonthe ûra akaabûûraga akaathûgaania i Ngai agûtûmîkîra.
43016003	Bakaabûrûtha ûgu n'ûntû batiiyî Baaba na batimbiyî.
43016004	Ndabwîra mantû mama kaingo rîra kagiita gagaakinya bûkaaririkana indabwîrire." Yiesû auga, "Ntaabwîra mantû mama naara mwanjîîrioni n'ûntû tûraarî amwe.
43016005	Îndî îîndî inthiîte kîrî ûra aantûmire na gûtirî wacienu akûmbûûria bûra ndathi.
43016006	Na n'ûntû nkûbwîra ûgu, nkoro cienu îîndî i ciûyûri kîeba.
43016007	Îndî na mma ga nkûbwîra, i kaaba nkathi n'ûntû bwenu. Nkarega kûthi Mûteetheeria atiiya. Îndî nkathi, ndamûtûma kîrî biû.
43016008	Rîra akaaya akoonia antû wîyia bwao. Akaboonia ibaagîrîtwe beegua barî baagîru na akaboonia mûthûûro wa Ngai ûrî kîrî kîrîndî kîa nthîgûrû.
43016009	Akaboonia beeyagia n'ûntû batimbîtîgîîtie.
43016010	Akaboonia ibaagîrîtwe beegua barî baagîru n'ûntû inthiîte kîrî Baaba na bûtiimbona kaîrî.
43016011	Akaboonia mûthûûro wa Ngai ûrî kîrî kîrîndî kîa nthîgûrû n'ûntû ûra aathaga nthîgûrû îno n'ûmûgiitîre îgamba.
43016012	"Ndî na mangî maingî ma kûbwîra. Nkabwîra mo îîndî bûtimaûmbanîria.
43016013	Îndî rîra Kîrundu ûra oonanagia ûmma akaaya, agaatûma bûmenya ûmma bunthe. Kîrundu atiaragia mantû maake na bwake, arî we. Mara akeegagua nwa mo monka akaabwîraga. Na akabwîra mantû mara magaatuîkîka îgiita rîkaaya.
43016014	Agaatûma mwago wakwa wonekana, n'ûntû mantû mara akaabwîraga ûkeegua maumanîîtie naani.
43016015	Kîonthe kîra Baaba arî na kîo i gîakwa. Na i kîo n'ûntû ndauga Kîrundu akabwîra mantû mara akeegagua kuumania naani."
43016016	Yiesû abeera, "Nyuma ya kagiita gaakai kuuma îîndî bûgaatiga kûmbona. Îndî nyuma ya kagiita kaganoona, bûkaambona kaîrî."
43016017	Arutwa baake bakwîgua ûgu baanjîîria kûûrania, "N'ata akwenda gûtwîra rîra akuuga nyuma ya kagiita gaakai kuuma îîndî tûgaatiga kûmwona, îndî nyuma ya kagiita kaganoona tûkamwona kaîrî? Na agîtwîra ariuga i kwa Îthe athiîte!
43016018	Na n'ata akwenda kwonania rîra akuuga 'Kagiita gaakai?' Tûtikûmenya bûra akwenda kuuga."
43016019	Yiesû aamenya arutwa baake ibeendaga kûmûûria bûra eendaga kuuga. Abaûria, "Ka bûkûûrania ûgu ndauga i ta kuuga ata, rîra ndauga, 'Nyuma ya kagiita gaakai kuuma îîndî bûgaatiga kûmbona, îndî nyuma ya kagiita kaganoona bûkaambona kaîrî?'
43016020	Na mma ga nkûbwîra, bûkaarîra bûminûke, îndî kîrîndî gîgaakena. Biû bûkaagwatwa i kîeba, îndî nyumaani bûgaakena.
43016021	Rîra mûka arî akubî kûgîa na mwana, neegagua agwetwe i kîeba n'ûntû kagiita gake ga kûnyamaara gagûkinya. Îndî rîra mwana aaciarwa nariganagîrua i kûnyamaara kûra eegagûa anyamaarîîte, n'ûntû bwa gîkeno gîa kûreeta muntû nthîgûrû.
43016022	Ûgu i ta bu bûkari. Îîndî biû bûrî na kîeba, îndî nkabwona kaîrî bûkene mûno, na gûtirî muntû agaatûma gîkeno gîku kîenu kîthira.
43016023	Na ntugû înu yakinya gûtirî ûntû bûkaambûûria. Na mma ga nkûbwîra, Baaba akabûrûthîra bûra bunthe bûkaamûûria kwa riîtwa rîakwa.
43016024	Mwanka îîndî gûtirî bu bwamûûria kwa riîtwa rîakwa. Ûriani na bûkaarûthîrwa bûra bûkwenda, kaingo bûkena mûno.
43016025	"Ndarabwîraga mantû mama ngîtûmagîra ngerekano. Îndî kagiita kaayîîte ntibwîra mo ngîtûmagîra ngerekano. Nkaabumbûragîra mantû ma Baaba ntakûbwitha.
43016026	Na kagiita gaku gaakinya bûkaarombaga kwa riîtwa rîakwa. Ti niû nkaabûûrîria.
43016027	Baaba arî we nabwendeete. Na abwendeete n'ûntû bwa kwîgua ibûmbendeete na ibwîtîgîîtie mbumîîte kîrî Ngai.
43016028	Ndaumire kîrî Baaba ndaaya nthîgûrû, na îîndî inkuuma nthîgûrû ncooke kîrî Baaba."
43016029	Arutwa ba Yiesû bamwîra, "Îîndî n'îîndî waria ûkiumbûraga cwe, ûtagûtûmîra ngerekano.
43016030	Îîndî i rîo twamenya gûtirî bu ûtaiyî na gûtirî gîtûmi kîa muntû gûkûûria biûria. Tûgwîtîgia uumîîte kîrî Ngai."
43016031	Yiesû abacookeria abeera, "Atî îîndî bûgwîtîgia?
43016032	Îndî kagiita i kaayîîte na i ta gaakinyu, keenu biû bwinthe ga kûnyagaarania, woora muntû athi bwa kwao bûntige ninka. Îndî ingî tika ndî ninka. Baaba arî amwe naani.
43016033	Ndabwîra mantû mama i kaingo bwîgua bûrî na ûkiri, n'ûntû bûrî na ngwatanîro naani. Nthîgûrûûni îno bûkaanyamaarua. Îndî ûmîîriani! Indakîriirie mantû ma nthîgûrû inya!"
43017001	Yiesû akûrîîkia kuuga mamu monthe, aacûûba îgûrû. Auga, "Baaba, kagiita gagûkinya. Îtûma mwago wa Mwana waku wonekane, kaingo Mwana n'we atûma mwago waku wonekana,
43017002	n'ûntû nwamwere watho îgûrû rîa bonthe kaingo atûma bara bonthe wamwere batûûra mwoyo wa tene na tene.
43017003	Na i kaingo muntû atûûra mwoyo wa tene na tene, nwa mwanka akûmenye, woû Ngai ûra ûrî wa mma wenka. Na nwa mwanka muntû amenye Yiesû Kîrîstû ûra watûmire.
43017004	Niû ingûtîîyîîte ndî gûkû nthîgûrû na inthirîîtie ngûgî îra wampeere nduta.
43017005	Na kwoogu îîndî, Baaba, ntîîya ta bûra wantîîyîîte mbere ya ûûmba nthîgûrû.
43017006	"Intûmîîte antû baba bakûmenya, bara wanthuurîîre kuuma kîrî kîrîndî kîa nthîgûrû wampa bo. Baarî baaku wampa, na ibathingataga kiugo gîaku.
43017007	Na îîndî ibamenyeete kîonthe kîra ûmpete kiumîîte kîrî woû.
43017008	Indabeerire ntûmwa yaku îra wantûmire n'yo kîrî bo, na ibamîîtîgîrîte. Ibaiyî n'ûûma mbumîîte kîrî woû, na i beetîgîîtie i woû wantûmire.
43017009	"Ntikûrombera kîrîndî kîra kîngî kîa nthîgûrû, bara wampeere i bo nkûrombera n'ûntû i bo baaku.
43017010	Kîonthe kîra ndî na kîo i gîaku, na kîonthe kîra ûrî na kîo i gîakwa. Bara wampeere ibantîîyaga.
43017011	Îîndî ntirî nthîgûrû kaîrî, mbûyîîte kîrî woû. Îndî bo bagaatigwa gûkû. Kwoogu, Baaba ûmûtheru, kwa inya ya riîtwa rîaku îra ûmpete bamenyeere kaingo bakaraga barî gîntû kîmwe ta bûra niû na woû tûrî gîntû kîmwe.
43017012	Kagiitaani kara nkaranîîtie na bo, ndarabamenyagîîra kwa inya yaku, îra ûmpete. Indarabakaragia bwega na gûtirî nwa ûmwe wao aûra, tatiga ûra aataarîîtwe akaûra na tene, kaingo Maandîko Maatheru makaûyûra.
43017013	"Îîndî mbûyîîte kîrî woû. Ka ndauga ngwete mantû mama ndî gûkû nthîgûrû, kaingo baba baûyûrwa i gîkeno kîra mpeyanaga.
43017014	Ndabeerire kiugo gîaku antû ba nthîgûrû babamena. Babameneete n'ûntû bo ti ba nthîgûrû îno, ta bûra niû ntarî wa nthîgûrû îno.
43017015	Tika ngûkûûria kana wabaruta gûkû nthîgûrû. Ka ngûkûûria ûbamenyeere kîrî ûra mûthûûku.
43017016	Bo ti ba nthîgûrû îno, ta bûra na niû ntarî wa nthîgûrû îno.
43017017	Tûmîra ûmma kûbatheria batuîke baaku. Biugo biaku i bio ûmma.
43017018	Mbatûmîîte nthîgûrû wata bûra naawe wantûmire nthîgûrû.
43017019	Na indîîrutîîte kîrî woû n'ûntû bwao, kaingo kwaûmbîka na bo batherua n'ûmma batuîka antû baaku.
43017020	"Na ti baba bonka nkûrombera. Ndîrombera kinya bara bakaambîtîgia kuumania na ûkûûyî bwao.
43017021	Ndîkûromba ûtûma bonthe batuîka gîntû kîmwe. Baaba, ta bûra ûrî ndeni yakwa, na naani ndî ndeni yaku, îngûkûromba ûtûme batuîka gîntû kîmwe ndeni yetû, kaingo antû beetîgia nwantûmire.
43017022	Imbeete gîtîîyo ta bûra ûmpete gîtîîyo na niû. Ndarûthire ûgu kaingo wîgua barî gîntû kîmwe, ta bûra woû na niû tûrî gîntû kîmwe.
43017023	Niû ndî ndeni yao na naawe ûrî ndeni yakwa kaingo beegua barî gîntû kîmwe kaingo antû bamenya nwantûmire, na atî nûbeendeete ta bûra ûmbendeete.
43017024	"Baaba, ndîkûromba ûtûma baba ûmpete beegua barî naani ara ûkeegua ndî, kaingo boona mwago ûra mbonaga, mwago ûra wampeere. Wampeere uu n'ûntû wambendire mbere ya ûûmba nthîgûrû.
43017025	Antû batikwiyî îndî niû inkwiyî, woû Baaba ûmwagîru. Na athingati baba baakwa ibaiyî nwantûmire.
43017026	Indakûmenyithaniirie kîrî bo, na nkaathi na mbere gûkûmenyithania kîrî bo, kaingo kwenda kûra ûmbendeete kwîgua kûrî kîrî bo, na kaingo wîgua ndî ndeni yao."
43018001	Yiesû akûrîîkia kûgweta mantû mamu, aathi na arutwa baake. Baaringa kauro geetagwa Kindironi. Rûgongo rûru rûngî ikwarî na kamûnda. Yiesû na arutwa baake baathi kamûndaani gaku.
43018002	Njundas ûra aarî akaamûkunyanîra naiyî ara kamûnda gaku kaarî, n'ûntû agu mbereeni Yiesû naathiîte na bo noogo kaîrî maita maingî.
43018003	Kwoogu, Njundas aaya oogo na njûûrî ya acikaarî na antû bara eetwe n'athînjîri bara banene ba Ngai na Abarisai. Baakamatîîte imonjo, ntandîka, na mîrigo ya mbaara.
43018004	Yiesû naiyî bunthe bûra bwathiîte gûkarîka kîrî we. Kwoogu abathagaana abaûria, "N'ûû bûgûcûa?"
43018005	Bamûcookeria bamwîra, "I Yiesû wa kuuma Nasareethi." Yiesû abeera, "I niû we." (Njundas ûra aathiîte kûmûkunyanîra aarûngi waagu amwe na bo.)
43018006	Rîra Yiesû aabeerire, "I niû we," baacooka na gîteretere baagwa.
43018007	Yiesû abaûri kaîrî, "Î n'ûû bûgûcûa?" Bamwîra, "I Yiesû wa kuuma Nasareethi!"
43018008	Yiesû abeera, "Anga ntirabwîra i niû we? Kwoogu weegua i niû bûgûcûa, baba ndî na bo ka bathi."
43018009	Yiesû augire ûgu kwingia bûra kwandîkîîtwe atî, "Ntaata nwa ûmwe wa bara wampeere."
43018010	Simioni Petûrû naarî na rûyiû. Arucomoora njûraani aagiita mûruti ngûgî wa mûthînjîri ûra mûnene wa Ngai gûtû kwa ûrîo. (Mûruti ngûgî ûyu eetagwa Marikos.)
43018011	Yiesû eera Petûrû, "Cookia rûyiû njûraani. Ka ntabatîîrue nnyua gîkombe gîa kûnyamaarua kîra Baaba ampete nnyua?"
43018012	Acikaarî babu barî na mûtongoria wao na aruti ngûgî ba atongoria ba Ayaundi, baagwata Yiesû bamûthaîka njara.
43018013	Baamba bamwira kîrî Anas, ûra mwarî wake aagûrîîtwe i Kayabas. Kayabas n'we aarî mûthînjîri ûra mûnene wa Ngai îgiitaani rîru.
43018014	Kayabas ûyû n'ûra eerîîte anene ba Ayaundi we oonaga i kaaba muntû ûmwe agakua bantû a antû bonthe.
43018015	Simioni Petûrû na mûrutwa ûngî ûmwe baathingata Yiesû. Mûrutwa ûyu ûngî n'ûntû we naamenyagwa i mûthînjîri ûra mûnene wa Ngai, eetîgîîrua aathûngîra gûku kwa mûthînjîri wa Ngai kûra Yiesû airirwe,
43018016	Petûrû aatigwa mûrangooni. Mûrutwa ûyu aumagarûka aaria na mwarî ûra aathookagia antû nyomba, eetîgîîria Petûrû aathûngîra.
43018017	Mwarî ûyu aûria Petûrû, "Anga woû ûtirî ûmwe wa arutwa ba muntû ûyû?" Petûrû amwîra, "Arî, niû ntirî mûrutwa wake!"
43018018	Nkombo na aruti ngûgî ba mûthînjîri ûyu wa Ngai ibaacereereete riiko bagiotaga mwanki n'ûntû ikwarî na mpîo. Petûrû aathi aarûngama agu baarî wana we oota mwanki.
43018019	Mûthînjîri ûra mûnene wa Ngai aûria Yiesû biûria îgûrû rîa arutwa baake na ûrutani bwake.
43018020	Yiesû amwîra, "Mbaragia rîonthe antû bonthe bakîîgagua. Na ndutanaga masinagoogiini na nyomba ya Ngai, kûra Ayaundi barîîkanaga. Gûtirî ûntû ndauga nkiithaga.
43018021	Ntikûmenya gîtûmi gîa kûmbûûria biûria. Ûria bara baanthikîîrie nkîaria bakwîre bûra ndabeerire. Ibaiyî mara ndaaria."
43018022	Yiesû akuuga ûgu, ûmwe wa aruti ngûgî ûra aarûngi akubî n'we amûringa îkoobi. Amûûria, "I bu ûbatîîrue warîria mûthînjîri wa Ngai ûgu?"
43018023	Yiesû eera Anas, "Ûkaaya kwîgua kûrî meeyia ndaaria, tagweta mo. Îndî weegua n'ûmma ndaaria, i mbi îîndî nkûringîrwa?"
43018024	I rîo Anas augire Yiesû airwe arî mûthaîke woogû kîrî mûthînjîri ûra mûnene wa Ngai eetagwa Kayabas.
43018025	Petûrû nwa bootaga mwanki ara baarûngî. Bara baarî na bo bamûûria, "Anga ûtirî ûmwe wa arutwa ba muntû ûyû?" Petûrû aakaana auga, "Arî, niû ntirî mûrutwa wake!"
43018026	Mûruti ngûgî ûmwe wa mûthînjîri ûra mûnene wa Ngai, wa bamuntû ûra Petûrû aagiitîîte gûtû, amûûria, "Anga ntikwonire naara kamûndaani kara bûkûrî?"
43018027	Kaîrî Petûrû auga, "Arî!" Na warîo ngûkû yakurura.
43018028	Gûkwereerûka, Yiesû aarutwa gwa Kayabas, airwa kambîîni ya ngabana. Ayaundi bara baamwirîîte bo bataathûngîra kambîîni, n'ûntû bakîthûngîîre kwayaga gûtuîka bakûgîa mûgiro na batikîrîa kîatho gîa Pasaka.
43018029	Kwoogu Piraatû, ûra aarî ngabana îgiitaani rîru, aumagarûka aathi kîrî bo. Abeera, "Mbîraani bûra ûyû arûthîîte."
43018030	Bamwîra, "Ûkaaya kwîgua gûtirî bu arûthîîte, tûtigîkûreetera we."
43018031	Piraatû abeera, "Îthiini n'we ni bûmûgiitîre îgamba bûrî biû kûringana na watho bwenu." Bamwîra, "Biû Arooma bûtitwîtîgîîrîîtie tûgiitîra muntû îgamba, aûragwa." (
43018032	Gwakarîkire ûgu kaingo bûra Yiesû augîîte bûûyûra. Mbereeni naarî akuuga bûra agaakuyanga.)
43018033	Piraatû aacooka kambîîni kaîrî, auga Yiesû airwe kîrî we. Amûûria, "I woû Mûnene wa Ayaundi?"
43018034	Yiesû amûcookeria amûûria, "I woû wengwa wathûgaania nûmbûûrie kîûria gîku, kana n'antû bakwîra mantû maakwa?"
43018035	Piraatû amûûria, "Ka ndî Mûyaundi? Anga t'antû beenu na athînjîri bara banene ba Ngai bakûreetire kîrî niû! N'ata ûrûthîîte?"
43018036	Yiesû eera Piraatû, "Niû ntirî mûnene wa gûkû nthîgûrû. Ûkeegua ndî we, athingati baakwa bakîrûa boona nkîgwatwa n'Ayaundi. Îndî îîndî na rîo, niû ntirî mûnene wa gûkû nthîgûrû."
43018037	Piraatû amûûria, "Aabu ûtirî mûnene?" Yiesû amwîra, "Wauga ndî mûnene. Na gîku i kîo gîatûmire nciarwa. Ndaayire nthîgûrû kwîra antû ûmma. Muntû wonthe ûra eendeete ûmma naambîgagua."
43018038	Piraatû amûûria, "Na ûmma i bûrîkû?" Piraatû aumagarûka kaîrî. Eera antû, "Niû ntikwona mabîtia mara arûthîîte.
43018039	N'ûntû ibûmenyeereetie kwona ndabûthaûrîra mûgwate ûmwe wakîra îgiita rîa Pasaka, ibûkwenda mbûthaûrîra Mûnene wa Ayaundi?"
43018040	Bamuugîîria na inya bamwîra, "Arî! Tûtikwenda ûyû. Tûrîenda Baraba!" (Baraba aarî mûtunyani.)
43019001	Rîru Piraatû auga Yiesû athûkue aringwe ibooko.
43019002	Acikaarî baatumania matî ma mîîgua maakara ta nthûmbî ya ûnene, beekîra Yiesû yo kîongo. Baacooka kaîrî bamwîkîra nguo îndaaya ya rangi ya ûkûyû.
43019003	Bakûrûtha ûgu, baacooka baatua kûthiyaga mbere yake bakamûkeethia, bakamwîra, "N'ata îîndî, Mûnene wa Ayaundi!" Na wabamwîra ûgu, bakamûringa îkoobi.
43019004	Piraatû aumagarûka kaîrî. Eera antû, "Ndauga nareetwe kîrî biû kaingo bûmenya niû ntikwona mabîtia mara arûthîîte."
43019005	Kwoogu Yiesû aumagarûkua eekîrîtwe nthûmbî îra ya mîîgua na nguo înu ndaaya ya rangi ya ûkûyû. Piraatû eera antû, "N'ûyû muntû wenu!"
43019006	Athînjîri bara banene ba Ngai na aruti ngûgî baao bakwona Yiesû, baugîîria na inya, bauga, "Mwambe! Mwambe!" Piraatû abeera, "Mûthûkieni bûkamwambe bûrî biû. Niû ntikwona mabîtia mara arûthîîte."
43019007	Na bo bamwîra, "Tûrî na watho buugîîte muntû ta we abuîrîîte kûûragwa, n'ûntû bwa kwîbîta Mwana wa Ngai."
43019008	Piraatû akwîgua bauga ûgu, aamaka mûno.
43019009	Aacooka kambîîni kaîrî. Aûria Yiesû, "Kwenu i kû?" Yiesû ataamûcookeria.
43019010	Piraatû aûria Yiesû, "Nûkûrega kwaria naani? Nûtakûmenya ndî na watho na nwa nkûrekeerie kana nkauga ûkaambwa?"
43019011	Yiesû amwîra, "Ûkeegua ti Ngai agwîtîgîîrîîtie ûtiîgua ûrî na watho bwa kuuga ndûthwe bûra ûkwenda. Kwoogu ûra aankunyanîrîte ndareetwa kîrî woû n'we eeyîîtie nkûrûki yaku."
43019012	Piraatû akwîgua ûgu, aanjîîria gûcûa gîtûmi gîa gûtûma arekeeria Yiesû. Îndî kîrîndî kîamuugîîria na inya kîamwîra, "Ûkamûrekeeria tûkaamenya ûtirî ûcoore na Kaisaarî. Muntû wonthe ûra eetuuyaga mûnene i ta kwonania atigwatanagîra na Kaisaarî."
43019013	Piraatû akwîgua antû bauga ûgu, auga Yiesû aumagarûkue. Aakara nthî gîtîîni gîa kûgiitîra magamba, bantû kwarîîtwe maiga. (Na Kîîbirania bantû agu eetagwa 'Gabatha'.)
43019014	Kwarî mûthenya wa kwîthuuranîra n'ûntû bwa kîatho gîa Pasaka, ta thaa kûmi na ciîrî ûgu. Piraatû eera Ayaundi, "N'ûyû mûnene wenu!"
43019015	Antû bamuugîîria na inya bamwîra, "Naûragwe! Naûragwe! Mwambe!" Piraatû abaûria, "Ka bûkwenda mbamba mûnene wenu?" Athînjîri ba Ngai bara banene, bamwîra, "Gûtirî mûnene ûngî twiyî tatiga Kaisaarî wenka!"
43019016	Piraatû aanenkanîra Yiesû kîrî acikaarî bathi kûmwamba. Acikaarî baathûkia Yiesû.
43019017	Yiesû aakamata mûtharaba ûra akaambwa. Baumagarûka baathi baakinya bantû eetagwa, 'Kîîndî gîa kîongo.' (Na Kîîbirania eetagwa 'Gorogotha'.)
43019018	Agu noogo acikaarî baambire Yiesû na antû bangî baîrî. Ûmwe aambirwe rûteere rûmwe rwa Yiesû, na ûra ûngî rûteere rûra rûngî. Yiesû aarî gatîgatî ka bo.
43019019	Piraatû aandîka kabaaû, kaaringaringîrwa mûtharabaani wa Yiesû îgûrû. Kabaaû gaku kaandîkîîtwe, "|scYIESÛ WA NASAREETHI, MÛNENE WA AYAUNDI.|d"
43019020	Na Ayaundi baingî ibaathoomire ûgu kabaaû gaku kaandîkîîtwe, n'ûntû bantû agu ataarî kûraaya na taûni, na kaandîkîîtwe na Kîîbirania, Kîîratini, na Kîîngiriki.
43019021	Athînjîri bara banene ba Ngai beera Piraatû, "Buuta 'Mûnene wa Ayaundi,' wandîke, 'Araugaga n'we Mûnene wa Ayaundi.' "
43019022	Piraatû abeera, "Ûgu ndaandîka i bu."
43019023	Acikaarî bakwamba Yiesû, baagaana nguo ciake barî bana. Baathûkia nguo yake îra ndaaya. Nguo înu yatumîîtwe îgwateene, îtaarî na rûtumo.
43019024	Beerana, "Menya tûmîtembûrania. Tûringeeni kuura twone ûra akaathi n'yo." Ûntû bûbu bwatuîkîkire kaingo Maandîko Maatheru maûyûra, mara maugîîte, "Baagaanire nguo ciakwa na baaringa kuura bagîcindanîra nguo yakwa îmwe." Na ûgu i bu acikaarî baarûthire.
43019025	Gina wa Yiesû, mwaragina wa gina wa Yiesû, Maria mwekûrû wa Kiriopas na Maria Mûmagindari baarûngi akubî na mûtharaba wa Yiesû.
43019026	Yiesû akwona gina arûngi akubî na mûrutwa ûra Yiesû eendeete mûno, eera gina, "Taata, ûyu i mwana waku."
43019027	Eera mûrutwa ûyu n'we, "Naawe ûyu i nyûkwe." Na kuuma îgiita rîru, mûrutwa ûyu eetîgîîria gina wa Yiesû aatua gûkaraga gwake.
43019028	Yiesû naamenyaga mantû monthe maakarîkaga wabûra maarî makarîke. Na kaingo Maandîko Maatheru maûyûra, auga, "Inkwîgua bûûta."
43019029	Agu akubî ikwarî na mbakûrî yaûyûri ndibei yarî na gana. Baathûkia cibonji bamîtombeka ndibeini înu. Bamîmunta mûthiani wa kamûtî, bamîtiirithia mîromo ya Yiesû.
43019030	Yiesû aaciia ndibei înu. Auga, "Nkûthiria ngûgî yakwa." Eenîka kîongo nthî, aakua.
43019031	Na n'ûntû kwarî ntugû ya kwîthuuranîra n'ûntû bwa Sabatû, atongoria ba Ayaundi baaromba Piraatû rûûtha rwa kuunanga magûrû bara baambîîtwe, kaingo babaambûra mîtharabaani. Bateendaga biimba bikara mîtharabaani ntugû ya Sabatû na mûno mûno, Sabatû înu yarî întheru, n'ûntû yarî ya kîatho gîa Pasaka.
43019032	Kwoogu acikaarî baathi baunanga magûrû antû bara baîrî baambîîtwe akubî na Yiesû nteere ciake irî ciîrî.
43019033	Bagûkinyîîra Yiesû, boona we naarî agûkua. Kwoogu bataamuunanga magûrû maake.
43019034	Îndî mûcikaarî ûmwe amûmunta mbaru na îtumo. Auma nthakame na rûûyî. (
43019035	Ûkûûyî bûbû i bwa muntû oonire mantû mama magîkarîka. Na ûkûûyî bûbû i bwa mma. Naiyî n'ûmma akwaria kaingo kwaûmbîka naabi bwîtîgia mantû mama.)
43019036	Mantû mama maakarîkire kaingo Maandîko Maatheru maûyûra, mara maugîîte, "Gûtirî mwîndî wake ûkaunwa."
43019037	Kaîrî bantû angî Maandîko Maatheru mauga, "Bakoona ûra baamuntire."
43019038	Ikwarî na muntû eetagwa Njosebu wa kuuma taûni ya Arimathea. Aarî mûrutwa wa Yiesû na witho, n'ûntû naakuthûkaga atongoria ba Ayaundi. Nyuma ya mantû mamu, aathi kîrî Piraatû kûmûromba rûûtha rwa kûthûkia kiimba kîa Yiesû. Piraatû amwîtîgîîria. Kwoogu Njosebu aathi kûthûkia kiimba kîa Yiesû.
43019039	Nikondemu wana we aathiyania na Njosebu akamatîîte mîtaa ya kûthiria kiimba woru. Mîtaa înu yarî ya manemane na aroi ya ûrito ta bwa kiirû mîrongo îthatû ûgu. Nikondemu ûyu n'ûra aathiire kwona Yiesû ûtugû.
43019040	Njosebu na Nikondemu baathûkia kiimba kîa Yiesû bakîoga na cuka bagîkîmincagîria manemane na aroi. Ûgu i bu Ayaundi baathikanaga.
43019041	Bantû agu Yiesû aambîîtwe ikwarî na kamûnda. Na kamûndaani gaku ikwarî na nthiko îtaarî nthike muntû.
43019042	Njosebu na Nikondemu baathika Yiesû nthikooni înu n'ûntû yarî akubî, na n'ûntû Ayaundi ibaanjîîrîîtie kwîthuuranîra n'ûntû bwa Sabatû.
43020001	Rûûni rûkîîrî mûno ntugû ya mbere ya kiumia, Maria Mûmagindari aathi nthikooni îra Yiesû aathikîîtwe. Oona iiga rîra rîakunîkîrîte mûromo wa nthiko rîrî rîrutarute oogo.
43020002	Akwona ûgu, augia rwîro aathi kîrî Simioni Petûrû na mûrutwa ûra Yiesû eendeete mûno. Abeera, "Ibararutire Mwathani nthikooni na tûtikûmenya ara baramwirire."
43020003	Petûrû na mûrutwa ûyu ûngî baanjîîria kûthi bwa nthiko
43020004	baugîîtie rwîro. Mûrutwa ûyu ûngî augia aatiga Petûrû, aakinya nthikooni arî mbere.
43020005	Ataathûngîra, naakuamîîrie aaraitha ndeni. Akûraitha oona cuka yonka.
43020006	Simioni Petûrû aakinya, aathûngîra nthikooni. Wana we oona cuka
43020007	na gîtambaa kîra Yiesû aakunîkîrîtwe na kîo kîongo. Gîtambaa gîakûnjîtwe kîaigwa bantû mwanya, gîtaarî amwe na cuka.
43020008	Mûrutwa ûyu ûngî, ûra aakinyire arî mbere, wana we aathûngîra nthikooni. Oona mantû mamu, eetîgia.
43020009	Îgiitaani rîru bataiyî Maandîko Maatheru maugîîte Yiesû nwa mwanka ariûke.
43020010	Baacooka naara baakaraga.
43020011	Maria aarûngi ome ya nthiko akîrîraga. Aakuamîîria akîrîraga aaraitha nthikooni ndeni,
43020012	oona araîka baîrî beekîrîte nguo injerû. Baakari ara kiimba kîa Yiesû kîarî. Ûmwe aakari naara kîongo kîarî na ûyu ûngî aakari naara magûrû maarî.
43020013	Araîka babu baûria Maria, "Mwekûrû, i mbi ûkûrîrîra?" Maria abeera, "Ibarathûkiirie Mwathani wakwa na ntikûmenya ara baramwirire."
43020014	Akuuga ûgu, aagarûka oona Yiesû arûngi waagu, îndî ataamenyaga kana i Yiesû aarî.
43020015	Yiesû amûûria, "Mwekûrû, i mbi ûkûrîrîra? N'ûû ûgûcûa?" Maria akîthûgaanagia aarî mûmenyeeri wa kamûnda gaku, amwîra, "Weegua i woû ûramûrutire nthikooni, mbîîra itû, aba, ara ûramwirire kaingo mmûthûkia."
43020016	Yiesû amwîta, "Maria." Maria aûndûka amwîtîga, "Rabai!" (Kuuga ûûgû na Kîîbirania i ta kuuga Mwarimû.)
43020017	Yiesû amwîra, "Ndekia, tiga kûngwata n'ûntû ntikûrî ngwîtia kîrî Baaba. Îthi wîre arutwa baakwa imbîtîîtie kwa Baaba, Ngai wakwa ûra arî Abaagu na Ngai wenu."
43020018	Maria Mûmagindari aathi eera arutwa ba Yiesû, "Nkwona Mwathani." Abeera bûra Mwathani aamwîrire.
43020019	Kîûgorooni gîa ntugû ya mbere ya kiumia, arutwa ibeethîreene amwe. Ibaingîîte mîrango na konji n'ûntû ibaakuthûkaga atongoria ba Ayaundi. Yiesû aaya aarûngama gatîgatî kaao. Abeera, "Ûkiri bûrookaraga naabi."
43020020	Akûbeera ûgu, aboonia marema ma njara ciake na rwaru. Arutwa bakwona i Mwathani aarî baakena mûno.
43020021	Yiesû abeera, "Ûkiri bûrookaraga naabi. Wata bûra Baaba aantûmire, i ta bu nkûbûtûma."
43020022	Ababeebeera mîruke. Abeera, "Thûkiani Kîrundu Ûmûtheru.
43020023	Bwarekera antû meeyia maao, bakaarekerwa mo. Bwarega kûbarekera batiirekerwa."
43020024	Tooma (ûra kaîrî eetagwa Ndindimas), ûra aarî ûmwe wa arutwa bara îkûmi na baîrî ataarî oogo rîru Yiesû aayire.
43020025	Arutwa bara bangî bamwîra, "Itwonire Mwathani." Tooma abeera, "Ntiîtîgia nwanga nkoona na ngatongithia marema ma mîcumaarî njaraani yake, na ngatongithia rwaru rwake."
43020026	Nyuma ya ntugû inyanya, arutwa ibeethîreene amwe kaîrî nyomba îmwe. Na îgiita rîru Tooma naarî oogo. Amwe na kwîgua mîrango nîarî îminge, Yiesû aaya aarûngama gatîgatî kaao. Abeera, "Ûkiri bûrookaraga naabi."
43020027	Eera Tooma, "Cûûba njara ciakwa na tonga marema na kîara gîaku. Tonga rwaru rwakwa na njara yaku. Tiga gûkararia, îtîgia."
43020028	Tooma amwîra, "Ûrî Mwathani wakwa na Ngai wakwa!"
43020029	Yiesû amwîra, "Weetîgia n'ûntû ûkûmbona. Îndî bara beetîgagia batooneete bakaathaarimwa mûno."
43020030	Yiesû naaringire biama bingî biingî bira arutwa baake boonire, îndî bitiandîkîîtwe îbukuuni rîrî.
43020031	Mantû mama maandîkîîtwe kaingo bwîtîgia Yiesû n'we Kîrîstû, Mwana wa Ngai, na kaingo bûtûûra mwoyo n'ûntû bwa riîtwa rîake.
43021001	Nyumaani Yiesû eebonania kîrî arutwa baake barî rûteere rwa îria rîîtagwa Tiberias. Bara baarî oogo baarî, Simioni Petûrû, Tooma (ûra kaîrî eetagwa Ndindimas), Nathanieri wa kuuma taûni yeetagwa Kana îra yarî Gariiri, aana bara baîrî ba Cabendi, na arutwa bangî baîrî. Gwakarire ûûgû.
43021003	Simioni Petûrû eera bara bangî, "Niû ka nthi ngatege makûyû." Babu bangî bamwîra, "Wana tiû itûkûthiyania naawe." Baatwa îtarûûni baathi. Baareere gûtega îndî gûtirî kîo baagwata.
43021004	Rûûni rûûkîîrî, Yiesû naarûngi rûteere rwa îria, îndî arutwa baake bataamenyaga kana n'we aarî.
43021005	Yiesû abaûria, "Kûrî kîo bûragwata, acoore?" Bamwîra, "Arî, gûtirî kîo tûragwata."
43021006	Yiesû abeera, "Taambaani neeti bwa njara ya ûrîo ya îtarû bwoneeni bûgwate makûyû." Bakwamba neeti, bataûmba kûmîkuuyia bamîtwethia îtarûûni n'ûntû bwa makûyû kwingîa.
43021007	Mûrutwa ûra Yiesû eendeete mûno eera Petûrû, "I Mwathani!" Simioni Petûrû akwîgua i Mwathani aarî, eekîra nguo yake îra ndaaya (n'ûntû naarî akûmîruta). Aathûngûtha rûûyîîni aathi naara Yiesû aarî.
43021008	Arutwa babu bangî bo baayaga barî îtarûûni, bakuuyîîtie neeti yûyûri makûyû n'ûntû bataarî kûraaya na rûteere rwa îria. Baarî ta makinya îgana rîmwe ûgu kuuma rûteere.
43021009	Bagûkinya rûteere boona mwanki wa makara na ikwarî na makûyû na mûgaate îgûrû rîa mwanki ûyu.
43021010	Yiesû abeera, "Reeteeni makûyû mamwe ma mara bwagwata."
43021011	Simioni Petûrû aathi îtarûûni aakururia neeti amîreeta rûteere. Neetiini kwarî na makûyû maanene îgana rîmwe rîa mîrongo îtaano na mathatû, na amwe noogu neeti îtaatuîka.
43021012	Yiesû abeera, "Ncûûni bûrîe." Gûtirî mûrutwa aûmîîria kûmûûria aarî ûû. Îndî ibaiyî i Mwathani aarî.
43021013	Yiesû aathûkia mûgaate abanenkera. Aacooka aathûkia makûyû na mo abanenkera.
43021014	Rîrî i rîo rîarî rîa mathatû Yiesû kwîbonania kîrî arutwa baake kuuma akûriûka.
43021015	Bakûrîîkia kûrîa, Yiesû aûria Simioni Petûrû, "Simioni wa Njona, nûmbendeete nkûrûki ya bûra bara bangî bambendeete?" Petûrû amûcookeria amwîra, "Yîî, Mwathani, nwiyî inkwendeete!" Yiesû amwîra, "Menyagîîra tûgondu twakwa."
43021016	Yiesû amûûria kaîrî, "Simioni wa Njona, nûmbendeete?" Petûrû amûcookeria amwîra, "Yîî, Mwathani, nwiyî inkwendeete!" Yiesû amwîra, "Rîîthagia ng'ondu ciakwa."
43021017	Yiesû amûûria kaîrî rîa mathatû, "Simioni wa Njona, nûmbendeete?" Petûrû aagwatwa i kîeba Yiesû akûmûûria rîa mathatû kana namwendeete. Eera Yiesû, "Nwiyî mantû monthe, Mwathani. Nwiyî inkwendeete." Yiesû amwîra, "Menyagîîra ng'ondu ciakwa.
43021018	Na mma ga ngûkwîra, rîra warî mwana, wekagîra nguo ûkathi wanaara ûkeenda. Îndî rîra ûgaatindira ûgaatambûrûkia njara wogwe cio i muntû ûngî akwire naara ûtakwenda."
43021019	Yiesû augire ûgu kwonania gîkuû kîra Petûrû agaakua gîgaatûma Ngai atîîywa. Akûrîîkia kuuga ûgu, Yiesû eera Petûrû, "Nthingata!"
43021020	Petûrû aûndûka oona mûrutwa ûra Yiesû eendeete mûno abathingatîîte. Mûrutwa ûyu n'ûra aakari akubî na Yiesû rîra baarîyanagîra rîa mûthia irio bia ûgoro, rîra aamûûririe n'ûû akaamûkunyanîra.
43021021	Petûrû akûmwona, aûria Yiesû, "Mantû ma ûyû n'we n'ata, Mwathani?"
43021022	Yiesû amûcookeria amwîra, "Wana nkeenda atûûra mwoyo mwanka rîra nkaaya yîya rîa maîrî, înu ti ngûgî yaku. Woû nthingata."
43021023	Kuumania na ûgu Yiesû eerire Petûrû, ntheto ciambîîria kwarua gûkîîragwa mûrutwa ûyu atiikua. Îndî Yiesû atauga atiikua. Ka augire, "Wana nkeenda atûûra mwoyo mwanka rîra nkaaya yîya rîa maîrî, înu ti ngûgî yaku."
43021024	Mûrutwa ûyu n'we ûyû akûbwîra mantû mama, na n'we mwandîki. Itwiyî mantû mamu i ma mma.
43021025	I mantû mangî maingî mûno mara Yiesû aarûthire. Makîandîkirwe monthe ntikwona taka nthîgûrû yonthe îkîganîra mabuku monthe mara makîandîkwa.
44001001	Îbukuuni rîakwa rîa mbere kîrî woû, Thiobiras, ndaandîkire mantû monthe mara Yiesû aarûthaga na mara aarutanaga antû kuuma rîra aanjîîrie ngûgî yake,
44001002	mwanka ntugû îra aathûkiirue eetithua îgûrû matuuni. Na mbere ya gwîtithua, Yiesû aatigire aatha atûmwa baake na njîra ya Kîrundu Ûmûtheru bara aathuurîîte.
44001003	Nyuma ya gûkua, Yiesû akûriûka neebonaniirie kîrî bo na njîra inyingî itaarî nkanja. Îgiita na îgiita neebonaniirie kîrî bo bantû a ntugû mîrongo îna akîaragia na bo mantû makonetie ûnene bwa Ngai.
44001004	Kagiita kamwe barî amwe bakîrîyaga, Yiesû eera atûmwa ûûgû, "Bûtikaume Njerusaremu. Eteeraani bwewe kîewa gîa kwîgua bûrî na Kîrundu Ûmûtheru ûra Baaba eeranire, naani ndabwîra.
44001005	Njoana aabaatithaniirie na rûûyî. Îndî bûkaabaatithua na Kîrundu Ûmûtheru nyuma ya ntugû inkai ciyîîte."
44001006	Bakwonana kagiita kangî atûmwa baûria Yiesû, "Kagiita gaka i ko ûgaacookeria Aisiraeri ûnene bwao?"
44001007	Yiesû abacookeria abeera, "Kagiita na tarîki cia mantû mamu i Baaba wenka aituîte kûringana na watho bwake. T'îgûrû rîenu kûmenya i rî ûkeegua kûrî.
44001008	Îndî bûkaagîa inya rîra Kîrundu Ûmûtheru akaabwîndamîîra. Na bûgaatuîka akûûyî baakwa kwanjîîria Njerusaremu, nthîgûrû yonthe ya Njundea, Samaria, mwanka nteere cionthe cia nthîgûrû yonthe."
44001009	Yiesû akûrîîkia kuuga ûgu, atûmwa bamûcûûbîîte woogu boona aathûkua eetithua îgûrû. Îtu rîamûkunîkîra mwanka aatherekeria baatiga kûmwona.
44001010	Bagûtigwa bakûnîîrîîte îgûrû meetho Yiesû eetîîtie, atûmwa boona araîka baîrî beekîrîte nguo injerû barûngi waagu akubî na bo.
44001011	Araîka babu baaria na bo. Babeera, "Antû ba Gariiri, n'ata bûkûrûtha aaga bûkari bûkûnîîrîîte îgûrû meetho? Yiesû wooyu bwona aathûkua kuuma kîrî biû eetitithua îgûrû akaaya kaîrî na njîra ta înu bwona eetia n'yo."
44001012	Bakuuma agu baarî Karîmaani ka Mîceituuni, baacooka baathi bantû ta a kiromita îmwe baakinya Njerusaremu.
44001013	Bagûkinya, baatwa ngoroba baathi nyomba yao kûra baakaraga. Atûmwa babu baarî--Petûrû, Njoana, Njakubu, Enderea, Piripû, Tooma, Bathoromayo, Mathayo, Njakubu wa Arubayo, Simioni (ûra kaîrî eetagwa Mûciroti) na Njundas wa Njakubu.
44001014	Atûmwa babu beethîranaga gûku ngorobaani rîonthe bakaromba barî amwe bonthe. Kinya eekûrû bamwe ta Maria gina wa Yiesû na aruagina ba Yiesû ibeegagua barî oogo.
44001015	Îgiitaani rîru eetîgîri ta îgana rîmwe na mîrongo îîrî beethîreene, Petûrû aarûngama mbere yao kûbaarîria. Abeera,
44001016	"Aruayia na antû beetû, ûroria bûra bûrî Maandîkooni Maatheru bwarî nwa mwanka bûûyûre. Tene Kîrundu Ûmûtheru aariirie gûkûrûkîîra kîrî Ndaundi aaroria mantû ma Njundas ûra aatongoreerie kîrîndî kîra kîagwatire Yiesû.
44001017	Njundas aarî ûmwe wa gîkundi gîetû na aathuurîîtwe aruta ngûgî ya ûtûmwa."
44001018	(N'ûntû bwa mbia ira oonire agûkunyanîra Yiesû, aathiire aagûra na cio kîthaka. Aagwîre gûku aatembûka into bia nda biauma bietîga.
44001019	Mantû mamu ma Njundas maamenyekanire Njerusaremu yonthe. Antû beeta kîthaka gîku na rwaria rwao 'Akerindama'. Na i ta kuuga 'Kîthaka kîa nthakame'.)
44001020	Petûrû aathi na mbere kwaria. Auga, "Îbuku rîa Cabuurî na rîo riugîîte ûûgû mantûûni ma muntû ta ûyu, 'Nyomba yake nîkare îrî îkurungu. Gûtikaagîte muntû athaamîra ku.' Kaîrî rîauga, 'Muntû ûngî nathûkie kaanya gaake.'
44001021	Na ûra akaathûkia kaanya gaake nwa mwanka eegue arî muntû aakaranîîtie naati îgiita rîonthe rîra Mwathani Yiesû aarî amwe naati,
44001022	kuuma rîra Njoana aabaatithanagia mwanka rîra Yiesû aathûkiirue eetithua îgûrû."
44001023	Antû beeyana mariîtwa maîrî ma bara beendaga. Ûmwe aarî Njosebu, ûra kaîrî eetagwa Barisabas kana Njastas, na wa baîrî eetagwa Mathias.
44001024	Baaromba barî amwe bauga, "Mwathani, n'ûntû i woû wiyî nkoro cia antû bonthe, tûtongorie kûmenya n'ûû ûkwenda kûthuura kîrî antû baba baîrî barî aaga,
44001025	kaingo athûkia kaanya ga gûtuîka mûtûmwa kara Njundas aatigire akîthi bûra aathiire."
44001026	Baaringa kuura, Mathias aacinda oongeereka kîrî atûmwa bara îkûmi na ûmwe.
44002001	Ntugû ya Pentekosti îgûkinya, eetîgîri bonthe i beethîreene amwe.
44002002	Nthûti îmwe beegua gîtuma ta gîa kîbuubani kîauma îgûrû, kîaûyûra nyomba înu baakari.
44002003	Bagûcûûba boona ta ndîrîmbî cia mwanki ciarî îgûrû rîa kîongo kîa woora ûmwe wao.
44002004	Bonthe baûyûrwa i Kîrundu Ûmûtheru. Baanjîîria kwaria na nthiomi ingî ingeni, kûringana na bûra Kîrundu Ûmûtheru aabaûmbithiirie.
44002005	Na ikwarî na Ayaundi gûku Njerusaremu baakuthûkaga Ngai. Baarî ba kuuma gûntû mwanya mwanya, nthîgûrû yonthe.
44002006	Bakwîgua gîtuma gîku kîrîndî kiingî kîethîrana kîyîîte kwona kîarî kîa mbi. Bakûbathikîîria baarigara mûno n'ûntû woora muntû neegagua rûthiomi rwake rûkîarua.
44002007	Kîrîndî kîarigara mûno. Kîaûrania, "Anga antû baba bonthe bakwaria ti ba kuuma Gariiri?
44002008	Aabu n'ata bakûûmba kwaria nthiomi cionthe cia gûntû kûra twinthe bara tûrî aaga tuumîîte?
44002009	Aaga tûrî Abarithi, Amende, Aarami, na bangî i ba kuuma Mesopotamia, Njundea, Kapandokia, Pontas, Îcia,
44002010	Burugia, Pamburia, na Miisiri. Na bangî i ba kuuma gûntû kûmwe kwa Rîbia akubî na Kureni. Na bangî n'ageni ba kuuma Rooma,
44002011	Ayaundi, na antû batarî Ayaundi bara bathingataga watho bwa Kîîyaundi. Bangî n'Arabu na antû ba kuuma Kiriti, na twinthe tûrî aaga itûkwîgua bûra bakuuga mantû maanene mara Ngai arûthîîte."
44002012	Kîrîndî kîonthe kîarigara kîarigicana. Gîakara gîkîûranagia, "I bûrîkû bûbû?"
44002013	Îndî kûrî antû baabathekagîîra bakauga, "Antû baba ibarî batogoonu."
44002014	Rîru Petûrû aarûngama mbere ya kîrîndî barî amwe na atûmwa bara bangî îkûmi na ûmwe. Aatûmîîria na inya eera antû, "Ayaundi beetû na atûûri ba aaga tûrî Njerusaremu, kûrî bu nkwenda bûmenya. Kwoogu nthikîîriani bwega bwîgue bûra nkwenda kûbwîra.
44002015	Antû baba tika barî batogoonu bûra bûkûthûgaania, n'ûntû îîndî i thaa ithatû cia rûkîîrî na gûtirî muntû aûmba kwîgua arî mûtogoonu.
44002016	Ûûgû gwakarîka i bûra kîroria Njoeri aaroriirie kûringana na mîgambo îra Ngai aariirie gûkûrûkîîra kîrî we auga,
44002017	'Ntugûûni cia mûthia ngeetûûrîria antû bonthe Kîrundu wakwa. Aana beenu, nthaka na aarî, bakaaroragia. Aana beenu beethî bakoonaga bioneki. Na akûrû beenu bakaarootaga irooto.
44002018	Na wana aruti ngûgî baakwa ba aka na ba arûme, nkabeetûûrîria Kîrundu wakwa ntugûûni inu na bakaaroragia.
44002019	Nkoonania magegania îgûrû na biama nthîgûrû. Gûkeegagua kûrî na gwîtîga kwa nthakame, gwakana kwa mwanki, na kîrûngûrû gîa ntoogo.
44002020	Riûa rîgaatiga kûmûrîka na mweri ûgaatunîa tunî ta nthakame, mbere ya ntugû îra nene ya Mwathani îkinya, îra îrî mwago.
44002021	Na gûgaakara ûûgû, ûra wonthe agaakaîra Mwathani akoonokua.'
44002022	"Antû ba Isiraeri, thikîîriani ntheto ino nkûbwîra! Yiesû wa kuuma Nasareethi aarî muntû bwooniirue bwega aatûmîîtwe i Ngai kûringana na biama, magegania na iriga bira Ngai aaringaga gûkûrûkîîra kîrî we. Biû bwingwa ibwiyî mantû mama n'ûntû maakarîkîîre kwenu.
44002023	Kûringana na mûbango wa Ngai ûra aabangîîte kuuma tene, Yiesû aûragirwe bûkûmûnenkanîra kîrî antû ba meeyia bamwamba mûtharabaani.
44002024	Îndî Ngai naamûriûkiirie amûruta inyaani ya gîkuû n'ûntû gûtikîûmbîka gîkuû gîkara kîmûrigîîrîîtie.
44002025	Ndaundi augire ûûgû îgûrû rîa Yiesû, 'Ndoonaga Mwathani mbere yakwa rîonthe. Na n'ûntû arî rûteere rwakwa rwa ûrîo, ntienyenyeka.
44002026	Kwoogu nkoro yakwa îrî na gîkeno, mîgambo yakwa n'ya gîkeno. Mwîrî wakwa ûgaakaraga rîonthe ûrî na wîrîgîîro,
44002027	n'ûntû woû ûtiireka nkara ndî ûmûkuû. Ûtiireka mûtheru waku oora.
44002028	Nûmmenyithîîtie njîra ya mwoyo, ûkaambûyûria gîkeno ndakwona.'
44002029	"Antû beetû, imbagîrîtwe mbwîra mantû mara maatuîkîkire kîrî Ndaundi, kîûyûûyû gîetû. Gûtirî nkanja naakuire na aathikwa, nthiko yake îrî oogo wana îmunthî tûrî.
44002030	Na n'ûntû aarî kîroria, naiyî Ngai wabu naathiîtiirie rîra aamwîrire ûmwe wa rûciaro rwake akaathûkia gîtî gîake kîa ûnene.
44002031	Na n'ûntû naiyî bûra Ngai akaarûtha, i kîo gîatûmire aaria mantû ma kûriûka gwa Kîrîstû auga, 'Ataarekwa akara arî ûmûkuû, mwîrî wake ûtoora.'
44002032	Yiesû wooyu n'we Ngai aariûkiirie na twinthe, atûmwa baake, tûrî akûûyî ba ûntû bûbu.
44002033	Yiesû agwîtithua îgûrû aakarire rûteere rwa ûrîo rwa Ngai, eewa Kîrundu Ûmûtheru n'Îthe kûringana na wîrane bûra aamwete. Na Kîrundu ûyu n'we twetûûrîîrue wata bûra biû bwingwa bûkwona na bûkeegua.
44002034	Ndaundi we ateetia îgûrû, îndî naugire ûûgû, 'Mwathani Ngai neerire Mwathani wakwa, "Kara nthî rûteere rwakwa rwa ûrîo,
44002035	mwanka rîra ntuîkithie anthû baaku ûkinyo bwa magûrû maaku." '
44002036	Kwoogu antû bonthe ba Isiraeri, menyaani atî, Yiesû woora bwambire i mma n'we Ngai atuîkithîîtie Mwathani na Kîrîstû."
44002037	Antû bakwîgua ûgu, beegua baaringithua mûno nkorooni ciao. Baûria Petûrû na atûmwa bara bangî, "Aruayia, n'ata tûkaarûtha?"
44002038	Petûrû abeera, "Îîrireeni bwinthe na bûbaatithue riîtwaani rîa Yiesû Kîrîstû kaingo bûrekerwa meeyia meenu na bwewa kîewa gîa Kîrundu Ûmûtheru.
44002039	N'ûntû biû, aana beenu, na bonthe bara barî kûraaya bûrî baape wîrane, bara Mwathani Ngai wetû ageeta kîrî we."
44002040	Petûrû aathi na mbere kûbakinyîîria na mîgambo îngî îmingî. Abeera, "Onokaani bûrekane na mantû maathûûku ma ntugû ino!"
44002041	Bara beetîgiirie ûgu Petûrû augaga ibaabaatithiirue. Ntugû înu, antû ta ngiri ithatû boongeereka baatuîka eetîgîri.
44002042	Beeruta baamenya mantû kuumania na atûmwa, barî na ngwatanîro amwe, bakîrîyanagîra mûgaate na bakîrombaga.
44002043	Gûtirî muntû ataarigara i magegania na biama bira biaringagwa gûkûrûkîîra kîrî atûmwa.
44002044	Eetîgîri bonthe baathiire na mbere baakarania barî na ngwatanîro na bagîtûmagîra into biao bionthe birî amwe.
44002045	Bamwe baathûkagia into biao bakabiendia bakagaîra mbia bara baciao baarî na ûbatu.
44002046	Baarîîkanaga nyomba ya Ngai wakîra ntugû. Baarîyanagîra mûgaate amwe mîciî mwanya mwanya, bagîcookagia nkaatho cia mma bakeneete n'ûntû bwa Ngai kûbaa irio.
44002047	Baakumagia Ngai, antû bonthe baboona barî antû beega. Wakîra ntugû bara Mwathani oonokagia aaboongagîîra kîrî eetîgîri.
44003001	Ntugû îmwe Petûrû na Njoana ibaathiîte nyomba ya Ngai. Kwarî thaa kenda cia mûthenya, thaa cia maromba.
44003002	Agu mwîrîgaani igwakaraga muntû aarî kîonje kuuma gûciarwa. Kîonje gîku gîakamatagwa n'antû ba kîo ntugû cionthe bagakîaiga agu mwîrîgaani ûra antû beetaga 'Mwîrîga ûmûthongi,' kaingo kîromba mbia antû bara baathûngagîra nyomba ya Ngai.
44003003	Kîonje gîku gîkwona Petûrû na Njoana barî akubî kûthûngîra, kîabaromba gîntû.
44003004	Petûrû na Njoana bamûcûûba kii. Petûrû akîîra, "Tatûcûûbe."
44003005	Kîonje gîku gîaûkîîria meetho, kîabacûûba gîkîthûgaanagia i gîntû beendaga gûkîa.
44003006	Petûrû aakîîra, "Gûtirî fetha kana thaabu ndî na cio. Îndî kîra ndî na kîo i kîo ngûkwa. Na kîo i gîkî, n'ûntû bwa riîtwa rîa Yiesû Kîrîstû wa Nasareethi, ndîkwîra rûngama, ûtue kûthi!"
44003007	Rîru Petûrû aagwata kîonje gîku njara ya ûrîo agîteetheeria kûrûngama. Warîru kîonje gîku kîegua mbayo na ncûng'ua ciagwata inya, kîarûngama.
44003008	Aathûngûtha aanjîîria kûthi. Aathiyania na Petûrû na Njoana baathûngîra nyomba ya Ngai akîthûngûthangaga agîkumagia Ngai.
44003009	Antû boona muntû ûyu athiîte agîkumagia Ngai.
44003010	Boona n'we aakaraga akîrombaga arî mwîrîgaani wa nyomba ya Ngai ûra beetaga 'Ûmûthongi'. Baarigara mûno n'ûntû bwa ûgu gwakarîkîîte kîrî we.
44003011	Antû baugia barigarîîte mûno, bathiîte bwa rwembea rûra beetaga rwa Soromoni, naara muntû ûyu aabuîte aarî agwete Petûrû na Njoana njara.
44003012	Petûrû akwona antû beethîrana agu abaûria, "Antû ba Isiraeri, i mbi yabûrigaria? Ka bûkwona ta inya yetû kana wega bwetû bwatûma muntû ûyû abua n'ûntû bwatûkûnîîra meetho ûûgû?
44003013	Ngai wa Îburaîmu, Isaka na Njakubu, ta we Ngai wa biûyûûyû bietû n'we eete Yiesû, mûruti ngûgî wake ûkumio bûbu. Na Yiesû ûyu nwa we ûra bwanenkanîîrie kîrî Piraatû, bwamûkaana wana Piraatû we wengwa akûgiita îgamba auga arekue.
44003014	Bwakaanire ûra mûtheru na ûmwagîru bwenda mûûragani athaûrwa, aarekeerua bantû a Yiesû.
44003015	Bwaûragithiirie kiumo kîa mwoyo. Îndî Ngai amûriûkia, amûcookia mwoyo, na tiû atûmwa baake tûrî akûûyî ba ûntû bûbu.
44003016	Muntû ûyû bwiyî na bûkwona, aabua n'ûntû bwa wîtîgio bwetû ndeni ya riîtwa rîa Yiesû. I wîtîgio bwetû kîrî Yiesû bwatûma abua kûrû, wata ûûgû bûkwona.
44003017	"Îîndî, antû beetû, inkûmenya bûra bwarûthire Yiesû bûrî na anene beenu, bwarûthire n'ûntû bwa kwaga ûmenyo.
44003018	Îndî ûgu i bu Ngai aûyûriirie ûroria bûra aaroriirie tene gûkûrûkîîra kîrî iroria bionthe. Aaroriirie auga Kîrîstû wake akaanyamaarua akue.
44003019	Kwoogu îrireeni bûûye kîrî Ngai kaingo abuuta meeyia meenu.
44003020	Mwathani Ngai akabwaa kagiita ka mîoyo yenu kûgîa inya na akabûtûmîra Mesia ûra aathuurire tene, ta we Yiesû.
44003021	Yiesû nwa mwanka akare îgûrû mwanka rîra mantû monthe magaacookanîrua, wata bûra Ngai augire tene gûkûrûkîîra kîrî iroria biake.
44003022	Musa aaroriirie auga, 'Mwathani Ngai wenu akabûthuurîra kîroria kuuma wakîrî biû, wata bûra aanthuurire. Na nwa mwanka bwathîkîre bûra kîroria gîku gîkaabwîraga.
44003023	Ûra wonthe atakîathîkîra kîroria gîku naakaathûranwa na antû ba Ngai buru, athîîrue.'
44003024	Iroria bionthe, kwanjîîria Samweri na bara bangî baamûthingatîîre wana bo nwa baagwetire mantû wamama marîku ntugû ino.
44003025	"Biû i biû eene mawîrane ma Ngai mara iroria biagwetire. Na nwa biû eene kîrîîkanîro kîra Ngai aarîîkanîîre na biûyûûyû bietû. Eerire Îburaîmu, 'Rûciaro rwaku rûgaatûma antû bonthe ba nthîgûrû bathaarimwa.'
44003026	Ngai agûtûma mûruti ngûgî wake, aamûtûmire kîrî biû mbere kaingo abûthaarima atûma woora ûmwe wacienu agarûka arekana na mantû maathûûku mara arûthaga."
44004001	Petûrû na Njoana wabakîaragia na antû, athînjîri ba Ngai, mûnene wa akaria ba nyomba ya Ngai na Asandukai baaya.
44004002	Ibaathûûri n'ûntû Petûrû baarutanaga antû bakabeera atî Yiesû naariûkire.
44004003	Baagwata Petûrû na Njoana. Na n'ûntû mwindu nwarî akubî kûruma, babaingîra nceera mwanka rûûni babagaambithia.
44004004	Îndî amwe na ûgu, antû baingî ba bara beegiirue mantû mamu Petûrû na Njoana baaragia beetîgia. Kîrî bo arûme baarî ta ngiri itaano.
44004005	Gûgûkea rûûni atongoria ba Ayaundi, akûrû, na aarimû ba watho beethîrana Njerusaremu.
44004006	Mûthînjîri ûra mûnene wa Ngai eetagwa Anas naarî oogo. Na kinya Kayabas, Njoana, Aregisanda na antû ba mûciî wa mûthînjîri ûra mûnene wa Ngai ibaarî oogo.
44004007	Petûrû na Njoana baareetwa. Baarûngamua mbere yao. Kîama kîa Ayaundi kîabaûria, "N'inya mbi bûratûmîîre kûrûtha bûra bûrarûthire na n'ûû arabwete watho?"
44004008	Petûrû aûyûrîîtwe i Kîrundu Ûmûtheru abacookeria abeera, "Atongoria ba antû na akûrû,
44004009	i kî n'ûntû îmunthî bûgûtûgambithia n'ûntû bwa kûrûtha ûntû bwega kîrî muntû ûyû araarî kîonje? Na i kî n'ûntû bûgûtûgambithîria bûra arabuuyangire?
44004010	Biû na antû ba Isiraeri bwinthe bûbatîîrue bûmenya muntû ûyû araarî kîonje abuîte n'ûntû bwa riîtwa rîa Yiesû Kîrîstû wa Nasareethi! Yiesû ûra bwambithiirie mûtharabaani, îndî Ngai amûriûkia.
44004011	Kwandîkîîtwe Maandîkooni Maatheru, 'Iiga rîra rîaregirwe i biû aaki, îîndî i rîo rîtuîkîîte rîa koona.'
44004012	Wonokio bûtioneka kîrî muntû ûngî, n'ûntû nthîgûrû îno yonthe gûtirî muntû arî riîtwa rîûmba kwonokania tatiga Yiesû."
44004013	Akîama babu bakwona bûra Petûrû na Njoana baaragia na ûcamba baarigara mûno i bo n'ûntû baaboonaga barî antû woogu, batarî bathoomu. Baarîcûkwa baamenya antû babu ibaakaranagia na Yiesû.
44004014	Boona muntû ûyu Petûrû na Njoana booreetie arûngi amwe na bo, baaga kîra babaûria.
44004015	Bauga barutwe nja batigwe baaranîrie. Akîama babu bagûtigwa baûrania,
44004016	"N'ata tûkûrûtha antû baba n'ûntû kwaria mma kîama kîra bararingire îkîmenyekanîîte n'antû ba Njerusaremu bonthe na tûtikaana?
44004017	Bûra tûkaarûtha kaingo tûrigîîria mantû mamu matamba nkûrûki, itûkaabamakia kaingo gûtarî we bagwetera kaîrî mantû ma Yiesû."
44004018	Rîru beeta Petûrû na Njoana babakaania babeera batikaarie nwa rî kana barutana nwa ata îgûrû rîa Yiesû.
44004019	Petûrû na Njoana babeera, "Tagiitaani bwingwa bûra kwagîrîte meethooni ma Ngai--tûbwathîkîre kana twathîkîre Ngai?
44004020	Tûtitigana na mantû twoneete na tweegua."
44004021	Akîama babu babamakia nkûrûki, rîru babarekia. Baaga gîtûmi gîa kûbaa îkaanûkia n'ûntû antû bonthe ibaakumagia Ngai n'ûntû bwa ûgu Petûrû na Njoana baarûthîîte.
44004022	Muntû ûyu Petûrû na Njoana booreetie aarî wa mîanka nkûrûki ya mîrongo îna.
44004023	Petûrû na Njoana bakûrekeerua, baathi beera bara bangî baciao bûra athînjîri bara banene ba Ngai na akûrû ba kîama baabeerîîte batige kûrûtha.
44004024	Bara bangî bakwîgua ûgu, bonthe barî amwe na Petûrû na Njoana baaromba Ngai bakîmwîraga, "Mwathani, i woû Mûûmbi wa îgûrû, nthîgûrû, îria, na bionthe bira birî gûntû gûku.
44004025	Waariirie na njîra ya Kîrundu Ûmûtheru gûkûrûkîîra kanyuani ka mûruti ngûgî waku, ta we kîûyûûyû gîetû, Ndaundi, wauga, 'I kî n'ûntû mîgongo îngî îgwetwe i mûthûûro? I kî n'ûntû antû barûthîîte mîbango ya ûtheri?
44004026	Anene ba nthîgûrû beethuuranîîre, aathani beethîrana amwe kaingo baregana na Mwathani na Mesia wake.'
44004027	"Wabu Eronde, Pontio Piraatû, antû batarî Ayaundi, na antû ba Isiraeri beethîrana amwe aaga taûni îno baregana na mûruti ngûgî waku ûmûtheru, Yiesû, ûra wathuurire atuîka Mesia.
44004028	Ûgu baarûthire, woû wengwa nwarî ûkûbanga bûkarîke woogu kwa inya yaku na kwa wendi bwaku.
44004029	Îîndî, Mwathani, teegua bûra bakuuga bagîtûmakia! Tûma tûgîe ûcamba, tiû aruti ngûgî baaku, tûtûmîîrie kiugo gîaku.
44004030	Tûma inya yaku ya kworania, tûma biama na magegania bioneke kwa riîtwa rîa mûruti ngûgî waku ûmûtheru, Yiesû."
44004031	Bakûrîîkia kûromba ûgu, bantû agu baarî ainaina. Booyûrwa i Kîrundu Ûmûtheru bonthe. Baatûmîîria kiugo kîa Ngai barî na ûcamba.
44004032	Eetîgîri bonthe beegagua barî na nkoro îmwe na mwoyo ûmwe. Gûtirî we kîrî bo akiuga gîntû nwa kîrîkû kîa bira aarî na bio i gîake wenka. Baatûmagîra into biao bonthe barî amwe.
44004033	Atûmwa baathi na mbere gûkûûyîîra mantû ma kûriûka kwa Mwathani Yiesû na inya nkûrûki na Ngai abathaarima mûno bonthe.
44004034	Gûtirî we waciao aagaga gîntû n'ûntû bara baarî na ithaka kana nyomba beendagia bakareeta mbia
44004035	kîrî atûmwa, atûmwa bakagaîra cio ûra wonthe aarî na ûbatu.
44004036	Ikwarî na muntû ûmwe wa mwîrîga wa Araawî wa kuuma nthîgûrû ya Kupooro eetagwa Njosebu. Atûmwa baamwîtaga Baranaba (i ta kuuga 'Mûûmanîîria').
44004037	Njosebu eendiirie kîthaka gîake aareetera atûmwa mbia cionthe ira kîaumire.
44005001	Muntû ûngî eetagwa Anania barî na mwekûrû wake, Sabira, beendia kîthaka kîao.
44005002	Mwekûrû wake akîmenyaga, Anania aathûkia mbia imwe kîrî ira kîthaka kîaumire aiga irî cia gûtûmîra barî bonka, airîra atûmwa inu ingî.
44005003	Petûrû amûûria, "Anania, i mbi îtûmîîte Saitaani aûyûra nkoro yakû? Ûkûrongoia Kîrundu Ûmûtheru. Kûrî mbia imwe cia kîthaka waigîîte ûgaitûmîra ûrî wenka.
44005004	Mbere ya wendia kîthaka gîku kîraarî gîaku. Na ûgûkîendia mbia nwa ciaku iraarî. I kî îîndî n'ûntû ûrûthîîte ûûgû? T'antû warongoia, i Ngai."
44005005	Anania akwîgua mîgambo înu aagwa nthîgûrû, aakua. Muntû wonthe ûra eegagua mantû mamu naamakaga mûno.
44005006	Nthaka ciaya cioga mwîrî wa Anania baumagarûkia, baathi bamûthika.
44005007	Nyuma ya mathaa ta mathatû ûgu, mwekûrû wa Anania aaya gûku atûmwa baarî. Ataiyî bûra gwakarîkîîte.
44005008	Petûrû amûûria, "Ingûkûûria, ino i cio mbia ira kîthaka kîenu kîraumire?" Sabira amwîra, "Yîî, i cio."
44005009	Petûrû amûûria, "I kî n'ûntû bûrabangire kûgeria Kîrundu wa Mwathani? Makinya mamu ûkwîgua maayîîte i ma bara bauma kûthika mûkûrû waku. Kinya woû ibagûgûkamata bagakûthike."
44005010	Warîo, Sabira aagwa nthîgûrû magûrûûni ma Petûrû, aakua. Nthaka ira ciaya ciethîra arî ûmûkuû. Bamûkamata bamûruta nja, baathi bamûthika rûteere, waagu akubî na ara baarî bakûthika mwene.
44005011	Eetîgîri bonthe na antû bonthe bakwîgua mantû mamu baamaka mûno.
44005012	Atûmwa baaringa biama biingî na boonania magegania maingî kîrî antû. Eetîgîri bonthe baarîîkanaga nyomba ya Ngai, rwembeani rwa Soromoni.
44005013	Bara bangî batikîûmîîria beengîrana na bo amwe na kwîgua iboonaga baarî antû beega.
44005014	Antû bangî, arûme na aka, bara beetîgiirie Mwathani boongeereka kîrî eetîgîri.
44005015	N'ûntû bwa biama bira atûmwa baaringaga, antû baumagaragia aayie baao bakabakamata bakathi bakabamaamia mîgekaani kana mîkondorooni rûteere rwa barabara kaingo Petûrû akûrûkîîte kîrundu gîake kîringithia nwa bamwe.
44005016	Na ikwarî na antû baingî mûno baayaga baumîîte taûni ira ciarî akubî na Njerusaremu bareeteete aayie na bara baarî na irundu biithûûku. Na bonthe boorua.
44005017	Mûthînjîri ûra mûnene wa Ngai na antû baake bonthe, Asandukai, baatua kwîgua atûmwa rûriitho.
44005018	Babagwatithia baingîrwa nceera.
44005019	Îndî ûtugû bûbu mûraîka wa Mwathani aaya abarugûrîra. Abeera,
44005020	"Îthiini nyomba ya Ngai bûtûmîîrie antû bûbeere mantû monthe ma mwoyo ûmûyerû."
44005021	Atûmwa baathîkîra ûgu mûraîka aabeerire, baaraûka nyomba ya Ngai baanjîîria kûrutana antû. Mûthînjîri ûra mûnene wa Ngai na antû baake beeta akîama na akûrû bonthe ba Isiraeri amwe. Rîru baatûmana atûmwa bagîîrwa nceera.
44005022	Îndî acikaarî babu baatûmîîtwe bagîîra atûmwa, bagûkinya bataabeethîra nceera. Baacooka kîrî kîama.
44005023	Bauga, "Tûthiire twethîra mîrango îrî îminge bwega mûno na akaria bakarîîtie. Tûkûrugûra twathûngîra ndeni gûtirî we tûreethîra ku!"
44005024	Athînjîri bara banene ba Ngai na mûnene wa akaria ba nyomba ya Ngai bakwîgua ûgu baarigicana mûno n'ûntû bataiyî bûra gwakarîkaga.
44005025	Muntû ûmwe i rîo aayire abeera, "Antû bara bûrathaîkithîîtie barî nyomba ya Ngai. I ku barî bakîrutanaga antû."
44005026	Mûnene wa akaria ba nyomba ya Ngai aathi na antû baake, baaya na atûmwa. Bataatûmîra inya n'ûntû ibaakuthûkaga antû babaringanga na maiga.
44005027	Bakûbareeta, atûmwa baarûngamua mbere ya akîama. Mûthînjîri ûra mûnene wa Ngai abaûria,
44005028	"Anga tûtaabûkaaniirie twabwîra bûtikaarutane antû mantû ma muntû ûyû? Teeneeni îîndî bûra bûûyûrîîtie ûrutani bwenu Njerusaremu yonthe. Ka bûkwenda nthakame yake îtûcookera?"
44005029	Petûrû na atûmwa bara bangî babeera, "Nwa mwanka twathîkîre Ngai bantû a twathîkîra muntû.
44005030	Ngai wa biûyûûyû bietû naariûkiirie Yiesû ûra bwaûragithiirie na njîra ya kwamba mûtharabaani.
44005031	Ngai aamwîtithiirie îgûrû amwaiga njaraani yake ya ûrîo, amûtuîkithia Mûnene na Mwonokia kaingo apa antû ba Isiraeri kaanya ga kwîrira na ga kûrekerwa meeyia maao.
44005032	Tiû, atûmwa, na Kîrundu Ûmûtheru ûra Ngai eeyaga bara bamwathîkagira, tûrî akûûyî ba mantû mama."
44005033	Akîama babu bakwîgua ûgu baamuntwa i nkoro, beenda kûbaûraga.
44005034	Mûbarisai ûmwe, mûkîama, eetagwa Gamarieri aarûngama. Aarî mwarimû wa watho na naatîîyîîtwe mûno n'antû. Akûrûngama auga atûmwa barutwe nja aniini.
44005035	Eera akîama babu bangî, "Antû ba Isiraeri, thûgaanîriani bwega ûntû bûbû bûkwenda kûrûtha antû baba.
44005036	Kagiita kamwe ikwarî na muntû eetagwa Theunda. Eetuîte muntû wa gîtûmi, antû ta magana mana baatuîka athingati baake. Theunda akûûragwa, athingati baake bonthe ibaanyagaaraniirie. Na ûyu n'uu warî mûthia.
44005037	Nyumaani ikwarî na muntû ûngî eetagwa Njundas kagiita kara antû baataragwa. Aarî wa kuuma Gariiri. Wana we aakuuyia kîrîndî kiingî gîa antû, gîatuîka athingati baake. Îndî wana we naûragirwe, athingati baake wana bo baanyagaarania.
44005038	Kwoogu îîndî bûra nkwenda kûbwîra n'atî, tiganaani na antû baba. Ûkaaya kwîgua mworooto wao na ngûgî yao n'ya kîîmuntû, îkaathira.
44005039	Îndî ûkeegua n'ya Ngai bûtiûmba kûbarigîîria bamîruta. Îmenyeereeni waûmba kwîgua i Ngai bûkûrûa n'we."
44005040	Akîama baathingata mataaro ma Gamarieri. Bauga atûmwa bathûngîre. Bakûthûngîra babaringithia ibooko. Babakaania babeera batikeere antû mantû ma Yiesû, rîru babarekia.
44005041	Atûmwa bauma gûku bakeneete mûno n'ûntû bwa kwîgua boonirwe baagîrîte ba kûnyamaarua n'ûntû bwa riîtwa rîa Yiesû.
44005042	Ntugû cionthe bataatiga kûrutana na gûtûmîîria gûku nyomba ya Ngai na mîciî ya antû atî, Yiesû n'we Mesia.
44006001	Kagiitaani gaku eetîgîri bakûthi na mbere kwingîa, eetîgîri Angiriki na eetîgîri Aibirania îbaarî na îtheto. Angiriki baanung'unaga bakauga ntigwa ciao iteeyagwa ûteethio bwa kûgana irio bikîgaîwa kîra ntugû.
44006002	Atûmwa babu îkûmi na baîrî beeta eetîgîri amwe bonthe. Babeera, "Gûtiagîrîte tûtiga gûtûmîîria kiugo kîa Ngai n'ûntû bwa kûgaa irio.
44006003	Kwoogu, aruayia na aarayia, thuuraani antû arûme mûgwanja kîrî biû, bara bûkûmenya ibaûyûrîîtwe i Kîrundu Ûmûtheru na barî na ûûme bwingî. Antû babu mûgwanja i bo tûkaa ngûgî înu.
44006004	Tiû tukeenenkanîra kûromba na kûruta ngûgî ya gûtûmîîria kiugo."
44006005	Eetîgîri bonthe baakeneera îthûgaanio rîru. Baathuura muntû eetagwa Stibini aarî na wîtîgio bûûnene mûno na aûyûrîîtwe i Kîrundu Ûmûtheru. Baacooka baathuura Piripû, Purokooras, Nikanoori, Timooni, Parimenas na Nikooraûs. (Nikooraûs aarî wa kuuma Antiokia, naagarûkîîte atuîka wa ndini ya kîîyaundi.)
44006006	Antû babu bairwa mbere ya atûmwa. Atûmwa babarombera babaigîîrîîte njara.
44006007	Kiugo kîa Ngai kîathi na mbere gûtamba, eetîgîri bongeereka mûno Njerusaremu. Na wana kinya athînjîri ba Ngai baingî baagîa na wîtîgio.
44006008	Stibini aarî muntû aûyûrîîtwe n'ûtugi na inya. Naaringaga biama biinene na akoonania magegania maanene.
44006009	Kûrî antû baaturagia Stibini mbaara. Antû babu baarî ba sinagoogi yeetagwa 'Sinagoogi ya bara bathaûre,' na baumîîte Kureni, Aregicandiria, Sirîsia na Îcia. Antû babu ibaakararagia Stibini,
44006010	îndî batikîmûkîria ûûme n'ûntû Stibini aaragia na ûûme bûûnene mûno, na inya ya Kîrundu Ûmûtheru.
44006011	Antû babu baabangîra Stibini. Antû bamwe baakûûyîîra ûrongo bauga, "Tûreegiirue akîaria mantû maathûûku îgûrû rîa Musa na Ngai."
44006012	Beengîîra antû, akûrû, na aarimû ba watho baagwata Stibini bamwira kîrî akîama.
44006013	Baareeta antû baatuîrîîra Stibini, bauga, "Muntû ûyû rîonthe agwetaga mantû maathûûku îgûrû rîa nyomba îno întheru ya Ngai na watho bwa Musa.
44006014	Tûreegiirue akiuga Yiesû ûyu wa kuuma Nasareethi akomborania nyomba îno ya Ngai na agarûre wîthîre bûra twaumaniirie na bu kîrî Musa!"
44006015	Bara bonthe baarî gûku kîamaani nwaka boona ûthiû bwa Stibini bwagarûka. Baakara bamûkûnîrîîte meetho, boona bwakara ta bwa mûraîka.
44007001	Mûthînjîri ûra mûnene wa Ngai aûria Stibini, "Mantû mamu i ma mma?"
44007002	Stibini aacookia auga, "Aruayia na babaaba, thikîîriani mbwîre! Ngai wa mwago eebonaniirie kîrî kîûyûyû gîetû, Îburaîmu, warî Mesopotamia mbere ya athaamîra Arani,
44007003	amwîra, 'Thaama kwenu ûtige antû beenu ûthi nthîgûrû îra ngaakwonia!'
44007004	"Îburaîmu aathaama nthîgûrû îra baatûîre ya Karindea aathi aatûûra Arani. Îthe agûkua aathaama aaya aatûûra gûkû bûtûîre îîndî.
44007005	Îndî Ngai ataamwaa nwa îkînya rîmwe rîa nthîgûrû îno rîtuîka rûgai rwake. I wîrane aamwere amwîra akamwaa îtuîke yake na rûrîîyo rwake, kinya weegua kagiita gaku Îburaîmu ataarî akûgîa na kaana.
44007006	Ngai aamwîrire ûûgû, 'Antû ba rûrîîyo rwaku bagaatuîkithua nkombo nthîgûrû îngeni barûthîrwe mantû maathûûku mîanka magana mana.
44007007	Naani, Ngai, ingaakaanûkia babu bakaabatuîkithia nkombo. Rîru mbarute gûntû gûku baangonge barî aaga.'
44007008	Ngai aarîîkanîîre na Îburaîmu, aatuîkithia rûtaano rwano rwa kîrîîkanîro gîku. Kwoogu Îburaîmu agûciara Isaka amûtaana arî na ûkûrû bwa ntugû inyanya. Nyumaani Isaka n'we aaciara Njakubu, Njakubu aaciara nthaka îkûmi na ciîrî, biûyûûyû bira bietû îkûmi na biîrî.
44007009	"Biûyûûyû bibu bieegua Njosebu rûriitho. Bamwendia athi gûtuîka nkombo nthîgûrû ya Miisiri, îndî Ngai naarî amwe n'we.
44007010	Amûruta kûnyamaaruani kûra kunthe aanyamaaragua. Amwaa ûûme na aatûma akenia Baraû, mûnene wa Miisiri. Mûnene amûtuîkithia ngabana wa Miisiri na mûrûngamîîri wa nyomba yake.
44007011	"Ikwarî na yûûra rîînene mûno gûku nthîgûrû ya Miisiri yonthe na ya Kaanani. Kwagîa kînyamaara kîînene mûno. Biûyûûyû bietû biaga irio.
44007012	Njakubu akwîgua ikwarî na ngano Miisiri, aatûma biûyûûyû bietû bithi kûthûgûra rîrî îgiita rîa mbere kûthi Miisiri.
44007013	Bakûthi kûthûgûra rîa maîrî Njosebu eemenyithania kîrî aruagina. Baraû aamenya aruagina babu ba Njosebu.
44007014	Njosebu aatûmana kîrî îthe, Njakubu, na antû baao bara bangî baaya Miisiri. Bonthe baarî antû mîrongo mûgwanja na bataano.
44007015	Kwoogu, Njakubu baathaamîra Miisiri. Naagu i noogo aakuîrîîre. Na wana kinya biûyûûyû bira bingî bietû nwa noogo biakuîrîîre. Îndî
44007016	mîîrî yao yairirwe Cekemu, baathikwa nthikooni ira Îburaîmu aagûrîrîte aana ba Amoori mbia igana ûna.
44007017	"Kagiita karî akubî kara Ngai augîîte akaingia wîrane bûra eerire Îburaîmu, weegua antû beetû bara baarî Miisiri ibaarî bakwingîa.
44007018	Mûnene ûngî ataiyî Njosebu na antû baao aatuîka mûnene wa Miisiri.
44007019	Mûnene ûyu aacegeera antû beetû abanyamaaria. Auga bateeyage tûgenke twao twaciarwa kaingo tûkua.
44007020	"Îgîîtaani rîru i rîo Musa aaciarirwe. Kaarî kaana kaathongi mûno meethooni ma Ngai. Agûciarwa, aciari baake bamwitha nyomba yao bantû a mîeri îthatû.
44007021	Akwithûrwa nyomba, mwarî wa Baraû amûthûkia amûrera ta mwana wake.
44007022	Musa aathoomithua mantû mara monthe Amiisiri baathoomaga, aûmea. Aatuîka muntû wa îgweta kuumania na mîgambo îra aaragia na mantû mara aarûthaga.
44007023	"Musa arî na mîanka mîrongo îna, aathûgaania kûthi kûriûngîra antû baao ba Isiraeri.
44007024	Akûthi oona ûmwe wao agîturwa i Mûmiisiri. Musa aathi gûtunyûkia muntû wao. Akîrîithia aûraga Mûmiisiri.
44007025	Aathûgaanagia ûtakîîgua antû baao ibaamenyaga atî Ngai akîmûtûmîra akabakûûra, îndî na bo bataaciûkîrwa bamenya ûgu.
44007026	Rûûni rwa ntugû înu, Musa eethîra Aisiraeri baîrî bakîrûaga. Musa aacûûgia kûbeeguithania. Abaûria, 'Anga bûtirî ta muntû na mûruagina, itû aba. I mbi bûkûrûîra?'
44007027	Ûra aacûîrîrîte ûra ûngî ûgîti aatindîka Musa. Amûûria, 'N'ûû agûtuîkithîîtie mûnene wetû ûtûgambithia?
44007028	Nûbangîîte kûmbûraga ta bûra ûraûragire Mûmiisiri ûra îgoro?'
44007029	Musa akwîgua ûgu aatoorooka, auma nthîgûrû înu. Aathi gûtûûra nthîgûrû yeetagwa Mindiani. Arî noogo aagûrana aaciara nthaka ciîrî.
44007030	"Nyuma ya mîanka mîrongo îna, Musa arî rwanda rwa Kîrîma gîa Sinaî mûraîka aaria n'we rûrîrîmbî rwa mwanki rûgîakanaga gakandooni.
44007031	Musa akwona ûgu, aarigara mûno. Athiîte akubî kwona bwega, eegua kayû ka Mwathani gakîaria n'we gakiugaga,
44007032	'I niû Ngai wa biûyûûyû bienu, Ngai wa Îburaîmu, Isaka na Njakubu!' Musa aatua kwinaina n'ûguaya, na ataûmîîria kinya kûraitha noogo.
44007033	Mwathani amwîra, 'Ruta iraatû magûrû n'ûntû bantû agu ûrûngi i bantû aatheru.
44007034	Indîîkîîtie kwona bûra antû baakwa bakûnyamaarîra Miisiri na imbîgîîtue bûra bagûkaya bûgana. Ndauma îgûrû mbûyîîte kûbakûûra. Kwoogu ka ngûtûme Miisiri.'
44007035	"Musa wooyu nwa we ûra antû baao baarî bakûmûrega bakîmûûragia, 'N'ûû agûtuîkithîîtie mûnene wetû ûtûgambithia?' Musa n'we Ngai aatûmire kîrî antû baake atuîka mûtongoria na mûkûûri wao kuumania na ûteethio bwa mûraîka ûra aariirie n'we gakandooni.
44007036	N'we aarutire Aisiraeri ûkombooni bwa Miisiri akîonanagia magegania na akîringaga biama--barî Miisiri, bakîringa Îria Rîtuune, na bakûrûkîîrîîte rwanda kagiita ka mîanka mîrongo îna.
44007037	I Musa wooyu eerire Aisiraeri, 'Ngai akabûthuurîra kîroria kuuma wakîrî biû, wata bûra aanthuurire.'
44007038	Na nwa Musa wooyu eethîranîrîtwe i biûyûûyû bietû rwanda. Na nwa we mûraîka aariirie n'we Kîrîmaani gîa Sinaî, rîra eerwe biugo bia mwoyo, bira aatwere.
44007039	"Îndî biûyûûyû bietû bateendaga kûmwathîkîra. Baamûregire bauga i kaaba bagacooka Miisiri.
44007040	Beera Arûni, 'Tûrûthîre ngai ira igaatûtongoreeria rûgendooni n'ûntû tûtiiyî bûra Musa ûra aatûrutire Miisiri akarire.'
44007041	Kwoogu beerûthîra ngai îkari ta kayaû bamîrutîra kîgongwana, baakeneera gîntû gîa kûrûtha na njara ciao.
44007042	Ngai aatigana na bo. Abarekeeria baromba nthata cia îgûrû, wata bûra kwandîkîîtwe mabukuuni ma iroria kwerwa, 'Antû ba Isiraeri, ibwanthînjîîre nyamû na bwandutîra îgongwana rwanda kagiita ka mîanka mîrongo îna?
44007043	Bwakamatire îrema rîa ngai Moreki na mûbuanaano wa ngai wenu wa nthata, Rebani, birî ngai cienu cia mîbuanaano. N'ûntû bwa ûgu, inkaabûtuîkithia atae Mbabironi.'
44007044	"Biûyûûyû bietû bakûrûkîîrîîte rwanda ibaarî na îrema rîa kwonania Ngai arî amwe na bo. Îrema rîru rîarûngamagua wabûra Musa oonetue i Ngai.
44007045	Biûyûûyû bietû ibiarî na rîo bagûkinya Kaanani batongorereetue i Njocua. Mîgongo îra beethagîra, Ngai naamîngatagia bakathûkia nthîgûrû inu igatuîka ciao. Na wana kinya îgiita rîa Ndaundi nwa baarî na îrema rîru.
44007046	Ndaundi naakeniirie Ngai. Aûria Ngai wa Njakubu amwîtîgîîrie amwakîre bantû a gûkara.
44007047	Îndî i Soromoni aamwakîîre nyomba.
44007048	"Îndî Ngai ûra arî îgûrû mûno atikaraga nyomba cia gwakwa n'antû, wata bûra kîroria kîaugire,
44007049	'Mwathani ariuga, "Îgûrû i gîtî gîakwa kîa ûnene na nthîgûrû n'ûkinyo bwa magûrû maakwa. I nyomba mbi bûûmbakîra, i kû bûkuuga nkarage?
44007050	Anga ti niû mbûmbîîte into bibi bionthe?" ' "
44007051	"Biû bûûmîîtie biongo mûno. Nkoro cienu ciûyûri wîrirîîria na bûûrîrîtie matû mûno. Bûtuatîîtie biûyûûyû bienu, bûkararagia Kîrundu Ûmûtheru rîonthe.
44007052	Anga kûrî kîroria biûyûûyû bienu bitaanyamaaria? Biaûragire bara baaroririe tene babeera mantû ma kûûya kwa ûra mwagîru, naabi nyumaani bwamûnenkanîra aûragwa,
44007053	na ingî nwa biû bweerirwe watho gûkûrûkîîra kîrî araîka, îndî amwe na ûgu bûtaabuathîkîra."
44007054	Akîama bakwîgua ûgu, baamuntwa i nkoro, baathûûra mûno.
44007055	Stibini naûyûrîîtwe i Kîrundu Ûmûtheru. Aacûûba îgûrû oona mwago wa Ngai na Yiesû arî rûteere rwa ûrîo rwa Ngai.
44007056	Eera akîama babu, "Cûûbaani bwone! Inkwona îgûrû rîrugûkîîte na Mwana wa Muntû arî rûteere rwa ûrîo rwa Ngai."
44007057	Akîama baûkia gîtuma, bainga matû. Bonthe baumbuthûkania na Stibini
44007058	bamûruta taûni kaingo bamûûraga na maiga. Babu baarî bamûûrage baaruta nguo îra ndaaya baiga bantû mûthaka eetagwa Saûrû aarûngi.
44007059	Bakîmûringangaga na maiga, Stibini aaromba auga, "Mwathani Yiesû, thûkia mwoyo wakwa!"
44007060	Aaturia maru auga na inya, "Mwathani, ûtikaabatarîre meeyia mama." Stibini akuuga ûgu, aakua. Mûthaka ûyu eetagwa Saûrû naagwatanîîre na antû babu.
44008001	Kuuma ntugû înu Stibini aûragirwe eetîgîri bara baarî Njerusaremu baanjîîria kûnyamaarua mûno. Banyagaarania bonthe baathi bwa Njundea na Samaria, tatiga atûmwa bonka.
44008002	Antû bamwe baakuthûkaga Ngai baathûkia kiimba gîa Stibini baathika, baakara na kîeba kîînene.
44008003	Saûrû aatua kûthîînia eetîgîri. Aathiyaga wakîra mûciî akabaruta nyomba bonthe, aka na arûme akabathaîkithia.
44008004	Eetîgîri babu bakûnyagaarania baathiire bagîtûmagîîria kiugo gûntû na gûntû.
44008005	Ûmwe wao eetagwa Piripû aathi taûni ya Samaria aatûmîîria mantû ma Kîrîstû.
44008006	Antû baingî beegua bwega mantû mara Piripû aaragia. Na wabathikîîrîîtie iboonaga biama bira aaringaga.
44008007	Piripû neengatagia irundu biingî biithûûku bikauma kîrî bara beegagua barî na bio. Aabiîngatagia bikauma bigîkayaga na inya. Na nooriirie bionje biingî na ithua biingî.
44008008	Ikwarî na gîkeno kîînene taûni înu.
44008009	Taûniini înu ikwarî na muntû eetagwa Simioni. Aaringaga biama akarigaria antû ba Samaria, akîboonagia aarî muntû wa gîtûmi.
44008010	Bonthe baanene na baaniini ibaamwîtîgîîtie. Baugaga, "Ûyû n'we inya ya Ngai îra yîtagwa inya înene."
44008011	Baamwîtîgîîtie n'ûntû naabarigarîîtie na biama bibu aaringaga kwa îgiita rîraaya.
44008012	Antû bagwîtîgia ntûmwa îra Piripû aabatûmîîrie îgûrû rîa ûnene bwa Ngai na mantû ma Yiesû Kîrîstû, baabaatithua bonthe, aka na arûme.
44008013	Simioni wana we eetîgia. Akûbaatithua aatua kûthiyanagia na Piripû. Akwona biama biinene na iriga bira Piripû aaringaga, aarigara mûno.
44008014	Atûmwa bara baarî Njerusaremu bakwîgua antû ba Samaria ibeetîgîîre kiugo kîa Ngai, baatûma Petûrû na Njoana noogo.
44008015	Petûrû na Njoana bakûûya baarombera eetîgîri babu kaingo beewa Kîrundu Ûmûtheru
44008016	n'ûntû Kîrundu Ûmûtheru ataarî akûbeendamîîra. Îndî ibaarî bakûbaatithua kwa riîtwa rîa Mwathani Yiesû.
44008017	Kwoogu, Petûrû na Njoana babaigîîra njara. Bonthe baagîa na Kîrundu Ûmûtheru.
44008018	Simioni akwona atûmwa baigîîra antû njara baagîa Kîrundu Ûmûtheru, eenda kwaa Petûrû na Njoana mbia.
44008019	Abeera, "Mpaani inya înu na niû kaingo ûra nkaigîîra njara agîa Kîrundu Ûmûtheru."
44008020	Petûrû amûcookeria amwîra, "Ûraûra na mbia ciaku, n'ûntû ûrîthûgaania wagûra kîewa kîa Ngai na mbia.
44008021	Ûtirî ûmwe wetû ngûgîîni îno n'ûntû nkoro yaku îtigûkenia Ngai.
44008022	Kwoogu îrire ûthûûku bûbû na ûrombe Ngai akûrekere îthûgaanio rîru ûrî na rîo nkorooni, rîîthûûku.
44008023	Ndîgûcûûba ûgu nkoona ûrî na rûriitho mûno na ûtaîtwe i meeyia."
44008024	Simioni eera Petûrû na Njoana, "Ndomberaani Mwathani bûrî biû ntikoone ûntû nwa bûmwe bwa mamu bwambîîra."
44008025	Petûrû na Njoana beeyana ûkûûyî bwao kîrî antû baatûmîîria kiugo kîa Mwathani. Bakûthiria baacooka Njerusaremu wabagîtûmagîîria taûni inyingî cia Samaria.
44008026	Mûraîka wa Ngai aaria na Piripû amwira, "Îndama na barabara îra yumîîte Njerusaremu yakûrûkîîra rwanda îthiîte Gasa."
44008027	Piripû eendamîîte n'yo oona Mwethiopia ûmwe aarî ûmûkabe eenûkîîte aumîîte Njerusaremu kûromba Ngai. Aarî mûrûngamîîri wa mbia cia Kandaki, mûka ûra aathanaga nthîgûrû înu.
44008028	Mwethiopia ûyu aakamatîîtwe i nkaarî ya mbaraathi akîthoomaga îbuku rîa kîroria Isaaya.
44008029	Kîrundu eera Piripû, "Îthi nkaarîîni îîra."
44008030	Piripû augia rwîro amûgwatagwata. Eegua mûnene ûyu akîthooma îbuku rîa kîroria Isaaya. Piripû amûûria, "Nûgûciûkîrwa i bûra ûkûthooma?"
44008031	Mûnene ûyu amûûria, "N'ata mbûmba gûciûkîrwa ntarî na muntû wa gûntaûrîra?" Eera Piripû atwe nkaarîîni bakare n'we.
44008032	Gîcuncî kîa Maandîko Maatheru kîra aathoomaga kîaugaga, "Aatongoreerue ta ng'ondu îthiîte kûthînjwa, ta kagondu kamaarîîrîîte gakîenjwa guaya, ataatumûra kanyua.
44008033	Aarûthîîrwe mantû ma îgi na ûmma bûtaathingatwa. Gûtirî we auga naiyî nciarwa ciake n'ûntû ntugû ciake cia aaga nthîgûrû iciathirire."
44008034	Mwethiopia ûyu aûria Piripû, "Ingûkûûria, n'ûû kîroria gîkwarîîria aaga? I kîo kîongwa kana i muntû ûngî?"
44008035	Piripû aanjîîria rwaria rwake na gîcuncî gîku, amwîra ntheto îmbega îgûrû rîa Yiesû.
44008036	Bathiîte baakinya bantû kwarî na rûûyî. Mwethiopia eera Piripû, "Ene, I rûûrû rûûyî. Ga kûrî kîo kîûmba kûndigîîria ntikaabaatithue?" [
44008037	Piripû amwîra, "Bunka gwîtîgîîtie na nkoro yaku yonthe nwa ûbaatithue." Mwethiopia eera Piripû, "Ingwîtîgia Yiesû Kîrîstû i Mwana wa Ngai."]
44008038	Mwethiopia auga nkaarî îrûngamue. Baathûngîra rûûyîîni na Piripû. Piripû amûbaatithia.
44008039	Bakuuma rûûyîîni, Kîrundu wa Mwathani aathûkia Piripû. Mwethiopia ataamwona kaîrî. Aathi na mbere na rûgendo rwake akeneete.
44008040	Piripû eebona arî taûni yeetagwa Asotas. Aanjîîria gûtûmîîria oogo, aathi na mbere agîtûmagîîria ntheto îmbega taûni cionthe mwanka aakinya taûni yeetagwa Kaisaria.
44009001	Mantû mamu magîtuîkîka, Saûrû nwa aathiîtagia kûûraga athingati ba Mwathani. Aathi kîrî mûthînjîri ûra mûnene wa Ngai
44009002	amûûria amwe baarûa ciakûmûmenyithania sinagoogiini cia Ndamasiki. Eendaga baarûa inu kaingo oona muntû arî mûthingati wa njîra ya Mwathani naagu Ndamasiki, amûreeta Njerusaremu arî ûmûthaîke, nwîgue i mûka aarî kana i muntû mûrûme.
44009003	Athiîte arî akubî gûkinya Ndamasiki, nthûti îmwe werû bwauma îgûrû bwamûthararîra nteere cionthe.
44009004	Saûrû aagwa nthîgûrû. Eegua kayû kaaria n'we kauga, "Saûrû, Saûrû, i kî n'ûntû ûkûnnyamaaria?"
44009005	Saûrû aûria, "I woû ûû, mûnene?" Kayû gaku kamwîra, "Ndî Yiesû ûra ûkûnyamaaria.
44009006	Îndî amwe na ûgu, ûka ûthi taûni. Wakinya ûkeerwa bûra ûbatîîrue ûrûtha."
44009007	Antû bara baathiyanîîtie na Saûrû baarûngi batarî na bwa kuuga. Ibeegiirue kayû, îndî gûtirî we boona.
44009008	Saûrû aûka, aarancûkia îndî ataûmba kwona. Antû babu baarî na bo bamûgwata njara bamûtongoreeria baakinya Ndamasiki.
44009009	Saûrû aakara ntugû ithatû atakwona. Na ntugû inu ithatû ataarîa kana anyua nwa mbi.
44009010	Gûku Ndamasiki ikwarî na mûthingati wa Mwathani eetagwa Anania. Mwathani amwîta na njîra ya kîoneki, "Anania!" Anania eetîga auga, "Yîî, Mwathani!"
44009011	Mwathani amwîra, "Îthi na barabara îra yîtagwa 'Îndûngaru,' ûthi kwa Njundas ûûrithîrie oogo muntû wa kuuma Taarisas, eetagwa Saûrû. Îîndî ûgu nakûromba na
44009012	nkûmwonia na njîra ya kîoneki muntû eetagwa Anania aayîîte amwaigîîra njara kaingo atua kwona."
44009013	Anania eera Mwathani, "Mwathani, imbîgîîtue mantû ma muntû ûyu kuumania na antû baingî, bûra athîînîîtie antû baaku Njerusaremu.
44009014	Aayîîte naaga arî na watho kuuma kîrî athînjîri bara banene ba Ngai eetîgîîrîîtue kûgwata bara bonthe barî athingati baaku."
44009015	Mwathani eera Anania, "Îthi. Nthuurîîte muntû ûyu atambia riîtwa rîakwa kîrî bara batarî Ayaundi, anene, na antû ba Isiraeri.
44009016	Nwa mwanka anyamaare n'ûntû bwakwa na nkamwonia bûra akaanyamaara."
44009017	Anania aathi aakinya kwa Njundas. Aigîîra Saûrû njara auga, "Mûruayia Saûrû, Mwathani, ta we Yiesû, ûra eebonaniirie kîrî woû ûrî njîraani, n'we aantûmîîte kaingo ûtua kwona kaîrî na ûûyûrwa i Kîrundu Ûmûtheru."
44009018	Warîru gîntû gîkari ta magoko ma îkûyû mauma meetho ma Saûrû. Aatua kwona kaîrî, aabaatithua.
44009019	Aarîa irio aagwata inya. Saûrû aakarakaranga ntugû igana ûna na athingati ba Yiesû naagu Ndamasiki.
44009020	Aanjîîria gûtûmîîria masinagoogiini akîonanagia atî Yiesû i Mwana wa Ngai.
44009021	Bonthe bara beegagua agîtûmîîria ibaarigaraga. Baûranagia, "Anga muntû ûyû t'ûra aranyamaaragia bara beetîgîîtie Yiesû Njerusaremu? Anga akîîya ûûgû tika araayîîte kûbagwatithia bairwa Njerusaremu kîrî athînjîri bara banene ba Ngai?"
44009022	Îndî amwe noogu, Saûrû aathi na mbere gûtûmîîria, ûcamba bûkîongeerekaga. Noonaniirie bwega atî Yiesû n'we Mesia, mwanka Ayaundi bara baatûîre Ndamasiki baaga kîûria gîa kûmûûria.
44009023	Nyuma ya ntugû igana ûna, Ayaundi baarûtha mûceemanio baabanga kûmûûraga.
44009024	Îndî Saûrû aamenya mûbango wao. Mûthenya na ûtugû, Ayaundi babu baamûgiitagîra mîîrîgaani ya rûthingo rûra rwathiûrûkîrîte taûni kaingo bamûûraga.
44009025	Kwoogu ûtugû bûmwe eetîgîri baatûrithîîria Saûrû bantû kwarî na mwanya rûthingooni, bamwîndamîîrîa oogo bamwîkîrîte gîkabûûni.
44009026	Saûrû aacooka Njerusaremu, aageria kûgwatanîra na eetîgîri bara bangî. Îndî bonthe ibaamûkuthûkaga n'ûntû bateetîgagia kana wabu naarî agûtuîka mûthingati wa Yiesû.
44009027	Baranaba amûthûkia amwira kîrî atûmwa. Abeera bûra Mwathani eebonaniirie kîrî Saûrû na bûra aariirie n'we arî njîraani. Baranaba eera atûmwa bûra Saûrû aatûmîîrie Ndamasiki kwa riîtwa rîa Yiesû arî na ûcamba.
44009028	I rîo eetîgîri baagwatanîîre na Saûrû. Saûrû aariûnga Njerusaremu agîtûmagîîria na ûcamba kwa riîtwa rîa Mwathani.
44009029	Saûrû naatûmîîrie kinya Ayaundi bara baaragia Kîîngiriki. Aakararania na bo mwanka beenda kûmûûraga.
44009030	Eetîgîri bakûmenya ûgu baakuthûkia Saûrû bamwira Kaisaria. Bakûmûkinyithia Kaisaria bamwîra acooke kwao Taarisas.
44009031	Eetîgîri ba Njundea, Gariiri, na Samaria ibaarî na ûkiri. Baathiire bakîongeerekaga na bakîgîîyaga ûûmîîria, bakîîgagua baganîrîtwe i Kîrundu Ûmûtheru na bagîkuthûkaga Mwathani.
44009032	Petûrû waakîriûngaga gûntû na gûntû, aariûngîra eetîgîri ba taûni yeetagwa Runda.
44009033	Eethîra muntû taûni înu eetagwa Ainias. Ainias aarî kîonje na aatûîre amaami mûkondorooni mîanka înana.
44009034	Petûrû amwîra, "Ainias, Yiesû Kîrîstû nagûkworia. Ûkîîra ûûmbie mûkondoro waku." Warîru Ainias aarûngama.
44009035	Antû ba taûni înu na ba taûni ya Caroni bakwona ûgu baagarûka kîrî Mwathani.
44009036	Kûrî mwekûrû ûmwe wa taûni yeetagwa Njopa aarî mwîtîgîri, eetagwa Tabiitha. (Na Kîîngiriki i bûmwe na Ndorokas. Ndorokas i 'Nthia'.) Aarî mwekûrû aarûthaga mantû meega na aateethagia nkîa rîonthe.
44009037	Îndî kagiitaani gaku aayua, aakua. Antû baathambia kiimba gîake, beetithia ngorobaani baiga ku.
44009038	Taûni înu ya Njopa îtirî kûraaya na ya Runda. Kwogû eetîgîri bakûmenye Petûrû naarî Runda baatûma antû baîrî. Antû babu baathi bamwîra, "Tûthi Njopa na mpwî."
44009039	Petûrû aacookania na bo warîru. Petûrû bagûkinya, beetia ngoroba. Eethîra eekûrû ntigwa bakîrîraga. Bamwonia nguo ira Ndorokas aatumaga arî mwoyo.
44009040	Petûrû abaruta nja bonthe. Aaturia maru aaromba. Rîru aacooka eera kiimba, "Tabiitha, ûka!" Tabiitha aarancûkia oona Petûrû, aakara nthîgûrû.
44009041	Petûrû amûgwata njara amûrûngamia. Eeta eetîgîri na eekûrû bara ntigwa abanenkera Ndorokas arî mwoyo.
44009042	Mantû mamu maamenyekana Njopa yonthe. Antû baingî beetîgia Mwathani.
44009043	Petûrû aakarakara Njopa kwa muntû aatagutaga njûo eetagwa Simioni.
44010001	Ikwarî na muntû eetagwa Koronerias taûni ya Kaisaria. Aarî mûrûngamîîri wa mbûûtû ya ndûa yeetagwa Mbûûtû ya Itaaria.
44010002	Aarî muntû aatîîyîte Ngai na aamûkuthûkaga amwe na antû ba mûciî wake bonthe. Naateethagia nkîa mûno na aarombaga Ngai rîonthe.
44010003	Mûthenya ûmwe ta thaa kenda oona kîoneki. Mûraîka wa Ngai aathûngîra amwîta, "Koronerias!"
44010004	Koronerias akwona mûraîka aamaka. Amûûria, "N'ata, Mwathani?" Mûraîka ûyu amwîra, "Ngai atiriganîrîtue i maromba maaku na ûteethio bûra ûteetheetie na bu nkîa.
44010005	Tûma antû Njopa bageete muntû eetagwa Simioni, kaîrî Petûrû.
44010006	Arîkara kwa muntû atagutaga njûo eetagwa Simioni, atûîre akubî na îria."
44010007	Mûraîka akûthi, Koronerias eeta aruti ngûgî baake ba mûciî baîrî na mûcikaarî ûmwe. Mûcikaarî ûyu aarî ûmwe wa bara baamûkaragia na naarombaga Ngai.
44010008	Abeera bunthe bûra gwakarîkîîte. Rîru abatûma Njopa.
44010009	Rûûni antû babu wabarî njîraani barî akubî gûkinya Njopa, ta thaa thiita Petûrû i rîo aarî agwîtia rûûgûrû rwa nyomba kûromba.
44010010	Neegagua yûûra. Kwoogu neendaga kûrîa irio. Irio bikîrugagwa, oonua kîoneki.
44010011	Oona îgûrû rîrugûkîîte na gîntû gîakari ta cuka înene îîndamîîrîîtue agu kwarî na mwanya îrî ngwate koona cionthe irî inya.
44010012	Yarî na nyamû cia mîthemba yonthe. Nyamû cia magûrû mana, cia gwîkururia na nyoni.
44010013	Petûrû eegua kayû kamwîra, "Petûrû, thînja nyamû ino wîgaagûre!"
44010014	Petûrû auga, "Arî buru, Mwathani, n'ûntû gûtirî rîo ndaarîa gîntû gîtaagîrîte kana gîtarî kîtheru."
44010015	Kayû gaku kaîrî kamwîra, "Ûtigeete into Ngai atheretie bitaagîrîte!"
44010016	Gwakarîkire ûgu maita mathatû. Na warîru cuka înu yacookua îgûrû.
44010017	Petûrû akîthûgaanagîria gîtûmi gîa kîoneki gîku, antû bara baatûmîîtwe i Koronerias ibaarî bakwathîîrwa baakinya mwîrîgaani wa nyomba ya Simioni îra Petûrû aakaraga.
44010018	Beetana baûrithîria kana ikwarî na mûgeni aakaraga gûku eetagwa Simioni Petûrû.
44010019	Petûrû waagîcûûgagia kûmenya gîtûmi gîa kîoneki gîku, Kîrundu amwîra, "Kûrî antû bathatû bagûgûcûa.
44010020	Îndama na ûtikeegue ûrî na nkanja ûrega kûthi na bo, n'ûntû i niû mbatûmîîte kîrî woû."
44010021	Petûrû eendama ngorobaani eera antû babu, "I niû ûra bûgûcûa. N'ata kûrî?"
44010022	Antû babu bamwîra, "Tûtûmîîtwe kîrî woû i Koronerias, mûtongoria wa mbûûtû ya ndûa. I muntû ûmwagîru akuthûkaga Ngai na atîîyîtwe n'Ayaundi bonthe. I mûraîka aramwîrire wîtwe ûthi gwake kaingo ûmwîra ntûmwa îra ûrî n'yo."
44010023	Petûrû eera antû babu bakûrûke nyomba baraare. Rûûni rûkîîrî Petûrû aathi na antû babu na bamwe ba eetîgîri ba kuuma naagu Njopa.
44010024	Rûûni baakinya Kaisaria. Beethîra Koronerias abeeteereete barî na antû ba mûciî wao na acoore baake bara eetîîte.
44010025	Petûrû agûkinya ûgu, Koronerias amûthagaana amûturîria maru, amwîndamîîra akîmûgonga.
44010026	Îndî Petûrû amûûkîîria amwîra, "Rûngama. Niû ndî muntû ta woû tu."
44010027	Baakûrûka nyomba bakîaragia. Petûrû eethîra antû baingî beethîreene gûku.
44010028	Petûrû auga, "Biû bwingwa ibwiyî atî, Mûyaundi atiîtîgîîrîîtue i watho bwa ndini yake eengîrana kana ariûngîra muntû atarî Mûyaundi. Îndî Ngai narîîkîîtie kûmbonia ntigeete muntû ataagîrîte kana atarî mûtheru.
44010029	Kwoogu gîku i kîo kîratûmire ûkûûmbîta mbîtîgîîria kûûya ntakûûria kîûria. Tambîîra gîtûmi gîa gûntûmana."
44010030	Koronerias amwîra, "Ta îîndî tûrî, thaa kenda cia mûthenya, mbere ya îco, indarombaga ndî nyomba. Nthûti îmwe, ndoona muntû eekîrîte nguo ciayicaga aaya aarûngama mbere yakwa.
44010031	Aambîta, 'Koronerias!' Aambîîra, 'Ngai neegîîtue maromba maaku na atiriganîrîtue n'ûteethio bûra ûteetheetie na bu nkîa.
44010032	Kwoogu tûmana Njopa wîtîrwe muntû eetagwa Simioni, kaîrî Petûrû. Arîkara kwa muntû atagutaga njûo eetagwa Simioni, atûîre akubî na îria.'
44010033	Kwoogu i rîo ndatûmanire wîtwa nthûti weenu na ûkûrûtha bwega waya. Îîndî tûrî aaga twinthe meethooni ma Ngai twîgua bûra bunthe Mwathani akwîrîîte ûtwîra."
44010034	Petûrû aanjîîria kûbaarîria. Abeera, "Îîndî nkûmenya i mma gûtirî antû Ngai eendeete nkûrûki ya bara bangî.
44010035	Kîrî wakîra mûgongo, ûra akuthûkaga Ngai na arûthaga bûra kwagîrîte, Ngai namwîtîgagîra.
44010036	Ndî na mma bûreegua ntûmwa îra Ngai aatûmanire kîrî antû ba Isiraeri na bûra aatûmîîrie ntheto îmbega îra îreetaga ûkiri gûkûrûkîîra kîrî Yiesû Kîrîstû, Mwathani wa bonthe.
44010037	Na ibwîgîîtue mantû mara maatuîkîkire Njundea, mara maanjîîrie na Gariiri nyuma ya Njoana agûtûmîîria mantû ma ûbaatithio.
44010038	Ibwiyî bûra Ngai eetûûrîrie Yiesû wa Nasareethi maguta na njîra ya Kîrundu Ûmûtheru na amûûyûria inya. Na n'ûntû Ngai naarî amwe n'we, Yiesû aathi gûntû na gûntû akîrûthaga mantû meega na akîoragia bara baathîînagua i Nkoma.
44010039	"Tiû, atûmwa, tûrî akûûyî ba mantû monthe mara Yiesû aarûthire nthîgûrû ya Ayaundi na Njerusaremu. Aûragirwe na njîra ya kwambwa mûtharabaani,
44010040	îndî Ngai amûriûkia ntugû ya ithatû, aatûma ooneka arî mwoyo.
44010041	Îndî ti bonthe baamwonire. Akûûyî bara Ngai aathuurîîte i bo baamwonire bonka. Na akûûyî babu i tiû, atûmwa. Na kûrîa tûrarîyanîra amwe n'we na twanyunyanîra amwe n'we nyuma ya akûriûka.
44010042	Aatwîrire tûtûmîîrie antû na tûkûûyîîre atî, we n'we Ngai athuurîîte akaagiitîra îgamba bara barî mwoyo na bara bakuû.
44010043	Iroria bionthe n'akûûyî. Biaugire ûra wonthe amwîtîgagîra akaarekerwa meeyia maake gûkûrûkîîra kîrî riîtwa rîake."
44010044	Petûrû athiîte na mbere kwaria, Kîrundu Ûmûtheru eendamîîra bara bonthe beegiirue ntûmwa yake.
44010045	Eetîgîri ba Ayaundi bara baayanîîtie na Petûrû kuuma Njopa baarigara mûno Kîrundu Ûmûtheru akwîndamîîra kinya antû batarî Ayaundi,
44010046	n'ûntû baaragia na nthiomi ingeni na ibaakumagia Ngai. Petûrû auga,
44010047	"Wata bûra tiû tweerwe Kîrundu Ûmûtheru, nwa ta bu kinya antû baba beewa. Kwoogu ka kûrî we abarigîîria batikaabaatithue?"
44010048	Petûrû auga babaatithue kwa riîtwa rîa Yiesû Kîrîstû. Antû babu beera Petûrû akarakarange kwao ntugû igana ûna.
44011001	Atûmwa na eetîgîri bara bangî ba Njundea beegua antû bataarî Ayaundi ibeetîgîîre kiugo kîa Ngai.
44011002	Petûrû agûcooka Njerusaremu, eetîgîri bamwe ba Ayaundi bataagwatanîra n'we.
44011003	Bamwîra, "Ûrathûngîîre nyomba cia antû batarî bataane warîyanîra na bo!"
44011004	Petûrû aanjîîria kûbataranîria bwega bûra gwakarîkire. Abeera,
44011005	"Ntugû îmwe ndî taûni ya Njopa nkîrombaga, ndoona kîoneki. Ndoona ndeendamîîrua mwanka ara ndarî gîntû gîakari ta cuka înene îtambûrûkîîtue kuuma îgûrû, îrî ngwate koona cionthe irî inya.
44011006	Ndaraithîîria bwega ndoona îrî na nyamû cia mîthemba yonthe. Nyamû cia magûrû mana, cia mîciî na cia kîthaka, cia gwîkururia, na nyoni.
44011007	Ndeegua kayû kambîîra, 'Petûrû, thînja nyamû ino wîgaagûre.'
44011008	"Ndauga, 'Arî buru, Mwathani, n'ûntû gûtirî rîo ndaarîa gîntû gîtaagîrîte kana gîtarî kîtheru.'
44011009	"Kayû gaku kaaragia kuuma îgûrû kaîrî kambîîra, 'Ûtigeete into Ngai atheretie bitaagîrîte.'
44011010	Gwakarîkire ûgu maita mathatû, rîru nyamû inu cionthe ciacookua îgûrû.
44011011	"Îgiitaani warîru ikwarî na antû bathatû baarûngi agu nyomba înu ndakaraga. Baatûmîîtwe kîrî niû kuuma Kaisaria.
44011012	Kîrundu aambîîra ntikeegue ndî na nkanja ndega kûthi na bo. Aruayia baba tûraayaniirie na bo kuuma Njopa, baba bathanthatû bûkwona aaga, i bo twathiire na bo nyomba ya muntû ûyu eetagwa Koronerias.
44011013	Tûgûkinya, Koronerias atwîra bûra oonangire mûraîka aaya kîrî we nyomba yake. Mûraîka ûyu amwîra, 'Tûmana Njopa wîtîrwe muntû agwîtwa Simioni, kaîrî Petûrû.
44011014	Agakwîra mîgambo îgaatûma wonoka na antû baaku bonthe.'
44011015	"Nkwanjîîria kwaria, Kîrundu Ûmûtheru abeendamîîra wata bûra na tiû aatwîndamîîre kagiita ka mbere.
44011016	Ndaririkana mîgambo îra Mwathani aariirie auga, 'Njoana aabaatithaniirie na rûûyî. Îndî bûkaabaatithua na Kîrundu Ûmûtheru.'
44011017	Weegua Ngai naabeere kîewa ta kîra tiû aatwere tûgwîtîgia Mwathani Yiesû Kîrîstû rî, ndî ûû ndigîîria Ngai?"
44011018	Bara bataagwatanagîra na Petûrû bakwîgua mantû mamu baatiga. Baakumia Ngai bauga, "Kwoogu Ngai neete antû batarî Ayaundi kaanya kinya bo beerira kaingo batûûra mwoyo?"
44011019	Eetîgîri bara baanyagaaraniirie n'ûntû bwa kûnyamaarua kûra kwaumaniirie na gûkua gwa Stibini, bamwe baao baathiire bwa nthîgûrû ya Boinîcia, Kupooro na taûni ya Antiokia bagîtûmagîîria Ayaundi bonka.
44011020	Îndî bamwe ba bo ba kuuma Kupooro na Kureni baathiire Antiokia baatûmîîria mantû ma Mwathani Yiesû kîrî antû bataarî Ayaundi.
44011021	Inya ya Mwathani nîarî amwe na bo. Antû baingî beetîgia, baagarûka baatuîka ba Mwathani.
44011022	Mantû mamu maakinyîîra kanica ya Njerusaremu baatûma Baranaba athi Antiokia.
44011023	Agûkinya oona bûra Ngai aathaarimaga antû, aakena. Abeekîra wîru bonthe abeera bathi na mbere nkoro ciao kwîgua irî kîrî Mwathani, beerikîîtie.
44011024	Baranaba aarî muntû ûmwega na aûyûrîîtwe i Kîrundu Ûmûtheru, na aarî na wîtîgio bûûnene mûno. Antû baingî boongeereka baatuîka ba Mwathani.
44011025	Baranaba auma Antiokia aathi Taarisas gûcûa Saûrû.
44011026	Akûmûgwatithania baacookania n'we Antiokia. Baranaba na Paûrû baagwatana na kanica ya Antiokia, baakarania na bo mwanka wathira wabakîrutanaga gîkundi kîînene gîa antû. Na agu taûni ya Antiokia noogo eetîgîri beetîîrwe rîa mbere 'Akîrîstû'.
44011027	Kagiitaani wagaku iroria bimwe bia kuuma Njerusaremu biaya Antiokia.
44011028	Ûmwe wa iroria bibu eetagwa Agabas, aarûngama. Kwa inya ya Kîrundu Ûmûtheru aaroria auga yûûra rîînene mûno rîkaaya nthîgûrû yonthe (na wabu yûûra rîru irîayire kagiita kara mûnene ûra eetagwa Kîraundia aathanaga Rooma).
44011029	Eetîgîri ba Antiokia baagwatanîra bauga wakîra muntû arute gîntû kûringana na bûra inya yake îgana batûme ûteethio kîrî eetîgîri ba Njundea.
44011030	Beethîrania baatûma Baranaba na Saûrû bairîra akûrû ba kanica, Njerusaremu.
44012001	Kagiitaani wagaku, mûnene Eronde ûra eetagwa Angripa, aanjîîria kûnyamaaria eetîgîri.
44012002	Njakubu, mûruagina wa Njoana aûragwa na rûyiû.
44012003	Eronde akwona Ayaundi bara bataarî eetîgîri baakeneera kûûragwa kwa Njakubu, aagendeeria. Aagwatithia Petûrû kagiita ga kûrîa kîatho kîa mîgaate îtaimbithîîtue.
44012004	Petûrû akûgwatwa aingîrwa nceera. Aakarua n'ikundi bina bia acikaarî bana, bana. Eronde aabangîîte Petûrû akaarutwa nceera îgiita rîa Pasaka rîathira amûgiitîre îgamba antû bakîonaga.
44012005	Kwoogu Petûrû aakara nceera. Îndî antû ba kanica ibaamûrombagîra mûno.
44012006	Ûtugû, mbere ya ntugû îra Eronde aabangîîte kûgiitîra Petûrû îgamba, ta wîthîre Petûrû aamaami gatîgatî ga acikaarî baîrî athaîkîîtwe na nyororo ciîrî. Na ikwarî na acikaarî bangî mûrangooni.
44012007	Nthûti îmwe mûraîka wa Mwathani aaya aarûngama gûku ndeni ya kanyomba kara Petûrû aingîrîtwe. Werû bwatharara gûku ndeni. Mûraîka ûyu aaringaringa Petûrû mbaru, amwîra, "Ûka na mpwî!" Nyororo ira Petûrû athaîkîîtwe na cio njara ciakandûkana warîru, ciagwa nthî.
44012008	Mûraîka amwîra, "Îbîthîranie na wîkîre iraatû biaku." Petûrû aarûtha ûgu. Mûraîka amwîra, "Îkîra nguo yaku îra ndaaya, ûnthingate."
44012009	Petûrû aathingata mûraîka atakûmenya weegua bûra mûraîka aarûthaga i bu wabu gwakarîkaga kana i kîoneki kîarî.
44012010	Petûrû na mûraîka baakûrûka acikaarî ba mbere bara baamûkarîîtie na bangî kaîrî. Rîru baakinyîîra mûrango wa cuuma wa ome buru ûra warî wa kuumagarûka kûthi bwa taûni. Mûrango ûyu warugûka ungwa, bauma. Bakûthi na barabara îmwe mbere ya bakoomoka bagwata îngî mûraîka aathi, aatiga Petûrû wenka.
44012011	Petûrû aarîcûkwa. Auga, "Wabu îîndî nkûmenya i Mwathani agûtûmîîte mûraîka wake anduta kîrî Eronde, kaingo bûra Ayaundi bareerîgîîrîîte bûtakarîka."
44012012	Petûrû akûmenya ûgu aathi nyomba ya Maria, kûra antû baingî beethîreene bakîrombaga. Maria aarî gina wa Njoana ûra kaîrî eetagwa Maariko.
44012013	Petûrû aaringaringa mwîrîga. Mwarî ûmwe, mûruti ngûgî, eetagwa Ronda aathi kwona n'ûû aarî.
44012014	Akûthi eegua kanyua ga Petûrû. Aakena mûno aacooka na rwîro atamûrugûrîrîte i gîkeno. Eera antû, "Petûrû arî mwîrîgaani."
44012015	Antû bamwîra, "I nkoma ûrî na cio!" Îndî mwarî ûyu abeera wabu n'ûmma. Antû bauga, "Nwanga ûkeegua i mûraîka wake."
44012016	Petûrû nwa aarî ome akîringaringaga mûrango. Bakûrugûra bamwona baarigara mûno.
44012017	Petûrû aboonia na njara bakire. Abeera bûra Mwathani amûruta nceera, na abeera beere Njakubu na eetîgîri bara bangî mantû mamu. Auma aathi gûntû kûngî.
44012018	Rûûni gûgûkea acikaarî baarigicana mûno. Bataiyî bûra ûkîûmba kwîgua gwakarîkîîte kîrî Petûrû.
44012019	Eronde aaruta watho auga Petûrû acûîwe, îndî atooneka. Aûria acikaarî bara baamûkarîîtie mantû mamu. Aaruta watho auga baûrawe. Eronde auma Njundea, aathi aakara Kaisaria îgiita rîgana ûna.
44012020	Eronde aathûûra n'antû ba Turo na Sindoni. Kwoogu antû babu baabanga kûthi kûmwona. Îndî mbere, baamba baûria muntû eetagwa Burastas abateetheerie. Burastas aarî mûrûngamîîri wa kambî ya mûnene, Eronde. Bakûmwona, rîru baabanga kûthi gûcûa bagwatanîra na Eronde, n'ûntû nthîgûrû yao yeegwatagia kwona irio kuumania na nthîgûrû yake.
44012021	Ntugû îra baagwatanîîre îgûkinya, Eronde eekîrîte nguo cia ûnene aakarîra gîtî kîa ûnene, abaarîria.
44012022	Antû bauga na inya, "Gaku i kayû ka ngai, ti ka muntû."
44012023	Warîo mûraîka wa Mwathani aakaanûkia Eronde n'ûntû ataatîîya Ngai. Aarîwa i maginyo, aakua.
44012024	Kiugo kîa Mwathani kîathi na mbere gûtamba, eetîgîri boongeereka.
44012025	Baranaba na Saûrû bakûrîîkia ngûgî yao bauma Njerusaremu, baacooka Antiokia. Baathi na Njoana ûra kaîrî eetagwa Maariko.
44013001	Kanica ya Antiokia ikwarî na iroria na bara baarutanaga bara bangî. Baarî Baranaba, Simioni (ûra kaîrî eetagwa 'Muntû ûmûyirû'), Rusias wa kuuma Kureni, Manaeni ûra aakûranîîtie amwe na Eronde ûra eetagwa Antipas, na Saûrû.
44013002	Kagiita kamwe antû babu batîîrîrîte kûrîa irio n'ûntû bwa maromba, Kîrundu Ûmûtheru abeera, "Ndekeriani Baranaba na Saûrû barute ngûgî îra mbeetîîte baruta."
44013003	Baathi na mbere na gûtîîrîra kûrîa irio, baaromba. Rîru babu bangî baigîîra Baranaba na Saûrû njara, babarekeeria baathi.
44013004	Kwoogu Baranaba na Saûrû bagûtûmwa i Kîrundu Ûmûtheru, baathi taûni yeetagwa Serukia. Baatwa meeri baathi gîcîgîîrioni kîa îria gîetagwa Kupooro.
44013005	Bagûkinya taûni yeetagwa Saramis, baatûmîîria kiugo kîa Ngai masinagoogiini ma Ayaundi. Ibaarî na Njoana Maariko wa kûbatûmîkagîra.
44013006	Baungurania Kupooro yonthe, baumîîra taûni yeetagwa Pabos. Beethîra muntû aaringaga biama eetagwa Bari-Yiesû. Aarî Mûyaundi na eebîtaga kîroria.
44013007	Magiita na magiita muntû ûyu beegagua barî na ngabana wa gîcîgîîrio gîku kîa îria. Ngabana eetagwa Serigias Paûras na aarî muntû ûmûûme mûno. Eeta Baranaba na Saûrû n'ûntû neendaga kwîgua kiugo kîa Ngai.
44013008	Îndî muntû ûyu aaringaga biama aakararia Baranaba na Paûrû akîenda ngabana ûyu atigeetîgie. (Eetagwa Erimas na Kîîngiriki.)
44013009	Saûrû, kaîrî eetagwa Paûrû, aûyûrîîtwe i Kîrundu Ûmûtheru aacûûba muntû ûyu,
44013010	amwîra, "Ûrî mwana wa Nkoma na mûnthû wa bûra bunthe bwega! Ûûyûri ûrongo bwa mîthemba yonthe na wenania. I rî ûgaatiga kûrutana kînyume kîa ûmma bwa Mwathani?
44013011	Îîndî ka ûûre na inya ya Mwathani. Ûrîûra meetho na ûtiona werû bwa riûa kwa îgiita rîgana ûna." Nthûti weenu gîntû gîakari ta ngooki înjirû gîakunîka Erimas meetho. Aanjîîria kwondaondia agîcûa muntû amûgwata njara.
44013012	Ngabana akwona ûgu gwakarîkire eetîgia arigarîîte mûno n'ûrutani bwa Mwathani.
44013013	Paûrû na bara baarî na bo baatwa meeri. Bauma Pabos baathi taûni yeetagwa Periga, nthîgûrû ya Pamburia. Njoana Maariko aathûkana na bo, aacooka Njerusaremu.
44013014	Paûrû na Baranaba bakuuma Periga baathi taûni yeetagwa Antiokia, nthîgûrû ya Pisindia. Sabatû îgûkinya, baathi sinagoogiini baakara nthîgûrû.
44013015	Ithoomo bikûthoomwa kuuma mabukuuni ma watho bwa Musa na ma iroria, atongoria ba sinagoogi înu baatûmana babeera weegua barî na mîgambo bakîûmba kûûmîîria antû n'yo, nwa babeere yo.
44013016	Paûrû aarûngama aûkîîria njara, aanjîîria kwaria. Auga, "Antû ba Isiraeri na bara bûkuthûkaga Ngai, nthikîîriani!
44013017	Ngai wa antû ba Isiraeri aathuurire biûyûûyû bietû, aingîyia antû beetû rîra baarî Miisiri, abaruta ku na inya yake înene.
44013018	Na kwa bantû a mîanka ta mîrongo îna barî rwanda, Ngai naabamenyagîîra.
44013019	Ngai naathiriirie mîgongo mûgwanja îra yatûûraga nthîgûrû ya Kaanani aanenkera nthîgûrû yao antû baake yatuîka yao.
44013020	Mantû mamu monthe maathûkiirie bantû a mîanka ta magana mana ma mîrongo îtaano (450). "Ngai aacooka aatuîkithia agambithania atongoria mwanka îgiita rîa kîroria Samweri.
44013021	Antû bauga barîenda mûnene wengwa. Rîru i rîo Ngai aatuîkithiirie Saûrû wa Kuci mûnene, aathana mîanka mîrongo îna. Aarî wa mwîrîga wa Benjameni.
44013022	Ngai akûruta Saûrû ûneneeni, aatuîkithia Ndaundi mûnene. Ngai auga, 'Indaroonire Ndaundi wa Njesii n'we muntû arî nkoro îkari ta yakwa. Akaarûtha bunthe bûra nkeenda arûtha.'
44013023	"Na Ngai athuurîîte Yiesû, ûmwe wa rûrîîyo rwa Ndaundi, atuîka Mwonokia wa Isiraeri, wata bûra eeyanire wîrane auga.
44013024	Mbere ya Yiesû aanjîîria ngûgî yake, muntû eetagwa Njoana naatûmîîrie antû bonthe ba Isiraeri abeera beerire meeyia maao babaatithue.
44013025	Njoana arî akubî kûthiria ngûgî yake, aûria antû, 'Bûrîthûgaania ndî ûû? Ti niû ûra bûkûthûgaanîria. Ûyu aayîîte nyuma yakwa ntiagîrîte ûntû kinya mmûtharia ndigi cia iraatû biake.'
44013026	"Antû beetû, tiû rûciaro rwa Îburaîmu, na bara bûtarî Ayaundi bûkuthûkaga Ngai, ntûmwa îno ya wonokio îtûmîîtwe kîrî tiû.
44013027	Antû ba Njerusaremu na anene baao bataamenyaga Yiesû aarî ûû. Rîra baamûgiitîîre îgamba aûragwe i baingiirie mîgambo ya iroria îra îthoomagwa wakîra mûthenya wa Sabatû.
44013028	Wana bakwaga gîtûmi kîega gîa gûtûma aûragwa, beerire Piraatû arute watho Yiesû aûragwe.
44013029	Bakwingia ûroria bunthe kûringana na bûra kwandîkîîtwe Maandîkooni Maatheru îgûrû rîa Yiesû, Yiesû aambûrwa mûtharabaani aigwa nthikooni.
44013030	Îndî Ngai amûriûkia
44013031	oonwa kwa îgiita rîraaya i bara baathiyaniirie n'we rîra aumire Gariiri aathi Njerusaremu. Îîndî babu i bo akûûyî kîrî antû.
44013032	"Ntheto înu îmbega n'yo tûkûbwîra atî, wîrane bûra Ngai eere biûyûûyû bietû
44013033	îîndî i bu aingîîtie naati, rûrîîyo rwao. Na aingîîtie wîrane bûbu na njîra ya kûriûkia Yiesû, wata bûra kwandîkîîtwe gîcuncîîni kîa biîrî gîa Cabuurî atî, 'Ûrî mwana wakwa, îmunthî ngûtuîka abaagu.'
44013034	Ngai aamûriûkiirie kaingo atoora. Na ûûgû i bu kwandîkîîtwe mantûûni ma kûriûka gwake, 'Nkabûthaarima ithaarimo biitheru na bia gwîtîgîka wata bûra ndeerire Ndaundi.'
44013035	Na kûrî bantû angî augîîte, 'Ûtiireka Mûtheru waku oora.'
44013036	"Ndaundi akûthiria gûtûmîka kûringana na wendi bwa Ngai, aakua. Aathikwa, aathi kîrî biûyûûyû biake, oora.
44013037	Îndî ûra we Ngai aariûkiirie atoora.
44013038	"Kwoogu, antû beetû, ndîenda bûmenya atî, muntû ûyu n'we atûmîîte bûtûmîîrua mantû ma kûrekerwa meeyia.
44013039	Ûra wonthe amwîtîgagia naagîrithagua agakûûrwa mantûûni monthe, ûntû watho bwa Musa bûtaûmba kûrûtha.
44013040	Kwoogu menyeeraani bûra iroria biaugire bûtigaatuîkîke kîrî biû. Atî,
44013041	'Thikîîriani, biaa bibi! Bûkaarigara, bûraûra! Kûrî bu nkûrûtha wabûrî mwoyo, ûntû bûtagîîtîgia kinya bûrî batarîîrie bwega.' "
44013042	Paûrû na Baranaba bakiumagarûka sinagoogiini antû babeera baaye Sabatû înu îngî babeere mantû mamu nkûrûki.
44013043	Antû bakuuma, Paûrû na Baranaba baathingatwa n'Ayaundi baingî na antû bataarî Ayaundi bara baarombaga Ngai. Atûmwa babu beekîra antû wîru babeera bakarage ûtugiini bwa Ngai.
44013044	Sabatû înu îngî îgûkinya, akubî antû ba taûni înu yonthe beethîrana kwîgua kiugo kîa Mwathani.
44013045	Ayaundi bakwona wingî bwa kîrîndî baagwatwa i rûriitho rwingî mûno. Baakararia bûra Paûrû augaga na bamûrumanga.
44013046	Paûrû na Baranaba baaria na ûcamba beera Ayaundi babu, "Ikwarî na gîtûmi gîa kiugo kîa Ngai gûtûmîîrua kîrî biû mbere. Îndî n'ûntû bûkûrega na bwona bûtiagîrîte kwewa mwoyo wa tene na tene, ga tûtûmîîrie bara batarî Ayaundi.
44013047	N'ûntû Mwathani aatwîrire, 'Ngûtuîkithîîtie werû kîrî bara batarî Ayaundi ûtambia wonokio bûkinya nteere cionthe cia nthîgûrû.' "
44013048	Bara bataarî Ayaundi bakwîgua ûgu baakena. Baakumia Mwathani n'ûntû bwa ntûmwa yake. Na bara Ngai aathuurire bakoona mwoyo wa tene na tene, beetîgîra.
44013049	Kiugo kîa Mwathani gîatamba gûntû gûku kunthe.
44013050	Îndî Ayaundi beengîîra aka bangî baarî îgweta baarombaga Ngai, na arûme kinya bo baarî îgweta. Baatûma Paûrû na Baranaba banyamaarua. Babeengîîria bauma kwao.
44013051	Paûrû na Baranaba baatiga babaturaturîra tîîri ya mbayo ciao, rûrî rwano rwa kûboonia batirî ngwatanîro na bo. Baathi taûni yeetagwa Ikoniamu.
44013052	Îndî eetîgîri baatigirwe bakeneete mûno na booyûrîîtwe i Kîrundu Ûmûtheru.
44014001	Paûrû na Baranaba baathi sinagoogiini naagu Ikoniamu ta wîthîre. Baaria rwaria rwatûma Ayaundi baingî na antû baingî bataarî Ayaundi beetîgia.
44014002	Îndî Ayaundi bara baaregire gwîtîgia beengîîra bara bataarî Ayaundi, bara bateetîgia, baatûma bamena bara beetîgiirie.
44014003	Paûrû na Baranaba baakarakaranga naagu kagiita kaaraaya bagîtûmagîîria na ûcamba mantû ma Mwathani. Na Mwathani noonanagia wabu ntûmîîri înu Paûrû na Baranaba baatûmagîîria îgûrû rîa ûtugi bwake yarî ya mma. Oonanagia na biama bira aaringaga na magegania mara oonanagia gûkûrûkîîra kîrî bo.
44014004	Antû ba taûni înu bataarî kîmwe. Kûrî bara baagwatanagîra na Ayaundi, na bara baagwatanagîra na atûmwa.
44014005	Gîkundi gîa antû bamwe bataarî Ayaundi, Ayaundi bamwe, na atongoria baao baabanga bathîînie Paûrû na Baranaba na babaringange na maiga.
44014006	Paûrû na Baranaba bakûmenya mûbango ûyu, baakuthûka. Baakûrûkîîra taûni yeetagwa Rîstira na îngî yeetagwa Ndabi, na gûntû kûra kwarî akubî na cio. Taûni inu ciarî gûntû gweetagwa Rikonia.
44014007	Na baathiyaga bagîtûmagîîria gûntû gûku kunthe baakûrûkagîîra.
44014008	Taûni ya Rîstira, ikwarî na muntû aarî ûmwonju mbayo. Aacierwe atakûûmba kûthi.
44014009	Muntû ûyu aathikîîria Paûrû agîtûmîîria. Paûrû amûcûûba oona naarî na wîtîgio bwa gûtûma oorua.
44014010	Paûrû amwîra na inya, "Rûngama ûkinye nthîgûrû na magûrû maaku!" Muntû ûyu aûka na mpwî, aatua kûthi.
44014011	Kîrîndî gîkwona ûgu Paûrû aarûthire kîanjîîria kûringa gîtuma na rwaria rwao rwa Kîîrikonia. Bauga, "Ngai ikûûya ikari ta antû!"
44014012	Beeta Baranaba Cus. Paûrû n'we bamwîta Amis n'ûntû n'we aarî mwaria ûra mûnene.
44014013	Ikwarî na mûthînjîri wa ngai Cus taûni înu. Aatûmîkaga kîromberooni kîa ngai yake. Kîrombero kîarî ome ya taûni. Mûthînjîri ûyu akwîgua ûgu gwakarîkire aaya na ndeegwa na maûa mwanka mwîrîgaani wa taûni înu. We na kîrîndî ibeendaga kûrutîra Paûrû na Baranaba igongwana.
44014014	Paûrû na Baranaba bakûmenya ûgu, baatembûranga nguo ciao. Baugia rwîro baathûngîra kîrîndîîni bakiugaga na inya,
44014015	"I kî n'ûntû bûkûrûtha ûûgû? Anga tûtirî antû ta biû. Tûrî aaga tûbwîra bûtigane na mantû ma ûtheri bûrombage Ngai ûra atûûraga mwoyo. N'we Mûûmbi wa îgûrû, nthîgûrû, maria, na bionthe bira birî ku.
44014016	Tene, Ngai neetîgîîrîîtie mîgongo yonthe îrûtha wabûra îkeenda.
44014017	Îndî rîonthe Ngai noonanagia arî oogo kuumania na mantû meega mara abûrûthagîra ta kuurithia mbura kuuma îgûrû, gûkûria imera kagiita ka bio, kûbwaa biakûrîa, na kûbûûyûria gîkeno nkorooni cienu."
44014018	Ikwarî na inya Paûrû na Baranaba kûgiria antû babu babarutîra kîgongwana. I mantû mamu baugire baabagiriirie na mo batirarûtha ûgu baabangîîte.
44014019	Ayaundi bamwe baaya baumîîte taûni ya Antiokia na bangî baumîîte Ikoniamu. Beengîîra antû baaringanga Paûrû na maiga. Bamûkururia bamuumagarûkia ome ya taûni bakîthûgaanagia bakûmûûraga.
44014020	Îndî eetîgîri bakwîthîrana bamûthiûrûka, Paûrû aûkîîra aacooka taûni kaîrî. Rûûni rûkîîrî baathi na Baranaba bwa taûni ya Ndabi.
44014021	Paûrû na Baranaba baatûmîîria ntheto îmbega Ndabi. Baatûma antû baingî batuîka eetîgîri. Bauma agu baacooka baakûrûkîîra Rîstira na Ikoniamu mwanka Antiokia ya Pisindia.
44014022	Na gûku kunthe baakûrûkagîîra beekîra eetîgîri wîru, babaûmîîria wîtîgio. Babarutana babeera, "Nwa mwanka tûnyamaare mûno tûkîîya gûkinya ûneneeni bwa Ngai."
44014023	Paûrû na Baranaba baathuura akûrû ba wakîra kanica. Baatîîrîra kûrîa irio bakîbarombera. Babanenkanîra ûmenyeeriini bwa ûra beetîgîîtie.
44014024	Paûrû na Baranaba baageendeera nthîgûrû ya Pisindia, baakinya Pamburia.
44014025	Bagûtûmîîria taûni yeetagwa Periga, baakûrûka baathi Ataria.
44014026	Bauma agu baatwa meeri baacooka Antiokia ya Sîîria. Aaga naara eetîgîri baabanenkanîîre ûmenyeeriini bwa ûtugi bwa Ngai mwanjîîrioni wa ngûgî înu baarîîkiirie.
44014027	Bagûkinya agu Antiokia, beeta antû ba kanica amwe. Babeera mantû mara Ngai aarûthîîte gûkûrûkîîra kîrî bo, na bûra eere antû batarî Ayaundi kaanya ga gwîtîgia.
44014028	Paûrû na Baranaba baakara na eetîgîri babu îgiita rîraaya mûno.
44015001	Antû bamwe bauma Njundea baaya Antiokia, baarutana eetîgîri babeera, "Bûtionokua bûtarî bataane kûringana na wîthîre bûra Musa aarutanire."
44015002	Paûrû na Baranaba baaturania mbaara mûno na bo. Eetîgîri ba kanica ya Antiokia baagwatanîra bauga Paûrû na Baranaba, na bamwe ba eetîgîri bathi bakoone atûmwa na akûrû Njerusaremu baarîîrie ûntû bûbu.
44015003	Bagûtûmwa i kanica, baathi baagendeera Boinîcia na Samaria bakîîraga eetîgîri bûra antû batarî Ayaundi baagarûkîîte baatuîka antû ba Ngai. Ûntû bûbu bwakenia eetîgîri bonthe.
44015004	Bagûkinya Njerusaremu, baagwatwa ûgeni i kanica, atûmwa, na akûrû. Babeera mantû mara Ngai aarûthîîte gûkûrûkîîra kîrî bo.
44015005	Îndî eetîgîri bamwe ba gîkundi kîa Abarisai baarûngama bauga, "Nwa mwanka bara batarî Ayaundi bataanagwe na barutanwe kwathîkîra watho bwa Musa."
44015006	Atûmwa na akûrû baatua mûceemanio wa kwarîîria ûntû bûbu.
44015007	Bakwarîîria ûntû bûbu mûno, Petûrû aarûngama auga, "Aruayia, biû bwingwa ibwiyî atî, îgiita rîthiru Ngai aanthuurire kuuma kîrî biû ntûmîîria ntheto îmbega kîrî bara batarî Ayaundi, kaingo beegua, beetîgia.
44015008	Na Ngai ûra aiyî mathûgaania ma antû, noonaniirie nabeetîgagîra rîra aabeere Kîrundu Ûmûtheru ta bûra na tiû aatwere we.
44015009	Oonaniirie gûtirî mûkûûrani wetû na bo. Wana bo abatheria nkoro ciao n'ûntû bwa wîtîgio.
44015010	Aabu i kî n'ûntû bûkûgeria Ngai bûkîendaga gwaîkia eetîgîri mûrigo ûtakamatîka? Mûrigo biûyûûyû bietû biaremirwe n'uu na tiû beene!
44015011	Twîtîgîîtie twonokagua kûringana na ûtugi bwa Mwathani Yiesû. Na wana bo i bu kûrî."
44015012	Paûrû na Baranaba babeera mantû mara Ngai aarûthîîte kîrî antû batarî Ayaundi gûkûrûkîîra kîrî bo. Babeera biama bira aaringire na magegania mara oonaniirie.
44015013	Paûrû na Baranaba bakûrîîkia kwaria, Njakubu aarûngama auga, "Aruayia, nthikîîriani.
44015014	Simioni akûrîîkia gûtwîra bûra îgiita rîa mbere Ngai eetire bamwe ba bara batarî Ayaundi kaingo batuîka antû baake.
44015015	Na ûntû bûbu ibûkûgwatanîra na mîgambo ya iroria, wata bûra kwandîkîîtwe,
44015016	'Nyuma ya mantû mama ngaacooka nneneithie mûciî wa Ndaundi ûra waraganîîte. Ngacuaka kaîrî ûthire wombokanu. Nkaurikia kaîrî.
44015017	I kaingo antû ba mîgongo îra îngî bacûa Mwathani bara bonthe mbîtîîte batarî Ayaundi batuîka baakwa. Ûgu i bu Mwathani augîîte, ûra atûmîîte mantû mamu matuîkîka
44015018	amamenyithania kuuma wo tene.' "
44015019	Njakubu aathi na mbere abeera, "Kwoogu bûra nkwona niû, tûtikaûmîrieni mantû bara bagarûkîrîte Ngai batarî Ayaundi.
44015020	Îndî tûbaandîkîreeni baarûa tûbeere batikaarîe irio bia kûrutîra ngai cia ûrongo. Na kaîrî tûbeere batikaarute ngûgî cia ûmaramari. Batikaarîe nyama cia nyamû îrîmbite, kana barîa nyama irî na nthakame.
44015021	N'ûntû kwa îgiita rîîraaya mûno, watho bwa Musa ibûthoometwe na bwarutanwa masinagoogiini ma wakîra taûni, ntugû ya Sabatû."
44015022	Atûmwa, akûrû, na kanica yonthe boona i kaaba bakathuura bamwe baciao, babatûme bathiyanie na Paûrû na Baranaba Antiokia. Baathuura antû baarî îgweta kanicaani. Baarî Njundas ûra kaîrî eetagwa Baasabas na Sairas.
44015023	Baarûa îra baarî baire yaugaga ûûgû: Kîrî biû aruayia bûtarî Ayaundi, biû bûtûîre Antiokia, Sîîria na Sirîsia. Bara tûkûbwandîkîra, i tiû atûmwa, akûrû, na eetîgîri bara tûrî naaga Njerusaremu. Muugaani.
44015024	Tûreegiirue antû baraumire naaga baaya babûreetera thîîna, babûtanga meeciiria na mîgambo îra barabwîrire. Ti tiû tûrabatûmîîte.
44015025	Tûrakomanire twona i kaaba tûtûme antû kîrî biû, baayanie na eendwa Baranaba na Paûrû.
44015026	Batimakagîra mîoyo yao n'ûntû bwa Mwathani wetû Yiesû Kîrîstû.
44015027	Kwoogu twatûma Njundas na Sairas. Bakabwîra na kanyua mantû wamama tûbwandîkîrîte.
44015028	Kîrundu Ûmûtheru aroonire ti bwega, na wana tiû nwa bu tûroonire atî, tûtikaabwaîkie mûrigo ûngî tatiga mantû mama ma gîtûmi mûno.
44015029	Na mo n'atî, bûtikaarîe irio bia kûrutîra ngai cia ûrongo. Bûtikaarîe nyama irî na nthakame, kana bûrîa nyama cia nyamû îrî îmbite. Na bûtikaarute ngûgî cia ûmaramari. Weegua bûrûthîîte ûntû bwega waya kwîgua bûkaathingata mantû mamu twabwîra. Tigwaani bwega.
44015030	Babu baatûmîîtwe baakinya Antiokia. Beethîrania eetîgîri bonthe, babanenkera baarûa.
44015031	Eetîgîri bakûthooma baarûa înu beegua îkîbeekîra wîru, baakena mûno.
44015032	Njundas na Sairas bara baarî iroria babaarîria kwa îgiita rîraaya. Babeekîra wîru na baarikithia wîtîgio bwao.
44015033	Bagûkarakaranga eetîgîri babu ba Antiokia babarekeeria na ûkiri, baacooka kîrî bara baabatûmîîte.
44015035	Paûrû na Baranaba bo baatigwa Antiokia, baakarakaranga noogo baarutana kiugo kîa Mwathani na baatûmîîria ntheto îmbega barî na antû bangî baingî.
44015036	Nyuma ya kagiita kagana ûna, Paûrû eera Baranaba, "Tûcooke taûni ira cionthe twatûmîîrie kiugo kîa Mwathani, tûriûngîre eetîgîri tûmenye bûra bathiîte na mbere."
44015037	Baranaba neendaga bathi na Njoana Maariko
44015038	îndî Paûrû atoonaga bûrî bwega bathiîte n'we n'ûntû aabatigîîte Pamburia, aarega kûthi kûbateethia ngûgîîni.
44015039	Paûrû na Baranaba baakararania mûno, baathûkana. Baranaba aathûkia Njoana Maariko baatwa meeri baathi Kupooro.
44015040	Paûrû aathuura Sairas bathiyanagia n'we. Mbere ya bathi, eetîgîri babanenkanîra ûtugiini bwa Mwathani.
44015041	Paûrû baathi baagendeera Sîîria na Sirîsia bagîîkagîra makanica inya.
44016001	Paûrû baathi taûni ya Ndabi. Bauma agu baathi Rîstira, beethîra mwîtîgîri eetagwa Timotheo. Gina aarî mwîtîgîri Mûyaundi, na îthe aarî Mûngiriki.
44016002	Timotheo naatîîyîîtwe n'eetîgîri ba Rîstira na ba Ikoniamu.
44016003	Paûrû neendaga Timotheo athiyania n'we. Amûtaana n'ûntû Ayaundi bonthe bara baatûîre naagu ibaiyî îthe aarî Mûngiriki.
44016004	Rîru baathi kuuma taûni kûthi îra îngî bakîîraga eetîgîri bûra atûmwa na akûrû baatuire barî Njerusaremu. Babeera bathingate mantû mamu.
44016005	Makanica mamu moongeerwa wîtîgio inya na eetîgîri baathi bakîongeerekaga kîra ntugû.
44016006	Bakuuma agu baathi baagendeera nthîgûrû ya Burugia na ya Garatia, n'ûntû Kîrundu Ûmûtheru ateendaga batûmîîria kiugo nthîgûrû ya Îcia.
44016007	Bagûkinya mwankaani wa Mîsia, baacûûgia kûthi Bethania, îndî Kîrundu wa Yiesû abaregeera.
44016008	Baakûrûkîîra Mîsia baakinya taûni yeetagwa Tiroas.
44016009	Ûtugû Paûrû oonua kîoneki. Oona Mûmacendonia ûmwe aaya aarûngama mbere yake. Amwîra, "Ringanîria ûûye wetû ûtûteethie!"
44016010	Akwona kîoneki gîku, warîo twethuuranîra kûthi Macendonia. Itwarî na mma atî, i Ngai aatwîtîîte Macendonia tûthi gûtûmîîria ntheto îmbega kîrî antû ba noogo.
44016011	Twauma Tiroas na meeri twathi tûtakwathûkîra twakinya Samothirike. Rûûni twathi twakinya Neoporis.
44016012	Twauma agu twathi Piripi. Piripi n'yo yarî taûni îra nene gîteere kîa Macendonia na yathagwa kîîrooma. Twakarakara oogo ntugû igana ûna.
44016013	Sabatû îgûkinya, twaumagarûka taûni înu twatamba na îkumbo rîa muuro twathi ara twathûgaanagia noogo Ayaundi beethîranaga kûromba. Twakara nthîgûrû twaria na eekûrû bara baayîîte marombaani mamu.
44016014	Ûmwe wao eetagwa Rîndia, wa kuuma gûntû gweetagwa Thiatira. Aarî mûbiacaara wa gîtambaa kîa rangi ya ûkûyû. Na aarî mwekûrû aarombaga Ngai. Paûrû agîtûmagîîria, Mwathani aarugûra nkoro yake eetîgîra ntûmwa ya Paûrû.
44016015	Aabaatithua amwe na antû ba mûciî wake. Atûthookia gwake. Atwîra, "Weegua ibûkwona ndî mwîtîgîri wa Mwathani, ncûûni tûthi gwakwa." Mwekûrû ûyu atûkinyîîria mwanka tweegua tûtirega.
44016016	Kagiita kamwe tûthiîte maromba twarîîkana na kamwarî kamwe nkombo karî na kîrundu gîatûmaga karingîria antû. Ikoonagîra eene ko mbia mûno n'ûntû bwa kûringîria antû.
44016017	Kaarî gaku gatûthingata gakiugaga na inya, "Antû baba n'aruti ngûgî ba Ngai ûra mûnene mûno. Barîbûtûmîîria bûmenya bûra bûûmba kwonoka!"
44016018	Ntugû cionthe i bu kaarûthaga ûgu. Paûrû eegua gakîmûtanga. Aûndûkania na ko eera kîrundu gîku, "Kwa riîtwa rîa Yiesû Kîrîstû ndîkwatha uume kîrî kaarî gaka weendî!" Kîrundu gîku kîauma kîrî kaarî gaku nthûti weenu.
44016019	Eene kaarî gaku bakwona wîrîgîîro bwao bûkûthira bwa kwona mbia na ko, beengana na Paûrû na Sairas babakururia babaira ara anene baakaraga bakîgiita magamba.
44016020	Antû babu beera anene, "Antû baba n'Ayaundi na ibakûreeta thîîna taûni.
44016021	Wîthîre bûra bakûrutana bûtikûgwatanîra na watho bwetû. Tiû tûrî Arooma, tûtiîtîgîra mantû mamu na tûtimarûtha!"
44016022	Kîrîndî kîaregana na Paûrû na Sairas. Anene babu baaruta watho Paûrû na Sairas baatembûrangîrwa nguo na baaringwa ibooko.
44016023	Paûrû na Sairas baaturwa mûno, rîru baingîrwa nceera. Mûnene wa nceera eerwa abacûûbîre bwega.
44016024	Mûnene ûyu akwewa watho bûbu aingîra Paûrû na Sairas kanyomba kaarî ndeni mûno gûku nceera. Abathaîka magûrû mbaaûni ciîrî indito mûno bûra bataûmba kuuma oogo.
44016025	Ûtugû gatî kanene, Paûrû na Sairas ibaarombaga na ibainagîra Ngai nyîmbo, agwate bara bangî bathikîîrîîtie.
44016026	Nthûti îmwe, nthîgûrû yainaina na inya mûno, mûcingi wa nceera wainaina. Na warîo mîrango yonthe yarugûka na nyororo cionthe ira agwate baathaîkîîtwe na cio ciakandûkana.
44016027	Mûnene ûyu aabakarîîtie aumbuthûka torooni. Akwona mîrango îrî mîrugûku aathûgaania agwate bagûtoorooka. Aacomoora rûyiû akîenda kwîbûraga.
44016028	Paûrû amuugîîria na inya, amwîra, "Ûtikeebûrage! Twinthe tûrî gûkû!"
44016029	Mûnene ûyu wa nceera eetia rûmonjo. Augia rwîro aathûngîra nceera ndeni. Eeturania nthîgûrû magûrûûni ma Paûrû na Sairas akiinainaga n'ûguaya.
44016030	Aûkîîra auma na bo nja. Abaûria, "Ntikûbûûria aba, n'ata mbûmba kûrûtha nkoonoka?"
44016031	Paûrû bamwîra, "Îtîgia Mwathani Yiesû, nookoonokua. Na wana antû baaku bakamwîtîgia aboonokia."
44016032	Paûrû na Sairas beera mûnene ûyu na antû baake bonthe ntûmwa ya Mwathani.
44016033	Amwe na gûtuga kwene, mûnene ûyu aathi na Paûrû na Sairas abathambia ironda. Paûrû bamûbaatithia amwe na antû baake bonthe.
44016034	Aacooka na baPaûrû nyomba yake, abaa irio. Mûnene ûyu na antû baake bonthe baakeneera gwîtîgia Ngai.
44016035	Rûûni rûkîîrî, anene ba taûni baatûma acikaarî, babeera bathi beere mûnene wa nceera bauga, "Antû bara ibarekue bathi."
44016036	Mûnene ûyu eera Paûrû, "Anene baatûmana bauga woû na Sairas bûrekue bûthi. Kwoogu nwa bûthi. Na îthiini na ûkiri!"
44016037	Paûrû beera acikaarî babu baareetire ntûmwa, "Gûtirî mabîtia tûreerwa itûrûthîîte îndî itûraringirwe ibooko mbere ya antû, na tûrî Arooma na tiû! Baraugire twingîrwe nceera, îndî îîndî barîenda tuuma taûni îno na witho. Arî buru! Anene babu ibaaye barî bo batwîre na batuumagarie."
44016038	Acikaarî babu baatûmîîtwe baacooka beera anene mantû mamu. Anene bakwîgua Paûrû na Sairas baarî Arooma, baamaka.
44016039	Baathi babaromba ûrekeri. Babaumagaria babaruta nceera babeera beenda baume taûni.
44016040	Paûrû na Sairas bakuuma nceera baathi kwa Rîndia. Baathi beekîra eetîgîri wîru. Rîru bauma taûni baathi.
44017001	Paûrû baagendeera Ambiporis na Aporonia, baakinya taûni ya Thesaronike. Ikwarî na sinagoogi ya Ayaundi taûni înu.
44017002	Wata wîthîre Paûrû aathi sinagoogiini. Sabatû waithatû ithingateene Paûrû aaranîria na bara baayaga ku bûra Maandîko Maatheru maugîîte.
44017003	Aboonia Mesia naagîrîtwe aûragwa na ariûka. Paûrû abeera, "Yiesû ûyû nkûbûtûmîîria n'we Mesia."
44017004	Bamwe ba bara baathikîîrîîtie beetîgia, baagwatanîra na Paûrû na Sairas. Kîrî bo ikwarî na antû bataarî Ayaundi baarombaga Ngai, na ikwarî na aka ba îgweta baingî ba taûni înu.
44017005	Ayaundi bara bateetîgia baatua kwîgua rûriitho. Beethîrania ntûrîka thokooni. Baûkia gîtuma taûni yonthe barî mûkondo. Baathi gûcûa Paûrû na Sairas nyomba ya muntû eetagwa Njasoni. Baabangîîte babeethîra ku babarute nja kîrî antû.
44017006	Bakûbaaga baakuruthûra Njasoni na eetîgîri bara baarî gwake babaruta ome, babaira kîrî anene ba taûni. Baugîîria na inya beera anene, "Antû bara bakûthi bagîûkagia thîîna gûntû kunthe nthîgûrû, îîndî ibaraayire gûkû gwetû.
44017007	Njasoni n'we abagwete ûgeni. Bonthe barîrûtha mantû marî kînyume na mawatho ma mûnene wetû, Kaisaarî. Bariuga kûrî mûnene ûngî eetagwa Yiesû."
44017008	Kîrîndî na anene bakwîgua ûgu kwagîa na gîtuma kîînene mûno.
44017009	Anene bauga Njasoni na babu bangî baarî na bo barute baini. Bakûruta baarekua.
44017010	Gûgûtuga eetîgîri beera Paûrû na Sairas bathi Berea. Bagûkinya noogo baathi sinagoogiini.
44017011	Antû ba Berea ibaarî beega nkûrûki ya ba Thesaronike. Beetîgîra kiugo na wîru mûno. Baathoomaga Maandîko Maatheru kîra ntugû bagîcûa kwona kana wabu bûra Paûrû na Sairas baabeeraga n'ûmma.
44017012	Antû baingî ibeetîgiirie. Bamwe baao baarî aka baarî îgweta bataarî Ayaundi. Na kinya arûme baingî bataarî Ayaundi ibeetîgiirie.
44017013	Ayaundi ba Thesaronike bakwîgua Paûrû naatûmîîrie kiugo kîa Ngai Berea, baathi noogo beengîîra antû.
44017014	Eetîgîri bara Paûrû baarî na bo bamuumagaria na mpwî, baathi bantû rûteere rwa îria. Îndî Sairas na Timotheo bo baatigirwe Berea.
44017015	Eetîgîri babu baakinyithia Paûrû taûni yeetagwa Athene. Bagîcooka Paûrû abatûma abeera beere Sairas na Timotheo batigaakarange ibamûthingate na mpwî bûra gûkîûmbîka.
44017016	Paûrû arî taûni ya Athene eeteereete Sairas na Timotheo, ateegua bwega nkorooni akwona bûra antû baarombaga ngai cia ûrongo bûgana.
44017017	Aathiyaga sinagoogiini akaaranîria na Ayaundi na bara bataarî Ayaundi, bara baarombaga Ngai. Na thokooni naathiyaga kîra ntugû akaaranîria na bara eethagîra.
44017018	Gîkundi gîa antû baûme mûno beetagwa Epekurio na kîîngî gîetagwa Stoiki baanjîîria gûturia Paûrû mbaara. Bamwe baao baûragia, "N'ata kîthege gîkî îîndî gîgûtûringîra gîtuma aaga gîkiuga?" Bangî bauga, "Arîkara ta mantû ma ngai ingî ingeni agûtûmîîria." Babu baugire ûgu n'ûntû Paûrû aatûmagîîria mantû ma Yiesû na kûriûka gwake.
44017019	Baira Paûrû kîamaani gîetagwa Ariopagas. Bauga, "Tûrîenda kûmenya n'ûrutani bûbi bûbû bûûgeni ûkwaragîîria.
44017020	Mantû mamwe ma mara twîgiirue i maageni mûno kîrî tiû. Twenda mûno kûmenya i mantû mabi?" (
44017021	Antû bonthe ba Athene na ageni bara baatûîre ku baakaraga woogu gûtarî bu bakûrûtha. Kîra beendeete i kwaranîria mantû kana kwîrwa mara maayaga maageni.)
44017022	Paûrû aarûngama mbere ya kîama gîku kîa Ariopagas. Auga, "Antû ba Athene, inkwona bûrî antû ba ndini mûno,
44017023	n'ûntû ndiûngîîte taûni yenu indaroonire bira bûrombaga. Kûrî kîthînjîro kîmwe ndaroonire kîandîkîîtwe, 'Kîrî Ngai ûra ataiyîkeene.' Ûyu bûrombaga bûtaiyî n'ûû, n'we nkûbûtûmîîria bûmûmenya.
44017024	"Ngai ûra aûmbire nthîgûrû na bionthe bira birî ku, n'we Mwathani wa îgûrû na nthîgûrû na atikaraga iromberooni bia gwakwa n'antû.
44017025	Gûtirî gîntû muntû amweyaga arî ûbatu na kîo, n'ûntû n'we eeyaga antû bonthe mwoyo, mîruke ya gûkuuyia na bionthe.
44017026	Aûmbire antû ba mîgongo yonthe kuuma kîrî muntû ûmwe, aatûma batûûra nthîgûrû yonthe. N'we aatuire magiita mara antû bagaatûûra na gûntû kûra bagaatûûra.
44017027	Aûmbire muntû kaingo amûcûa akîondaondagia amwona. Îndî ûmma n'atî atirî kûraaya na woora ûmwe wacietû,
44017028	n'ûntû ûkeegua t'we ûtiîgua tûrî mwoyo, tûtiûmba kwanganga na ûtiîgua tûrî oogo. Wata bûra aini bamwe beenu baugire, 'Wana tiû tûrî nciarwa ciake.'
44017029	"Kwoogu n'ûntû tûrî nciarwa ciake, tûtibatîîrue tûbuanaania Ngai na yûmba rîa kûrûthwa na thaabu, fetha, kana iiga rîcaîtwe na njara cia muntû kûringana na îthûgaanio rîake.
44017030	Kagiita kara antû bataiyî, Ngai ataabataragîra îbîtia rîru. Îndî îîndî augîîte nwa mwanka antû bonthe beerire,
44017031	n'ûntû kûrî ntugû îra abangîîte kûgiitîra antû îgamba gûkûrûkîîra kîrî muntû ûmwe ûra aathuurire agîtûmagîra wagîru. Na noonanîîtie wabu i bu akaarûtha ûgu n'ûntû naariûkiirie muntû ûyu."
44017032	Antû bakwîgua Paûrû aagweta mantû ma antû kûriûka, bamûthekeera. Îndî antû bamwe bamwîra, "Twenda kwîgua kaîrî ûgîtwîra mantû mama."
44017033	Paûrû aathi aatiga akîama babu.
44017034	Kûrî antû bamwe baagwatanîîre na Paûrû, baatuîka eetîgîri. Ûmwe aarî mûkîama, eetagwa Ndionisias. Ûngî aarî mûka eetagwa Ndamaaris na bangî.
44018001	Nyuma ya mantû mamu Paûrû auma Athene, aathi taûni yeetagwa Korintho.
44018002	Eethîra Mûyaundi eetagwa Akuira noogo. Akuira aaciarîrîtwe Pontas. We na mwekûrû wake, Pirisiira, îgiitaani warîru nwarîo baarî bagûkinya. Baumîîte nthîgûrû ya Itaaria naara baarî mbere mûnene Kiraundia aruta watho auga Ayaundi bonthe baume taûni ya Rooma. Paûrû aathi kûbariûngîra.
44018003	Baakarakaranga na bo bagîtumaga marema n'ûntû baarî atumi marema ta we.
44018004	Na wakîra ntugû ya Sabatû, Paûrû eegagua arî sinagoogiini akîaranîria na Ayaundi na bara bataarî Ayaundi agîcûûgia kûboonia ûmma.
44018005	Sairas na Timotheo bakûûya baumîîte Macendonia, Paûrû eeruta kûrû gûtûmîîria kiugo agîkûûyagîîra kîrî Ayaundi atî Yiesû n'we Mesia.
44018006	Ayaundi baaregana n'we bamûrumanga. Paûrû ababuruncîra nguo ciake abeera, "Îîndî n'îgûrû rîenu, t'îgûrû rîakwa kaîrî. Kwanjîîria îîndî nthiîte gûtûmîîria bara batarî Ayaundi."
44018007	Paûrû auma sinagoogiini înu aarî. Aathi mûciî warî waagu akubî wa muntû aarombaga Ngai eetagwa Taitias Njastas.
44018008	Mûtongoria wa sinagoogi înu eetagwa Kirispas na antû bonthe ba mûciî wake beetîgia Mwathani. Na Akorintho bangî baingî kinya bo bakwîgua ntûmwa beetîgia, baabaatithua.
44018009	Ûtugû bûmwe Mwathani aaria na Paûrû na njîra ya kîoneki. Amwîra, "Ûtikaamake. Îthi mbere na gûtûmîîria ûtagûtiga
44018010	n'ûntû ndî amwe naawe. Gûtirî we agaakûrûthîra ûntû bûûthûûku n'ûntû antû baingî taûni îno n'antû baakwa."
44018011	Kwoogu Paûrû aakara mwanka na nucu akîrutanaga antû kiugo kîa Ngai.
44018012	Gario agûtuîka ngabana wa gîteere gîa Akaaya, Ayaundi barî amwe baabanga baagwata Paûrû, bamwira kîrî ngabana agiitîrwa îgamba.
44018013	Beera ngabana, "Muntû ûyû arîeneeria antû akabeera barombe Ngai na njîra îtakûgwatanîra na watho."
44018014	Warîra Paûrû akîenda kwaria, Gario eera Ayaundi babu, "Ûkaaya kwîgua, Ayaundi, muntû ûyû ka kûrî watho aunîîte kana ûthûûku arûthîîte, ndabûthikîîria.
44018015	Îndî ûkeegua i mîgambo, mariîtwa, kana watho bwenu bûgûkararanîria, thiriani mantû mamu bûrî bwingwa. Niû ntienda kûgiita îgamba ta rîrî."
44018016	Gario aabeengatia agu.
44018017	Kîrîndî gîku kîagwata Sosithenes, mûtongoria wa sinagoogi, bamûturîra waagu ome Gario akîonaga îndî ataatindanîra na bo.
44018018	Paûrû baakara îgiita rîraaya na eetîgîri ba Korintho, rîru abatiga aathi taûni yeetagwa Kenkiria eenjwa ntundu kûringana na wîthîre bwa Ayaundi n'ûntû kûrî wîrane aarî na bu na Ngai. Paûrû akuuma agu baatwa meeri na Pirisiira na Akuira baanjîîria rûgendo rwa kûthi nthîgûrû ya Sîîria.
44018019	Bagûkinya taûni yeetagwa Ebeeso, Paûrû baathûkana na Pirisiira na Akuira. Paûrû aathi sinagoogiini kwaranîria na Ayaundi.
44018020	Ayaundi babu beera Paûrû eenda akarakarange, îndî Paûrû ateenda.
44018021	Akîthi aatiga abeera, "Weegua i kwenda kwa Ngai nkaaya kaîrî." Paûrû aathi aatwa meeri, auma Ebeeso.
44018022	Agûkinya Kaisaria aathi gûkeethia eetîgîri. Auma agu aathi Antiokia.
44018023	Agûkarakaranga Antiokia, auma agu aagendeera gûntû na gûntû nthîgûrû cia Garatia na Burugia agîîkagîra eetîgîri wîru.
44018024	Mûyaundi ûmwe aaciarîrîtwe Aregicandiria aaya Ebeeso. Eetagwa Apooras na aarî muntû wa kanyua karî mûrîo, na naiyî Maandîko Maatheru bwega.
44018025	Naarî ûmûrutane mantû ma Mwathani. Aatûmagîîria na akarutana mantû ma Yiesû na inya yake yonthe atakûbîtia. Îndî bûra aiyî bunka n'ûbaatithio bûra Njoana aatûmagîîria.
44018026	Aatua gûtûmîîria sinagoogiini na ûcamba. Pirisiira na Akuira bakûmwîgua bamûthookia kwao. Bamûrutana mantû ma Ngai bwega nkûrûki.
44018027	Apooras akwîra eetîgîri nakwenda kûthi Akaaya, bamwîkîra wîru. Baandîkîra eetîgîri ba noogo baarûa bakîbeeraga bagwate Apooras ûgeni. Apooras agûkinya, aateethia mûno bara beetîgîîtie n'ûntû bwa ûtugi bwa Mwathani.
44018028	Aaturania mbaara mûno na Ayaundi. Abacinda mbere ya antû, oonania kûringana na Maandîko Maatheru, Yiesû n'we Mesia.
44019001	Apooras arî Korintho, Paûrû i rîo aakûrûkîîrîîte gûntû na gûntû, aaya kuumîîra Ebeeso. Eethîra eetîgîri bamwe oogo.
44019002	Paûrû abaûria, "Anga bûreendamîîrwa i Kîrundu Ûmûtheru rîra bweetîgiirie?" Bamwîra, "Arî. Wana kwîgua tûteegua gîntû gîgwîtwa Kîrundu Ûmûtheru."
44019003	Paûrû abaûria, "Aabu n'ûbaatithio bûbi bwabaatithiirue?" Bamwîra, "Twabaatithiirue ûbaatithio bûra Njoana aabaatithanagia."
44019004	Paûrû abeera, "Njoana aabaatithagia antû kwonania bakwîrira meeyia maao. Eerire antû beetîgie ûra aayîîte nyuma yake, ta we Yiesû."
44019005	Bakwîgua ûgu baabaatithua kwa riîtwa rîa Mwathani Yiesû.
44019006	Paûrû akûbaigîîra njara, Kîrundu Ûmûtheru abeendamîîra. Baanjîîria kwaria na nthiomi mwanya mwanya, na baatua kûroria.
44019007	Bonthe baarî antû arûme ta îkûmi na baîrî.
44019008	Bantû a kagiita ka mîeri îthatû, Paûrû aathiyaga sinagoogiini agatûmîîria na ûcamba, akaaranîria na antû agîcûûgagia kûbakuuyia beetîgia mantû ma ûnene bwa Ngai.
44019009	Îndî bamwe ba antû babu baûmia biongo, baarega gwîtîgia. Baaria mantû maathûûku îgûrû rîa ûrutani bwa Mwathani mbere ya antû. Paûrû aarekana na bo. Aathûkia bara beetîgagia bonka. Wakîra ntugû baakomanaga cukuru ya Tairanas,
44019010	bantû a mîanka îîrî. Antû ba Îcia bonthe beegua kiugo kîa Mwathani, Ayaundi na bara bataarî Ayaundi.
44019011	Ngai naaringaga biama bia kûrigaria gûkûrûkîîra kîrî Paûrû.
44019012	Antû baathûkagia itambaa Paûrû atongeete bakairîra aayie bio mbayua ciao ikathira, na bara beegagua barî na irundu biithûûku bikauma.
44019013	Ikwarî na Ayaundi bamwe baariûngaga bagîcûûgagia kwa riîtwa rîa Mwathani Yiesû kwîngatia irundu biithûûku biuma kîrî bara beegagua barî na bio. Baabiîraga, "Ndîbwatha buuma ngîtûmagîra riîtwa rîa Yiesû ûra Paûrû atûmagîîria mantû maake."
44019014	Ikwarî na Mûyaundi aarî mûthînjîri ûra mûnene wa Ngai, eetagwa Sikeba. Naarî na nthaka mûgwanja ciarutaga ngûgî înu.
44019015	Îgiita rîmwe bakîrûtha ûgu, kîrundu kîîthûûku kîabeera, "Yiesû imwiyî, na Paûrû imwiyî. Îndî biû i biû ba ûû?"
44019016	Muntû ûyu aarî na kîrundu gîku aumbuthûkania na bo. Abakîria inya bonthe. Bauma nyomba înu na rwîro abatembûrangîrîte nguo baatigwa ûtheri na abatonyangîîte mîîrî.
44019017	Mantû mamu maamenyekana Ebeeso n'Ayaundi bonthe na bara bataarî Ayaundi. Bonthe baagwatwa n'ûguaya mûno. Baatîîya riîtwa rîa Mwathani Yiesû.
44019018	Baingî ba bara beetîgiirie baumbûra mbere ya antû mantû maathûûku monthe mara baarûthîîte.
44019019	Na baingî ba bara baarutaga ngûgî ya kûringia baareeta mabuku mara baatûmagîra bamabîîthia antû bakîonaga. Baatara ûgûri bwa mabuku mamu monthe boona ciarî fetha ngiri mîrongo îtaano.
44019020	Kiugo kîa Mwathani gîatamba na kîagîa inya nkûrûki na njîra ta înu.
44019021	Nyuma ya mantû mamu, Paûrû aabanga kûgendeera Macendonia na Akaaya, acookeete Njerusaremu. Auga, "Nkaaya gûkinya noogo nwa mwanka nthi Rooma n'yo."
44019022	Aatûma ateetheeria baake baîrî, Timotheo na Erastas. Abeera bathiyage Macendonia, we aatigangîîrwa Îcia.
44019023	Kagiitaani gaku ikwarî na thîîna înene mûno Ebeeso îgûrû rîa ûrutani bwa Mwathani.
44019024	Ikwarî mûturi eetagwa Ndemeterias aaturaga into bia îthaga rîa fetha. Aaturaga mûbuanaano wa kîrombero kîa ngai wa mûka eetagwa Aritemas. Biacaara înu yake nîatûmaga antû baingî boona ngûgî.
44019025	Ndemeterias eeta antû babu amwe na bara bangî ta bo. Abeera, "Akûrû, ibwiyî baita îra twonaga na ngûgî îno.
44019026	Îîndî ibwoneete na bweegua bûra muntû agwîtwa Paûrû akûrûtha. Arîîra antû atî, ngai ba kûrûthwa n'antû ti ngai ba mma. Na naûmbîîte gûtûma antû baingî boona ta ûmma. Na ti gûkû Ebeeso gunka, n'Îcia yonthe.
44019027	Biacaara yetû îrî ûgwatiini bwa kûgwetanîrua na ûthûûku. Na nkûrûki ya ûgu, kîrombero kîa ngai wetû, Aritemas, ûra mûnene, gîtionwa kîrî na gîtûmi kaîrî. Ngai ûra arombagwa Îcia na nthîgûrû yonthe nakaagîrua gîtûmi."
44019028	Antû bakwîgua mantû mamu baagwatwa i mûthûûro. Baanjîîria kûringa gîtuma bakiugaga, "Aritemas wa Ebeeso i mûnene."
44019029	Taûni yaûyûra gîtuma. Kîrîndî kîengana na muntû eetagwa Gayas na ûngî eetagwa Arîstakas, kîabagwata. Baarî Amacendonia na baathiyeenie na Paûrû. Kîrîndî kîabaira na taka kîeniini kîra baarûthagîra mîceemanio.
44019030	Paûrû neendaga kûthi boonana na antû babu, îndî eetîgîri bamûkaania.
44019031	Na wana anene bamwe ba nthîgûrû înu ya Îcia, n'ûntû baarî acoore baake, baatûmana bamûkaania bamwîra atikaathi naagu kîeniini gîku.
44019032	Antû babu beethîreene kîeniini gîku ibaarigiceene. Bamwe bakiuga ûûgû, bangî ibakuuga bwao na bo, bakîyogaga. Baingî baao bataiyî kîra gîatûmîîte beethîrana.
44019033	Ayaundi baatindîka muntû eetagwa Aregisanda athi mbere bakîendaga aarîria antû. Aregisanda oonia antû na njara bakire akîenda kwaria îgûrû rîa Ayaundi.
44019034	Antû bakûmenya Aregisanda aarî Mûyaundi, baaringa gîtuma bonthe bantû ta a mathaa maîrî bakiugaga, "Aritemas wa Ebeeso i mûnene!"
44019035	Mûthiani mwandîki wa taûni aûmba gûkiria kîrîndî. Abeera, "Antû beetû ba Ebeeso, n'ûû ataiyî taûni ya Ebeeso n'yo îmenyagîîra kîrombero kîa Aritemas, ûra mûnene, ûra mûbuanaano wake waarûkire kuuma îgûrû?
44019036	N'ûntû gûtirî we akararia mantû mamu, kirîîriani na bûtikaarûthe nwa ata na mpwî mpwî.
44019037	Bûreetire antû baba aaga na tika baiyîîte iromberooni kana barumîîte ngai wetû.
44019038	Kwoogu, ûkaaya kwîgua Ndemeterias na bara bangî bagwatanîrîte n'we ngûgîîni barî na ûntû bakwîgua bathitangîra antû baba, kooti irî oogo na agiiti magamba barî oogo. Ibathi babathitange noogo.
44019039	Îndî ûkeegua n'ûntû bûngî, ûntû bûbu bûbatîîrue bwarîîrua na njîra yagîrîte.
44019040	Kûringana na bûra gûkari aaga îmunthî, tûrî ûgwatiini twaûmba kûthitangîrwa gîtuma gîkî. Gûtirî gîtûmi kîega tweyana twîtheteera n'ûntû bwa gîtuma gîkî."
44019041	Mwandîki ûyu akuuga ûgu eera antû baaragane bathi.
44020001	Gîtuma gîku gîkûthira, Paûrû eeta eetîgîri. Abeekîra wîru, rîru abatiga aathi Macendonia.
44020002	Paûrû aagendeera Macendonia agîîkagîra eetîgîri wîru na mantû maingî, mwanka aaya gûkinya nthîgûrû ya Angiriki.
44020003	Aakara ku mîeri îthatû. Warîra arî akubî kûthi nthîgûrû ya Sîîria, aamenya Ayaundi ibamûbangîrîte. Aabanga acookeere Macendonia kaîrî.
44020004	Baathi na muntû wa kuuma Berea, eetagwa Sopeta wa Piras, antû bangî baîrî ba kuuma Thesaronike, beetagwa Arîstakas na Sekundas, na ûngî wa kuuma Ndabi, eetagwa Gayas. Ibaarî kinya na Timotheo na antû bangî baîrî ba kuuma Îcia, beetagwa Tikikas na Turobimas.
44020005	Antû babu baathi gûtweteera Tiroas.
44020006	Nyuma ya kîatho kîa mîgaate îtaimbithîîtue, twathi taûni ya Piripi twatwa meeri. Twathi twakinya Tiroas ntugû ya itaano, twabeethîra oogo. Twakara oogo ntugû mûgwanja.
44020007	Ntugû ya mbere ya kiumia tweethîrana amwe n'ûntû bwa kûrîyanîra mûgaate. Paûrû aarîria antû. Na n'ûntû aarî araûke kûthi rûûni rûkîîrî, aaria mwanka ûtugû mainda.
44020008	Ikwarî na taa inyingî ciankanaga ngorobaani înu twarî.
44020009	Ikwarî na mûthaka ûmwe eetagwa Yutikas aakari ndiricaani. Paûrû akwaria mûno, mûthaka ûyu aagwatwa i toro. Akûmaama aagwa nthîgûrû kuuma ngorobaani înu ya ithatû twarî. Antû bakûthi beethîra arî ûmûkuû.
44020010	Paûrû eendama noogo, aathi amûkumbata. Eera antû, "Bûtikaamake arî mwoyo!"
44020011	Paûrû beetia ngorobaani kaîrî, baang'enyûra mûgaate baarîa. Paûrû aarîria antû kwa îgiita rîraaya mwanka kwereerûka, rîru aathi.
44020012	Antû beenûka na Yutikas barî na ûûmîîria.
44020013	Paûrû atwîra tûthiyage n'ûntû we aabangîîte kûûyaga na magûrû. Tiû twatwa meeri twathiyaga taûni ya Asos ara Paûrû aarî atwîthîre.
44020014	Akûûya atwîthîra Asos aatwa meeriini twathi taûni ya Mitireni.
44020015	Rûûni twauma Mitireni twakûrûkîîra akubî na gîcîgîîrio kîa îria gîetagwa Kios. Ntugû înu îngî yathingatîîte twakinya gîcîgîîrioni kîa îria gîetagwa Samos. Ntugû înu îngî twakinya taûni ya Miritos.
44020016	Paûrû aabangîîte tûtikaathûkîre Ebeeso. Ateendaga tûta îgiita Îcia n'ûntû naarî na mpwî cia gûkinya Njerusaremu weegua gûkîûmbîka, mbere ya ntugû ya Pentekosti îkinya.
44020017	Tûrî Miritos, Paûrû aatûmana kîrî akûrû ba kanica ya Ebeeso auga bathi boonane.
44020018	Bagûkinya abeera, "Biû bwingwa ibwiyî bûra ndaratûûranagia naabi kagiita kara konthe tûraarî amwe, kuuma ntugû ya mbere rîra ndaayire Îcia.
44020019	Ndararutaga ngûgî ya Mwathani ndî na kwînyithia kûûnene mûno na meethori ndeetûûra, ndaûmîîria magerio mara marambûyagîîra kuumania na mîbango îmîthûûku îra Ayaundi barambangagîra.
44020020	Ibwiyî gûtirî ûntû bûrî gîtûmi ndaremwa kûbwîra. Ndarabûtûmagîîria na nkabûrutana mbere ya antû na bûrî mîciî yenu.
44020021	Ndarakûûyagîîra kîrî bonthe, Ayaundi na bara batarî Ayaundi nkabeera beerire bagarûke kîrî Ngai, beetîgie Mwathani wetû Yiesû Kîrîstû.
44020022	"Îîndî ga nkûbwîra, nthiîte Njerusaremu ntongorereetue i Kîrundu. Ntiyî bûra gûgaakarîka kîrî niû ndathi noogo.
44020023	Bûra bunka nkûmenya n'atî, Kîrundu Ûmûtheru ambîîrîîte wakîra taûni nkaathi nceera na kûnyamaarua ibimbeteereete.
44020024	Ntionaga mwoyo wakwa ûrî gîtûmi. Îromba rîakwa i nthirie ngûgî îra Mwathani Yiesû aampeere nduta, ntûmîîrie ntheto îmbega ya ûtugi bwa Ngai.
44020025	"Ndarabûriûngagîra nkîbûtûmagîîria mantû ma ûnene bwa Ngai, îndî îîndî ndaramenyire gûtirî we wacienu akaambona kaîrî.
44020026	Kwoogu îmunthî ga nkûbwîra, wana kinya muntû akaûra îîndî ntiûrua.
44020027	N'ûntû gûtirî ûntû ndaremwa kûbwîra. Ndarabwîraga bûra bunthe Ngai eendaga.
44020028	Kwoogu îmenyeereeni bwingwa na menyeeraani bara Kîrundu Ûmûtheru athuurîîte bûbacûûbîra. Rîîthiani kanica ya Ngai îra atuîkithîîtie yake na nthakame ya Mwana wake.
44020029	Imbiyî ndathi antû baathûûku ta ncûgi ing'etu bakaaya beethûngîrie gîkundiini kîenu babûthûûkie batarî na kîao.
44020030	Na kinya kîrî biû ûkeegua kûrî na antû bakaaragia ûrongo bakîenda kweneeria eetîgîri batuîka athingati baao.
44020031	Kwoogu karagaani bwîmenyeereete. Na ririkanagaani mbîtûûrîîte meethori mîanka îthatû, mûthenya na ûtugû, ntakûnoga i gûkaania wakîra ûmwe wacienu.
44020032	"Îîndî ndîbûtiga bûrî ûmenyeeriini bwa Ngai bûrî na kiugo gîa ûtugi bwake. Kiugo gîake kîrî inya ya gûkûria wîtîgio bwenu na kîrî inya ya gûtûma bwewa rûgai amwe na bara bonthe bathereetue.
44020033	Gûtirî rîo ndeerirîria mbia kana nguo cia muntû.
44020034	Wana biû bwingwa ibwiyî ndararutaga ngûgî ningwa ngeecûîra bira ndareegagua ndî bata na bio na ngacûîra bara barantûmîkagîra bira bareegagua barî bata na bio.
44020035	Kîrî mara monthe ndararûthaga ndarabwonagia na njîra cionthe atî tûbatîîrue tûrutaga ngûgî na inya ta ûgu, kaingo tûteethagia bara batakwîûmba. Na tûririkanageeni biugo bia Mwathani Yiesû bira augire wengwa atî, 'Ûra eeyanaga nathaarimagwa nkûrûki ya ûra eeyagwa.' "
44020036	Paûrû akûrîîkia kwaria, baaturia maru aaromba.
44020037	Bonthe baarîra mûno bakîmûkîragîra nkingo, bakamûcunca.
44020038	Kîra kîabeekîrîte kîeba mûno, i kwîgua Paûrû aabeerire batikooro bamwona kaîrî. Bamuumagaria bamûkinyithia meeriini.
44021001	Tûgûtigana na bo twatwa meeri twathi tûtakwathûkîra mwanka twakinya gîcîgîîrioni kîa îria gîetagwa Kos. Rûûni twakinya gîcigîîrioni gîetagwa Rondes. Twathi twakinya taûni yeetagwa Patara.
44021002	Twethîra meeri oogo îthiîte Boinîcia. Twatwa yo twathi.
44021003	Tûgûkinya bantû amwe twanjîîria kwona gîcîgîîrio gîa Kupooro. Twakûrûka Kupooro tûkîmîonaga mbarî ya ûmotho, twathi twakinya nthîgûrû ya Sîîria. Twarûngama taûni ya Turo n'ûntû kûrî mîrigo yarutagîrwa oogo.
44021004	Tweethîra eetîgîri oogo, twakara na bo ntugû mûgwanja. Eetîgîri babu baakaania Paûrû kwa inya ya Kîrundu bamwîra atikaathi Njerusaremu.
44021005	Kagiita geetû ga kûthi gagûkinya, bonthe amwe na eekûrû baao na twana batuumagaria twauma taûni batûkinyia rûteere rwa îria. Twaturia maru twinthe twaromba.
44021006	Twatiganîra na bo agu, tiû twatwa meeri na bo beenûka.
44021007	Twathi mbere na rûgendo kuuma agu Turo, mwanka twakinya Piteromeas. Twakeethia eetîgîri ba noogo na twakara na bo ntugû îmwe.
44021008	Rûûni twathi kaîrî mwanka twankinya Kaisaria, twakara kwa mûtûmîîria ûmwe eetagwa Piripû. Aarî ûmwe wa antû mûgwanja bara baathûrîîtwe gûteetheeria atûmwa Njerusaremu.
44021009	Piripû naarî na aarî bana beetwe kîewa kîa ûroria.
44021010	Tûgûkaranga ntugû igana ûna, kîroria gîetagwa Agabas kîaya kiumîîte Njundea.
44021011	Aathûkia mûcibi wa Paûrû eeboga na uu magûrû na njara. Auga, "Kîrundu Ûmûtheru ariuga ûûgû, 'Mwene mûcibi ûyû aathi Njerusaremu i bu akoogwa ûûgû n'Ayaundi, anenkanîrwe kîrî antû batarî Ayaundi.' "
44021012	Twinthe amwe na bara bangî baarî agu tûkwîgua ûgu twereka Paûrû twamwîra atikaathi Njerusaremu.
44021013	Paûrû atwîra, "Ibûkûndîthia kîeba bûkîndîrîra! Indîthuuranîrîte gûkuîra Njerusaremu n'ûntû bwa Mwathani Yiesû, tatiga kûthaîkwa akî."
44021014	Tûkwona gûtirî bu tûkîrûtha agarûra mathûgaania maake, twarekana n'we twauga, "Kwenda kwa Mwathani ikûrûthîke!"
44021015	Tûgûkaranga agu bantû a ntugû igana ûna, twebîthîrania kûthi Njerusaremu.
44021016	Twathiyania na bamwe ba eetîgîri ba Kaisaria, batwira kwa muntû eetagwa Mûnaaconi, wa kuuma gîcîgîîriooni gîa Kupooro, twakara agu gwake. Mûnaaconi aarî ûmwe wa eetîgîri ba mbere.
44021017	Tûkûthi Njerusaremu, eetîgîri bara tweethîîre batûgwata ûgeni bwega mûno.
44021018	Rûûni twathiyania na Paûrû kûriûngîra Njakubu. Twethîra kinya akûrû ba kanica bonthe oogo.
44021019	Paûrû abakeethia. Abeera bunthe bûra Ngai aarûthîîte kîrî bara bataarî Ayaundi gûkûrûkîîra ngûgîîni yake.
44021020	Bakwîgua mantû mamu baakumia Ngai. Beera Paûrû, "Mûruayia, ûtikwona kinya magiri mama ma Ayaundi beetîgîîtie na barî na wîru bwa kûthingata watho bwa Musa?
44021021	Ibeegîîtue ûrutanaga Ayaundi bonthe bara batûîre nthîgûrû ingî ûkîbeeraga batige kûthingata watho bwa Musa, batige gûtaanaga aana baao na batigane na wîthîre bwetû bwa Kîîyaundi.
44021022	N'ata tûkûrûtha n'ûntû nwa mwanka bamenye ûrî gûkû?
44021023	Rûtha bûra tûgaakwîra. Aaga kûrî na antû bana barî na wîrane na Ngai.
44021024	Îthiyania na bo bakîthi kûtherua ûtherue na woû na ûbarîîrîîre mbia beenjwe ntundu kîongo. Ûkarûtha ûgu antû bonthe bakaamenya mantû mara bareegagua i ma gûtuîrîîrwa, boone wabu woû wengwa nûthingataga watho bwa Musa.
44021025	Îgûrû rîa eetîgîri bara batarî Ayaundi, itwabaandîkîîre baarûa twabeera bûra twatuire. Twabeerire batikaarîe irio bia kûrutîra ngai cia ûrongo, batikaarîe nyama irî na nthakame, batikaarîe nyama cia nyamû îrî îmbite, na batikaarute ngûgî cia ûmaramari."
44021026	Kwoogu rûûni Paûrû aathûkia antû babu bana aathi na bo, baatherua barî amwe. Rîru Paûrû aathi nyomba ya Ngai kûmenyithia antû i kagiita kagana ata kûtherua kwao gûkaathûkia, na irî mûthînjîri wa Ngai akaarutîra woora ûmwe waciao kîgongwana.
44021027	Ntugû mûgwanja cia kûtherua kwao irî akubî kûthira, Ayaundi bamwe ba kuuma nthîgûrû ya Îcia boona Paûrû nyomba ya Ngai. Beengîîra kîrîndî kîamûgwata
44021028	bakîringaga gîtuma bakiugaga, "Antû beetû ba Isiraeri, tûteethieni! Muntû ûyû n'we akûthi akîrutanaga antû gûntû kunthe mantû maathûûku îgûrû rîetû, tiû Ayaundi, watho bwetû, na bantû aaga atheru." (
44021029	Baugire ûgu n'ûntû ibooneete Tirobimas wa kuuma Ebeeso barî na Paûrû taûni, baathûgaania Paûrû naamûthûngîîrie nyomba ya Ngai.)
44021030	Gîtuma kîaûyûra taûni yonthe. Antû bauma nteere cionthe baugîîtie, baaya baagwata Paûrû bamûkururia bamûruta ome ya nyomba ya Ngai, mîrango yaingwa.
44021031	Kîrîndî kîabangîîte kûûraga Paûrû. Mûnene wa acikaarî ba Rooma aamenyithua. Eerwa Njerusaremu yonthe i gîtuma kîtheri.
44021032	Warîo mûnene ûyu aathûkia acikaarî na aniini baake baathi noogo na mpwî. Kîrîndî gîkwona mûnene aayîîte na acikaarî, baatiga kûringanga Paûrû.
44021033	Mûnene aathi ara Paûrû aarî. Aaruta watho auga agwatwe athaîkwe na nyororo ciîrî. Rîru aûria, "Muntû ûyû n'ûû na n'ata arûthîîte?"
44021034	Antû baanjîîria kûyoga. Bamwe bakiuga ûûgû, bangî ibakuuga bwao na bo, mwanka gwatuîka mûnene atikîûmba kûmenya n'ata gwakarîkîîte. Kwoogu aaruta watho auga Paûrû airwe kambîîni.
44021035	Bagûkinya ngaatiini cia gwîtia kambîîni, kîrîndî gîatua gûtindîkana mûno mwanka gwatuîka acikaarî nwa bakamatire Paûrû.
44021036	Kîrîndî kîamûthingata gîkiugaga na inya, "Naûragwe!"
44021037	Acikaarî barî akubî gûkûrûkia Paûrû kambîîni, Paûrû aaromba mûnene rûûtha amwîra, "Waûmba kûmbîtîgîîria ngakwîra?" Mûnene ûyu amûûria, "Îka nthî nwiyî Kîîngiriki?
44021038	I woû Mûmiisiri ûra aatongoreerie antû ngiri inya baaregana na watho baathi bwa rwanda baatua kûrûa na thirikaarî?"
44021039	Paûrû amûcookeria amwîra, "Arî, niû ndî Mûyaundi. Nciarîrîtwe Taarisas gîteere gîa Sirîsia, taûni îrî îgweta rîînene mûno. Itû, mbîtîgîîria mbarie na antû baba."
44021040	Mûnene eetîgîîria Paûrû. Arûngi waagu ngatiini aûkîîria njara. Antû bagûkira, aaria na bo na Kîîyaundi. Abeera,
44022001	"Aruayia na babaaba, nthikîîriani ndîtheteere bûkîîgagua!"
44022002	Antû bakwîgua akîaria rwaria rwao baakira ki. Paûrû aathi mbere na kwaria. Abeera,
44022003	"Ndî Mûyaundi. Nciarîrîtwe Taarisas gîteere gîa Sirîsia, îndî nkûrîrîte taûni îno. Mwarimû wakwa aarî Gamarieri, na aanthoomithiirie bwega mûno kûthingata watho bûra biûyûûyû bietû beerwe. Na ndarî wîru mûno mantûûni ma Ngai ta bûra bwinthe bûrî na bu.
44022004	Indanyamaaragia athingati ba Yiesû nkîûragithagia bamwe, nkîgwatithagia bara bangî nkabathaîkithia nceera, bonthe aka na arûme.
44022005	Mûthînjîri ûra mûnene wa Ngai na kîama kîa Ayaundi kîonthe nwa gîkûûyîre gîkabwîra n'ûmma ûgu i bu ndarûthaga. I bo bampeere baarûa ira baandîkîrîte Ayaundi ba Ndamasiki, bampa rûûtha rwa kûthi noogo ngwata athingati ba Yiesû nkîbathaîkaga mbareeta Njerusaremu beewa îkaanûkia.
44022006	"Ta thaa thiita nthiîte, ndî akubî gûkinya Ndamasiki, nthûti îmwe werû bûûnene mûno bwanthararîra nteere cionthe.
44022007	Ndagwa nthîgûrû! Ndeegua kayû kambîîra, 'Saûrû, Saûrû, i kî n'ûntû ûkûnnyamaaria?'
44022008	"Ndaûria, 'I woû ûû, mûnene?' "Ancookeria aambîîra, 'I niû Yiesû wa Nasareethi ûra ûkûnyamaaria.'
44022009	Bara twathiyanîîtie na bo iboonire werû bûbu, îndî bataamenya kayû ka ûra aaragia.
44022010	"Ndaûria, 'N'ata ûkwenda ndûtha, Mwathani?' "Mwathani aambîîra, 'Ûkîîra ûthi Ndamasiki. Wakinya ûkeerwa monthe mara ûthuurîîtwe ûrûtha.'
44022011	Bara twathiyanîîtie na bo bangwata njara bambira Ndamasiki n'ûntû werû bûbu ibwarî na inya mûno, bwanta meetho.
44022012	"Ndamasiki ikwarî na muntû eetagwa Anania. Aarombaga Ngai kûringana na watho na Ayaundi ba naagu bonthe ibaamûtîîyîîte.
44022013	Aaya aarûngama waagu akubî naani. Aambîîra, 'Mûruayia Saûrû, tua kwona kaîrî!' Warîo ndatua kwona.
44022014	"Aambîîra, 'Ngai wa biûyûûyû bietû akûthuurîîte ûmenya bûra eendaga kûrûthwa, woona ûra Mwagîru na wîgua akîaria naawe.
44022015	Ûgaakûûyîîra mara woneete na mara wîgîîtue.
44022016	Kwoogu i mbi îngî weteereete? Ûkîîra ûbaatithue na ûthambue meeyia maaku riîtwaani rîake.'
44022017	"Ngûcooka Njerusaremu, nkîromba ndî nyomba ya Ngai ndoonua kîoneki.
44022018	Ndoona Mwathani akîaria naani akîmbîîraga, 'Uma Njerusaremu na mpwî n'ûntû antû batiîtîgia ûkûûyî bwaku îgûrû rîakwa.'
44022019	"Ndamwîra, 'Mwathani, antû baba ibakûmenya bwega ndarathiyaga kuuma sinagoogiini kûthi îra îngî nkîthaîkithagia nceera bara bagwîtîgîîtie na nkîbaturaga.
44022020	Na kinya mûkûûyî waku Stibini akîûragwa noogo ndarî ndûngi nkîonanagia inkûgwatanîra na ûntû bûbu, nkarîîtie nguo cia bara baamûûragaga.'
44022021	"Mwathani n'we aambîîra, 'Ngagûtûma ûthi gûntû kûraaya mûno kîrî antû batarî Ayaundi.' "
44022022	Antû ibaathikîîrîîtie Paûrû, îndî akuuga ûgu baanjîîria kûringa gîtuma bakiugaga, "Nathirue! Atibuîrîîte kwîgua arî mwoyo!"
44022023	Baaringaga gîtuma bakîyiûragia tûbuuti twao ruuoni, bakiuragia tîîri bakîmincaga îgûrû.
44022024	Mûnene wa acikaarî auga Paûrû airwe kambîîni aringwe ibooko aumbûre kîra gîatûmaga antû bamûringîra gîtuma.
44022025	Bakîmûthaîka njara kaingo bamûringa ibooko, Paûrû aûria mûrûngamîîri ûmwe wa acikaarî aarûngi agu akubî n'we, "Watho ibwîtîgîîrîîtie Mûrooma aringwa ibooko atakûrî kûgiitîrwa îgamba?"
44022026	Mûrûngamîîri ûyu akwîgua ûgu, aathi kîrî mûnene amûûria, "N'ata ûkûrûtha? Muntû ûyû i Mûrooma!"
44022027	Mûnene ûyu aathi kîrî Paûrû. Amûûria, "Ingûkûûria, ûrî Mûrooma?" Paûrû amûcookeria amwîra, "Yîî."
44022028	Mûnene auga, "Ndaarîire mbia nyingî mûno kaingo ntuîka Mûrooma." Paûrû auga, "Niû ndî Mûrooma gûciarwa."
44022029	Acikaarî bara baathiîte kûringa Paûrû ibooko bakwîgua ûgu baacooka nyuma warîru. Mûnene aamaka athaikithîîtie Paûrû na arî Mûrooma.
44022030	Rûûni mûnene neendaga kûmenya gîtûmi kîa Ayaundi kûthitanga Paûrû. Kwoogu auga Paûrû atharue. Aaruta watho auga athînjîri bara banene ba Ngai na kîama kîonthe barîîkane. Rîru auga Paûrû aareetwa, aarûngamua mbere yao bonthe.
44023001	Paûrû abacûûba, abeera, "Aruayia, mwanka îmunthî, meethooni ma Ngai ntûîre nkîîgagua nkorooni yakwa ntirî na îgamba."
44023002	Paûrû akuuga ûgu, mûthînjîri ûra mûnene wa Ngai eetagwa Anania eera bara baarûngi akubî n'we bamûringe kanyua.
44023003	Paûrû amwîra, "Wana woû Ngai nagaakûringa. Woû ûrî rûthingo rwake cokaa! Ûkari agu ûngiitîra îgamba kûringana na watho, îndî woû nûkûbuuna ûkauga ndingwe!"
44023004	Bara baarûngî akubî na Paûrû bamwîra, "Nûkûruma mûthînjîri ûra mûnene wa Ngai!"
44023005	Paûrû abeera, "Ntikwiyî, antû beetû. Nkîmenya i mûthînjîri ûra mûnene wa Ngai akûrî ntikiuga ûgu n'ûntû kwandîkîîtwe Maandîkooni Maatheru, 'Ûtikaarie ûntû bûûthûûku îgûrû rîa mûnene weenu.' "
44023006	Paûrû akûmenya akîama bamwe baarî Asandukai na bara bangî baarî Abarisai, auga na inya, "Antû beetû, ndî Mûbarisai, ncierwe i Mûbarisai. Ndîgambithua n'ûntû bwa bûra mbîtîgîîtie antû bakaariûkua!"
44023007	Akuuga ûgu, Asandukai na Abarisai baanjîîria gûturania mbaara, kîama kîathûkana.
44023008	Asandukai bateetîgîîtie muntû ûmûkuû aariûka. Na bateetîgîîtie kûrî araîka kana kîrundu kîa muntû ûmûkuû. Îndî Abarisai ibeetîgîîtie mantû mamu monthe.
44023009	Gîtuma gîkwongeereka, aarimû ba watho bara baarî Abarisai baarûngama bang'enteete mûno. Bauga, "Muntû ûyû gûtirî mabîtia arî na mo. Î ûkeegua i kîrundu kana mûraîka amwîrîîte mantû mamu?"
44023010	Gîtuma kîanenea mûno. Mûnene wa acikaarî aanjîîria gûkuthûka akîonaga taka Paûrû aûmba gûtandûranua. Kwoogu aaruta watho, eera acikaarî baake bathi bamûthûkie bamûrute kîrî antû, bamûcookie kambîîni.
44023011	Ûtugû bwa ntugû înu, Mwathani aaya aarûngama akubî na Paûrû. Amwîra, "Ûmîîria, n'ûntû nwa mwanka ûkûûyîre Rooma ta bûra wakûûyîîre aaga Njerusaremu."
44023012	Rûûni rûkîîrî Ayaundi bamwe beethîrana amwe baabîndîra Paûrû njûri. Baathiîtia bauga batirûma kana banyua gîntû bataûragîîte Paûrû.
44023013	Baarî nkûrûki ya antû mîrongo îna bara baarî mûbangooni ûyu.
44023014	Baathi kîrî athînjîri bara banene ba Ngai na akûrû babeera, "Tûthiîtîtie twauga tûtirûma kana tûnyua gîntû tûtaûragîîte Paûrû.
44023015	Kwoogu îîndî, tûrîenda woû na kîama bûtûmana kîrî mûnene wa acikaarî bûmweneeria bûmwîra Paûrû areetwe bûmûûrie bûmenye ûmma nkûrûki. Itwîthuuranîrîte kûmûûraga mbere ya akinya aaga."
44023016	Mwana wa muntû mûrûme wa mwaragina wa Paûrû eegua mantû mamu. Kwoogu aathi kambîîni eera Paûrû.
44023017	Paûrû eeta mûrûngamîîri ûmwe wa acikaarî. Amwîra, "Tathûkia mwana ûyû ûmwire kîrî mûnene wenu. Kûrî ûntû akwenda kûmwîra."
44023018	Mûrûngamîîri ûyu aira mwana ûyu kîrî mûnene. Eera mûnene, "Mûgwate ûra agwîtwa Paûrû aambîta aambîîra ndeete mwana ûyû kîrî woû, n'ûntû kûrî bu akwenda gûkwîra."
44023019	Mûnene aagwata mwana ûyu njara baathi gataaria. Amûûria, "N'ata ûkwenda kûmbîîra?"
44023020	Mwana ûyu amwîra, "Ayaundi bagwatanîrîte bauga bagakûûria ûtûmane Paûrû airwe kîrî kîama rûû, beetuîkithîîtie i kîama gîkwenda kûmenya ûmma nkûrûki.
44023021	Ûtikeende ûgu n'ûntû kûrî na antû nkûrûki ya mîrongo îna bathiîtîîtie bauga batirûma kana banyua gîntû mwanka boone bakûmûûraga. Na îîndî ûgu ibakwîthuuranîra beeteereete ûbeetîgîîria îromba rîao."
44023022	Mûnene aakaania mwana ûyu amwîra atikeere antû akûmwîra mantû mamu. Amwîra athi bwega.
44023023	Mûnene eeta arûngamîîri baîrî ba acikaarî. Abeera, "Thuuranîraani acikaarî magana maîrî mbûtûme Kaisaria. Na ndîenda buume aaga ûtugû thaa ithatû. Na îthiini na acikaarî bangî mîrongo mûgwanja ba mbaraathi, na bangî kaîrî magana maîrî bakûrûa na matumo.
44023024	Bûthi na mbaraathi ira igaakamata Paûrû mwanka bûtige bûkwona agûkinya bwega kîrî ngabana Berîksi."
44023025	Mûnene aandîka baarûa îkuuga ûûgû:
44023026	Kîrî Berîksi, ngabana mûkaathe. Ûra akwandîkîrîte i niû Kirandias Rusias. Thûkia nkeethi.
44023027	Muntû ûyu aragwatirwe n'Ayaundi na baraarî akubî bamûûraga ûkeegua ti bûra ndaramenyithiirue we i Mûrooma, ndathi na acikaarî ndamûtunyûkia.
44023028	Indaramwirire kîamaani nkîenda kwîgua bûra ararûthîîte.
44023029	I rîo ndaraayire kûmenya i mbaara baraarî na cio îgûrû rîa watho bwao. Gûtiraarî gîtûmi gîa kuuga aûragwe kana athaîkwe.
44023030	Nkwîgua i kûraarî na mûbango wa kûmûûraga, i rîo ndatûmana warîo areetwa kîrî woû. Ndareerire bara bakuuga nabîtîîtie baaye bakwîre.
44023031	Ûtugû bûbu acikaarî baarûtha ûgu beerirwe, baathûkia Paûrû bamwira mwanka taûni yeetagwa Antipatiris.
44023032	Rûûni acikaarî ba magûrû bacooka, acikaarî ba mbaraathi baatigwa baathi mbere na rûgendo na Paûrû.
44023033	Bagûkinya Kaisaria, acikaarî baanenkera ngabana baarûa îra beetwe bamwirîra na baanenkanîra Paûrû kîrî we.
44023034	Ngabana Berîksi aathooma baarûa înu. Aûria Paûrû aarî wa kuuma gîteere kîrîkû. Akwîgua aarî wa kuuma gîteere gîa Sirîsia,
44023035	eera Paûrû, "Nkaathikîîria îgamba rîaku bara bakûthitangîîte baaya." Aaruta watho auga Paûrû akarue gûku kambîîni ya mûnene Eronde.
44024001	Nyuma ya ntugû itaano, mûthînjîri ûra mûnene wa Ngai eetagwa Anania aaya Kaisaria barî na akûrû bagana ûna na mûgambi ûmwe eetagwa Teetaras. Baathi kîrî ngabana Berîksi bamwîra kîra baathitangîrîte Paûrû.
44024002	Paûrû aareetwa. Teetaras aanjîîria gûtarania kîra baathitangîrîte Paûrû. Auga, "Mûkaathe Berîksi, ûtongoria bwaku bwega ibûtwete ûkiri îgiita rîîraaya na mantû meega maareetwa maateethia nthîgûrû yetû.
44024003	Rîonthe itûgûcookagîria nkaatho inyingî mûno n'ûntû bwa mantû mamu monthe.
44024004	Tûtagûgûteera îgiita, itûgûkûûria wenda ûtûthikîîrie îgiita rîîkai.
44024005	"Muntû ûyû ti mwega. Arîriûnga nthîgûrû yonthe agîtûmaga Ayaundi baûkia gîtuma. N'we mûtongoria wa gîkundi kîra gîkwîbîta Anasarini.
44024006	Na kinya naracûûgagia gwaka nyomba ya Ngai mûgiro. Tûkûmwîthîîria akîrûtha ûgu i rîo tûramûgwatire.
44024008	Wana woû wamûûria ûkaamenya tûtikûmûtuîrîîra."
44024009	Ayaundi beetîgîîria bauga mantû mamu i ma mma.
44024010	Ngabana oonia Paûrû na njara aarie. Paûrû auga, "Inkwîgua nkeneete nkîîtheteera ndî mbere yaku n'ûntû imbiyî ûtûîre ûrî mûgambi wa nthîgûrû îno mîanka îmingî.
44024011	Ntugû îkûmi na ciîrî ti nthiru kuuma nkûthi Njerusaremu kûromba. Na ûkeenda kûmenya mantû mama nwa ûmenye.
44024012	Tika antû baba baambîthîîre nyomba ya Ngai ngîturania mbaara. Na tika baambîthîra sinagoogiini kana taûni nkîngîîra antû baûkia gîtuma.
44024013	Na wana bationa ûkûûyî bwa kwonania wabu indûthîîte mantû mama bakuuga.
44024014	Bûra mbûmba gwîtîgîîria ntagûkwitha n'atî, ndombaga Ngai ûra biûyûûyû beetû baarombaga nkîthingataga ûrutani bûra antû baba baugaga i bwa ûrongo. Kaîrî imbîtîgîîtie bûra bunthe bwandîkîîtwe mabukuuni ma watho na ma iroria.
44024015	Na ndî na wîrîgîîro kîrî Ngai wata antû baba atî antû bakaariûkua, bara baagîru na bara batarî baagîru.
44024016	Kwoogu rîonthe ncûûgagia kwîgua atî, nkorooni yakwa ntikwîgua ndî na mabîtia kîrî Ngai kana kîrî muntû.
44024017	"Nyuma ya mîanka îmingî indacookire Njerusaremu mbirîrîte antû beetû bara nkîa ûteethio na nkîrutîra Ngai kîgongwana.
44024018	Rîru bambîthîîre nyomba ya Ngai, i mantû ma kûtherua ndarûthaga. Gûtirî kîrîndî ndaaragîîria na gûtirî gîtuma kîarî oogo.
44024019	Îndî kûrî Ayaundi bamwe ba kuuma nthîgûrû ya Îcia twarî na bo gûku nyomba ya Ngai. Na babu i bo babatîîrue wîgua barî aaga bakauga mbere yaku kana weegua kûrî bu bûûthûûku ndarûtha.
44024020	Kana tatiga antû baba barî aaga bakwîre weegua kûrî mabîtia boona ndî na mo nkûgambithua i kîama.
44024021	Twanga mîgambo îra ndaugîîrie na inya ndî mbere yao, ndabeera, 'Bûrîngambithia îmunthî n'ûntû bwa bûra mbîtîgîîtie antû bakaariûkua!' "
44024022	Berîksi naiyî bwega mantû ma ûrutani bwa bara baathingatîîte Yiesû. Aarûngamia îgamba. Auga, "Nkaagiita îgamba rîrî rîra Rucias, mûnene wa acikaarî, akaaya."
44024023	Berîksi aaruta watho eera mûrûngamîîri ûmwe wa acikaarî akarie Paûrû. Îndî auga eeyagwe kaanya ga kwanganga na acoore baake beetîgagîîrue bakaaya bakamûreetera kîra ûkeegua arî na ûbatu bwa kîo.
44024024	Nyuma ya ntugû igana ûna, Berîksi aaya na mwekûrû wake. Mwekûrû wake eetagwa Ndurusiira na aarî Mûyaundi. Berîksi aaruta watho auga Paûrû areetwe. Akûreetwa, amûthikîîria akîarîîria mantû ma wîtîgio kîrî Kîrîstû Yiesû.
44024025	Paûrû akûthi na mbere akîaragîîria mantû ma wagîru, kûrega kwathwa i mwîrî, na mantû ma ntugû îra îkaaya rîra antû bakaagiitîrwa îgamba, Berîksi aagwatwa n'ûguaya. Amwîra, "N'ûûgu îîndî. Îthi, ngagwîta kaîrî rîra ûkeegua ndî na kaanya."
44024026	Na kaîrî, Berîksi neerîgagîîra Paûrû akamûgukuma. Kwoogu i kîo gîatûmaga akara agîtûmanangaga aaria n'we.
44024027	Mîanka îîrî îkûthira, Pokias Bestas aatuîka ngabana bantû a Berîksi. Na n'ûntû Berîksi neendaga gûkenia Ayaundi, akîthi aatiga Paûrû waarî nceera.
44025001	Nyuma ya ntugû ithatû kuuma Bestas akûûya, auma Kaisaria aathi Njerusaremu. Akûthi noogo
44025002	athînjîri bara banene ba Ngai na atongoria ba Ayaundi bamwîra mantû mara baugaga Paûrû naarûthîîte. Bamûûria
44025003	abarûthanîrie mantû, Paûrû areetwe Njerusaremu. Mûbango wao warî bamûûragîre njîraani.
44025004	Bestas abeera, "Paûrû agaakara Kaisaria na nkaathi noogo nyuma ya îgiita rîtarî rîraaya.
44025005	Kwoogu îtîgîîriani nkîthi tûthiyanie na atongoria bamwe beenu bakauge kîra bûkûmûthitangîra, weegua kûrî mabîtia muntû ûyu arûthîîte."
44025006	Nyuma ya ntugû ta inyanya ûgu kana îkûmi, Bestas aacooka Kaisaria. Rûûni rwa ntugû înu aakinyire, aathi aakara nthîgûrû gîtîîni kîra aakaragîra akîgiita magamba. Aaruta watho auga Paûrû areetwe.
44025007	Paûrû akûreetwa Ayaundi bara baumîîte Njerusaremu bamwirigîra. Baatarania mantû maingî maathûûku mûno mara baugaga narûthîîte, îndî bataûmba kwonania ûmma bwa mo.
44025008	Paûrû eetheteera. Auga, "Gûtirî mabîtia ndûthîîte ta kuuna watho bwa Kîîyaundi, gwîkîra nyomba ya Ngai mûgiro, kana kûrega kwathîkîra Kaisaarî."
44025009	Bestas akîenda gûkenia Ayaundi, aûria Paûrû, "Wenda kwirwa Njerusaremu nkagiitîre îgamba rîaku noogo?"
44025010	Paûrû amwîra, "Ndûngi mbere ya kooti ya Kaisaarî. Na aaga noogo mbatîîrue ngiitîrwa îgamba ndî. Gûtirî mabîtia ndûthîrîte Ayaundi. Wana woû nûkûmenya ûgu bwega mûno.
44025011	Îndî nkaaya kwonwa ndûthîîte ûntû bwagîrîte ntuirwa kûûragwa, ntiuga ntikaûragwe. Îndî ûkaaya kwîgua mantû mama antû baba bakûnthitangîra i ma ûrongo, gûtirî we abatîîrue aanenkanîra kîrî bo. Kwoogu inkûromba ngiitîrwe îgamba i Kaisaarî wengwa!"
44025012	Nyuma ya Bestas akwaranîria na bara baamweyaga ûkûrû, eera Paûrû, "N'ûntû wauga ûrîenda kûgiitîrwa îgamba i Kaisaarî, îîndî nwa kîrî Kaisaarî ûkairwa."
44025013	Nyuma ya ntugû igana ûna, mûnene Angiripa na mwaragina eetagwa Mbanis baaya Kaisaria gûkeethia Bestas.
44025014	Bagûkaranga ntugû inyingî, Bestas eera mûnene mantû ma îgamba rîa Paûrû. Abeera, "Kûrî muntû arî aaga aatigirwe nceera i Berîksi.
44025015	Rîra ndarî Njerusaremu, athînjîri bara banene ba Ngai, na akûrû ba Ayaundi baamûthitangire kîrî niû, bambîîra ngiite îgamba rîake mbuge nabîtîîtie.
44025016	"Ndabeera ti wîthîre bwa Arooma kûgiitîra muntû îgamba mbere ya eewa kaanya ga kûgambana na bara bamûthitangîîte, eetheteera.
44025017	Bakûûya aaga ntaata thaa. Gwakeere rûûni rûkîîrî ndakara gîtîîni kîra ndakaragîra nkîgiita magamba ndauga muntû ûyu areetwe.
44025018	Babu baamûthitangîîte bakûrûngama kwaria, nteegua ûntû bûûthûûku kîrî mara ndeerîgîîrîîte kwîgua.
44025019	Bûra ndeegiirue, i mbaara baaturanagia n'we îgûrû rîa ndini yao na îgûrû rîa muntû aakuire eetagwa Yiesû, îndî Paûrû augaga arî mwoyo.
44025020	Nkwaga bwa kuuga îgûrû rîa mantû mamu, kwoogu ndaûria Paûrû kana weegua akîenda akairwa Njerusaremu nkathikîîria îgamba rîake noogo.
44025021	Îndî Paûrû aûria agiitîrwe îgamba i Kaisaarî. Kwoogu ndaruta watho ndauga akarue bwega mwanka rîra nkoona kaanya ga kûmûtûmanîra kîrî Kaisaarî."
44025022	Angiripa eera Bestas, "Niû ndeenda kûthikîîria muntû ûyu akîaria." Bestas amwîra, "Ûkamûthikîîria rûû."
44025023	Rûûni Angiripa na Mbenike baakinya beekîrîte nguo bwega mûno, beethîra beeteereetwe na gîtîîyo kîînene. Baakûrûka kûra magamba maagiitagîrwa. Baayanîîtie na atongoria ba ndûa na antû ba taûni înu bara baarî îgweta. Bestas aaruta watho auga Paûrû areetwe.
44025024	Bestas auga, "Mûnene Angiripa na bara bwinthe bûrî aaga amwe naati. Aaga mbere yenu kûrî na muntû ûyû. Ayaundi bonthe bara barî Njerusaremu na bara barî gûkû bamûthitangîîte kîrî niû bakîringaga gîtuma bakauga atibatîîrue eegua arî mwoyo.
44025025	Gûtirî mabîtia ndoona arûthîîte matûma atuîrwa kûûragwa. Îndî akuuga arîenda kûgiitîrwa îgamba i Kaisaarî, mbangîîte kûmûtûmanîra kîrî we.
44025026	Ntirî na ûntû bwa kwandîkîra mûnene wakwa mmwîra îgûrû rîake. Kwoogu gîku i kîo gîtûmîîte mbuga areetwe mbere yenu bwinthe, na mûno mûno, kîrî woû, mûnene Angiripa, kaingo ndathikîîria bûkîmûûria biûria mbona kana kûrî bu nkeegua bwa kwandîkîra mûnene mmwîre.
44025027	Ndîona n'ûtaku mûno kuuga mûgwate airwe ntakuuga kîra athitangîrîtwe."
44026001	Angiripa eera Paûrû, "Ûrî na rûûtha rwa kwîtheteera." Paûrû aukîîria njara, aanjîîria kwîtheteera. Auga,
44026002	"Mûnene Angiripa, ndîona ndîîte mûnyaka îmunthî ndî na kaanya ga kwîtheteera ûkîîgagua, îgûrû rîa mantû mara monthe Ayaundi bakuuga indûthîîte.
44026003	Mûno mûno, mûnyaka ûra ndîîte i kwîgua nwiyî wîthîre bunthe bwa Ayaundi na mantû mara baturanagîria mbaara. Kwoogu ingûkûûria ûnthikîîrie ûtakwîgua ûkînogerwa.
44026004	"Ayaundi bonthe ibaiyî mûtugo wakwa unthe kuuma ndî mwana. Ibaiyî bûra ndakari kuuma ndî gwetû na nkûthi Njerusaremu.
44026005	Bambiyî kwa îgiita rîraaya mûno na bakeenda nwa bakûûyîîre atî ndatûûraga ndî Mûbarisai. Na kûringana na ndini yetû, gîkundi kîa Abarisai i kîo kîrî mawatho maûmo mûno.
44026006	Îîndî ndî aaga nkîgambithua n'ûntû bwa wîrîgîîro bûra ndî na bu, bûra Ngai eere biûyûûyû bietû kûringana na wîrane bwake.
44026007	Mîîrîga yetû îrî îkûmi na îîrî îkaraga îkîrombaga mûthenya na ûtugû îîrîgîîrîîte kwona Ngai akiingia wîrane bûbu. Kwîgua ndî na wîrîgîîro bûbu i kîo Ayaundi banthitangîrîte, mûnene.
44026008	I mbi îgûtûma bwona bûrî ûntû bûrî inya Ngai kûriûkia antû?
44026009	"Mbereeni, niû ningwa kûrî rîo ndathûgaanagia nwa mwanka ngerie bûra bunthe gûkîûmbîka ndegane na athingati ba Yiesû wa Nasareethi.
44026010	Înu n'yo ngûgî îra ndarutaga Njerusaremu. Ndatûmagîra rûûtha rûra ndeetwe n'athînjîri bara banene ba Ngai, ndathaîkithia nceera athingati baingî ba Yiesû. Na indaringaga kuura ya gwîtîgîîria batuîrwa kûûragwa.
44026011	Ndariûnganagia na masinagoogi monthe magiita na magiita ngatûma banyamaarua nkîenda barekana na wîtîgio bwao. Indabameneete mûno mwanka ndatua kûthiyaga taûni cia nthîgûrû ingî mbanyamaaria."
44026012	Paûrû auga, "Ndî rûgendooni ntugû îmwe nthiîte Ndamasiki ndî na watho na rûûtha kuuma kîrî athînjîri bara banene ba Ngai,
44026013	ta thaa thiita ndî njîraani nthiîte, ngîkwîraga, mûnene, werû bwauma îgûrû bwanthararîra nteere cionthe tûrî na bara twathiyanîîtie na bo. Werû bûbu bwathararîîte nkûrûki ya werû bwa riûa.
44026014	Twinthe twagwa nthîgûrû. Ndeegua kayû kambûria na rûthiomi rwa Kîîbirania, 'Saûrû, Saûrû, i kî n'ûntû ûkûnnyamaaria? Nûkwîthîînia mana ûkîrûa na wendi bwakwa ta îng'ooi rîkîringa thiarî rwambo rwa ûra arîthingatîrîtie.'
44026015	"Ndaûria, 'Î woû ûû, mûnene?' "Mwathani aambîîra, 'I niû Yiesû ûra ûkûnyamaaria.
44026016	Ûkîîra ûrûngame. Ndeebonania kîrî woû n'ûntû ngûkûthuura ûtuîka mûruti ngûgî wakwa, kaingo wîgua ûrî mûkûûyî wa ûntû bûbû woona na mantû mangî mara ngaakwonia.
44026017	Ngagûtunyûkagia antû beenu na kuuma kîrî bara batarî Ayaundi bara ngaagûtûmaga kîrî bo.
44026018	Ngaatûma ûtûme barancûkie, baume mwinduuni baaye werûûni, baume wathooni bwa Saitaani batuîke antû ba Ngai kaingo barekerwa meeyia maao, bathûkie kaanya kaao amwe na bara Ngai athereetie kuumania na wîtîgio bwao kîrî niû.' "
44026019	Paûrû aathi na mbere na kwaria. Auga, "Kwoogu, mûnene Angiripa, indathîkîîre kîoneki gîku kîaumire îgûrû.
44026020	Ndaanjîîrie gûtûmîîria mbere kîrî antû ba Ndamasiki, rîru ndathi kîrî ba Njerusaremu, kîrî ba Njundea yonthe, na kîrî bara batarî Ayaundi. Ndabatûmîîrie ndabeera beerire, batuîke antû ba Ngai na boonanie kwîrira kwao na mantû mara bakaarûthaga.
44026021	Gîku i kîo gîatûmire Ayaundi bangwata bakûmbîthîra nyomba ya Ngai baacûûgia kûmbûraga.
44026022	Îndî Ngai nanteethetie ûkoona i niû îmunthî ndûngi aaga mbere yenu nkîbweyaga ûkûûyî baanene na baaniini. Na mantû mama nkûbwîra nwa mara iroria na Musa baugire magaatuîkîka,
44026023	atî, kwarî nwa mwanka Mesia aûragwe na atuîke muntû wa mbere kûriûka, amenyithanie ûmma bwa wonokio kîrî Ayaundi na kîrî bara batarî Ayaundi."
44026024	Bestas akwîgua Paûrû akîîtheteera ûgu, amûgondokera na inya amwîra, "Nûrî na nkoma, Paûrû! Kîthoomo gîku gîaku ûthoomeete kîgana ûgu i kîo gîkûrutîîte nkoma."
44026025	Paûrû amwîra, "Ntirî na nkoma, mûkaathe Bestas. Mantû mama nkwaria i ma mma na ti ma ûtaku.
44026026	Mûnene Angiripa naiyî mantû mama. Na i kîo gîgûtûma mbaria n'we mbûmîîrîtie. Ndî na mma gûtirî ûntû ndauga ataiyî n'ûntû mantû mama maataarûthîkîra withooni.
44026027	Mûnene Angiripa, Nwîtîgîîtie iroria? Imbiyî nûbiîtîgîîtie."
44026028	Angiripa eera Paûrû, "Ûtintuîkithia Mûkîrîstû na mpwî ûgu!"
44026029	Paûrû amwîra, "Nwîgue i na mpwî kana i nyuma ya îgiita rîîraaya, îromba rîakwa kîrî Ngai n'atî, woû na bwinthe bara bûnthikîîrîîtie îmunthî bûkare ta niû. Îndî ingî bûtarî bathaîke na nyororo."
44026030	Mûnene Bestas, ngabana Angiripa, Mbenike na bara bangî baakari na bo baûkîîra
44026031	baathi. Bakîaria beerana, "Muntû ûyû gûtirî bu arûthîîte bûûmba gûtûma atuîrwa kûûragwa kana kûthaîkwa."
44026032	Angiripa eera Bestas, "Muntû ûyû akîrekua akathi ûkeegua ti bûra araugire arîenda Kaisaarî agiita îgamba rîake."
44027001	Îgiita rîgûkinya rîra kwabangîîtwe tûkaathi nthîgûrû ya Itaaria, gwatuîka Paûrû na agwate bangî bakairwa i Njurias, ûmwe wa arûngamîîri ba acikaarî. Aarûngamîîrîîte gîkundi gîetagwa Mbûûtû ya Kaisaarî.
44027002	Tweethîra meeri Andiramîtiamu îrî akubî kûthi, twatwa. Yarî îgaakûrûkîîra taûni igana ûna cia rûteere rwa îria rwa nthîgûrû ya Îcia. Itwarî na Mûmacendonia twathiyanîîtie n'we eetagwa Arîstakas. Aarî wa kuuma taûni ya Thesaronike.
44027003	Rûûni twakinya taûni ya Sindoni. Njurias eegua Paûrû kîao, amwaa rûûtha rwa kwona acoore baake kaingo eewa bira eegagua arî na ûbatu bwa bio.
44027004	Tûkuuma agu taûni înu twathi na mbere na rûgendo. Îndî n'ûntû bwa bûra ruuo rwabuutanaga rûtûtarîîte, twekirimania na gîcîgîîrio kîa îria gîa Kupooro gîtûrigîîrîîtie kîrî bwa njara ya ûmotho.
44027005	Twakûrûkîîra akubî na gîteere gîa Sirîsia na gîa Pamburia, twakinya taûni yeetagwa Maîra, gîteere gîa Raîkia.
44027006	Tûrî agu taûni ya Maîra, Njurias oona meeri îngî yaumîîte Aregicandiria îthiîte nthîgûrû ya Itaaria. Atwîra tûtwe yo.
44027007	Ntugû inyingî twathi mpoora, îndî twaûmba gûkinya na thîîna woogu taûni yeetagwa Kinindos. N'ûntû bwa bûra ruuo rwabuutanaga mwanka rwatûrigîîria kûthi na mbere tûtarîîte naara twathiîte, twagarûka. Twathi twîkirimanîîtie na gîcîgîîrio gîa Kiriti gîtûrigîîrîîtie, twakûrûka taûni yeetagwa Sarimone.
44027008	Twathi tûrî akubî na rûteere rwa îria mwanka twakinya na thîîna woogu bantû eetagwa Karus Rimenas. (Kuuga ûgu i ta kuuga 'Bantû eega a meeri kûrûngama'.) Bantû agu atirî kûraaya na taûni ya Rasea.
44027009	Itwarî tûgûta îgiita mûno îriani. Îgiita irîarî rîkûthûûka kwagîa ûgwati bwa kûthi na mbere na rûgendo. Kwarî nyuma ya ntugû îra Ayaundi baarutaga kîgongwana n'ûntû bwa meeyia maao. Paûrû abaatha abeera,
44027010	"Ka mbwîreeni aba. Bûra nkwona, tûkaaya kuuma aaga rûgendo rwetû ûkeegua rûrî na thîîna na rûreete acaara ya mîrigo na meeri. Na wana mîoyo yetû yaûmba kûûra."
44027011	Îndî Njurias ataathingata ûgu Paûrû aabeeraga. Aathingatire bûra ndereba na mwene meeri baugire.
44027012	N'ûntû bantû agu twarûngi ataarî eega a gûkara kagiita ga mpîo, antû bara baingî bauga tûthi na mbere na rûgendo twone kana gûkîûmbîka tûgakinya taûni ya Biniksi, tûgakara oogo kagiita ga mpîo. Biniksi nîarî bantû eega a meeri kûrûngama gîcîgîîrioni gîa Kiriti. Mbarî cia yo ciîrî ciankanîîte na îria.
44027013	Karuuo kaniini kaanjîîria kûbuutana kaumîîte bwa ûmotho. Antû bara baingî baathûgaania mûbango wao ûkûbua. Baûkîîria nanga baathi beekirimanîîtie na Kiriti, barî akubî na rûteere rwa îria.
44027014	Nyuma ya îgiita rîtarî rîraaya kwagîa na kîbuubani kîînene mûno kiumîîte Kiriti. Kîbuubani gîku gîetagwa 'Eurakuro'.
44027015	Gîakondoria meeri, tweethîra n'ûtheri gûcûûgia kûthi mbere. Kwoogu twarekana na meeri yakondorua.
44027016	Twateethirue i gacîgîîrio kaniini ka îria geetagwa Kaunda. Twathi twîkirimanîîtie na ko gatûrigîîrîîtie twaûmba kûthûkia na thîîna gatarû kara kaniini koogagîîrwa nyuma ya meeri.
44027017	Bakûrûtha ûgu, baathûkia mîkanda booga n'yo meeri îrî yonthe kaingo iita nkûrûki. Na n'ûntû ibaakuthûkaga meeri îtiira mûthanga wîthîreene amwe rungu rwa rûûyî bantû eetagwa Satis, beendamia gîtambaa kîra gîûkagîîrua kaingo rîra kîabuîgwa i ruuo meeri îthi, rîru baarekeeria meeri yakondorua i ruuo.
44027018	Rûûni kîbuubani gîkûthi na mbere, baaruta mîrigo îra meeri yakamatîîte bakîgeraga îriani.
44027019	Aûkeeni baaruta into bia meeri yo yongwa bira yakamatîîte bakîgeraga îriani.
44027020	Tûtoona riûa kana nthata ntugû inyingî. Kîbuubani kîathi na mbere mwanka wîrîgîîro bwa kwonoka bûra twarî na bu bwathira.
44027021	Bagûkara mûno batarîa irio, Paûrû aarûngama abeera, "Aba, kaaba ûkeegua bwambîgiirue nkûbwîra tûtikaume Kiriti. Bûtikîona thîîna îno kana bûgîa acaara îno.
44027022	Îndî ûmîîriani n'ûntû gûtirî nwa ûmwe wacienu akaûra. I meeri yonka îkeenyangua.
44027023	Ûtugû bûthiru mûraîka wa Ngai wakwa, Ngai ûra ntûmîkagîra araayire aarûngama waagu akubî naani.
44027024	Aambîîra, 'Ûtikaamake, Paûrû! Nwa ûkaarûngama mbere ya Kaisaarî. Na n'ûntû bwa ûtugi bwa Ngai namenyeereete mîoyo ya bara bonthe bûthiyanîîtie na bo, n'ûntû ûrî oogo.' "
44027025	Paûrû abeera, "Kwoogu, aba, ûmîîriani n'ûntû mbîtîgîîtie Ngai atî gûgaakara woogu arambîîrire.
44027026	Îndî amwe na ûgu, kîbuubani nwa gîgaatwira rûteere rwa gîcîgîîrio kîna kîa îria."
44027027	Ûtugû bwa mûthenya wa îkûmi na îna, kîbuubani nwa gîatûkondoreetie îriani rîa Menditarîniani. Ûtugû ta gatî kanene ûgu, aruti ngûgî ba meeri baanjîîria kûthûgaania tûrî akubî gûkinya rûteere rwa îria.
44027028	Baathûkia rûrigi rwogeeretwe cuuma, beendamia rûûyîîni mwanka rwatonga nthîgûrû. Rîru baaruta baathima boona ûraaya bwa ndia bwarî biiti îgana rîa mîrongo îîrî. Tûkûthiyanga bantû atarî araaya mûno baathima kaîrî boona ndia yakinya biiti mîrongo kenda.
44027029	Boonaga taka tûûmba gûtiira rwara rwa iiga kuuma agu. Kwoogu baariamia nanga inya ira ciarî nyuma ya meeri. Rîru baaromba gûkea na mpwî.
44027030	Aruti ngûgî ba meeri baaruta gatarû kara kaniini bakeendamia rûûyîîni beetuîkithîîtie ibakwenda kûthi kûriamia nanga cia mbere, îndî ibeendaga gûtoorooka.
44027031	Paûrû eera Njurias na acikaarî, "Antû baba bauma, gûtirî wacietû akoonoka."
44027032	Acikaarî baagiita mîkanda îra yathaîkîîrîîte gatarû, kaathi na rûûyî.
44027033	Kûrî akubî gûkea, Paûrû, abeera i kaaba bakarîa. Abeera, "Bûraarî thîînaani ntugû îkûmi na inya wabûtarîa nwa mbi.
44027034	Kwoogu i kaaba bûkarîa gîntû bûtigaakue. Gûtirî we wacietû agaata nwa rûtundu rûmwe rwa kîongo gîake."
44027035	Paûrû aathûkia mûgaate. Aacookeria Ngai nkaatho barî oogo bonthe, aung'enyûra aanjîîria kûrîa.
44027036	Bonthe baûmîîria, woora muntû aarîa.
44027037	Twinthe bara twarî meeriini înu twarî antû magana maîrî ma mîrongo mûgwanja na bathanthatû.
44027038	Bonthe bakûrîa babaa, baaruta ngano îra meeri yakamatîîte bakîgeraga îriani, kaingo meeri yûtha.
44027039	Gûgûkea bataamenya i kû twarî. Boona bantû kwarî na mûthanga na tûrîma tûrî nteere. Boona arî bantû eega a gûtarithia meeri weegua bûkîûmbîka.
44027040	Kwoogu baagiita mîndo îra nanga ciogeereetwe na baatharia mîndo îra yogeeretwe nthigû cia kûbîndûra. Rîru beetithia gîtambaa kîra gîûkagîîrua kaingo rîra kîabuîgwa i ruuo meeri îthi. Meeri yathi yerekerete bwa rûteere rwa îria.
44027041	Meeri yatiira kîthûmba kîa mûthanga gûku rûûyîîni, yagwatwa rungu mbarî ya mbere, yaremwa kûthi. Yaanjîîria kwombokana nyuma n'ûntû bwa inya ya mîkumbîîrî ya îria.
44027042	Acikaarî boona kaaba bakaûraga agwate bonthe kaingo batathambîra bakinya rûteere rwa îria batoorooka.
44027043	I mûrûngamîîri wao aabagiriirie batirabaûraga n'ûntû neendaga kwonokia Paûrû. Eeyana watho auga muntû wonthe ûra akîûmba kûthûngûtha athûngûthe athambîre mwanka rûteere.
44027044	Auga bara bangî babathingate bathi bagwete mbaû kana icuubî bira biarebûkîîte meeriini. Ûgu i bu gwakarîkire, twinthe twakinya rûteere rwa îria tûrî mwoyo.
44028001	Tûgûkinya rûteere tûrî mwoyo twinthe twaya kûmenya gîcîgîîrio gîku gîetagwa Mûrita.
44028002	Antû ba Mûrita batûgwata ûgeni twinthe bwega mûno. Batûbuîra mwanki n'ûntû ikwauraga na ikwarî na mpîo.
44028003	Paûrû aarûma nkû. Agîîkîra mwankiini njoka yamongooroka ku n'ûntû bwa mûrugutîra, yamûrûma njara yakara îcuncuuri.
44028004	Antû ba gîcîgîîrio gîku bakwona njoka îcuncuuri njara ya Paûrû, beerana, "Na mma muntû ûyû i mûûragani. Wana weegua noonokire kûûra na îria, ngai itireetîgîîria atûûra mwoyo."
44028005	Paûrû aaburunca njoka înu yamûrûmûka, yagwa mwankiini, na gûtirî bu aakara.
44028006	Antû babu baakara beeteereete boona Paûrû akiimba kana agîturana nthîgûrû akua. Bagweteera îgiita mma wabatoona agîkara nwa ata, baagarûka mathûgaanio. Bauga, "Arî, muntû ûyû i ngai."
44028007	Akubî na agu twarî ikwarî na mûnda wa mûnene wa gîcîgîîrio gîku. Mûnene ûyu eetagwa Pubirias. Atûgwata ûgeni twakara gwake ntugû ithatû tûkîmenyagîîrwa bwega mûno.
44028008	Îthe wa mûnene ûyu naamaami ûrîrî aayîîtue kûbîîyanîra kwa mwîrî na rwaro rwa nthakame. Paûrû aathi gûku aamaami amûrombera amwaigîîrîîte njara, amworia.
44028009	Gûgûkarîka ûgu, bara bangî baayîîtue gîcîgîîrioni gîku baaya kîrî Paûrû abooria.
44028010	Antû ba gîcîgîîrio gîku ibaatûtîîyîîte mûno. Kagiita geetû ga kûthi gagûkinya, batwaa into biingî bira twarî na ûbatu bwa bio.
44028011	Nyuma ya mîeri îthatû twatwa meeri îngî ya kuuma Aregicandiria. Yarî na mîbuanaano ya ngai ba maatha beetagwa Kastas na Poraksi. Yakarîîte agu yeteereete kagiita ga mpîo gakûrûka.
44028012	Tûkuuma agu twathi twakinya taûni yeetagwa Sairakius, twakara oogo ntugû ithatû.
44028013	Twauma agu twathi mbere na rûgendo twakinya taûni yeetagwa Regiamu. Rûûni rwa ntugû înu, ikwarî na ruuo rwabuutanaga ruumîîte bwa njara ya ûmotho. Twaûmba kûthi mwanka aûkeeni twakinya taûni yeetagwa Putiori.
44028014	Tweethîra eetîgîri oogo batwîra tûkarakarange na bo kiumia kîmwe. Rîru twathi twakinya Rooma.
44028015	Eetîgîri ba Rooma ibeegîîtue tûkaaya. Kwoogu ibaatûthagaanîîte. Bamwe baatweteereete bantû antû baarîîkanaga eetagwa Boromu ya Apiûs. Na bara bangî baatweteereete bantû eetagwa 'Nyomba Ithatû cia Ageni.' Paûrû akwona eetîgîri babu aacookeria Ngai nkaatho. Eegua aagîa wîru.
44028016	Tûgûkinya Rooma, Paûrû eetîgîîrua akara nyomba yake wenka. Îndî naarî na mûcikaarî wa kûmûkaria.
44028017	Nyuma ya ntugû ithatû, Paûrû eeta atongoria ba Kîyaundi mûceemanio. Bakwîthîrana abeera, "Antû beetû, amwe na kwîgua gûtirî mabîtia ndarûthîrîte antû beetû kana mbuna kîîwîthîre kîa biûyûûyû bietû, ndagwatirwe ndathaîkwa Njerusaremu ndanenkanîrwa kîrî Arooma.
44028018	Arooma bakûngambithia ibeendaga kûndekia n'ûntû batoona ndî na mabîtia makîûmba gûtûma ntuîrwa kûûragwa.
44028019	Îndî Ayaundi bamwe baarega ndekua. I rîo ndoonire i kaaba îgamba rîakwa rîgiitwe i Kaisaarî. Îndî ntikwenda kûgarûka antû beetû mbathitanga.
44028020	Kwoogu gîku i kîo gîtûmîîte mbwîta mbûmenyithia atî, nthaîkîîtwe na nyororo ino n'ûntû bwa wîrîgîîro bûra Aisiraeri barî na bu."
44028021	Bamwîra, "Gûtirî baarûa twagwata kuuma Njundea îkîgwetaga mantû maaku, kana muntû aaya atwîra ntheto ciaku inthûûku.
44028022	Îndî kaaba ûgatwîra tûkamenya bûra ûkûthûgaania n'ûntû bûra twiyî n'atî gûntû kunthe antû barîaria mantû maathûûku îgûrû rîa gîkundi kîenu."
44028023	Baatua kîatho rîra bagaakomana kaîrî. Ntugû îgûkinya, antû baaya agu Paûrû aakaraga kwa wingî, na gûkûrûkîîria baakûrûkîîria. Paûrû abatûmîîria mantû ma ûnene bwa Ngai kuuma rûkîîrî mwanka riûa rîathûa. Aacûûgagia boona ûmma bûra bûgweteetwe bûgîkonagia Yiesû kûringana na bûra watho bwa Musa buugîîte na bûra mabuku ma iroria maugîîte.
44028024	Bamwe baao ibeetîgiirie mantû mamu Paûrû aabeeraga. Îndî kûrî bara baaregire gwîtîgia.
44028025	Baariganwa baanjîîria kwaragana bathi. Paûrû abeera ûntû bûmwe, atî, "Wabu n'ûmma bûra Kîrundu Ûmûtheru aatûmire kîroria Isaaya eera biûyûûyû biao.
44028026	Aabeerire, 'Îthi wîre antû baba, "Bûkeegua kaîrî na kaîrî, îndî bûtiiciûkîrwa. Bûgaacûûba kaîrî na kaîrî, îndî bûtiona."
44028027	N'ûntû antû baba i baûmo biongo. Bakunîkîîte matû na baincia. Ûkeegua ti bu, wîgua meetho maao makîonaga, matû maao makîîgagua, na mathûgaania maao magîciûraga mantû, bakagarûka kîrî niû nkabooria.' "
44028028	Paûrû akîthiria, aarîîkia na kûbeera, "Kwoogu ndîenda bûmenya atî bara batarî Ayaundi ibareerirwe ntûmwa ya Ngai ya wonokio, bo bakeegua." [
44028029	Paûrû akuuga ûgu Ayaundi baathi bagîturanagia mbaara mûno.]
44028030	Paûrû aakara agu aakomboreete wengwa mîanka îîrî yûyûri, akîgwataga ûgeni muntû wonthe ûra aayaga kûmûriûngîra.
44028031	Aatûmagîîria antû mantû ma ûnene bwa Ngai na akîbarutanaga mantû ma Mwathani Yiesû Kîrîstû arî na ûcamba mûno, gûtarî kîrigîîria.
45001001	I niû Paûrû, mûruti ngûgî wa Yiesû Kîrîstû, nkûbwandîkîra. Ndeetirwe i Ngai ntuîka mûtûmwa wake, aanthuura ntûmîîria ntheto yake îmbega.
45001002	Eeyanire wîrane bwa yo tene mûno gûkûrûkîîra kîrî iroria, wata bûra kwandîkîîtwe Maandîkooni Maatheru.
45001003	Ntheto îno îmbega îkoneetie Mwana wa Ngai, ta we Mwathani wetû Yiesû Kîrîstû. Aaciarirwe arî muntû rûrîîyooni rwa Ndaundi. Îndî Kîrundu Ûmûtheru noonaniirie Yiesû i Mwana wa Ngai arî na inya ya mwanya kuumania na kûriûka gwake.
45001005	Gûkûrûkîîra kîrî Kîrîstû, Ngai nampeere ngûgî ya mwanya mûno mmûrutîra, ta yo ngûgî ya ûtûmwa. Mbîtaga antû ba nthîgûrû cionthe baaya kîrî we bamwîtîgia, bamwathîkîra. Na i Kîrîstû ndutagîra ngûgî îno.
45001006	Na wana biû bûrî bamwe ba bara beetîîtwe batuîka ba Yiesû Kîrîstû.
45001007	Ndîbwandîkîra biû bwinthe bara bûtûîre Rooma, bara bwendeetwe i Ngai abwîta bûtuîka antû baake baatheru. Ngai Baaba wetû na Mwathani Yiesû Kîrîstû baroobwaa ûtugi na ûkiri.
45001008	Mbere ingûcookeria Ngai nkaatho gûkûrûkîîra kîrî Yiesû Kîrîstû n'ûntû bwenu bwinthe. Eetîgîri nthîgûrû yonthe barîaria bûra bûrî na wîtîgio bûgana.
45001009	Ngai ûra ntûmîkagîra na nkoro yakwa yonthe na njîra ya gûtûmîîria ntheto îmbega îgûrû rîa Mwana wake i mûkûûyî wakwa. Naiyî imbûririkanaga
45001010	rîonthe rîra nkûmûromba. Mmûûragia atûme mbone kaanya ga kûûya kûbûriûngîra. Na wabu nkaaya weegua i kwenda gwake.
45001011	Inkwenda mûno kûûya kûbwona. Nkaaya bwathaarimwa kuumania naani, wîtîgio bwenu bûkarika nkûrûki.
45001012	I ta kwonania twateethania. Wîtîgio bwakwa bwabûteethia na bwenu bwanteethia.
45001013	Aruayia na aarayia, ndeenda bûmenya i maita maingî mbangaga kûûya kûbûriûngîra, ka bûtaûmbîkaga. Mbendaga kûûya mbûrutana mbûteetheeria bûkûra gîîkîrundu mbona maumithio meega, ta bûra nteetheetie bara bangî batarî Ayaundi.
45001014	Imbatîîrue ntûmîkîra antû bonthe--bara barî ba nthîgûrû ira ciiyî mantû mûno, na bara nthîgûrû ciao itaiyî mantû maingî mûno, bara bathoomu na bara batarî bathoomu.
45001015	Na gîku i kîo gîgûtûma mbenda mûno kûûya gûtûmîîria ntheto îmbega naagu kwenu Rooma.
45001016	Ntiîgagua ntheto îmbega igî n'ûntû n'yo inya ya Ngai îra yonokagia muntû wonthe ûra eetîgagia. Mbere Ayaundi, rîru bara batarî Ayaundi.
45001017	Ntheto îno îmbega n'yo yonanagia bûra Ngai aagîrithagia antû. Ngai aagîrithagia antû n'ûntû bwa wîtîgio bwao t'ûntû na kîngî. Wata bûra kwandîkîîtwe Maandîkooni Maatheru, "Ûra aagîrithagua n'ûntû bwa wîtîgio bûra arî na bu agaatûûra."
45001018	Ngai oonagia antû mûthûûro wake kuuma îgûrû n'ûntû bwa wîyia kana ûntû bunthe bûûthûûku bûra antû barûthaga bagatûma ûmma bûrega kûmenyekana.
45001019	Oonanagia mûthûûro wake n'ûntû bûra bwake bûûmba kûmenyekana bûtirî witho kîrî bo. Ngai nabwonanîîtie.
45001020	Kîra gîtamenyeka n'ûntû gîtionagwa, n'inya ya Ngai îra îtakooro îthira, na bûra Ngai akarakari kaingo eetwa Ngai. Îndî wana bio, kuuma kûûmbwa kwa nthîgûrû Ngai noonanagia kuumania na bira bionthe aûmbîîte bûra mantû mamu makarakarangi. Kwoogu bara barûthaga mantû maathûûku ma meeyia batirî na bwa kwîgwatia.
45001021	Ibaiyî Ngai, îndî amwe na ûgu bataamûtîîya ta Ngai, kana bamûcookeria nkaatho. Meeciiria maao maatuîkire ma ûtheri. Mathûgaania maao ma ûtaku maatuîka maathûûku.
45001022	Baugaga ibarî baûme, îndî baatuîkire biaa.
45001023	Bantû a bagonga Ngai mûtûûra mwoyo, ûra abatîîrue atîîyagwa, baagongaga ngai cia ûrongo irûthîîtwe ciakara ta muntû, kana nyoni, kana nyamû cia magûrû mana, kana ira irûthîîtwe ciakara ta nyamû ira ciîkururagia na nthî.
45001024	Kwoogu Ngai akwona ûgu abatiganîria barûtha bûra mawîrirîîria mamu maao maathûûku maabeeraga barûthe. Baarûthire na mîîrî yao mantû mataagîrîte na ma îgi.
45001025	Bantû a beetîgia bûra bwarî mma Ngai n'ûû, boonire beetîgie ûrongo. Baatua kûgonga na gûtûmîkîra bira Ngai aûmbîîte, bantû a batûmîkîra Mûûmbi wa bio, ûra aagîrîtwe akumagua tene na tene. Aameni.
45001026	Bakûrûtha ûgu Ngai abatiganîria barûtha bûra mawîrirîîria mamu maao ma mantû ma îgi maabeeraga barûthe. Wana aka baatiga kûmaama na arûme ta bûra gûkaraga, baatua kûmaama na aka ta bo.
45001027	Arûme na bo baatiga kûmaama na aka ta bûra gûkaraga, baatua gûkuyaga i bata ya antû arûme bara bangî. Baarûthanaga na arûme bara bangî mantû ma îgi. Ûntû bûbu bwatûma boona thîîna mîîrî yao, rîrî îkaanûkia rîra rîagîrîte kîrî bara barûthaga ûntû ta bûbu.
45001028	Bagûkinyia a kûrega kinya kwenda kûmenya Ngai n'ûû, Ngai abatiganîria barûtha bûra mathûgaania mamu maao mataarî ara maarî maabeeraga barûthe. I kîo n'ûntû baarûthire mantû bataabatîîrue barûtha.
45001029	Mantû monthe mara baarûthaga maarî wîyia bwa mûthemba unthe, ûthûûku, kuugîria ûtonga, na rûmena. Baatwîrie rûriitho, ûûragani, nkarari, wenania, kûthûgaananagîria ûthûûku, nguutû,
45001030	kwaragia bara bangî na gûtuuyanagîîra. Batiendeete Ngai. N'arumani, n'eekumia na n'antû ba kwîbûkagîîria. Rîonthe bacûaga njîra ingî cia kûrûtha ûthûûku bakaburûtha na batiathîkagîra aciari baao.
45001031	I baataku, batiingagia mawîrane maao, batirî bata n'antû, na batirî kîao na bo.
45001032	Ibaiyî watho bwa Ngai buugîîte bara barûthaga mantû ta mamu baagîrîtwe bakua. Îndî amwe na ûgu batitiga kûmarûtha. Na tatiga ûgu, boonaga bara barûthaga mantû mamu ûtiîgagua bakîbîtia.
45002001	Kwoogu woû ûgiitagîra bara bangî îgamba ûtirî na rûûtha rwa kûrûtha ûgu. Rîra ûkûgiitîra bara bangî îgamba, na wana woû nûrûthaga mantû maathûûku, i ta woû wengwa ûkwîgiitîra îgamba.
45002002	Twiyî Ngai agiitaga îgamba rîa bara barûthaga mantû ta mamu n'ûntû ikwagîrîte.
45002003	Nûkwona taka Ngai atagîkûgiitîra îgamba oone ûrî mwîyia n'ûntû bwa kûgiitîra bara beeyagia îgamba na woû wîyagia meeyia ta maao?
45002004	Ngai nakwoneetie bûra arî kîao kîgana. Atikweyaga îkaanûkia nthûti îmwe na ainyîkagîria mara ûrûthaga kwa îgiita rîraaya, îndî ûtionaga bûbu ta ûntû. Ka ûtaiyî Ngai i kîao akwîgagua n'ûntû neendaga wîrira?
45002005	Îndî naawe ûûmîîtie kîongo warega kwîrira. Kwoogu nwa ka ûkwîbongeera ûrito bwa îkaanûkia rîra ûkeewa ntugû îra Ngai akoonania bûra mûthûûro wake ûgana na bûra agiitaga magamba bûra kwagîrîte.
45002006	Ntugû înu Ngai akaa woora muntû kîewa gîake kûringana na bûra ûkeegua arûthîîte.
45002007	Akaa kîewa kîa mwoyo wa tene na tene bara baûmagîîria bagakara bakîrûthaga mantû meega, bara beendaga kwona mwago wake, bara beendaga abatîîya, na beendaga gûtûûra batagîkua.
45002008	Îndî bara beenganaga na mantû maao na barûthaga mantû maathûûku bantû a barûthaga bûra bûrî bwa mma, Ngai akaboonia bûra mûthûûro wake kîrî bo ûgana.
45002009	Muntû wonthe ûra atatigaga kûrûtha mantû maathûûku akoonua thîîna na kînyamaara. Ayaundi i bo bakeegua barî ba mbere, rîru antû bara bangî batarî Ayaundi.
45002010	Bara barûthaga mantû meega Ngai akaboonia mwago, akabatîîya na akabaa ûkiri. Na Ayaundi i bo bakaambia, rîru antû bara bangî batarî Ayaundi.
45002011	Gûtirî we Ngai eendagîîra
45002012	Bara batarî Ayaundi beeyia batarî na watho bakaathirua gûtarî na watho woogu. Na Ayaundi n'ûntû barî na watho bwa Musa i bu bakaagambithua na bu beeyia n'ûntû bwa kûbuuna.
45002013	Muntû atituîka ûmwagîru n'ûntû bwa kwîgua watho. Îndî akûrûtha bûra watho buugaga naagîrithagua.
45002014	Bara batarî Ayaundi batirî na watho, îndî rîra barûthaga bûra watho buugîîte kuumania na bûra baiyî i bu kwagîrîte, bo bongwa i bo watho, wana kinya ûkeegua batirî na watho bwa Musa.
45002015	Rîra barûthaga ûgu, boonanagia watho bwandîkîîtwe nkorooni ciao. Na wana mathûgaania maao imoonanagia wabu ûgu i bu gûkari, n'ûntû mathûgaania maao kûrî rîra maboonagia ibabîtîîtie na kagiita kangî makaboonia barûthîîte bûra kwagîrîte.
45002016	Na kûringana na ntheto îmbega îra ntûmagîîria, mantû mamu magaatuîkîka ntugû îra Ngai akaagiita îgamba rîa mathûgaania monthe ma witho ma antû bonthe, gûkûrûkîîra kîrî Kîrîstû Yiesû.
45002017	Na woû naawe uugaga ûrî Mûyaundi na wîgwatagia watho, wîkumagia nwiyî Ngai
45002018	na bûra eendaga kûrûthwa. Uugaga wîrutanîîte na watho kwathûrana wega na ûthûûku,
45002019	na wîthûkagia i woû ûgwete ntûngi mûtî na i woû werû bwa bara barî mwinduuni.
45002020	Wîthûkagia i woû wonagia bara bataku na i woû mwarimû wa bara gûtarî bu baiyî. Ûthûgaanagia ûrî na ûmenyo bunthe na nwiyî ûmma bunthe n'ûntû nwiyî watho.
45002021	Woû ûrutanaga bara bangî rî, i mbi îgiragia wîrutana ûrî woû? Î woû uugaga wamba i meeyia rî, nwiyaga?
45002022	Î woû uugaga ûthûngîîri i meeyia rî, nûthûngagîîra? Î woû ûmeneete ngai cia mîbuanaano rî, nwiyaga kûra ngai inu irombagîrwa?
45002023	Î woû naawe wîkumagia nwiyî watho bwa Ngai rî, ûtiagagîra Ngai gîtîîyo rîra uunaga watho bwake?
45002024	Wata bûra kwandîkîîtwe Maandîkooni Maatheru, "I biû bûgiragia riîtwa rîa Ngai rîtîîywa i bara batarî Ayaundi."
45002025	Ûkeegua wathîkagîra watho, gûtaanwa gwaku kûrî na gîtûmi. Îndî ûkeegua uunaga watho i bûmwe na ûtagîtaanirwe.
45002026	Ûkeegua muntû ûngî atarî Mûyaundi, ûra we atarî ûmûtaane naathîkagîra maathana mara marî wathooni rî, nûkwona taka Ngai atakîmûthûkia arî ta muntû ûmûtaane?
45002027	Kwoogu muntû ûra aathîkagîra watho atarî ûmûtaane akabûgiitîra îgamba biû bara bataane na bûrî na maandîko ma watho îndî bûtimaathîkagîra.
45002028	Ûtiûmba kuuga ûrî Mûyaundi wa mma n'ûntû bwa akî kwîgua aciari baaku n'Ayaundi, na atî, ûrî ûmûtaane.
45002029	Mûyaundi wa mma n'ûra ataanîîtwe nkoro yake. Rûtaano rwa mma i rwa gîîkîrundu, ti rûra rungwa. Ûra ataanîîtwe nkoro akumagua i Ngai îndî t'antû.
45003001	Kwoogu îîndî rî, kwîgua ûrî Mûyaundi kûrîkûguna na mbi? Kana gûtaanwa kûrî na gîtûmi kîrîkû?
45003002	Yîî bu kûrî na baita na njîra inyingî. Na bwa mbere, n'Ayaundi Ngai eetîgiirie na mîgambo yake.
45003003	Îndî rî, ûkaaya kwîgua bamwe baao bataatûîka eetîgua, ka gûtuîka Ngai agaatiga kwîgua arî mwîtîgua?
45003004	Arî buru! Ngai aaragia ûmma wana kinya ûkeegua muntû wonthe nthîgûrû i mûûrongo. Maandîkooni Maatheru kwandîkîîtwe ûûgû îgûrû rîa Ngai, "Ûkoonekana waragia ûmma, na wathitangwa ûgaacinda îgamba."
45003005	Ûkaaya kwîgua mantû maathûûku mara tûrûthaga moonanagia bûra Ngai aagîrîte bûgana, Ngai tika agûtûbîtîria rîra akûthûûra i tiû agatwa îkaanûkia? (Aaga ndîaria ta muntû wa kîînthîgûrû.)
45003006	Bûbu n'ûrongo. Ûkeegua ûgu n'ûmma rî, n'ata îndî Ngai akaagambithangia antû?
45003007	Waûmba kwîgua muntû akiuga, "Ûkaaya kwîgua ndarongoa ingûtûma Ngai atîîywa n'ûntû bwa kwonania aaragia ûmma rî, i kî îndî n'ûntû nkaagiitîrwa îgamba bûûthûûku, mbîtwe mwîyia?"
45003008	Kûthûgaania ûntû ta bûbu i ta bûmwe na kuuga, "Ga tûrûthe mantû maathûûku kaingo mantû meega maaya." Na wabu kûrî antû bagûtûtuîrîîra bakauga ûgu i bu tûrutanaga antû. Antû ta babu baagîrîtwe bagiitîrwa îgamba bûûthûûku.
45003009	Kwoogu Ayaundi twaûmba kuuga tûrî gîtûmi nkûrûki ya antû bara bangî? Arî, gûtirî gîntû ta gîku! Itûbwoniirie atî, Ayaundi na bara batarî Ayaundi bonthe baathagwa n'inya ya wîyia.
45003010	Na wata bûra kwandîkîîtwe Maandîkooni Maatheru, "Gûtirî we mwagîru, kinya nwa ûmwe ûgu.
45003011	Gûtirî we aciûkagîrwa, gûtirî we eendaga kûmenya Ngai.
45003012	Antû bonthe barî aaraaya na Ngai, bonthe ibabîtîîtie. Gûtirî muntû arûthaga mantû meega, kinya nwa ûmwe"
45003013	"Mîgambo yao n'ûgwati, nîtûmaga antû bakua. Batûmagîra ndîmî ciao kwaria ûrongo." "Mîgambo yao îkari ta cûmû ya njoka."
45003014	"Tûnyua twao i twa kûrîrîkana na ntheto cia rûmena."
45003015	"Barî mpwî cia gûtonyana na kûûragana.
45003016	Wanaara barathi batigaga wînyangia na kînyamaara.
45003017	Batiendaga ûkiri."
45003018	"Batikuthûkaga Ngai nwa aniini."
45003019	Itwiyî atî, ûntû bunthe bwandîke wathooni bwaandîkirwe n'ûntû bwa bara baathagwa i watho. Na watho buugîîte mantû mamu kaingo antû bonthe batoona bwa kwîgwatia na kaingo gûtuîka kîrîndî kîa nthîgûrû kîonthe gîkaagiitîrwa îgamba i Ngai.
45003020	Na kwoogu gûtirî muntû aûmba kwagîrithua i Ngai kuumania na kûthingata watho. Watho ibûtûmaga tûmenya meeyia meetû.
45003021	Îgiitaani rîrî tûrî, itûgwûrîrîtwe wagîru bûra Ngai atwete atagûtûmîra watho. Mabuku ma watho na ma iroria imakûûyîîrîîte ûntû bûbû.
45003022	Ngai atweyaga wagîru bûbû n'ûntû bwa gwîtîgia Yiesû Kîrîstû. Na bu i bwa kîrî muntû wonthe ûra eetîgagia. Antû bonthe i bûmwe,
45003023	n'ûntû antû bonthe n'eeyia na tûrî aaraaya na wagîru bwa Ngai.
45003024	Gûtwagîrithia kûra Ngai atwagîrithagia i kîewa kuumania na ûtugi bwake. Atwagîrithagia gûkûrûkîîra kîrî Kîrîstû Yiesû ûra atûthaûraga tûkauma meeyiani meetû.
45003025	Ngai aatûmire Kîrîstû eeruta arî kîgongwana n'ûntû bwa meeyia meetû. Twagîrithagua rîra twetîgia atî Kîrîstû eetûûrire nthakame yake n'ûntû bwetû. Na ûgu ikwonania bûra Ngai aagîrîte bûgana, n'ûntû mbereeni ateeyaga bara beeyagia îkaanûkia na mpwî.
45003026	Îndî îgiitaani rîrî tûrî oonanagia wagîru bwake. Na kaîrî Ngai aatûmire Kîrîstû kwonania n'ûmwagîru na naagîrithagia bara beetîgagia Yiesû.
45003027	Kwoogu rî, kûrî gîtûmi gîetû gwîkumia? Gûtirî kîo. Na i kî? Gîtûmi i kwîgua tûtituîkaga baagîru n'ûntû bwa kûthingata watho, îndî i kuumania na wîtîgio bwetû.
45003028	Kwoogu itwiyî muntû aagîrithagua i Ngai n'ûntû bwa wîtîgio na t'ûntû bwa kûthingata watho.
45003029	Ka Ngai arî Ngai wa Ayaundi bonka akî? Anga t'wa we Ngai wa bara batarî Ayaundi kinya bo?
45003030	Ngai n'ûmwe. Aagîrithagia Ayaundi n'ûntû bwa wîtîgio bwao na akaagîrithia bara batarî Ayaundi kuumania na wîtîgio bwao.
45003031	Ûkeegua twagîrithagua i wîtîgio rî, ga tûkwenda kwonania watho bûtirî na gîtûmi? Arî buru! Ûmma n'atî, nwa rîra rîonka tûrî na wîtîgio twingagia gîtûmi kîa watho.
45004001	N'ata tûûmba kuuga îgûrû rîa Îburaîmu, îthe wa Ayaundi? N'ata tûûmba kûthooma kuumania n'we?
45004002	Ûkeegua Îburaîmu aagîrithiirue i Ngai n'ûntû bwa mantû mara aarûthire, rîru nwa eekumie. Îndî Ngai ataamwagîrithia n'ûntû bwa mantû mara aarûthire.
45004003	Maandîko Maatheru maugîîte, "Îburaîmu neetîgîîtie Ngai. Na n'ûntû bwa wîtîgio bwake Ngai aamûthûkiirie arî muntû ûmwagîru."
45004004	Muntû arutîîte ngûgî, mûcaara wake ûtithûkagua ta kîewa akwewa. Mûcaara i gîntû gîa kûthithinîra.
45004005	Îndî muntû atirîmia wagîru kuuma kîrî Ngai na kûruta ngûgî. Muntû ûra eetîgagia i Ngai aagîrithagia eeyia, Ngai athûkagia wîtîgio bûbu bwake bûrî wagîru.
45004006	Ûgu nwa bu Ndaundi augîîte îbukuuni rîa Cabuurî. Augîîte muntû ûra mûthaarime n'ûra Ngai athûkagia arî ûmwagîru, na wagîru bwake bûtaumanîîtie na mantû mara arûthaga.
45004007	"Kîthaarimo i kîrî bara barekeretwe kûrega kwathîka kwao, bara meeyia maao mathirîîtue.
45004008	Kîthaarimo i kîrî muntû ûra Mwathani atatarîrîte meeyia maake."
45004009	Kîthaarimo gîkî i kîa bara bataane bonka, kana i gîa kinya bara batarî bataane? Twauga, "Îburaîmu neetîgîîtie Ngai. Na n'ûntû bwa wîtîgio bwake Ngai aamûthûkiirie arî muntû ûmwagîru."
45004010	Arîo rî, i rî rîru kwarî? Kwarî nyuma ya agûtaanwa kana i mbere? Kwarî mbere ya ataanwa.
45004011	Îburaîmu aataanirwe rûrî rwano rwa kwonania Ngai naamwagîrithîîtie mbere ya ataanwa, n'ûntû bwa wîtîgio bwake. Na kwoogu Îburaîmu n'we îthe wa bara bonthe barî na wîtîgio na batarî bataane. Wana bo Ngai abathûkagia barî baagîru.
45004012	Îburaîmu nwa we îthe wa bara bataane, na t'ûntû na bûra barî bataane, îndî n'ûntû bwa bûra barî na wîtîgio ta bûra aarî na bu mbere ya ataanwa.
45004013	Ngai akwa Îburaîmu na nciarwa ciake wîrane abeera akabaa nthîgûrû yonthe rûrî rûgai rwao, ataabaa wîrane bûbu n'ûntû bwa kwîgua Îburaîmu naathingataga watho. Aabeere bu n'ûntû bwa kwîgua Ngai aathûkiirie Îburaîmu arî muntû ûmwagîru kuumania na wîtîgio bwake.
45004014	Ûkaaya kwîgua bara bathingataga watho i bo bakeewa rûgai, i ta kwonania wîtîgio bûtirî gîtûmi na wîrane bûbu i bwa mana.
45004015	Watho ibûreetagîîra antû mûthûûro wa Ngai. Îndî rîra gûtarî watho gûtirî kuuna watho.
45004016	Na kwoogu kîrî wîrane, wîtîgio i bu bûrî gîtûmi. Ngai oonanîîtie wîrane bwake i bwa mma kîrî nciarwa cia Îburaîmu cionthe n'ûntû Ngai arî ûtugi. Wîrane bwake ti kîrî nciarwa cia Îburaîmu cionka ira ithingataga watho, i kinya kîrî bara barî wîtîgio ta Îburaîmu. N'we baaba wetû twinthe.
45004017	Wata bûra kwandîkîîtwe Maandîkooni Maatheru, "Ngûtuîkithîîtie îthe wa mîgongo îmingî." Îburaîmu eerirwe ûgu n'ûntû naarî na wîtîgio na Ngai ûra ariûkagia antû baakuû, ûra arûthaga mantû mateegua marî oogo kaîrî.
45004018	Rîra Ngai eerire Îburaîmu nciarwa ciake ikeegua irî inyingî ta nthata, Îburaîmu neetîgiirie. Wana kinya ûkeegua ataarî na wîrîgîîro bwa kwîgua arî na aana, Îburaîmu naathiire na mbere kwîgua arî na wîrîgîîro. Na kwoogu aatuîka "îthe wa mîgongo îmingî."
45004019	Kagiitaani gaku Îburaîmu aarî na ûkûrû ta bwa mîanka îgana. Noonaga i taka aarî ûmûkuû, na Saara, mwekûrû wake, naakûrûkîîtie îgiita rîa kûgîa na mwana. Îndî amwe na ûgu wîtîgio bwake bûtaanyiia.
45004020	Ataaroogea nkanja na wîrane bwa Ngai. Wîtîgio bwake ibwaingîire nkûrûki, aakumia Ngai.
45004021	Neetîgîîtie na mma Ngai akîûmba kwingia wîrane bwake.
45004022	Kwoogu n'ûntû bwa wîtîgio bwake "Ngai aamûthûkiirie arî muntû ûmwagîru."
45004023	Mîgambo îno, "Ngai aamûthûkiirie arî muntû ûmwagîru," îtaandîkwa n'ûntû bwa Îburaîmu wenka.
45004024	Yaandîkirwe n'ûntû bwetû wana tiû, bara twagîrithagua n'ûntû itwîtîgîîtie Ngai ûra aariûkiirie Mwathani wetû Yiesû.
45004025	Yiesû aarutirwe arî kîgongwana n'ûntû bwa meeyia meetû, na aariûkire kaingo twagîrithua i Ngai.
45005001	Kwoogu n'ûntû itwagîrithîîtue i Ngai kuumania na wîtîgio bwetû, tûrî na ûkiri na Ngai gûkûrûkîîra kîrî Mwathani wetû Yiesû Kîrîstû.
45005002	Gûkûrûkîîra kîrî Kîrîstû itûthaarimîîtwe na ûtugi bûra tûrî na bu bwa Ngai n'ûntû bwa wîtîgio bwetû. Na kwoogu tûbukenagîîra tûrî na wîrîgîîro bwa kûthi mwagooni wa Ngai.
45005003	Na t'ûgu bunka, itûkenaga kinya tûrî mathîînaani n'ûntû itwiyî mathîîna mara twonaga imatûmaga tûkagîa na kûûmîîria.
45005004	Kûûmîîria igûtûmaga muntû eegua arî wa mûkarîre ûmwega. Na kwîgua muntû arî wa mûkarîre ûmwega igûtûmaga agîa wîrîgîîro.
45005005	Gûtirî rîo wîrîgîîro bwetû bûgaatûringa nthî, n'ûntû Ngai atûûyûrîîtie wendo bwake nkorooni cietû gûkûrûkîîra kîrî Kîrundu wake Ûmûtheru ûra atwete.
45005006	Rîra twarî eeyia tûtaûmba kwîbonokia, i rîo Kîrîstû aakuire kagiita kara Ngai aabangîîte n'ûntû bwetû, tiû eeyia.
45005007	N'ûntû bwarî inya kwona muntû agîkua n'ûntû bwa muntû ûmwagîru, îndî muntû nwa akue n'ûntû bwa muntû ûmwega.
45005008	Îndî Ngai noonaniirie bûra atwendeete bûgana rîra aatûmire Kîrîstû aaya gûkua n'ûntû bwetû amwe na kwîgua rîru twarî eeyia.
45005009	Wona Kîrîstû aatûmire twagîrithua i Ngai na gîkuû gîake, twagûtwonokia atagîtwonokia kuuma kîrî mûthûûro wa Ngai!
45005010	Rîra twarî anthû ba Ngai, Ngai aatumire ûcoore naati na gîkuû kîa Mwana wake. Îîndî tûrî acoore baake rî, n'ata tûtakîonokua i Kîrîstû îîndî arî mwoyo?
45005011	Na t'ûgu bunka, itûkenagîîra kwîgua tûrî ndeni ya Ngai n'ûntû bwa bûra Mwathani wetû Yiesû Kîrîstû aarûthire, aatûma tûtuîka acoore ba Ngai.
45005012	Wîyia nthîgûrû bwaumaniirie na bûra muntû ûmwe aarûthire. Na i wîyia bwa muntû ûyu bwatûmire kwîgua kûrî na gîkuû. Gîku i kîo n'ûntû gîkuû gîatambire gwatuîka muntû wonthe nwa agaakua, n'ûntû antû bonthe n'eeyia.
45005013	Antû nwa beeyagia kinya mbere ya Musa eewa watho, îndî antû bataataragîrwa meeyia mara baarûthaga n'ûntû gûtaarî watho.
45005014	Îndî kuuma kagiita ka Andamu mwanka ka Musa, bara bonthe baatûûraga kagiitaani gaku baathagwa n'inya ya gîkuû, wana kinya ûkeegua bateeyia bûmwe na Andamu. Nwa tûbuanaanie Andamu na Kîrîstû ûra aarî mûûyi,
45005015	îndî tûtibuanaania wîyia bwa Andamu na kîewa kîa mana kîa ûrekeri, kîra Ngai eeyanire n'ûntû bwa ûtugi bwake. Kuumania na Andamu arî ûmwe ûgu, n'we aareeteere mwingî gîkuû na wîyia bwake, îndî Yiesû Kîrîstû arî ûmwe naareeteere antû kîewa kîa Ngai kîa mana, kîra gîkûrûkîîte wîyia bwa Andamu na kûraaya.
45005016	Bûra bwaumaniirie na wîyia bwa muntû ûyu arî ûmwe bûrî mûkûûraani mûno na kîewa kîa mana, kîra Ngai aatwere. Wîyia bwa Andamu ibwatûmire antû bonthe bagiitîrwa îgamba bûûthûûku. Îndî kîewa kîra Ngai aatwere, kîo igîatûmire twagîrithua amwe na kwîgua tûrarûtha meeyia maingî.
45005017	Wîyia bwa muntû ûmwe, ta we Andamu, ibwatûmire antû bonthe baathagwa n'inya ya gîkuû. Îndî bûra muntû ûmwe aarûthire, ta we Yiesû Kîrîstû, ibûkûrûkîîte ûgu Andamu aarûthire na kûraaya. Bara beeyagwa kîewa kîa wagîru na ûtugi bûbu bwingîîte bûgana ûgu, bakaathanaga ûtûûrooni tene na tene n'ûntû bwa muntû ûyu ûmwe, Yiesû Kîrîstû.
45005018	Kwoogu, wata bûra wîyia bwa muntû ûmwe bwatûmire antû bonthe bagiitîrwa îgamba bûûthûûku, nwa ta bu wagîru bwa muntû ûmwe bûtûmaga antû bonthe batuîka baagîru na boona mwoyo.
45005019	Na wata bûra kûrega kwathîka kwa muntû ûmwe gwatûmire Ngai athûkia antû baingî barî eeyia, nwa ta bu kwathîka kwa muntû ûmwe gûgaatûma Ngai athûkia antû baingî barî baagîru.
45005020	Watho bwanenkanîîrwe kaingo bwonania nkûrûki bûra antû bateendeete kwathîka. Îndî amwe na kwîgua kûrega kwathîka gwa antû ikwoonekanire kûrî kûûnene, ûtugi bwa Ngai i bu bwarî bwingî nkûrûki ya ku na kûraaya.
45005021	Kwoogu wata bûra wîyia bwathire antû bwabareetera gîkuû, nwa ta bu ûtugi bwa Ngai bwathaga antû na njîra ya kûbaagîrithia bakoona mwoyo wa tene na tene, gûkûrûkîîra kîrî Yiesû Kîrîstû Mwathani wetû.
45006001	Kwoogu nwa tuuge tûthi na mbere na kwîyia kaingo Ngai oongeera ûtugi?
45006002	Arî buru! Gûtirî ûntû ta bûbu! Anga ti taka tûrî baakuû kîrî meeyia. Kwoogu n'ata tûûmba gûcooka gûtûûra kîrî mo kaîrî?
45006003	I mma ibwiyî rîra twabaatithiirue twagîa ngwatanîro na Kîrîstû, itwabaatithiirue twagîa ngwatanîro n'we gîkuûni gîake.
45006004	Kwoogu i taka twathikanîîrue amwe na Kîrîstû kûbaatithuani gwetû na itûgwatanîrîte n'we gîkuûni gîake, kaingo na tiû tûtûûra ûtûûro bûngî bûûyerû ta bûra Kîrîstû aariûkiirue n'inya ya kûgegania ya Îthe.
45006005	Ûkoona tûgwatithanîîtue na Kîrîstû gîkuûni gîake, wana kûriûkuani gwake ûkeegua tûgwatithanîîtue n'we.
45006006	Itwiyî mûtugo wetû ûra twarî na uu wambanîîrue na Kîrîstû kaingo wîyia bûthirua mîîrîîni yetû, na kaingo tûtatuîka nkombo cia wîyia kaîrî.
45006007	Ûra wonthe aarookua n'ûmûkûûre auma inyaani ya wîyia.
45006008	Ûkoona twakuyanîîrie na Kîrîstû, itwîtîgîîtie wana gûtûûra tûgaatûûrania amwe n'we.
45006009	Itwiyî Kîrîstû naariûkire na atiikua kaîrî. Gîkuû gîtimûûmba kaîrî.
45006010	Rîra Kîrîstû aakuire, aakuire rîmwe na rîa mûthia kaingo athiria wîyia. Îîndî arî oogo n'ûntû bwa gûkenia Ngai.
45006011	Wana biû îthûkieni bûrî baakuû kîrî wîyia na îthûkieni bûrî mwoyo kîrî Ngai ndeni ya Kîrîstû Yiesû.
45006012	Kwoogu bûtikaarekeeni wîyia bwatha mîîrî yenu bwathîkîra mawîrirîîria ma yo maathûûku.
45006013	Bûtikaarûthe mantû maathûûku na gîcuncî kîa mîîrî yenu bûtûmîkîra wîyia na kîo. Îruteeni kûrû kîrî Ngai bûrî antû bara barutîîtwe gîkuûni baareetwa mwoyooni. Înenkeraani Ngai icuncî bienu bionthe bitûmîke kûrûtha mantû maagîru.
45006014	Îîndî bûtiathagwa i wîyia n'ûntû ibûtiganîîte na watho bwagarûkîra ûtugi.
45006015	Kwoogu nwa twîyie n'ûntû itûtiganîîte na watho twagarûkîra ûtugi? Arî buru!
45006016	Ibwiyî ûkeeruta gûtuîka nkombo ya muntû nwa mwanka wathîkîre mûnene ûyu waku. Nwa ûthuure kwathîkîra meeyia kûra kûreetaga gîkuû, kana ûkathuura kwathîkîra Ngai kûra kûreetaga wagîru.
45006017	Nkaatho i kîrî Ngai n'ûntû bwa bûra bûthingataga na nkoro cienu cionthe mara bwarutanirwe, bwauma ûkombooni bûra bwarî bwa meeyia.
45006018	Îîndî ibûthaûrîîtwe bwauma meeyiani bwatuîka nkombo cia wagîru.
45006019	Ndîtûmîra ngerekano îno n'ûntû n'îmbûthû kaingo bûmenya bûra nkûbwîra. Ta bûra bwanenkanîrîte icuncî bimwe bia mîîrî yenu biatuîka nkombo cia mantû mataagîrîte na kûrega kwathîka, îîndî nenkanîraani îcuncî bia mîîrî yenu bituîke nkombo cia wagîru, kaingo bûtûûraga ûtûûro bûûtheru.
45006020	Kagiitaani kara bwarî nkombo cia meeyia wagîru bûtikîûmba kûbûrigîîria kûrûtha bûra bûkwenda.
45006021	I baita mbi bwoonire kuumania na mantû mara? Mantû mara matûmaga bwîgua nthoni bwaririkana ibwamarûthaga. Baita ya mo i gîkuû!
45006022	Îndî îîndî ibûthaûrîîtwe bwauma inyaani ya meeyia bwatuîka nkombo cia Ngai. Îîndî bûrûthaga mantû mara mareetaga ûtheru na baita ya mo i mwoyo wa tene na tene.
45006023	Mûcaara wa meeyia i gîkuû. Îndî kîewa kîa Ngai kîra atwete kîa mana i mwoyo wa tene na tene ndeni ya Kîrîstû Yiesû Mwathani wetû.
45007001	Biû, aruayia na aarayia, bara bwiyî watho, ibwiyî bûra nthiîte kûgweta i bwa mma. Watho bûtûmîkaga kwatha muntû rîra arî mwoyo rîonka.
45007002	Kwa ngerekano, watho buugîîte mûka agwatithanîîtue na ûra amûgûrîîte rîra muntû ûyu arî mwoyo. Îndî mwene agakua, mûka nathaûragwa i watho bwa mantû ma kûgûrana.
45007003	Îndî mûka akeenenkanîra kîrî muntû ûngî na mwene arî mwoyo, mûka ûyu atuîkaga i mûthûngîîri. Îndî mwene agakua, mûka ûyu nathaûragwa i watho. Rîru wana akagûrwa i muntû ûngî atiîgua arî mûthûngîîri.
45007004	Na wata ûgu, aruayia na aarayia, bûrî baakuû kîrî watho n'ûntû îîndî bûrî gîcuncî kîa mwîrî wa Kîrîstû. Îîndî bûrî ba muntû ûngî, ûra aariûkire auma kîrî bara bakuû, kaingo bûtûmîkîra Ngai na kûrûthaga mantû meega.
45007005	Rîra twarî ba mûtugo wa kîîmuntû, ta uu wa wîyia, mawîrirîîria maarutaga ngûgî ndeni yetû magatûma tûrûtha mantû mara mareetaga gîkuû. Na i watho bwatûmaga mawîrirîîria mamu magîa inya ya kûruta ngûgî.
45007006	Îndî îîndî itûthaûrîîtwe twauma wathooni n'ûntû i taka tûrî baakuû na tûtirî agwate ba watho kaîrî. Kwoogu tûtûmîkagîra Ngai na njîra îngî ya gîîkîrundu, ti na njîra îra nkûrû ya kûthingataga watho bûra bwandîke.
45007007	Twaûmba kuuga watho i wîyia? Arî buru! I watho bwatûmire mmenya wîyia i mbi. Ntikîmenya kana i wîyia kwîrirîîria gîntû kîa muntû ûra ûngî ûkeegua watho bûtiugîîte, "Ûtikeerirîîrie gîntû kîa muntû ûra ûngî."
45007008	Yathana rîru i rîo rîere wîyia mwanya wa gûtûma mbîgua ndî na mawîrirîîria ma mîthemba yonthe ndeni yakwa. Ûkeegua ti watho, wîyia ûtiîgua bûrî na inya îgana ûgu.
45007009	Niû kûrî rîo ndatûîre ntakûmenya bûra watho buugîîte. Îndî nkûmenya maathana, rîru i rîo ndamenyire wîyia bûrî inya, ndakua.
45007010	Atî maathana mara magîntûûria mwoyo i mo maatûma nkua.
45007011	Wîyia bwonire ibûtûmîre kaanya gaku ga kwîgua maathana marî oogo, bûmbenie. Bwatûmîîre maathana kûmbûraga.
45007012	Kwoogu watho i bûûtheru. Na wana maathana i maatheru, i maagîrîte, na i meega.
45007013	Twaûmba kuuga gîntû kîega ta gîku i kîo gîatûmire nkua? Arî buru! Wîyia i bu bwatûmîîre gîntû kîega kîmbûraga. Kwoogu itûkwona bûra wîyia bûkarakarangi. Maathana imakwonania wîyia bûrî ûrito bwa kûrûtha wîyia mûno nkûrûki ya kîthimi.
45007014	Itwiyî watho buugîîte mantû ma gîîkîrundu, îndî ndî niû na bwakwa ntirî mantû ma gîîkîrundu. Mbendeetue ndatuîka nkombo ya wîyia.
45007015	Ntimenyaga i kî n'ûntû ndûthaga mantû mara ndûthaga. Ntirûthaga bûra mbendaga kûrûtha, ndûthaga bûra nteendeete.
45007016	Kwoogu ûkoona ndûthaga bûra nteendeete kûrûtha, i ta kwonania inkûgwatanîra na kuuga atî watho i bwega.
45007017	Îndî ti niû ndûthaga mantû mama, i wîyia bûra bûkaraga ndeni yakwa.
45007018	Imbiyî gûtirî ûntû bwega bûrî ndeni ya mûtugo wakwa wa kîîmuntû, ta uu wa wîyia. N'ûntû wana nkîendaga kûrûtha ûntû bwega ntiûmba kûburûtha.
45007019	Ntirûthaga mantû meega mara mbendaga kûrûtha, ndûthaga mantû maathûûku mara nteendeete kûrûtha.
45007020	Kwoogu ûkoona ndûthaga bûra nteendaga kûrûtha, ti niû ndûthaga bu. I wîyia bûra bûkaraga ndeni yakwa.
45007021	Kwoogu mboneete gûtuîkaga atî, rîra mbendaga kûrûtha ûntû bwega, ûthûûku bûtindekaga.
45007022	Mathûgaaniani maakwa mbîgagua nkîgwatanîra na watho bwa Ngai.
45007023	Îndî ndathikîîria nkeegua kûrî na watho bûngî bûkûrûa na bûra bûrî mathûgaaniani maakwa. Na watho bûbu i bu bûnkîragia inya bûgaantuîkithia mûgwate wa wîyia bûra bûûyûri mwîrî wakwa unthe.
45007024	Gîku na ti kînyamaara ndî na kîo! N'ûû agaantunyûkia mwîrî ûyû ûgiitîrîtwe îgamba werwa n'ûgaakua kûringana na bûra ûkari?
45007025	I Ngai agaantunyûkia! Inkûmûcookeria nkaatho n'ûntû bwa kûmbonokia na bûra Mwathani wetû Yiesû Kîrîstû aarûthire. Kwoogu mathûgaaniani maakwa ntûmîkagîra watho bwa Ngai. Îndî mûtugo wakwa wa kîîmuntû, ta uu wa wîyia, ûtûmîkagîra watho bwa wîyia.
45008001	Ûra arî ndeni ya Kîrîstû Yiesû atiigiitîrwa îgamba bûûthûûku.
45008002	Watho bwa Kîrundu bûra bûtûmaga twîgua tûrî mwoyo n'ûntû tûrî ndeni ya Kîrîstû Yiesû ibûnthaûrîîte ndauma wathooni bûra bûreetaga wîyia na gîkuû.
45008003	Watho ibwaremirwe gûtwonokia n'ûntû bwa mûtugo wetû wa wîyia. Îndî Ngai aatûmire Mwana wake eegua arî muntû ta tiû, eeyia, kaingo amûruta arî kîgongwana n'ûntû bwa meeyia meetû na kaingo athiria inya îra maarî kîrî tiû.
45008004	Ngai aarûthire ûgu kaingo tiû tûtûûraga tûrî na inya ya gîîkîrundu twathîkîra bûra watho bûtwîrîîte, tiû bara tûtaathagwa n'inya ya mûtugo wa kîîmuntû, ta uu wa wîyia.
45008005	Bara baathagwa n'inya ya mûtugo wa kîîmuntû bathûgaanagîria meeyia. Îndî bara baathagwa i Kîrundu bathûgaanagîria mantû ma gîîkîrundu.
45008006	Mathûgaania mara maathagwa n'inya ya mûtugo wa kîîmuntû imatûmaga muntû akua. Îndî mathûgaania mara maathagwa i Kîrundu matûmaga muntû eegua arî mwoyo na arî na ûkiri.
45008007	Mathûgaania mara maathagwa n'inya ya mûtugo wa kîîmuntû matigwatanagîra na Ngai. Bara barî mathûgaania ta mamu batiendaga kwathîkîra watho bwa Ngai. Na kwaria mma, ibaremagwa kûbuathîkîra.
45008008	Bara baathagwa n'inya ya mûtugo wa kîîmuntû batiûmba gûkenia Ngai.
45008009	Îndî biû bûtiathagwa n'inya ya mûtugo wa kîîmuntû. Woona Kîrundû wa Ngai atûûraga kîrî biû, biû bwathagwa i Kîrundu. Ûra atarî na Kîrundu wa Kîrîstû, ûyu t'wake.
45008010	Wana weegua mîîrî yenu igaakua n'ûntû bwa wîyia, woona Kîrîstû arî kîrî biû, Kîrundu akabwaa mwoyo n'ûntû ibwagîrithîîtue i Ngai.
45008011	Na woona Kîrundu wa ûra aariûkiirie Yiesû atûûraga kîrî biû, ûyu aariûkiirie Kîrîstû agaatûma wana mîîrî yenu îra îkuyaga îtûûra mwoyo tene na tene na njîra ya Kîrundu ûra atûûraga kîrî biû.
45008012	Kwoogu aruayia na aarayia, tûbatîîrue twathagwa i Kîrundu mîtûûrîreeni yetû, ti twathagwa n'inya ya mûtugo wa kîîmuntû.
45008013	Bûgatûûra bwathagwa n'inya ya mûtugo wa kîîmuntû ibûgaakua. Îndî bûgacinda mantû maathûûku ma kîîmwîrî kwa inya ya Kîrundu bûgaatûûra.
45008014	Bara bonthe batongoragîîrua i Kîrundu wa Ngai n'aana baake.
45008015	Kîrundu ûra twetwe atitûtuîkithîîtie nkombo cia ûguaya kaîrî. Kîrundu ûra twetwe atûtuîkithîîtie aana ba Ngai ûra twîtaga "Aba," (na bu i ta kuuga "Baaba").
45008016	Na i Kîrundu wooyu aaragia na irundu bietû agatwîra wabu tûrî aana ba Ngai.
45008017	Na woona tûrî aana baake agatwa rûgai rwa ithaarimo bira atwaigîrîte. Bionthe bira Ngai eete Kîrîstû bigaatuîka bietû na tiû. Îndî weegua wana tiû tûkaagîa mwago ta wake, nwa mwanka tûnyamaarue ta bûra Kîrîstû aanyamaariirue.
45008018	Ndî na mma t'ûntû wana weegua itûkûnyamaara îîndî. N'ûntû kûnyamaara gûkû gûtiganaanîka na mwago ûra tûkaagwûrîrwa.
45008019	Bionthe bira Ngai aûmbire ibieteereete bikîendaga kwona mûno rîra Ngai akoonania bara barî aana baake.
45008020	Bionthe bira biûmbe biagarûrirwe biatuîka bia ûtheri. Na ti na wendi bwa bio. I kûringana na wendi bwa Ngai. Îndî ingî ikwarî na wîrîgîîro
45008021	atî, bira biûmbe bigaakûûrwa ûkombooni bûra bûûmba gûtûma bikua, i kaingo biîgua birî na kûthaûrwa kûra kûrî mwago, kûra bara barî aana ba Ngai ûkeegua barî na ku.
45008022	Itwiyî wana îmunthî biûmbe bionthe bitûîre bikayaga n'ûrûrû ta mwekûrû akîgîa na mwana.
45008023	Îndî ti bio bionka. Wana tiû eetîgîri na i tiû tûrî na Kîrundu, ta we arî kîonereria kîa mbere kîa Ngai kwingia wîrane bwake, itûkayagîra ndeni watweteereete mûthia. Mûthiani Ngai agaatûthûkia tûrî aana baake, rîra agaatûtuîkithia ba mîîrî îngî.
45008024	Itwonokiirue, na n'ûntû tûrî boonokie, tûrî na mma wîrîgîîrooni bûbû bwetû. Tûkoona gîntû kîra twîrîgîîrîîte, wîrîgîîro ûtiîgua bûrî na gîtûmi. Ga kûrî muntû eerîgagîîra gîntû arî na kîo?
45008025	Woona tûrî na wîrîgîîro bwa kîra tûtakûrî tûgûkîona, tûgîeteereete tûûmîîrîîtie.
45008026	Na i Kîrundu atûteethagia n'ûntû tûtirî inya na bwetû. Tûtiiyî kûromba bûra kwagîrîte. I Kîrundu atwerekanagîra kîrî Ngai agîkayaga mûkayîre ûtaûmbîka kuugîka na mîgambo.
45008027	Ngai ûra oonaga bûra bûrî nkorooni cietû naiyî bûra Kîrundu augaga, n'ûntû Kîrundu atûrombagîra kîrî Ngai kûringana na wendi bwa Ngai.
45008028	Itwiyî atî Ngai atûmaga mantû monthe makarîka, kaingo bara bamwendeete na eetîîte kûringana na mûbango wake bateetheka.
45008029	Ngai aathuurire bara bagaatuîka antû baake kinya mbere ya nthîgûrû yûmbwa, ababangîra bagaakara ta Mwana wake, kaingo Mwana wake atuîka kîmbere kîa aruagina na aaragina baingî.
45008030	Wababu kaîrî i bo beetîîtwe i Ngai. Na babu beete nwa bo baagîrithîîtue i Ngai. Na wababu baagîrithîîtue i bo beetwe mwago i Ngai.
45008031	N'ata tûûmba kuuga îgûrû rîa mantû mama? N'ûû aûmba gûtûmakia Ngai arî amwe naati?
45008032	Ûkoona Ngai ataarega na Mwana wake aamûrutire arî kîgongwana gîetû twinthe, twa bira bingî bionthe atagîtwa ûtheri amwe na Kîrîstû.
45008033	N'ûû akaathitanga antû bara Ngai athuurîîte na i Ngai atwagîrithîîtie?
45008034	Kwoogu n'ûû îîndî aûmba gûtûgiitîra îgamba bûûthûûku? Gûtirî we, n'ûntû Kîrîstû naakuire na aariûka na îîndî akari nthî rûteere rwa ûrîo rwa Ngai agîtwerekanagîra.
45008035	I mbi yûmba gûtwathûrana na wendo bwa Kîrîstû? I thîîna? I kînyamaara? I kûnyamaarua? I yûûra? I kwaga nguo? N'ûgwati? Kana i gîkuû? Gûtirî kîo!
45008036	Wata bûra kwandîkîîtwe Maandîkooni Maatheru, "Gûtirî ntugû tûtaûragagwa n'ûntû bwaku. Antû batwonaga ta ng'ondu cia kûthînja."
45008037	Îndî mantûûni mamu monthe i tiû acindi na kûraaya gûkûrûkîîra kîrî Kîrîstû ûra aatwendire.
45008038	Ndî na mma gûtirî kîo kîûmba gûtwathûrana na wendo bwa Ngai bûra aatwoniirie ndeni ya Kîrîstû Yiesû Mwathani wetû. Ti gîkuû, ti mwoyo, t'araîka, na ti mainya ma irundu. Ti mantû mara marî ku îîndî kana ma îgiita rîra rîkaaya, ti kîûmbe nwa kîrîku kîa nthîgûrû ya îgûrû kana kîa nthîgûrû îno, na ti gîntû nwa kîrîkû kîngî kîrî bionthe bira biûmbe.
45009001	Kîrîstû i mûkûûyî n'ûmma nkwaria, ntikûrongoa. Nkoro yakwa îtongoreetue i Kîrundu Ûmûtheru nîkûmbîîra bûra nkuuga n'ûmma.
45009002	Nkorooni yakwa inkwîgua ndî na kwîthikîîra kûûnene na kîeba gîtakûthira
45009003	kîrî antû beetû ba Ayaundi. Nwa mbende Ngai andîrîke na ambathûrane na Kîrîstû weegua bûbu bûûmbîkana, ûkaaya kwîgua ûgu bûûmba gûtûma antû beetû boonokua.
45009004	I bo Aisiraeri, aana ba Ngai bara athuurîîte. Baroona mwago wa Ngai, ibarîîkanîrîte n'we na ibeerwe watho bwa Ngai i Musa. Ibaarutanirwe kûgonga Ngai na njîra yagîrîte na ibeetwe wîrane i Ngai.
45009005	I bo nciarwa cia biûyûûyû. Na tûgîtaraga kîîmuntû, Kîrîstû aumîîte kîrî bo. Ngai ûra aathaga bionthe arookumua tene na tene. Aameni.
45009006	Twaûmba kuuga Ngai araremwa kwingia wîrane bwake kîrî Ayaundi? Arî, n'ûntû ti kuuga muntû wonthe ûra acierwe n'Iciraeri n'ûmwe wa antû ba Ngai.
45009007	Kwîgua barî nciarwa cia Îburaîmu ti kuuga n'aana baake bongwa. Ririkanaani Ngai eerire Îburaîmu, "Nciarwa ciaku igaatarwa kuumania na Isaka."
45009008	Kuuga ûgu i ta kwonania ti bara bonthe barî nciarwa cia Îburaîmu barî aana ba Ngai. Bara bacierwe kûringana na wîrane bwa Ngai i bo bataragwa barî aana ba mma,
45009009	n'ûntû Ngai eere Îburaîmu wîrane amwîra, "Kagiita kana ngakûthaarima, Saara agîe na kaana ga kaîyî."
45009010	Na ûgu i ta bu gwakarire kîrî Rebeka. Aana baake barî baîrî baarî ba îthe ûmwe, ta we Isaka, ûmwe wa biûyûûyû bietû.
45009011	Îndî mbere ya kinya aana babu baciarwa, mbere ya barûtha ûthûûku kana wega, Ngai augire, "Mwana ûra mûkûrû agaatûmîkîra ûra mûniini." Ûgu i ta kwonania Ngai abangagîra muntû kûringana na mûbango wake arî we, na ti kûringana na ûthûûku kana wega bûra arûthîîte.
45009013	Wata bûra Maandîko Maatheru maugîîte, "Mbendeete Njakubu ntiendeete Icaû."
45009014	Kwoogu twaûmba kuuga Ngai nabîtagia kûmwe? Arî buru!
45009015	Ngai eerire Musa, "Nkeegua kîao woora nkeenda na ngaacaamîra woora nkeenda."
45009016	Kwoogu ti kuuga i bûra muntû akwenda arî we, kana bûra arûthîîte. I kûringana na bûra Ngai akeegua muntû kîao.
45009017	Maandîkooni Maatheru kwandîkîîtwe Ngai eerire mûnene wa Miisiri, "Ngûtuîkithîîtie mûnene kaingo mbonania naawe bûra ndî inya îgana, na ntambia îgweta rîakwa nthîgûrû yonthe."
45009018	Kwoogu Ngai eegagua kîao woora akeenda na akaûmia kîongo woora akeenda.
45009019	Waûmba kwîgua muntû akîûria, "I kî îîndî n'ûntû Ngai ataragîra antû mabîtia?" Kana "N'ûû amûkîria inya akaregana na wendi bwake?"
45009020	Ûrî ûû woû ûkûûria Ngai kîûria? Kîra kîrûthe kîaûmba kûûria ûra akîrûthîîte, "I kî n'ûntû ûndûthîîte ûûgû?"
45009021	Ntikuuga mûûmbi wa nyûngû nwa aûmbe na yûmba rîake nyûngû ya mûthemba woora akeenda? Twa aûmbe na yûmba warîmwe nyûngû ya gûtûmîka rîra kûrî na ûntû bwa mwanya, na akaûmba îngî ya gûtûmîkaga ntugû ira ingî?
45009022	I ta bu gûkari ûgu kîrî Ngai. Ngai eendaga kwonia antû bamwe mûthûûro wake, na eendaga antû boona bûra arî inya îgana. Îndî i kaanya Ngai eete antû babu n'ûntû bwa kwinyîkîria gwake. Akaabagambithia na mûthûûro wake abathirie, n'ûntû ibabuîrîîte kûthirua.
45009023	Ngai eendaga bangî na bo bamenya bûra arî ûkumio bûgana. Na babu i bo Ngai eegagua kîao. Kuuma tene, babu bo Ngai aababangîîre bakeewa mwago.
45009024	Tiû bara Ngai atwîtîîte, Ayaundi na bara batarî Ayaundi, ûgu i bu Ngai atûbangîrîte.
45009025	Wata bûra Ngai augîîte îbukuuni rîa kîroria Osea, "Bara bataarî antû baakwa i bo ngeeta baakwa, na bara nteendeete i bo nkeenda."
45009026	Na kaîrî îbukuuni warîru augîîte, "Bantû waara beerîîrwe, 'Bûtirî antû baakwa', nwa woogo bageetîrwa, 'Aana ba Ngai ûra atûûraga mwoyo'."
45009027	Kîroria Isaaya augîîrie na inya auga îgûrû rîa Isiraeri, "Wana ûkeegua Aisiraeri ibaingîîte ta mûthanga rûteere rwa îria, i baakai kîrî bo bakoonokua,
45009028	n'ûntû Mwathani augîîte akaagiitîra antû îgamba na mpwî na atiicookera."
45009029	Na kaîrî Isaaya augire, "Ûkaaya kwîgua Mwathani wa Njûûrî ataiga baakai beetû mwoyo, wîgua twathiriirue kûrû ta bûra taûni cia Sondomu na Ngomoora ciathiriirue."
45009030	Kwoogu n'ata tûûmba kuuga? Ga tuuge, amwe na kwîgua bara batarî Ayaundi bataacûaga kwîgua barî baagîru, Ngai naabaagîrithiirie kuumania na wîtîgio.
45009031	Îndî Ayaundi bo bagûcûûgia kûthingata watho bakîîrîgagîîra bûkabaagîrithia, bûtaabaagîrithia.
45009032	Na i kî? Gîtûmi i kwîgua bateerîgagîîra wîtîgio bûbateethia, kûthingata watho i ku beerîgagîîra kûbateethia. Baatiirire "Iiga" baataratara,
45009033	wata bûra kwandîkîîtwe Maandîkooni Maatheru, "Ga nkûbwîra, nkaiga iiga Kîrîmaani gîa Cayûni na antû baingî bagaatiira iiga rîru bataratare bagwe. Ûra akaarîîtîgia rîtimwîkîrithia nthoni."
45010001	Aruayia na aarayia, ndombaga Ngai na nkoro yakwa yonthe Ayaundi boonokua.
45010002	Nwa nkûûyîîre nkauga Ayaundi barî wîru bûûnene mûno kîrî Ngai, kîra baagaga n'ûmenyo bwa mma.
45010003	Batiiyî bûra Ngai aagîrithagia antû. Bacûûgagia gûtua njîra ciao cia kwîbagîrithia, bakarega gwîtîgîîria kwagîrithua kûra Ngai aagîrithanagia.
45010004	Kîrîstû we naingiirie watho. Kwoogu ûra amwîtîgagia naagîrithagua i Ngai.
45010005	Musa aandîkire auga kwagîrithua kûra kûreetagwa i kûthingata watho, i gûkû, "Ûra akaathîkîra maathana magaatûma atûûra mwoyo."
45010006	Îndî Maandîko Maatheru maugaga îgûrû rîa kwagîrithua kûra kuumanagia na wîtîgio, "Ûtikeebûûrie 'N'ûû akaathi îgûrû?' " (Athi akeere Kîrîstû aaye.)
45010007	"Kana 'N'ûû akaathi kûra bara bakuû barî?' " (Akeere Kîrîstû aume kûra bara bakuû barî.)
45010008	Maandîko Maatheru maugîîte, "Kiugo kîa Ngai kîrî agu ûrî. Kîrî kanyuani gaaku, na kîrî nkorooni yaku." Kiugo gîku i kîo tûtûmagîîria. I kîo gîtûmaga muntû oonokua agîîtîgia.
45010009	Ûkauga na kanyua gaaku Kîrîstû i Mwathani, na ûgeetîgia nkorooni yaku Ngai naamûriûkiirie auma kîrî bara bakuû, ûkoonokua.
45010010	Gwîtîgia kûra muntû eetîgagia na nkoro yake i ku gûtûmaga aagîrithua. Na mîgambo îra muntû augaga na kanyua gaake n'yo îtûmaga oonokua.
45010011	Wata bûra Maandîko Maatheru maugîîte îgûrû rîa Kîrîstû arî ta iiga, "Ûra akaarîîtîgia rîtimwîkîrithia nthoni."
45010012	Na ûgu i bu kûrî kîrî Ayaundi na kîrî bara batarî Ayaundi, n'ûntû Ngai ûyu ûmwe n'we Mwathani wa bonthe. Nathaarimaga na ithaarimo biingî bara bonthe bamwîtaga aboonokia.
45010013	Wata bûra kwandîkîîtwe Maandîkooni Maatheru, "Ûra wonthe eetaga Mwathani amwonokia, Mwathani akamwonokia."
45010014	Îndî n'ata antû baûmba kûmwîta aboonokia batamwîtîgîîtie? Na n'ata baûmba kûmwîtîgia bateegîîtue ntûmwa yake? Na n'ata baûmba kwîgua muntû akûmûgweta gûtarî na muntû wa kûbatûmîîria?
45010015	Na n'ata muntû aûmba kûbatûmîîria Ngai atamûtûmîîte? Antû babu i bo Maandîko Maatheru maaragîîria îgûrû rîao ara maugîîte, "N'ata bara bareetaga ntheto îmbega bareetaga mantû maathongi?"
45010016	T'antû bonthe beetîgîîtie ntheto îmbega. Kîroria Isaaya augîîte, "N'ûû eetîgîîtie ntûmwa yetû?"
45010017	Kwoogu, muntû eetîgagia kuumania na kwîgua, na antû beegagua kûrî na muntû wa kûbatûmîîria Kîrîstû.
45010018	Ka antû bateegua? I mma bareegua n'ûntû Maandîko Maatheru maugîîte, "Kayû ga tûnyua twao ikaîguîkîîte bantû onthe nthîgûrû. Mîgambo yao nîkinyîîte gûntû kunthe."
45010019	Ka Aciraeri bo bataamenya? I mma ibaiyî. Mbere Musa aandîkire auga, Mwathani augîîte, "Ngaatûma bwîgua rûriitho na mûgongo ûtarî na gîtûmi, ngaatûma bûthûûra na antû batarî na ûmenyo."
45010020	Na Isaaya n'we augîîte atakwitha, Mwathani augîîte, "Bara baambonire i bara bataancûaga, ndeebonaniirie kîrî bara bataûranagia naani."
45010021	Îndî îgûrû rîa Isiraeri, Ngai augîîte, "Rîonthe nthagaanaga antû batakwathîka, antû baûmo biongo."
45011001	Kwoogu i ta kwonania Ngai naarekanire na antû baake kana? Arî buru! Niû ningwa ndî Mwisiraeri wa rûrîîyo rwa Îburaîmu, wa mwîrîga wa Benjameni.
45011002	Ngai atirekanîîte na antû baake ba Isiraeri, bara aathuurire kuuma kîambîrîria. Ka bûtaiyî bûra Eriya eerire Ngai rîra aathetaga n'antû ba Isiraeri? Maandîkooni Maatheru kwandîkîîtwe augire,
45011003	"Iroria biaku i biûrage na ithînjîro bienyangua, Mwathani. I niû ninka ntigeere, îndî wana niû ibakwenda kûmbûraga."
45011004	N'ata Ngai aamûcookeerie amwîra? Aamwîrire, "Ndî na antû ngiri mûgwanja Isiraeri bara bataaromba ngai ya ûrongo, Mbaari."
45011005	Na kwoogu, kinya îîndî i bu gûkari. Kûrî na antû baakai bara Ngai athuurîîte kuumania na ûtugi bwake.
45011006	Ngai abathuurîîte n'ûntû bwa ûtugi bwake, t'ûntû bwa ûntû bwega bûra baarûtha. Ûkeegua n'ûntû bwa ûntû bwega, ûtugi bûtiîtwa ûtugi.
45011007	Na kuuga ûgu i ta kwonania ata? I ta kwonania Aisiraeri batoona kîra baacûaga. Bara baakîonire i baakai, bara Ngai aathuurire. Îndî bara bangî ibaûmiirue biongo,
45011008	wata bûra kwandîkîîtwe Maandîkooni Maatheru, "Wana îmunthî Ngai nabaindiganîîtie mathûgaania, abaingîîte meetho kaingo batoona. Abaingîîte matû kaingo bateegua."
45011009	Na Ndaundi n'we augîîte, "Biatho biao birootuîka mûtego bikabarîîkîîria, bikabathiria, birootûma bagwa meeyiani bakeewa îkaanûkia rîra baagîrîtwe kwewa.
45011010	Barootuîkithua ntûngi bagatiga kwona, barootûûraga bagunkuîte i gûkamata mathîîna."
45011011	Rîra Ayaundi baagwîre wîyiani bwa kwaga wîtîgio ka gwatuîkire gûtirî kîo kîbaruta ku kaîrî? Arî buru! Kûgwa kwao kwarî mûbango wa Ngai, kaingo bara batarî Ayaundi boonokua. Na i kaingo Ayaundi bacooka kwîgua rûriitho, beenda kwonokua wana bo.
45011012	Woona bara batarî Ayaundi baathaarimirwe mûno gîîkîrundu gûgûtuîka Ayaundi bakûgwa, n'ata antû bonthe bakaathaarimwa bûgana rîra Ayaundi bagaacooka kîrî Ngai?
45011013	Ndaaria mantû mamu n'ûntû bwenu biû bûtarî Ayaundi. Ndî mûtûmwa kîrî bara batarî Ayaundi. Na kagiita gaka ndî na ngûgî înu, kammîthûkie îrî ya gîtûmi mûno.
45011014	Ndaûmba gûtûma antû beetû ba Ayaundi beegua rûriitho, kwaûmbîka bamwe baao boonokue.
45011015	Ngai agûtiganîria Ayaundi aatumire ûcoore na bara batarî Ayaundi. Bara bakuû bakeewa mwoyo rîra Ayaundi bagaacooka kîrî Ngai.
45011016	Woona biûyûûyû bia Ayaundi biarî biitheru, wana nciarwa ciao n'intheru. Ûkeegua mîri ya mûtî îrî mîtheru, wana mpong'i cia uu ciîgua irî intheru.
45011017	Tathûkia ngerekano ya mûtî wa mûceituuni ûtemetwe mpong'i imwe, rwong'i rwa mûceituuni wa kîthaka rûkagwatithanua na uu. Woû ûtarî Mûyaundi ûkari ta rwong'i rûru. Mûceituuni ûra mûteme mpongi n'Ayaundi. Woû ka ûgwatithanîîtue na uu. Ûteethekaga kuumania na inya na mwoyo wa uu.
45011018	Îmenyeera ûtigeekumîrie kwîgua woû ûrî ûmûgwatithanie na uu îîndî îra mpong'i imwe itemetwe kuuma kîrî uu. Ririkana woû ka ûrî rwong'i. Ti woû ûreraga mîri, i mîri îkûreraga.
45011019	Îndî naawe waûmba kuuga, "Mpong'i inu ciatemirwe kaingo ngwatithanua."
45011020	Bûbu n'ûmma. Mpong'i inu ciatemirwe n'ûntû bwa kûrega gwîtîgia. Ûrikîîtue kîrî mûceituuni ûyu n'ûntû bwa wîtîgio bwaku. Kwoogu ûtigeekumie, ûbatîîrue ûkaraga wînyiîtie.
45011021	Weegua Ngai ataacaamîra mpong'i ira ciarî cia mûceituuni ûyu ciongwa rî, nûkwona taka woû agaagûcaamîra?
45011022	Raitha wone bûra Ngai atarî mathee na bûra arî ûmwega. Ataarî na mathee na mpong'i ira aatemire. Îndî kîrî woû, n'ûmwega. N'ûmwega kîrî woû weegua ûkaathingataga mantû maake meega. Weegua t'ûgu, wana woû nagaagûtema.
45011023	Na mpong'i ira, ta cio Ayaundi, ikaaya gwîtîgia, Ngai agacicookia kaîrî mûtîîni kûra ciarî, n'ûntû nwa aûmbe kûrûtha ûgu.
45011024	Woona Ngai aûmbire kûrûtha kîînyume kîa wîthîre akûthûkia akûgwatithania na mûceituuni wa kwandwa na warî wa mûceituuni wa kîthaka kûringana na wîthîre, n'ata ataûmba kûgwatithania kaîrî mpong'i cia mûceituuni ûyu na mûceituuni mwene cio?
45011025	Ndîenda, aruayia na aarayia, bûmenya kîriga kîra kîrî oogo, n'ûntû kûmenya gûkabûteetheeria bûtikeethûkie taka bûrî na gîtûmi mûno. Kîriga kîra kîrî oogo i kwîgua baingî ba Aisiraeri ibaûmîîtue biongo. Na kûûma biongo kwao gûkaathira rîra bara Ngai athuurîîte batarî Ayaundi bageetîgia Kîrîstû na ûtari bwao bûra bûkwendekana bwagana.
45011026	Na rîru i rîo Isiraeri îkoonokua yonthe. Wata bûra kwandîkîîtwe Maandîkooni Maatheru, "Mwonokia akauma Cayûni athirie ûthûûku bunthe bûra bûrî na nciarwa cia Njakubu.
45011027	Na rîru i rîo nkaabathiria wîyia bwao wata bûra ndarîîkanîîre na bo."
45011028	Kagiitaani gaka tûrî Aisiraeri bakari taka barî anthû ba Ngai, kaingo ntheto îmbega îbûkinyîîra biû bûtarî Ayaundi. Îndî wana îîndî bo n'eendwa baake bara athuurîîte n'ûntû bwa mawîrane mara eere biûyûûyû biao.
45011029	Ngai ageeta muntû, we atigarûkaga. Kana weegua i kîewa kîna eete muntû, we aticookaga kûmûtunya kîo kaîrî.
45011030	Kûrî rîra biû bara bûtarî Ayaundi bûtaathîkagîra Ngai. Îndî îîndî n'Ayaundi batamwathîkagîra îîndî îra biû abwîgîîtue kîao.
45011031	Îîndî n'Ayaundi bataathîkagîra Ngai. Îndî i kaingo Ngai acooka kûbeegua kîao, ta bûra îîndî kaanya karî keenu.
45011032	Ngai atuîkithagia antû agwate ba wîyia bwa kûrega kwathîka kaingo eegua antû bonthe kîao.
45011033	N'ata Ngai arî ithaarimo biingîîte bûgana! N'ata arî ûûme na ûmenyo bwingîîte bûgana! N'ûû wacietû aûmba kûmenya mîbango yake? Kana n'ûû wacietû aûmba kûmenya bûra arutangaga ngûgî?
45011034	N'ûû aiyî bûra mathûgaania ma Mwathani makari? N'ûû aûmba kûmwatha?
45011035	N'ûû aûmba kuuga Mwathani arî na îrandû rîake rîra abatîîrue amûrîa?
45011036	Bionthe biumaga kîrî Ngai, na bionthe bitwîrue n'inya yake, na birî oogo bitûmîka na njîra ya gûtûma akumua. Mwathani arookumagua tene na tene! Aameni.
45012001	Kwoogu, aruayia na aarayia, n'ûntû bwa kîao kîa Ngai, inkûbûûria bwînenkanîre kîrî Ngai bûrî igongwana bîri mwoyo. Mûtûûrîre wenu nwîgue ûrî mûtûûrîre ûmûtheru na ûkûmûkenia. Înu n'yo njîra ya kûmûtûmîkîra bûra kwagîrîte.
45012002	Bûtikaathingatîîre bûra bara barî ba nthîgûrû barûthaga. Îpaani Ngai kaanya abûgarûre abwe mathûgaanio mangî. Rîru i rîo bûkaûmba kûmenya bûra eendaga kûrûthwa, bûra bwega, bûra bûmûkenagia, na mûkarîre wa mwîtîgîri ûmûkûrû.
45012003	N'ûntû bwa kîewa kîa mwanya kîra Ngai ampete ndî mûtûmwa, ndîbwîra muntû atikeethûkie taka arî gîtûmi mûno nkûrûki ya bûra arî. Muntû neethûkagie bûra kwagîrîte kûringana na bûra wîtîgio bûra Ngai amwete bûgana.
45012004	Wata bûra mwîrî ûrî icuncî biingî na wakîra gîcuncî kîrî na ngûgî ya kîo,
45012005	i ta bu gûkari kîrî mwîrî wa Kîrîstû, ta uu kanica. Amwe na kwîgua tûrî baingî, twinthe tûrî ba mwîrî ûmwe na tûgwatithanîîtue muntû na ûra ûngî.
45012006	N'ûntû bwa ûtugi bwake, Ngai neete woora ûmwe wacietû kîewa kîa mwanya. Ûkaaya kwîgua kîewa kîra wetwe i kîa ûroria, ûbatîîrue ûgîtûmîra kûringana na bûra wetwe wîtîgio bûgana.
45012007	Ûkaaya kwîgua wetwe kîewa gîa gûtûmîkîra bara bangî, îrute kûrû ûtûmîkage. Na ûkaaya kwîgua wetwe kîewa gîa kûrutana bara bangî, îrute kûrû ûrutanage.
45012008	Ûkaaya kwîgua wetwe kîewa gîa gwîkîra bara bangî wîru, îrute kûrû wîkanagîre wîru. Na ûkaaya kwîgua wetwe kîewa gîa kweyana, eyanaga ûtagûtara. Ûkaaya kwîgua wetwe kîewa gîa ûtongoria, tongoria na wendi. Na ûkaaya kwîgua wetwe kîewa gîa kwîgagîîrua bara bangî kîao, kîonanagie ûrî na wîru.
45012009	Endagaani bara bangî, na beendageeni kwenda kwa mma. Menagaani ûntû bûûthûûku. Rûmagîîraani ûntû bwega.
45012010	Endanagaani ta antû ba mûciî ûmwe. Tîîyagaani bara bangî nkûrûki ya bûra bwîtîîyaga.
45012011	Bûtikaathire wîru. Rutagaani ngûgî na inya, rutagîraani Ngai ngûgî na nkoro yenu yonthe.
45012012	Kenagaani rîonthe n'ûntû bûrî na wîrîgîîro. Ûmagîîriani rîra bûrî thîînaani. Rombagaani rîonthe.
45012013	Rûmagiani antû ba Ngai bara barî na thîîna bira bûrî na bio. Gwatanagaani ûgeni.
45012014	Thaarimagaani bara babûthîînagia. Bathaarimageeni, bûtikaabarîrîke.
45012015	Kenagaani amwe na bara bagûkena. Rîragaani amwe na bara bakûrîra.
45012016	Tûûranagiani na ngwatanîro na bara bangî bacienu. Bûtigeekumagie, îgwatanagîraani na bara beenyiagia. Bûtikeethûkagie bûrî baûgî nkûrûki ya bûra bûrî.
45012017	Muntû akaaya gûkûrûthîra ûntû bûûthûûku, ûtikaamûrûthîre ûthûûku. Geragiani kûrûthaga bûra antû bonthe bakoonaga bûrî bwega.
45012018	Tûûranagiani na antû bonthe na ûkiri bûra kûûmbîkana.
45012019	Eendwa, bûtikaarîagie ûthûûku bûrî biû. Rekagîriani Ngai oonagie muntû ta ûyu mûthûûro wake, n'ûntû kwandîkîîtwe Maandîkooni Maatheru, " 'I niû nkaabûrîagîria bara babûrûthagîra mantû maathûûku,' ûgu i bu Mwathani augîîte."
45012020	Kwoogu bantû a kûrîithia, ta bûra Maandîko Maatheru maugîîte, "Weegua munthû waku narî na yûûra, mwe biakûrîa. Weegua narî na bûûta, mûkundie rûûyî. Ûkamûrûthîra ûgu nûkaamûûragithia nthoni n'ûntû bwa mantû mara akûrûthîrîte maathûûku."
45012021	Bûtikaareke ûthûûku bûbûkîria inya. Bûkîrieni inya na kûrûthaga mantû meega.
45013001	Muntû wonthe nabatîîrue aathîkîra thirikaarî, n'ûntû gûtirî mûnene aathana Ngai atamwete inya ya kwathana. I mûbango wa Ngai thirikaarî cionthe kwîgua irî oogo.
45013002	Na kwoogu ûra areganaga na thirikaarî eegagua akîregana na kîra Ngai abangîîte wîgua kîrî oogo. Na muntû ta ûyu nagaakaanûkua.
45013003	Anene batibatîîrue bakuthûkagwa i bara barûthaga mantû meega. Bara barûthaga mantû maathûûku i bo babakuthûkaga. Weegua wenda ûkara ûtakûbakuthûka, rûthaga mantû meega wone bagagûkumia.
45013004	Mûnene i mûruti ngûgî wa Ngai wa gûgûteethia. Ûkarûtha mantû maathûûku nûbatîîrue ûkuthûka n'ûntû arî na watho bwa gûgûkaanûkia. We i mûruti ngûgî wa Ngai wa gûkaanûkagia bara barûthaga mantû maathûûku.
45013005	Kwoogu nwa mwanka bwathîkagîre anene. Na t'ûntû bwa gûkuthûka babûkaanûkia bunka, îndî i kinya n'ûntû nkoro cienu nikûbwîra ûgu i bu kwagîrîte.
45013006	Na gîtûmi gîa kûrûngaga ûgooti, i kwîgua anene i Ngai barutagîra ngûgî n'ûntû bwa kwîgua gîku i kîo gîtûmîîte beegua barî oogo.
45013007	Eyanagaani kîra bûbatîîrue bweyana. Weegua n'ûgooti, îrûngagaani kîrî bara babatîîrue babuîrîgîîra. Kana weegua i gîtîîyo, tîîyagaani bara babatîîrue beerîgîîra gûtîîywa.
45013008	Îrandû rîra rîonka bûbatîîrue bwîgagua bûrî na rîo, n'îrandû rîa wendo. Bûkeendanaga bûkwingia watho bwa Ngai bunthe.
45013009	Maathana mara maugîîte, "Ûtikaathûngîîre," "Ûtikaûragane," "Ûtikaiye," "Ûtigaatuuyanîîre," "Ûtikeerirîîrie gîntû kîa muntû," na maathana mara mangî monthe makamatîîtwe i yathana rîrî rîmwe rîra rîkuuga, "Enda mûtûûri waku ta bûra wîbendeete."
45013010	Wendo bûtithûûkagia muntû ûra ûngî. Wendo ibwingagia bûra bunthe watho buugîîte.
45013011	Kwoogu rûthagaani ûgu n'ûntû bûkûmenya i kagiita karîkû gaka tûrî. I kagiita keenu ga gûûka torooni, n'ûntû îîndî kwonokua gwetû kûrî akubî nkûrûki ya rîra twetîgiirie rîa mbere.
45013012	Ûtugû bûrî akubî kûthira, kûrî akubî gûkea. Kwoogu tûtigeeni kûrûtha mantû ma mwindu, ga tûthûkieni mîrigo ya werû ya ndûa.
45013013	Tûtûûrageeni bûra tûbatîîrue tûtûûra tûrî antû ba mûthenya. Tûtiagîrîtwe tûthiyaga biathooni birî na mantû maathûûku, kana tûtuîka atogooni. Tûtibatîîrue tûrûtha wîyia bwa ûmaramari nwa bûrîkû, kana tûthetania, kana twîgagua antû bara bangî rûriitho.
45013014	Karagaani ta bûra Mwathani Yiesû Kîrîstû akari. Bûtikaathûgaanie kwingia mawîrirîîria meenu maathûûku ma mwîrî.
45014001	Bûtikaarege ngwatanîro na bara batarî na wîtîgio bûûriku. Bûtigaakararanîrie na bo bûra bathûgaanagia i bwega kana bûra bathûgaanagia ti bwega.
45014002	Kwa ngerekano, waûmba kwîgua kûrî na muntû eetîgîîtie ti mabîtia, nwa arîe irio bia mîthemba yonthe. Na waûmba kwîgua kûrî na muntû ûngî n'we atarî na wîtîgio bûûganu, ûra we atarîa irio bia nyama.
45014003	Ûra we gûtarî irio atarîa atibatîîrue ameneeria ûra atarîa irio bia mûthemba woora ûkeegua birî. Na ûra atarîa irio bia mûthemba woora ûkeegua birî atibatîîrue agiitîra îgamba ûra gûtarî irio we atarîa n'ûntû Ngai namwîtîgîrîte.
45014004	Ûrîthûgaania ûrî ûû wa kûgiitîra îgamba mûruti ngûgî wa itha? N'îgûrû rîa mûnene wake kûmenya weegua i mabîtia kana ti mabîtia. Na n'îgûrû rîa mûruti ngûgî kûrûtha bûra kwagîrîte n'ûntû Mwathani akamwaa inya ya kûmwotithia.
45014005	Ngerekano îngî n'ya muntû ûra we athûgaanagia atî, ntugû nna n'yo îrî gîtûmi nkûrûki ya ira ingî na ûngî n'we ûra athûkagia ntugû cionthe irî bûmwe. Kîrî woora ûmwe wa antû babu nabatîîrue eegua akîmenyaga gîtûmi gîake gîa kuuga ûgu.
45014006	Ûra athûgaanagia, ntugû nna n'yo îrî gîtûmi nkûrûki ya ira ingî arûthaga ûgu n'ûntû bwa gûtîîya Mwathani. Ûra arîyaga irio bia mûthemba woora ûkeegua birî, abirîyaga agîtîîya Mwathani n'ûntû namûcookagîria nkaatho n'ûntû bwa bio. Na ûra atarîyaga irio bia mûthemba mûna aregaga kûbirîa n'ûntû bwa gûtîîya Mwathani, na wana kinya we namûcookagîria nkaatho.
45014007	Gûtirî we wacietû atûîre n'ûntû bwa kûrûtha akî mantû wamara marî na gîtûmi kîrî we kana akuyaga n'ûntû bwa baita nna îra akwona arî we.
45014008	Rîra tûrî mwoyo, twîgagua tûrî mwoyo kîrî Mwathani, na twakua, tûkuyaga kîrî Mwathani. Nwîgue itûgaatûûra mwoyo kana itûgaakua, tûrî ba Mwathani.
45014009	Gîtûmi kîra gîatûmire Kîrîstû akua na ariûka, i kaingo eegua arî Mwathani wa bara bakuû na bara barî mwoyo.
45014010	Îîndî woû rî, i mbi n'ûntû ûkûgiitîra mwîtîgîri ûra ûngî îgamba kana ûkamûmeneeria? Ntugû nîengeerie gûkinya îra twinthe tûkaarûngama mbere ya Ngai tûgiitîrwe îgamba.
45014011	Kwandîkîîtwe Maandîkooni Maatheru, "Mwathani augîîte, 'Na mma wata bûra ntûîre mwoyo i mma muntû wonthe agaanturîria maru akûûyîîre auge ndî Ngai.' "
45014012	Kwoogu nwa mwanka woora ûmwe wacietû akeegua arî na bwa kwîra Ngai kuumania na mara monthe akeegua arûthîîte.
45014013	Na kwoogu tûtikaagiitagîre bara bangî îgamba. Na nwa mwanka tûkûrûkie tuuge tûtiirûtha ûntû bûûmba kwîgua bûrî kîrigîîria kîrî eetîgîri bara bangî kana bûûmba gûtûma bataratara wîtîgioni.
45014014	Ndeni ya Mwathani Yiesû imbîtîgîîtie n'ûmma gûtirî gîntû gîtaagîrîte kîrî kîo. Îndî muntû akathûgaania gîntû kîna gîtiagîrîte, kîrî we gîtiagîrîte.
45014015	Ûkaaya gûtûma eetîgîri bara bangî beeyia na irio bira ûrîyaga, woû ûtirî na wendo kîrî bara bangî kaîrî. Ûtikaareke irio bira ûrîyaga bithûûria muntû Kîrîstû aakuire n'ûntû bwake.
45014016	Ûtikaareke mantû mara ûrûthaga matûma antû bara bangî baaria mantû maathûûku îgûrû rîa bûra uugaga i bwega.
45014017	Ûneneeni bwa Ngai, irio na biakûnyua bitirî gîtûmi. Kîra kîrî gîtûmi i wagîru, ûkiri na gîkeno, bira Kîrundu Ûmûtheru atweyaga.
45014018	Ûgatûmîkîra Ngai na njîra ta înu ûkamûkenia, na bara bangî bakoona bûra ûkûrûtha n'ûntû bwega.
45014019	Kwoogu tûgeragieni na inya mûno bûra kûûmbîka tûrûthe mantû mara mareetaga ûkiri. Na tûrûthageeni ûntû bûra bûûmba wîkîra muntû ûra ûngî wîru.
45014020	Ûtikeenyangie ûntû bûra Ngai arûthîrîte ûra ûngî n'ûntû bwa irio! Irio bia mîthemba yonthe nwa birîwe. Îndî i mabîtia kûrîa irio bina weegua bigaatûma bara bangî bataratara wîtîgioni.
45014021	I kaaba ûtarîe nyama kana ûnyua ncoobi, kana ûrûtha ûntû bûûmba gûtûma mwîtîgîri ûra ûngî ataratara wîtîgioni.
45014022	Bûra wîtîgîîtie mantûûni mamu i bûkare bûrî witho bwaku na Ngai. Kîthaarimo i kîrî muntû ûra arûthaga bûra eetîgîîtie ti mabîtia. Atiigiitîrwa îgamba bûûthûuku.
45014023	Îndî ûkaaya kwîgua muntû arî na nkanja na irio bia mûthemba mûna, atibatîîrue abirîa. Akabirîa neegiitîra îgamba arî we, n'ûntû eetîgîîtie bitiagîrîte birîwa. Ûntû bunthe bûra muntû arûthaga atagwîtîgia n'ûntû bwagîru, i wîyia.
45015001	Tiû bara tûrî na wîtîgio bûûganu tûtibatîîrue tûmeneeria bara batarî na wîtîgio bûûganu. Tûtibatîîrue tûrûthaga wabûra bunka bûtûkenagia tûrî tiû.
45015002	Woora ûmwe wacietû abatîîrue ageragia gûkenia bara bangî na arûthaga mantû mara bakwona marî meega, mara makaabeekîra wîru.
45015003	Wana Kîrîstû ataarûthaga mantû mara maamûkenagia arî we. Maandîko Maatheru maugîîte, "Ûkîrumangwa wana niû ndumanganagîrua naawe."
45015004	Bunthe bûra bwandîkirwe wo karaaya Maandîkooni Maatheru bwandîkirwe bûtûrutana. Maandîko Maatheru i mo matweyaga wîrîgîîro kuumania na kûûmîîria na wîru bûra matwîkagîra.
45015005	Na Ngai ûra atweyaga kûûmîîria na agatwîkîra wîru aroobûteethia bûgatûûraga bûkîgwatanagîra, bûkîthingataga ngerekano ya Kîrîstû Yiesû,
45015006	kaingo bwîgua bûgwatithanîîtue amwe bûgîkumagia Ngai, Îthe wa Mwathani wetû Yiesû Kîrîstû.
45015007	Kwoogu gwatanagîraani ta bûra Kîrîstû agwatanîrîte naabi, bwonanie ibûgûtîîya Ngai.
45015008	Ga nkûbwîra, Kîrîstû aatuîkire mûruti ngûgî kîrî Ayaundi kwonania Ngai i mwîtîgua mawîraneeni mara eere biûyûûyû biao.
45015009	Na kaîrî, i kaingo bara batarî Ayaundi bakumia Ngai n'ûntû bwa kwîguîgwa kîao, wata bûra kwandîkîîtwe, "Na n'ûntû bwa ûgu, ngagûkaatha mbere ya bara batarî Ayaundi, nkainaga ngîkumagia riîtwa rîaku."
45015010	Na kaîrî Maandîko Maatheru maugîîte, "Biû bûtarî Ayaundi, kenaani amwe na antû ba Ngai!"
45015011	Na kaîrî mauga, "Kumiani Mwathani, bwinthe biû bûtarî Ayaundi, antû bonthe ibamûkumie!"
45015012	Na kîroria Isaaya n'we augîîte, "Ûmwe wa kuuma kîrî rûrîîyo rwa Njesii akaaya. Akaaya kwatha bara batarî Ayaundi, n'we bakeerîgîîra."
45015013	Ngai ûra eeyanaga wîrîgîîro arootûma bûkenaga mûno na arootûma bwîgagua bûrî na ûkiri n'ûntû bwa kûmwîtîgia. Rîru i rîo ûkeegua bûrî na wîrîgîîro bwingî mûno kwa inya ya Kîrundu Ûmûtheru.
45015014	Aruayia na aarayia, ndî na mma bûrî antû beega mûno, ibwiyî bûra bunthe bûbatîîrue bwîgua bûkîmenyaga, na ibûkûûmba kwîrutana.
45015015	Îndî mbwandîkîrîte îgûrû rîa mantû mara nkwenda kûbûririkania ntakûmaka. Na ndûthîîte ûgu n'ûntû bwa bûra Ngai ampete ngûgî îno ya mwanya mûno
45015016	ya kwîgua ndî mûruti ngûgî wa Yiesû Kîrîstû kîrî bara batarî Ayaundi. Ndutaga ngûgî ta ya mûthînjîri wa Ngai. Mbarutanaga ntheto îmbega ya Ngai, kaingo beegua barî ta kîgongwana kîthereetue i Kîrundu Ûmûtheru, kîra Ngai aûmba gwîtîgîîria.
45015017	Kwoogu ndî na gîkeno ndeni ya Kîrîstû Yiesû n'ûntû bwa ngûgî îra ndutagîra Ngai.
45015018	Ntirî na ûcamba bwa kuuga ûntû bûngî tatiga bûra Kîrîstû arûthîîte naani, aatûma bara batarî Ayaundi batua kwathîkîra Ngai. Kîrîstû arûthîîte ûgu na mîgambo yakwa, mantû mara ndûthîîte,
45015019	na inya ya biama na ya magegania, na inya ya Kîrundu wa Ngai. Na kwoogu aambotithia ndatûmîîria ntheto yake îmbega kwanjîîria Njerusaremu mwanka Irerikumu.
45015020	Mworooto wakwa rîonthe wîgagua ûrî gûtûmîîria ntheto îmbega gûntû kûra antû bateegua Kîrîstû akîgwetwa. Ndûthaga ûgu kaingo ntaakîîra mûcingiini wa muntû ûngî.
45015021	Na wata bûra kwandîkîîtwe Maandîkooni Maatheru, "Bara batoona wa kûbamenyithia mantû maake bagaatua kwona, bara bateegua akîgwetwa bagaaciûkîrwa."
45015022	Gîku i kîo kîragirîîtie mbona kaanya ga kûûya kwenu.
45015023	Îndî îîndî ntirî na ngûgî ya kûruta naaga kaîrî iteere bibi. Na kwoogu inkwîrîgîîra nkaayîîra naagu kwenu mbwone nthiîte bwa Spania, n'ûntû ndî na mîanka îmingî wankîîgagua nkîenda kûbûriûngîra. Nyuma ya gûkeneera kwîgua tûrî amwe naabi wakagiita kagana ûna, rîru nwa bûmbumagarie nkathi bwa Spania.
45015025	Îndî mbere, inkwamba nthi Njerusaremu mbirîre antû ba Ngai ba noogo kîewa.
45015026	Eetîgîri ba Macendonia na ba Akaaya ibaarî na wendo bwa kwaa antû ba Ngai ba noogo bara nkîa kîewa gîa kûbateethia.
45015027	Ibagûkeneera kûbateethia, na ûgu i bu babatîîrue barûtha. Na n'ûntû bara batarî Ayaundi wana bo barî na kîthaarimo gîa gîîkîrundu bûmwe na Ayaundi, ibabatîîrue kinya bo bateethania na into bira bathaarimîîtwe na bio.
45015028	Rîra nkoona nkûthiria ngûgî înu, na ntige nkwona bakûgwata mbia irî cionthe ira bootheretwe, rîru i rîo nkaayîîra naagu kwenu nkîbwona nthiîte bwa Spania.
45015029	Na ndî na mma rîra nkaaya nkabûreetera kîthaarimo kîûyûri, kîra ntheto îmbega ya Kîrîstû îreetaga.
45015030	Aruayia na aarayia, n'ûntû bwa Mwathani wetû Yiesû Kîrîstû na n'ûntû bwa wendo bûra Kîrundu atweyaga, inkûbûkinyîîria bûngwatie kûromba na inya mûno.
45015031	Ndombagîraani ntikaûre na bara bataathîkagîra Kîrîstû Njundea. Na rombagaani bara barî ba Ngai noogo beetîgîîrie kûthûkia kîewa kîra mbairîrîte,
45015032	kaingo nkîîya, weegua i kwenda kwa Ngai, mbûya nkeneete twîgue tûrî na kagiita keega ga gwîkanîra wîru.
45015033	Ngai ûra atweyaga ûkiri arookaraga naabi bwinthe. Aameni.
45016001	Ndeenda bwîtîgia Poebe, mwarayia ndeni ya wîtîgio, mûteetheeria wa ngûgî ya Ngai kanicaani ya Kenkiria.
45016002	Ndeenda bûmûthûkia ta bûra bara barî ba Mwathani babatîîrue bathûkanagia. Na ndeenda bûmûteethagia na kîonthe kîra akeegagua arî na thîîna na kîo, n'ûntû wana we nateetheetie antû baingî. Wana niû ningwa aranteethia.
45016003	Nkeetheriani Pirisiira na Akuira. Barutagîra Kîrîstû Yiesû ngûgî ta bûra mmûrutagîra.
45016004	Bareethûngîria ûgwatiini bwa gîkuû n'ûntû bwakwa. Na ti niû ninka ncookagia nkaatho n'ûntû bwao. Wana kinya makanica monthe ma bara batarî Ayaundi i bacookagia nkaatho n'ûntû bwao.
45016005	Nkeetheriani eetîgîri bara barîîkanaga kwao. Nkeetheriani mwendwa Epinitas. N'we aarî muntû wa mbere nthîgûrû ya Îcia gwîtîgia Kîrîstû.
45016006	Nkeetheriani Maria. Nabûrutîrîte ngûgî mûno.
45016007	Na nkeetheriani Andoronikas na Njunia. N'Ayaundi ta niû, na itwarî na bo nceera rîra ndathaîkîîtwe. Baatuîkire athingati ba Kîrîstû mbere yakwa na atûmwa bara bangî ibabatîîyîîte.
45016008	Nkeetheriani kinya Ampiriatas, mwendwa ndeni ya Mwathani.
45016009	Nkeetheriani Ubanas. Tûrutagîra Kîrîstû n'we ngûgî. Na nkeetheriani mwendwa Stakus.
45016010	Nkeetheriani Apeeres. Noonanîîtie wendo bwake kîrî Kîrîstû i bwa mma. Na nkeetheriani antû ba mûciî wa Aristoburus.
45016011	Nkeetheriani Erondia. I Mûyaundi ta niû. Na nkeetheriani antû ba mûciî wa Nakisas, bara barî eetîgîri.
45016012	Nkeetheriani aruti ngûgî ba Mwathani--Tiribena na Tiribosa. Na nkeetheriani Pasis, immwendeete mûno. Narutîrîte Mwathani ngûgî mûno.
45016013	Nkeetheriani Rubas. Aathuurirwe i Mwathani. Na bûnkeetherie gina. Mmûthûkagia taka arî taata na niû.
45016014	Nkeetheriani Asinkiritas, Biregoni, Amis, Patirobas, Amas, na aruayia bara bangî barî na bo.
45016015	Na nkeetheriani Birorogas, Njuria, Nerias barî na mwaragina, Orimpia, na antû ba Ngai bara bangî bonthe bara barî na bo.
45016016	Keethanagiani na wendo ta eetîgîri. Makanica ma Kîrîstû monthe makûbûkeethia.
45016017	Aruayia na aarayia, ndîbwîra nkîbûkinyagîîria atî, bwîmenyeere kîrî bara batûmaga antû baathûkana na bagatûma wîtîgio bwao bûgîa thîîna kuumania na ûrutani bûra barutanaga, bûra bûtagwatanagîra na bûra bwarutanirwe. Bûtikaathengeere antû ta babu.
45016018	Antû bara barûthaga mantû ta mamu ti Kîrîstû Mwathani wetû beegagua bagîtûmîkîra. I mawîrirîîria ma nda ciao beegagua bagîcûa kwingia. Batûmagîra mîgambo îmîega na îrî mûrîo kweneeria bara batamenyaga kana n'ûthûûku babeeraga.
45016019	Gûtirî we ataiyî biû ibwathîkagîra Mwathani. Na gîku i kîo bûnkenagia na kîo. Ndîenda bwîgua bûrî na ûûme bwa mantû mara meega, gûtarî ûntû bûûthûûku bûkûmenya.
45016020	Ngai ûra atweyaga ûkiri eengeerie gûcinda Saitaani, bûmîcinde. Ûtugi bwa Mwathani wetû Yiesû Kîrîstû bûrookaraga naabi. Aameni.
45016021	Bûgûkeethua i Timotheo ûra tûrutaga n'we ngûgî. Na kaîrî bûgûkeethia i Rukias, Njasoni, na Sospita, Ayaundi ta niû.
45016022	Na wana niû Teritias, nkûbûkeethia ndeni ya Mwathani. I niû mbaandîkîrîte Paûrû baarûa îno.
45016023	Bûgûkeethua i Gayas ûra nkaraga gwake. Twinthe tûrî kanica tûrîîkanaga gwake. Na bûgûkeethua i mwaigi wa kîgîîna gîa taûni, ta we Erastas. Na bûgûkeethua i mûruayia Kuaritas. [
45016024	Ûtugi bwa Mwathani wetû Yiesû kîrîstû bûrookaraga naabi bwinthe. Aameni.]
45016025	Tûkumagieni Ngai. Ngai arî na inya ya gûtûma bûrika wîtîgioni kwa inya ya ntheto îmbega. N'yo ntûmwa îra yugîîte mantû ma Yiesû Kîrîstû, îra yatûîre yithîîtwe îrî kîriga kwa îgiita rîîraaya mûno.
45016026	Îndî îîndî itûgwûrîrîtwe yo gûkûrûkîîra kîrî maandîko ma iroria. Na Ngai ûra atûûraga tene na tene augîîte îmenyithanue kîrî mîgongo yonthe, kaingo antû beetîgia Kîrîstû na bamwathîkîra.
45016027	Gûkûrûkîîra kîrî Yiesû Kîrîstû, Ngai arookumua tene na tene. Gûtirî ûngî mûûgî ta we! Aameni.
46001001	I niû Paûrû nkûbwandîkîra tûrî na mûruayia wetû Sosithenes. Ndeetirwe ntuîka mûtûmwa kûringana na wendi bwa Ngai.
46001002	Tûrîbwandîkîra biû eetîgîri ba kanica ya Ngai ya Korintho, biû bûtuîkithîîtue antû baatheru ndeni ya Kîrîstû Yiesû. Bwîtîîtwe bûtuîka antû ba Ngai amwe na bonthe bara gûntû kunthe beetîgîrîte Yiesû Kîrîstû aatuîka Mwathani wao. N'we Mwathani wao na wetû.
46001003	Ngai Baaba wetû na Mwathani Yiesû Kîrîstû baroobwaa ûtugi na ûkiri.
46001004	Incookagîria Ngai nkaatho rîonthe n'ûntû bwenu, n'ûntû bwa ûtugi bûra aabûtugire na bu ndeni ya Kîrîstû Yiesû.
46001005	Kwîgua bûrî ndeni ya Kîrîstû îgûtûmîîte bûtongua na njîra inyingî. Bûtongeetue na rwaria na ûmenyo.
46001006	Ûgu i ta kwonania ntûmîîri yetû îra tûbûtûmagîîria îgûrû rîa Kîrîstû n'ya mma.
46001007	Kwoogu gûtirî kîthaarimo bûkwaga îîndî kuuma kîrî Ngai wabweteereete kûûya kwa Mwathani wetû Yiesû Kîrîstû.
46001008	Ngai agaatûma bûkaraga bûrikîîte mwanka ntugû ya mûthia, kaingo bwîgua bûrî na riîtwa rîega rîra Mwathani wetû Yiesû Kîrîstû akaaya kaîrî.
46001009	We i mwîtîgua ûra aabwîtire bwîgua bûrî na ngwatanîro na Mwana wake, Yiesû Kîrîstû Mwathani wetû.
46001010	Aruayia na aarayia, kwa riîtwa rîa Mwathani wetû Yiesû Kîrîstû ndîbwîra bûgwatanagîre bwinthe bûtakwathûkana. Karagaani bûrî gîntû kîmwe, bûrî na meeciiria mamwe na mworooto ûmwe.
46001011	Aruayia na aarayia, imbîîrîîtwe n'antû ba Kiroe atî bûrîkara bûkîthetanagia.
46001012	Bûra nkuuga n'atî bamwe beenu baugaga, "Tiû tûrî ba Paûrû," bangî bakauga, "Tiû tûrî ba Apooras," bangî na bo bakauga, "Tiû tûrî ba Kebas," na bangî bakauga, "Tiû tûrî ba Kîrîstû."
46001013	Kîrîstû aûmba kûgaanua? I Paûrû aambirwe mûtharabaani n'ûntû bwenu? Kana ka bwabaatithiirue riîtwaani rîa Paûrû?
46001014	Ingûcookeria Ngai nkaatho n'ûntû bwa kwîgua gûtirî we wacienu ndabaatithia, tatiga Kîrîspas na Gayas.
46001015	Kwoogu gûtirî we aûmba kuuga aabaatithiirue riîtwaani rîakwa.
46001016	Kaîrî indabaatithiirie Stebanas na antû baake, na nkîthûgaania gûtirî ûngî ndabaatithia tatiga babu bonka.
46001017	Kîrîstû ataantûma mbaatithanagia, îndî i ntûmîîria ntheto îmbega, na ti na mîgambo ya ûûme bwa kîîmuntû mûtharaba wa Kîrîstû ûûya kwaga inya.
46001018	Bara baûrîîte boonaga ntûmîîri ya gîkuû gîa Kîrîstû mûtharabaani îrî waa. Îndî tiû bara twonokeetue twonaga n'inya ya Ngai.
46001019	Maandîkooni Maatheru kwandîkîîtwe, "Nkeenyangia ûûme bwa bara baûme, ngaatuîkithia gûciûka kwa bara bathoomu kwa mana."
46001020	Ûra îîndî mûûme n'ûû? Ûra îîndî mûthoomu n'ûû? Ûra îîndî aiyî ûgambi nthîgûrû îno n'ûû? Anga Ngai ationanîîtie ûûme bwa kîînthîgûrû i waa?
46001021	Ngai aatûmîîre ûûme bwake gwatuîka antû ba nthîgûrû batiûmba kûmûmenya batûmîrîte ûûme bwao. Aabangire akoonokagia bara bageetîgagia baatûmîîrua ûntû bûra bara barî ba nthîgûrû boonaga bûrî waa.
46001022	Ayaundi beendaga kwona biama kaingo beetîgia. Angiriki na bo bacûaga ûûme.
46001023	Îndî tiû tûtûmagîîria Kîrîstû ûra aambirwe mûtharabaani, ntûmîîri îra Ayaundi bateendaga kwîgua, îra Angiriki baugaga i waa.
46001024	Kîrî bara Ngai eetîîte, nwîgue n'Ayaundi kana i bara batarî Ayaundi, Kîrîstû n'we inya na ûûme bwa Ngai.
46001025	Bûra antû boonaga bûrî waa bwa Ngai, i bûkûrûkîîte ûûme bwa antû. Na bûra antû boonaga taka bûrema Ngai i bûkûrûkîîte bûra antû baûmba kûrûtha.
46001026	Aruayia na aarayia, ririkanagaani bûra bwakari rîra Ngai aabwîtire. Ti baingî beenu bwarî baûme bûkîonwa n'antû ba nthîgûrû. Na ti baingî bwarî bûkiûmba kûrûtha ûntû bûkwonekana n'antû na ti baaibgî bwarî ba gîtûmi.
46001027	Ngai aathuurire bara antû ba nthîgûrû boonaga ta biaa kaingo bara baûme baconoka. Ngai aathuurire bara bataûmba kûrûtha ûntû kaingo bara baûmba kûrûtha ûntû baconoka.
46001028	Ngai aathuurire bara batarî gîtûmi na bamenagîîrua gûkû nthîgûrû, bara boonagwa barî ba mana, kaingo atuîkithia bara antû ba nthîgûrû boonaga barî ba gîtûmi ba mana.
46001029	Kwoogu gûtirî we eekumîria Ngai.
46001030	I Ngai aatûmire bwîgua bûrî ndeni ya Kîrîstû. N'we aatuîkithiirie Kîrîstû ûûme bwetû, ta bu wagîru, ûtheru bwa nkoro na ûkûûri kuuma meeyiani.
46001031	Kwoogu, wata bûra kwandîkîîtwe Maandîkooni Maatheru, "Ûra eekumagia neekumie na ûntû bûra Mwathani arûthîîte."
46002001	Rîra ndaayire kwenu, aruayia na aarayia, ntaatûmîra mîgambo îmînene kana kîthoomo kîa îgûrû tûbwîra ûkûûyî bwa Ngai.
46002002	Ndoonire rîra ndî amwe naabi mbwîre mantû ma Yiesû ûra aambirwe mûtharabaani monka, gûtarî ûntû bûngî.
46002003	Kwoogu rîra ndaayire kwenu ntaarî na inya na indainainaga n'ûguaya.
46002004	Ntaabûtûmîîria ntheto îmbega na mîgambo ya ûûme bwa kîîmuntû, mbûkuuyia n'yo. Ntûmîîri yakwa nîonanagia nîarî na inya ya Kîrundu wa Ngai.
46002005	N'ûntû bwa ûgu wîtîgio bwenu ti bwa ûûme bwa kîîmuntû, i bwa kuumania na inya ya Ngai.
46002006	Tûtûmagîra ûûme kwaria na bara barî baagima wîtîgioni. Îndî ûûme bûbû ti bwa kîînthîgûrû kana bwa kuuma kîrî anene ba nthîgûrû îno bara batagîkarakaranga.
46002007	Ûûme bûra twaragia bûkoneetie kîriga kîra Ngai atwoneetie. Mbere ya nthîgûrû yûmbwa Ngai naabangîîte na ûûme wabûbu gûtûreeta mwagooni, îndî abwitha mwanka îîndî.
46002008	Gûtirî we wa anene ba nthîgûrû îno aaciûkîrwa amenya ûûme bûbû. Ûkaaya kwîgua baaciûkîîrwe batikîamba Mwathani ûra arî mwago mûtharabaani.
46002009	Îndî na rîo wata bûra kwandîkirwe Maandîkooni Maatheru, "Gûtirî muntû oona, gûtirî muntû eegua, na gûtirî muntû aaromenya kîra Ngai aathuuranîrîte bara bamwendeete."
46002010	Îndî tiû natûgwûrîrîte na Kîrundu wake mantû mamu. Kîrundu nwa amenye mantû monthe wana kinya mantû ma ndeni mûno ma Ngai.
46002011	Wata bûra kîrundu kîa woora muntû kîmwiyî bûra bunthe akari, i ta bu Kîrundu wa Ngai aiyî mantû monthe ma Ngai.
46002012	Tiû Kîrundu ûra twetwe ti kîrundu gîa kîînthîgûrû, i Kîrundu kuuma kîrî Ngai kaingo tûûmba kûmenya bûra Ngai atûtugîîte bûgana.
46002013	Na tûtiaragia mantû mara twaragia na mîgambo îra twarutanirwe na ûûme bwa kîîmuntû. Tûtûmagîra mîgambo îra twarutanirwe na ûûme i Kîrundu wa Ngai. Tûtaûraga mantû ma gîîkîrundu ma ntheto îmbega na mîgambo ya gîîkîrundu.
46002014	Muntû wa kîînthîgûrû atiûmba kûgwata mantû ma Kîrundu wa Ngai. Kîrî we oonaga marî waa. Aticiûkîrwa amenya bûra makuuga n'ûntû mathûkagua i ma mma i Kîrundu.
46002015	Muntû wa gîîkîrundu nwa amenye ûmma bwa ûntû bunthe, îndî we gûtirî muntû aûmba kûmûgiitîra îgamba.
46002016	Maandîko Maatheru maugîîte, "N'ûû aaromenya mathûgaania ma Mwathani? N'ûû aûmba kûmûrutana ûntû?" Îndî tiû itwiyî bûra mathûgaania ma Kîrîstû makari.
46003001	Aruayia na aarayia, ntaaria naabi ta antû ba gîîkîrundu. Ndaariire naabi bûrî bara batongoragîîrua kûrûtha mantû i mawîrirîîria ma kîîmwîrî, bûrî ta tûgenke mantûûni ma gîîkîrîstû.
46003002	Ûrutani bûra ndabûrutanire bwarî ta îria ti ta irio biongwa, n'ûntû bûtikîûmba kûrîa irio. Wana îîndî bûtiûmbana na bio
46003003	n'ûntû bûtongoragua kûrûtha mantû i mawîrirîîria ma kîîmwîrî. Bûkaraga bûkîîganagua rûriitho, bûkîthetanagia na kwathûkana gatîgatî keenu. Gûku ti kwonania bûtirî ba gîîkîrundu na bûrûthaga mantû ma kîîmuntû?
46003004	Rîra muntû augaga, "Niû ndî wa Paûrû," na ûngî akauga, "Niû ndî wa Apooras," ti ta kwonania bûrî bûmwe na antû ba kîînthîgûrû?
46003005	Paûrû îîndî n'ûû? Kana Apooras? Tiû n'aruti ngûgî ba Ngai tu, bara twabûteetheerie bweetîgia. Wakîra ûmwe wacietû aarutire ngûgî îra Ngai amwete aruta.
46003006	Niû i kwanda ndaandire mbeû, Apooras amîîtûûrîria rûûyî. Îndî i Ngai aatûmire mbeû înu îkûra.
46003007	Kwoogu ûra aandaga mbeû na ûra amîîtûûragîria rûûyî batiganaanua na Ngai ûra atûmaga mbeû cionthe ikûra.
46003008	Gîtûmi kîa ûra aandaga mbeû na ûra amîîtûûragîria rûûyî i kîmwe, na woora ûmwe waciao akeewa kîewa gîake i Ngai n'ûntû bwa ngûgî yake.
46003009	Mworooto wetû n'ûmwe ngûgîîni ya Ngai, na biû naabi bûrî mûnda wa Ngai kana mwako wake.
46003010	Ndatûmîîre kîewa kîa mwanya kîra Ngai ampete ndaaka mûcingi wa nyomba ta mwaki arî wara, rîru ûngî n'we aaya aakîîra kuuma agu. Îndî nwa mwanka woora mwaki amenyeere bûra agwakanga nyomba îno.
46003011	Gûtirî we aûmba kwanjîîria mûcingi ûngî tatiga ûra wanjîîrue, ta uu Yiesû Kîrîstû.
46003012	Muntû nwa aake kuuma mûcingiini ûyû na thaabu, fetha, maiga ma goro mûno, mbaaû, nyaki, kana na mîboa.
46003013	Ntugû ya mûthia ûkeegua kûrî na kagiita ga kûgeria ngûgî ya woora muntû yonekane bûra îkari. Ngûgî ya woora muntû îgaakûrûkîîrua mwankiini, kaingo yonekana bûra îbuîte bûgana.
46003014	Weegua kîra muntû aakire gîkaûmîîria mwanki akeewa kîewa.
46003015	Îndî weegua kîra muntû aakire igîkaabea i mwanki, ûyu n'uu mûthia wa kîo. Mwaki arî we akoonokua, îndî i taka akoonoka kuuma mwankiini.
46003016	Ka bûtaiyî biû i nyomba ya Ngai na Kîrundu wake atûîre ndeni yenu?
46003017	Muntû akaaya kwînyangia nyomba ya Ngai, Ngai nakaamwînyangia n'ûntû nyomba ya Ngai n'întheru, na i biû yo.
46003018	Bûtikeebenie. Ûkaaya kwîgua kûrî we akûthûgaania n'ûmûûme mantûûni ma nthîgûrû îno, abatîîrue atuîka kîaa kaingo agîa ûûme bwa mma.
46003019	Ûûme bwa mantû ma nthîgûrû i waa kîrî Ngai, wata bûra kwandîkîîtwe Maandîkooni Maatheru atî, "Agwataga bara baûme na ûûme bwao bongwa."
46003020	Na kaîrî kwandîkwa, "Ngai naiyî bûra bara baûme bathûgaanagia. Naiyî mathûgaanio maao i ma ûtheri."
46003021	Kwoogu gûtirî muntû abatîîrue eekumia na antû. Kîra gîntû i kîenu n'ûntû bwa Kîrîstû,
46003022	nwîgue i Paûrû, Apooras, kana Kebas. Naka na kinya nthîgûrû, ûûmbani mwoyooni ûyû na gîkuûni, bira birî oogo îgiitaani rîrî kana rîra rîkaaya, bionthe i bienu.
46003023	Biû naabi bûrî ba Kîrîstû, na Kîrîstû n'we n'wa Ngai.
46004001	Kwoogu antû babatîîrue batwonaga tûrî aruti ngûgî ba Kîrîstû bara twetwe ngûgî ya kûrutana iriga bia Ngai.
46004002	Kîra kîendekanaga kîrî aruti ngûgî i gûtuîka eetîgua kîrî mûnene wao.
46004003	Aakwa niû, ntikûmaka nwîgue i bûkangambithia kana inkairwa kootiini cienu. Wana ndî niû ningwa ntiîgiitîra îgamba.
46004004	Ntikwîgua nkoro yakwa îkîngambithia, îndî bûbu bûtiûmba kûmbagîrithia. Ûra aiyî bûra îgamba rîakwa rîkari i Ngai.
46004005	Kwoogu menya kûgîta muntû agiitîra ûra ûngî îgamba mbere ya Mwathani acooka. Mwathani akaathararia werû bûmûrîke mara monthe marûthagîrwa mwinduuni, oonanie mantû ma nkoro cia antû. Rîru Ngai ape muntû kîra kîmwagîrîte.
46004006	Aruayia na aarayia, ntûmîrîte ngerekano yakwa na Apooras kaingo kuumania naati bûmenya kuuga, "Menya bûra bwandîkîîtwe bunka," i ta kuuga ata. Bûkarûtha ûgu bûtikumia muntû ûmwe nkûrûki ya ûra ûngî.
46004007	Mûkûûraani waku na bara bangî i mbi? I mbi ûrî îtarî ya kwewa? Na weegua nwetwe rî, aabu gîtûmi gîaku gîa gwîkumia taka ûtarî mwe i kîbi?
46004008	We! Mwanka agu gûtirî kîo gîa gîîkîrundu bûtarî! Bûrî itonga! Naka bûrî anene îndî tûtirî bo tiû! Îndî wabu ûkeegua bûrî anene wana tiû twîgua tûrî anene amwe naabi.
46004009	Ndîona tiû tûrî atûmwa taka Ngai atûmîîte tûrega kwewa gîtîîyo nwa aniini. Tûkari ta antû batûîre kûûragwa. Twonagwa ta mûceetho gûntû kunthe, kîrî antû na kîrî araîka.
46004010	Tiû tûrî biaa n'ûntû bwa Kîrîstû, îndî biû bûrî baûme ndeni yake. Tiû gûtirî bu tûkûûmba, îndî biû gûtirî bu bûtaûmba. Biû ibûtîîyagwa, îndî tiû tûtitîîyagwa.
46004011	Wana ndarîkaani îno tûrî tûtirî na biakûrîa, rûûyî, kana nguo cia gwîkîra. Magiita maingî itûturagwa na tûtirî mîciî.
46004012	Tûrutaga ngûgî na inya na njara cietû twingwa. Antû batwîra mantû mataagîrîte, tiû tûûragia Ngai abathaarime. Batûreetera thîîna, itûûmagîîria.
46004013	Rîra twarumwa tûcookagia na mîgambo ya ûbooreru. Mwanka agu tûkinyîîtie îîndî tûkari ta rûko rwa nthîgûrû, rûra antû bateeyaga.
46004014	Ntikûbwandîkîra mantû mama mbwîkîrithia nthoni. Ndîbwandîkîra mbûkaania kûrî oogo ta aana baakwa bara mbendeete mûno.
46004015	N'ûntû wana ûkeegua i bûrî na aarimû ngiri îkûmi ndeni ya Kîrîstû, bûtirî na baabaagu ba gîîkîrundu baingî. Ndatuîkire abaagu ndeni ya Kîrîstû Yiesû rîra ndabûtûmîîrie ntheto yake îmbega.
46004016	Kwoogu ndîbwîra ngîkinyagîîria atî, bûthingate ngerekano yakwa.
46004017	Gîku i kîo gîgûtûma ntûma kîrî biû mwana wakwa ûra mbendeete mûno na mwîtîgua ndeni ya Mwathani, ta we Timotheo. Akabûririkania bûra mûkarîre wakwa ûkari ndeni ya Kîrîstû, ta bûra ncurutanaga makanicaani monthe gûntû kunthe.
46004018	Bamwe beenu ibaûyûrîîtwe i wîkumia n'ûntû bûrîthûgaania ntiiya naagu.
46004019	Îndî nkaaya naagu nyuma ya kagiita gatarî karaaya, weegua i kwenda kwa Mwathani. Rîru i rîo nkaamenya inya îra eekumia babu barî n'yo, tatiga mîgambo îra baaragia.
46004020	Ûnene bwa Ngai ti bwa kûgwetagwa akî. Bûrî inya.
46004021	I bûrîkû bwenda kûthuura? Bwenda ndaaya naagu mbûye na kîbooko gîa kûbwaa îkaanûkia na kîo, kana bwenda ndaaya mbwonie wendo na ûbooreru?
46005001	Igûkwîrîkana kûrî we wacienu arutîîte ngûgî ya ûmaramari. Na bu bûkîaa n'ûmaramari bûtarûthagwa kinya i bara bateetîgîîtie Ngai. Kûrîîrîkana kûrî we aamaamaga na mwekûrû wa îthe,
46005002	na amwe na ûgu ibûgwîkumîria ûgu mûno! Bwabatîîrue bûgwatwa i kîeba na muntû ûyu bûmûruta ngwatanîrooni yenu.
46005003	Wana weegua bûtikûmbona amwe naabi, nkoro yakwa îrî amwe naabi. Na mwanka agu ingiitîîte îgamba rîa muntû ûyu aarûthire wîyia bûbu taka ndarî oogo.
46005004	Rîra bûkeethîrana amwe riîtwaani rîa Mwathani wetû Yiesû Kîrîstû, wana niû nkoro yakwa îrî amwe naabi. Kwa riîtwa rîa Mwathani wetû Yiesû Kîrîstû,
46005005	nwa mwanka bûnenkanîre muntû ûyu kîrî Saitaani. Bwarûtha ûgu, mawîrirîîria ma mwîrî wake mara mathûûku makeenyangua, îndî nkoro yake îkoonokua ntugû îra Mwathani agaacooka.
46005006	Gwîkumia kwenu ti kwega. Ibwiyî njuno îra yugaga, "Kandawa kaniini ga kwimbithia mîgaate nwa gatûme mûtu ûra mûkande wimba unthe."
46005007	Wîyia bûkari ta ndawa ya kwimbithia mîgaate. Îtherieni kuumania na ndawa ya kwimbithia mîgaate bûtuîke mûtu ûngî ûmûkande, ûtarî mwîkîre ndawa. Yiesû aambirwe n'ûntû bwetû arî ta kagondu kara kaûragagwa îgiita rîa kîatho gîa Pasaka.
46005008	Kwoogu ga tûkeneere kîatho tûrîe mîgaate îngî îtarî îra mîîkîre ndawa, mîgaate ya ûkembu na ûmma. Tûtikaarîe mîgaate îra yarî mîîkîre ndawa, mîgaate ya mantû mataagîrîte na ûthûûku.
46005009	Rîra rîngî nkûbwandîkîra, ndabwîrire bûtigaatume ûnyanya na bara barûthaga wîyia bwa ûmaramari.
46005010	Îndî nkiuga ûgu ntaaragîîria antû ba nthîgûrû n'ûntû barutaga ngûgî cia ûmaramari, n'eerirîîria, n'atunyani, na barombaga ngai cia ûrongo. Ûtibakuthûka nwanga ûkauma nthîgûrû îno cwe.
46005011	Bûra ndeendaga kûbwîra n'atî, bûtigaatume ûnyanya na muntû woora arauga i mwîtîgîri na akîrutaga ngûgî cia ûmaramari, kana arî mwîrirîîria, kana aroombaga ngai cia ûrongo, kana atuuyagîîra antû, kana mûtogooni, kana arî mûtunyani. Wana kûrîyanîra bûtikaarîyanîreeni na antû ta babu.
46005012	Ntibatîîrue ngiitîra îgamba antû batarî ba kanica, i Ngai akaagiita rîao. Giitagaani îgamba rîa eeyia ba kanica. Wata bûra Maandîko Maatheru maugaga, "Îngatiani muntû ûra mûthûûku aume kîrî biû."
46006001	Rîra ûmwe wacienu arî na ntheto na mwîtîgîri ûra ûngî bwiranaga kîrî agambithania batarî eetîgîri i kî, bantû a bwirîra ntheto inu antû ba Ngai baithikîîria bagiita îgamba?
46006002	Ka bûtaiyî ntugû îmwe antû ba Ngai bakaagiitîra antû ba nthîgûrû îgamba? Na ûkaaya kwîgua antû ba nthîgûrû yonthe bakaagiitîrwa îgamba i biû rî, n'ata bûtaûmba kûgiita tûgamba tûûkai?
46006003	Ibwiyî îgiita rîgaakinya tûgiitîre araîka îgamba. Kwoogu na mma nwa tûgiite magamba ma mantû ma ûtûûro bûbû.
46006004	I kî n'ûntû rîra bûrî na magamba makoneetie ûtûûro bûbû bwiragîra mo bara batarî watho bwa gîîkanica?
46006005	Rîru n'îgi kîrî biû! Kagûtarî we kanicaani arî na ûûme bwa kûgana ûntû aûmba kûgiita îgamba rîa mwîtîgîri na ûra ûngî?
46006006	Kûrîtuîkîka mwîtîgîri arîthitanga ûra ûngî kootiini kîrî antû batarî eetîgîri!
46006007	Rîra bamwe beenu bûkûthitanga bara bangî kootiini i bûgwîteera nkuma. Ti kaaba bûgakara bûbîtîrîtue woogu rîmwe? Kana bûgakara bweneetue woogu weegua i bweneetue rîmwe?
46006008	Îndî na rîo, bamwe beenu naabi i biû bûkûbîtîria bara bangî kana bûkabeenia, na n'aruanyûkwe na aaranyûkwe bûrî eetîgîri.
46006009	Ka bûtaiyî bara barûthaga mantû mataagîrîte batiewa rûgai rwa ûnene bwa Ngai? Bûtikeebenie. Gûtirî we kîrî bara barûthaga mantû mama akeewa rûgai rwa ûnene bwa Ngai--mûmaramari, mûrombi ngai cia ûrongo, mûthûngîîri, ûra amaamaga na antû arûme ta we, mwamba, mwîrirîîria, mûtogooni, ûra aatuuyagîîra ûra ûngî, na mûtunyani.
46006011	Bamwe beenu i bu bwakari ûgu. Îndî ibwathambiirue bwathira meeyia, bwatherua na bwagîrithua riîtwaani rîa Mwathani Yiesû Kîrîstû na gûkûrûkîîra kîrî Kîrundu wa Ngai wetû.
46006012	Waûmba kwîgua muntû akiuga, "Niû gûtirî ûntû mbonaga bûrî bûthûûku." Îndî na rîo, mantû mara ûûmba kûrûtha ti meega monthe. Nwa mbuge gûtirî ûntû mbonaga bûrî bûthûûku, îndî niû gûtirî ûntû mbenda bûmbatha.
46006013	Na waûmba kwîgua ûngî n'we akiuga, "Nda n'ya gwîkîra irio, na irio i bia gwîkirwa nda." Bûbu n'ûmma, îndî Ngai akeenyangia bionthe birî biîrî. Mwîrî t'wa gûtûmîka na njîra ya ûmaramari. Ûbatîîrue ûtûmîka n'ûntû bwa Mwathani, Mwathani n'we amenyagîîra mwîrî.
46006014	Kwa inya yake, Ngai naariûkiirie Mwathani. Na kwoogu wana kinya tiû twakua agatûriûkia.
46006015	Ka bûtaiyî mîîrî yenu n'icuncî bia mwîrî wa Kîrîstû? Gûtiûmbîka nthûkia gîcuncî gîa Kîrîstû nkîgwatithania na îrwaya!
46006016	Ka bûtaiyî ûra eegwatithanagia na îrwaya batuîkaga mwîrî ûmwe na rîo. Maandîko Maatheru maugaga, "Barî baîrî bagaatuîka mwîrî ûmwe."
46006017	Îndî ûra we eegagua arî na ngwatanîro na Mwathani atuîkaga kîrundu ûmwe n'we.
46006018	Kuthûkaani wîyia bwa ûmaramari. Meeyia mara mangî monthe muntû arûthaga, amarûthagîra ome ya mwîrî wake, îndî ûra eeyagia wîyia bwa ûmaramari, i mwîrî wake wengwa eeyagîria.
46006019	Ga ûtaiyî mwîrî waku i nyomba ya Ngai ya Kîrundu Ûmûtheru ûra atûûraga ndeni yaku, ûra weerwe i Ngai? Ûtirî waku na bwaku,
46006020	n'ûntû ka bwagûrirwe goro mûno. Kwoogu ibûbatîîrue bûkumagia Ngai na njîra ira bûtûmagîra na cio mîîrî yenu.
46007001	Îîndî ka ngwete mantû mara bwambandîkîîre bwambûûria. Wata bûra bûkûthûgaania, i kaaba muntû akarîîte atagûreene.
46007002	Îndî n'ûntû bwa ûgwati bwa wîyia bwa ûmaramari, i kaaba woora muntû akeegua arî na mûka wake na woora mûka arî na mûrûme wake.
46007003	Mûrûme nabatîîrue aingîria mûka wake thîîna ciake. Na mûka n'we nabatîîrue aingîria mûrûme wake thîîna ciake.
46007004	Mûka atirî na watho bwa kûrûtha wabûra akeenda na mwîrî wake, i mûrûme wake arî na watho bûbu. Na mûrûme atirî na watho bwa kûrûtha wabûra akeenda na mwîrî wake, i mûka wake arî na watho bûbu.
46007005	Gûtikaagîte we aregeera ûra ûngî, nwanga bûgwatanîrîte bûkarûngamîîra aniini kaingo bûromba Ngai bûtarî na ûntû bûngî. Bwarîîkia bûbatîîrue bûcookanîîra kaîrî, kaingo Saitaani atabûgeria n'ûntû bwa kwaga inya ya gwota wîrirîîria bwa mîîrî.
46007006	Îndî bûbu tika nkuuga bûrî watho, ga nkwona bûrî ûntû bwega.
46007007	Ûtakîîgua woora muntû akari ta niû! Îndî ingî na rîo woora muntû neetwe kîewa gîake i Ngai. Kûrî we eetwe kîewa kîna, ûngî n'we eewa kîra kîngî.
46007008	Bara naabi bûtagûreene kana bûtarî bagûre na ntigwa, ndîona i kaaba bûgakara bûtarî na muntû ta niû.
46007009	Îndî muntû akeegua atirî na inya ya gwota wîrirîîria bwa mwîrî nabatîîrue agûrana kana agûrwa. I kaaba kûgûrana kana kûgûrwa bantû a muntû akara akîrîyagwa i bata.
46007010	Bara bûgûreene kana bûgûrîîtwe ndî na yathana kuuma kîrî Mwathani, na ti niû nkuuga. Mûka atikaume kîrî mûrûme wake.
46007011	Auma nwanga agakara wenka. Weegua t'ûgu acooke kîrî mûrûme wake. Na mûrûme n'we atigaacookie mûka wake.
46007012	Na bara naabi mûka kana mûrûme atarî mwîtîgîri, ntirî na yathana kuuma kîrî Mwathani, îndî ka mbwîreeni ûûgû--ûkaaya kwîgua ûrî mwîtîgîri mûka atarî mwîtîgîri, mûka waku ûkeegua nagwîtîgîîria kûthi na mbere gûtûûrania naawe, ûtibatîîrue ûmûcookia.
46007013	Na ûkaaya kwîgua ûrî mûka mwîtîgîri mûrûme atarî mwîtîgîri, mûrûme ûyu waku ûkeegua nagwîtîgîîria kûthi na mbere gûtûûrania naawe, ûtibatîîrue ûmûtiga.
46007014	Kûgûrana kûra bwagûranire gûgaatarwa kûrî kûûtheru i Ngai n'ûntû bwa mûrûme kwîgua arî mwîtîgîri kana n'ûntû bwa mûka kwîgua arî mwîtîgîri. Ûkeegua gûtakari ûgu, aana beenu batiîgua barî baatheru. Îndî îîndî Ngai abathûkîîtie barî baatheru.
46007015	Îndî ûkaaya kwîgua mûrûme atarî mwîtîgîri atikwenda kûthi na mbere gûtûûrania na mûka ûra aagûrire mbere ya atuîka mwîtîgîri, mûrûme ûyu nwa batigane na mûka ûyu. Na mûka ûra atarî mwîtîgîri wana we akeegua atikwenda kûthi na mbere gûtûûrania na muntû ûra aamûgûrire mbere ya atuîka mwîtîgîri, mûka ûyu nwa batigane na muntû ûyu. Gûkaaya gûkarîka ûgu, t'wa mwanka mwîtîgîri atûûranie na muntû atari mwîtîgîri, n'ûntû Ngai agwîtîîte kîrî we ûtûûraga na ûkiri.
46007016	Mwekûrû, ûtiûmba kûmenya kana ûgaatûma mûkûrû waku oonoka! Na naawe, mûkûrû, ûtiûmba kûmenya kana ûgaatûma mwekûrû waku oonoka!
46007017	Muntû abatîîrue akara wabûra aakari Ngai akîmwîta, na ûgu i bu abatîîrue akaraga akari ûgu. Bûbu i bu watho bûra ntûmagîra makanicaani monthe.
46007018	Ûkaaya kwîgua muntû aataanîîtwe mbere ya Ngai amwîta, atibatîîrue athûgaania i kaaba ûkeegua atarî ûmûtaane. Na ûra n'we Ngai aamwîtire atarî ûmûtaane, atibatîîrue athûgaania nabatîîrue ataanwa.
46007019	Kwîgua muntû arî ûmûtaane kana atarî ûmûtaane bûtirî gîtûmi. Bûra bûrî gîtûmi, i kwathîkîra maathana ma Ngai.
46007020	Muntû abatîîrue akara wabûra aakari Ngai akîmwîta.
46007021	Warî nkombo Ngai agîgwîta? Bûbu bûtigaakûthîînie nkoro. Îndî ûkaaya kwona kaanya ga gûkûruta ûkombooni bûbu, gatûmîre.
46007022	Ûra aarî nkombo Ngai akîmwîta, ti nkombo kîrî Kîrîstû. Na ûra n'we ataarî nkombo Ngai akîmwîta, i nkombo ya Kîrîstû.
46007023	Bwagûrirwe goro mûno. Kwoogu bûtigaatuîke nkombo cia antû.
46007024	Aruayia na aarayia, muntû abatîîrue akara wabûra aakari Ngai akîbwîta. Na ûgu i bu bûbatîîrue bûkaraga bûkari ûgu Ngai arî amwe naabi.
46007025	Bara bûtagûreene kana bûtarî bagûre ntirî na yathana kuuma kîrî Mwathani, îndî ka mbwîreeni bûra nkwona bwagîrîte. Na ibwagîrîtwe bûmbîtîgia n'ûntû bwa bûra Mwathani ambîgîîtue kîao.
46007026	Îgiita rîrî tûrî, n'îgiita rîa kînyamaara. Kwoogu ndîona i kaaba bûkarîîte woogû bûkari.
46007027	Muntû ûra arî na mûka atigaacûe njîra ya gûtigana n'we. Na ûra n'we atarî n'we, atigaacûe njîra ya kûmûgwatithania.
46007028	Kûgûrana kana kûrega kûgûrwa, ti wîyia. Na mwarî akagûrwa ti wîyia. Bara bagûranaga kana bagûragwa batiagaga thîîna ira ciumanagia na ngûrano. Na thîîna inu i cio ntakwenda ibûgwata.
46007029	Aruayia na aarayia, bûra nkuuga n'atî, i taka kagiita gatatigeere kanene. Kwoogu kwanjîîria îîndî, bara bûrî na eekûrû bûbatîîrue bûkara ta bûtarî na bo.
46007030	Bara bûkûrîra bûbatîîrue bûkara taka bûtakûrîra. Bara bûkeneete bûbatîîrue bûkara taka bûtakeneete. Na bara naabi bûringaga biacaara bûbatîîrue bûkara taka bûtarî gîntû.
46007031	Bara bûtûmagîra into bia nthîgûrû bûbatîîrue bûkara taka bûtabitûmagîra n'ûntû bûra nthîgûrû îkari îgiitaani rîrî bûkaathira.
46007032	Ndîenda bûtiga kûmaka. Muntû atagûreene eegagua akîrutîra Mwathani ngûgî rîonthe, agîcûûgia kûmûkenia.
46007033	Îndî ûra agûreene aunganagia ngûgî ya Mwathani na ngûgî cia kîînthîgûrû agîcûûgia gûkenia mûka wake.
46007034	Mantû i maîrî. Na mûka ûra atarî na mûrûme kana mwarî ûra atakûrî akûgûrwa eegagua akîrutîra Mwathani ngûgî rîonthe. Aûmagia akara arî ûmûtheru kîîmwîrî na gîînkoro. Îndî mûka ûra mûgûre eegagua arî na ngûgî cia kîînthîgûrû cia kûruta, agîcûûgia gûkenia mûrûme wake.
46007035	Ndiuga ûûgû mbûteethia. Tika nkûbûrigîîria. Ga nkwenda bûrûtha bûra kwagîrîte na bwîruta ngûgîîni ya Mwathani bûtarî na ûntû bûngî.
46007036	Muntû akoona taka akwenda kûbîtia kûringana na bûra bagûkarania na mwarî ûra barî ûcoore n'we, agatua kwîgua agîcindîîrwa i bûra akwîgua na arîîgua nwa agûrire mwarî ûyu, namûgûre woogû akwenda. Ûgu ti meeyia, ibagûrane.
46007037	Îndî ûkeegua muntû arî na mma nkorooni yake atî, gûtirî na gîtûmi gîa kûgûrana, na ûkeegua nakûûmba gûkara ûgu atakwîrirîîria mûka, akabanga kûrega kûgûra mwarî barî ûcoore n'we, ûgu n'ûntû bwega.
46007038	Kwoogu muntû ûra agûranaga kana agûragwa, n'ûntû bwega arûthaga. Îndî ûra atagûranaga kana agûrwa narûthaga bwega nkûrûki.
46007039	Mûka n'wa muntû ûra amûgûrîîte, bunka muntû ûyu arî mwoyo. Îndî muntû ûyu agakua, mûka arî na rûûtha rwa kûgûrwa i muntû ûngî, woora akeenda. Îndî ûra akaamûgûra nwa mwanka eegue eetîgîîtie Mwathani.
46007040	Îndî ndîona mûka ûyu aakena nkûrûki atagûrîîtwe kaîrî. Na nkîbwîra ûgu inkûthûgaania ndîbwatha kûringana na bûra Kîrundu wa Ngai eenda wîgua gûkari.
46008001	Îîndî ga twarîîrie irio bira birutîrîtwe ngai cia ûrongo. N'ûmma "Woora muntû arî ûmenyo." Na ûmenyo bwaûmba gûtûma muntû agîa wîkumia, îndî wendo i bûtûmaga antû bagîa wîru.
46008002	Muntû akoona taka aiyî ûntû bûna, muntû ûyu gûtirî bu aiyî bûra akûthûgaania.
46008003	Îndî muntû ûra eendaga Ngai naiyîîwe i Ngai.
46008004	Ka mbuge ûûgû îgûrû rîa irio bira birutîrîtwe ngai cia ûrongo. Itwiyî atî, ngai ya ûrongo ti gîntû muntû auga i gîntû kîna nthîgûrû îno. Na itwiyî Ngai n'ûmwe, gûtirî ûngî.
46008005	N'into biingî antû beetaga ngai. Îndî amwe na kwîgua kûrî na 'ngai' na 'aathani' baingî,
46008006	kîrî tiû Ngai n'ûmwe, ta we Îthe wa bonthe. N'we kaumo ka bionthe na n'we atûtûîrie. Na kûrî Mwathani ûmwe, ta we Yiesû Kîrîstû. Into bionthe biaûmbirwe gûkûrûkîîra kîrî we na tûrî na mwoyo gûkûrûkîîra kîrî we.
46008007	Îndî eetîgîri bamwe bûtiiyî ûmma bûbu. Antû bamwe boonaga ngai cia ûrongo ta cia mma. Kwoogu baarîa irio bira birutîrîtwe cio, bathûgaanagia gûku i kûromba ngai cia mma. Na n'ûntû bwa kûnyiîrwa i gûtaûkîrwa ûntûûni bûbû, babirîa nkorooni ciao beegagua bakûrûtha ûntû bûtaagîrîte.
46008008	Irio bitiûmba gûtûma tûthiyanga akubî na Ngai. Gûtirî kîo twonaga twarîa na gûtirî kîo twagaga tûtarîîte.
46008009	Îmenyeeraani bûtigaatûme bara batarî na wîtîgio bûûganu baaya kûthûngîra meeyiani kuumania na bûra bwiyî atî, nwa bûrûthe bûra bûkeenda ûntûûni bûbû.
46008010	Nwa bwîgue bûrî na ûmenyo bûkarîa irio nyomba ya ngai ya ûrongo. Îndî mwîtîgîri atarî na wîtîgio bûûganu akoona bûkîrûtha ûgu, akauga wana we kaarîe bio ta biû, îndî nkorooni yake akîîgagua ûntû bûbu akûrûtha bûtiagîrîte.
46008011	Gûkarîkîîte ûgu, i bûgaatûma mûruanyûkwe ûyu kana mwaranyûkwe ûyu atarî na wîtîgio bûûganu abîtia kuumania na "ûmenyo" bwenu!
46008012	Bûkaaya gûtûma mûruanyûkwe kana mwaranyûkwe arûtha ûntû akwîgua nkorooni yake ti bwega kûburûtha, gûku i kûmwîyîria, na i Kîrîstû bweyîria.
46008013	Kwoogu ûkaaya kwîgua irio bira ndîyaga bitûmaga mûruayia kana mwarayia ataratara wîtîgioni, ntibirîa kaîrî rî kana rî, kaingo ntatûma bataratara wîtîgioni.
46009001	Anga ntirî na rûûtha rwa kûrûtha bunthe bûra nkeenda? Ntirî mûtûmwa? Ntoonire Yiesû Mwathani wetû? Anga biû bûtirî matunda ma ngûgî yakwa îra ndutîrîte Mwathani?
46009002	Wana kinya ûkeegua bara bangî batinthûkagia ndî mûtûmwa, na mma biû bûnthûkagia ndî mûtûmwa n'ûntû biû bwingwa i biû ûkûûyî bwa kwonania ndî mûtûmwa wa Mwathani.
46009003	Antû bambîîra bûra bakwona ta mabîtia nkûrûtha nkîîtheteera mbeeraga ûûgû,
46009004	ka niû ntarî na aki ya kweyagwa irio na biakûnyua ndî ta mûtûmwa?
46009005	Ka ntarî na aki ya kûgûra mûka mwîtîgîri nthiyanagia n'we rîra ndî rûgendooni ta bûra atûmwa bara bangî, kana aruagina ba Mwathani, kana Petûrû barûthaga?
46009006	Kana nwa niû tûrî na Baranaba twinka tûbatîîrue tûmenyaga twingwa naara tûkaarutaga bira tûrî bata na bio?
46009007	Gûtirî mûcikaarî arutaga ngûgî ya ûcikaarî akîîrîaga mûcaara wengwa. Na gûtirî we aandaga mûnda wake ta wa ncabiibû ûgu, na atarîe maketha mamwe ma mûnda ûyu. Na kaîrî gûtirî we arîîthagia ng'ondu na atanyue îria rîmwe rîa rîra ciumaga.
46009008	Ntikuuga mantû mama woogu na watho bwakwa bwa kîîmuntû. Anga watho bwa Ngai bûtiugîîte mantû wamama?
46009009	Wathooni bwa Musa kwandîkîîtwe ûûgû, "Ûtikaathaîke ng'ombe mûcomo rîra ûkûmîtûmîra kûbûûra." Ka Ngai akiuga ûgu aaragîîria îgûrû rîa ng'ombe akî?
46009010	Arî, augire ûgu n'ûntû bwetû. Na kwandîkirwe ûgu îgûrû rîetû n'ûntû ûra acimbaga mûnda na ûra abûûraga maketha ibabatîîrue beegua barî na wîrîgîîro bwa gûtûmîra irio bimwe bia bira bikethe, bira barutîrîte ngûgî.
46009011	Anga tûtaandire mbeû ya gîîkîrundu ndeni yenu? Kwoogu ka wîgua tûkîbûthîînia bûtwete bira twîgagua tûrî na bata na bio ûtûûrooni bûbû?
46009012	Ûkaaya kwîgua bara bangî barî na aki ya kweyagwa gîntû i biû, na mma wana tiû tûrî n'yo. Îndî tika tûtûmagîra aki inu. Bantû a kûrûtha ûgu, twendaga kûûmîîria mantû monthe, kaingo tûteekîra kîrigîîria gûtambiani kûra tûtambagia ntheto îmbega îgûrû rîa Kîrîstû.
46009013	Ka bûtaiyî bara barutaga ngûgî nyomba ya Ngai boonaga irio biao kuumania na nyomba ya Ngai? Na bara na bo ngûgî yao îrî kîthînjîrooni, bimwe bia bira birutagwa kîthînjîrooni biîgagua birî biao?
46009014	Kîrî bara batûmagîîria ntheto îmbega, Mwathani augîîte nwa ta bu wana kinya bo babatîîrue beeyagwa bira barî bata na bio kuumania na ngûgî yao.
46009015	Îndî amwe na ûgu, ntaatûmîra aki nwa îmwe ya inu. Na ntikûbwandîkîra îîndî kaingo bûmpa nwa mbi. I kaaba ngakua bantû a gîtûmi kîra gînkenagia gûtuîka i kîa ûtheri.
46009016	Gûtûmîîria ntheto îmbega gûtitûma ndîîkumia, n'ûntû imbagîrîtwe ntûmîîria. Wîgua mbîtîîtie mûno ntagûtûmîîria!
46009017	Ûkaaya kwîgua ndîîrutîîte gûtûmîîria, agu imbatîîrue mbîrîgîîra kwewa gîntû. Na ûkeegua ndîtûmîîria n'ûntû imbatîîrue ntûmîîria, i ngûgî tu wîgua nkîruta îra Ngai ampete nduta.
46009018	Kwoogu kîewa gîakwa i kîbi? Kîewa gîakwa i kaanya kara ndî na ko ga gûtûmîîria ntheto îmbega ntakûrîwa, na ti ntûmîra aki îra îrî yakwa ngûgîîni îra nkûruta ya gûtûmîîria ntheto îmbega.
46009019	Ntirî nkombo ya muntû, îndî na amwe na ûgu ndeetuîkithîîrie nkombo ya antû bonthe, kaingo mbonera Kîrîstû antû baingî bûra kûûmbîka.
46009020	Kîrî Ayaundi, ndeetuîkithiirie taka ndî ûmwe wao kaingo mbagarûra. Na kîrî bara bathingataga watho bwa Musa, ndeetuîkithiirie taka na niû mbûthingataga kaingo mbagarûra amwe nakwîgua niû watho bûtimbathaga.
46009021	Na kîrî bara na bo batarî watho bwa kûthingata, ndeetuîkithiirie taka na niû ntarî watho bwa kûthingata kaingo mbagarûra, îndî tika ntarî na watho bwa kûthingata. Mbathagwa i watho bwa Kîrîstû.
46009022	Kîrî bara barî antû woogu ndeetuîkithiirie taka na niû ndî muntû woogu kaingo mbagarûra. Ndîîtuîkithagia mîthemba ya antû yonthe kaingo ngarûra bamwe na njîra yonthe îra yûmbîkana.
46009023	Na ndûthaga ûgu n'ûntû bwa ntheto îmbega, kaingo ntarîrwa ithaarimooni bira îrî.
46009024	Ririkanaani macindanooni ma rwîro, bara bonthe bagûcindana i baugagia, îndî n'ûmwe wao eeyagwa kîewa.
46009025	Bara bonthe bacindanaga macindanooni mana, nwa mwanka baathîkîre mawatho. Na barûthaga ûgu kaingo beecindîra kîewa, na i kîewa gîtagîtûûra oogo. Îndî kîewa kîra tiû tûkeewa gîgaatûûra tene na tene.
46009026	Gîku i kîo gîtûmaga mbugia ntarîîte mbere ntheri nkinyîîra rûrigi. I kîo kaîrî gîtûmaga ndingana nkundi ta bara batabîtagia.
46009027	Mmenyagîîria mwîrî wakwa kûrûthaga mantû marî inya na ngautuîkithia nkombo yakwa kaingo ntaregwa na ntûmîîrîîtie antû bara bangî.
46010001	Aruayia na aarayia, inkwenda bûririkana bûra gwakarîkire kîrî biûyûûyû beetû bara baatongoreereetue i Musa rwanda. Bonthe baatongoreerue n'îtu baaringa îria na magûrû bathiîrîîte nthîgûrû îmbûmo.
46010002	Bonthe baabaatithîîrue îtuuni na îriani baatuîka athingati ba Musa.
46010003	Na bonthe ibaarîîre irio bimwe bia gîîkîrundu beetwe i Ngai birî kîama.
46010004	Na kûnyua ibaanyuire gîakûnyua kîmwe gîa gîîkîrundu n'ûntû baanyuire kuuma kîrî iiga rîa gîîkîrundu rîra rîathiyanagia na bo. Na rîo iiga rîru i rîo Kîrîstû.
46010005	Îndî amwe na ûgu, Ngai ataakenua i baingî baao. Na i kîo gîatûmire bakua, biimba biao bianyagaara rwanda rûrû.
46010006	Mantû mama maakarîkire matuîka ngerekano kîrî tiû, kaingo tûtiga kwendaga kûrûthaga mantû maathûûku ta bûra Aisiraeri baarûthire.
46010007	Na kaîrî, i kaingo tûtaromba ngai cia ûrongo, ta bûra bamwe baao baarûthire. Na wata bûra kwandîkîîtwe Maandîkooni Maatheru, "Antû baarûthire kîatho, baakara nthî baarîa, baanyua, rîru baarûngama baina ndanci."
46010008	Tûtikeeyieni wîyia bwa ûmaramari, ta bûra bamwe ba Aisiraeri baarûthire, baakua antû ngiri mîrongo îîrî na bathatû ntugû îmwe.
46010009	Tûtikaagerieni Mwathani, ta bûra bamwe baao baarûthire, baarûmangwa i njoka baakua.
46010010	Na tûtikaanunguneeni ta bûra bamwe baao baarûthire, baûragwa i mûraîka ûra aathiranagia.
46010011	Mantû mamu maakarîkire kîrî bo, maakarîkire matuîka ngerekano kîrî tiû, matûrutana, tiû tûrî ku ntugûûni ino cia kwingia mûbango wake.
46010012	Kwoogu, ûra akûthûgaania narikîîte wîtîgioni abatîîrue eemenyeera atikaaye kûthûngîra wîyiani.
46010013	Na ririkanagaani atî, magerio mara mabûûyagîîra matirî mûkûûrani na ma antû bara bangî. Na Ngai i mwîtîgia. Atiireka bûgerua nkûrûki ya bûra bûûmba kûûmîîria. Akabwonagia bûra bûkaarûthaga bûtacindîîrwe i magerio.
46010014	Kwoogu, eendwa baakwa, bûtikaarombageeni ngai cia ûrongo.
46010015	Ndîaria naabi ta antû baûgî nkwaria na bo. Wana biû ibûkûmenya n'ûmma nkwaria.
46010016	Rîra tûnyunyanagîra gîkombeeni kîra tûûragia Ngai athaarime, anga ti ngwatanîro ya nthakame ya Kîrîstû wîgagua tûrî n'yo? Na rîra tûrîyaga mûgaate ûra tûng'enyûranaga, anga ti ngwatanîro ya mwîrî wa Kîrîstû wîgagua tûrî n'yo?
46010017	Kûrî mûgaate ûmwe, kwonania twinthe wana kinya ûkeegua tûrî baingî, tûrî mwîrî ûmwe n'ûntû twinthe tûrîyaga mûgaate ûyu ûrî ûmwe ûgu.
46010018	Tathûgaanîriani Aisiraeri. Bara barîyaga igongwana anga ti ngwatanîro îra barî n'yo na kîra kîrî kîthînjîrooni boonanagia?
46010019	Tika nkuuga ngai ya ûrongo i gîntû kûrî, kana irio bira irutîrîtwe i gîntû.
46010020	Bûra nkuuga n'atî, bira birutagwa birutagîrwa irundu bithûûku, îndî ti Ngai arutagîrwa bio. Na ntikwenda bûgwatana na irundu bithûûku.
46010021	Bûtinyua kuuma gîkombeeni kîa Mwathani na kîa irundu bithûûku. Na bûtirîîra meethaani ya Mwathani na ya irundu bithûûku.
46010022	Ga tûkwenda Mwathani agwatwa i rûriitho? Ga tûkwona taka tûmûkîria inya?
46010023	Bamwe beenu baugaga, "Tiû gûtirî ûntû twonaga bûrî bûthûûku." Nwa buuge ûgu, îndî narîo mantû mara tûûmba kûrûtha ti meega monthe. Nwa buuge, "Tiû gûtirî ûntû twonaga bûrî bûthûûku," îndî ti mantû monthe mateethia bara bangî.
46010024	Ûtikeende ûganîrwa wenka. Enda muntû ûra ûngî wana we aganîrwe.
46010025	Muntû nwa arîe nyama ira ciendagua thokooni. Ûtikaûrie biûria ûgîcûa kûmenya kana i nyama ira ûthûgaanagia i mabîtia gûcirîa.
46010026	Nwa ûcirîe n'ûntû Maandîkooni Maatheru kwandîkîîtwe, "Nthîgûrû n'ya Mwathani, na bionthe bira birî ku."
46010027	Muntû atarî mwîtîgîri agakûthookia gwake bûrîyanîra, ûkaaya kûthi, îrîa kîonthe kîra gîkaareetwa. Ûtikaûrie biûria ûgîcûa kûmenya kana i gîntû kîra ûthûgaanagia i mabîtia gûkîrîa.
46010028	Îndî muntû agakwîra, "Nyama îno nîrarutîrîtwe ngai cia ûrongo," ûtikaamîrîe n'ûntû muntû ûyu agûkwîra ûgu, waûmba kwîgua akîthûgaanagia i mabîtia kûmîrîa.
46010029	Ntikuuga i thîîna kîrî woû kûmîrîa, îndî i kîrî muntû ûra ûngî. Na i kî n'ûntû mantû mara mbûmba kûrûtha matabatîîrue makûrûkana na bûra mwîtîgîri ûra ûngî athûgaanagia?
46010030	Ûkaaya kwîgua incookagîria Ngai nkaatho ampa irio bina rî, i kî n'ûntû muntû akauga inkûbîtia ndabirîa na n'irio ncookeretie Ngai nkaatho n'ûntû bwa gûmpa bio?
46010031	Kwoogu gîntû kîonthe kîra bûkaarîa kana bûkaanyua, kîrîyageeni na kînyunyageeni bûgîkumagia Ngai.
46010032	Bûtikaarûtheeni ûntû bûûmba kûreetera Ayaundi, bara batarî Ayaundi, kana kanica ya Ngai, thîîna.
46010033	Rûthagaani bûra ndûthaga. Ncûûgagia gûkenia muntû wonthe na mantû monthe mara ndûthaga. Nticûaga nganîrwa ninka. Ncûaga kwona nkûrûtha bûra bûgaateethia antû bonthe, kaingo boonokua.
46011001	Thingatagaani ngerekano yakwa ta bûra naani nthingataga ngerekano ya Kîrîstû.
46011002	Inkwîgua nkeneete mûno i biû n'ûntû bwa kûndirikanaga mantûûni monthe, na n'ûntû bwa kûthingata ûrutani bûra ndabûrutanire.
46011003	Ndeenda bûmenya kîongo kîa muntû wonthe i Kîrîstû, na kîongo kîa mûka i muntû mûrûme. Kîongo gîa Kîrîstû i Ngai.
46011004	Muntû mûrûme ûra arombaga kana aroragia akunîkîrîte kîongo gîake, atiîgagua agîtîîya mûnene wake.
46011005	Na mûka ûra arombaga kana aroragia atakunîkîrîte kîongo gîake, atiîgagua agîtîîya mûnene wake. Mûka ta ûyu i bûmwe na ûra agiitaga ntundu ciake ikanyiia.
46011006	Weegua mûka atiikunîkagîra kîongo gîake abatîîrue agiitaga ntundu ikanyiia. Îndî na bu n'ûntû bûrî nthoni mûka kûnyiia ntundu kana gûcienja kûrû. Mûka abatîîrue akunîkagîra kîongo gîake.
46011007	Îndî muntû mûrûme atibatîîrue akunîkagîra kîongo gîake, n'ûntû we i mûbuanaano na mwago wa Ngai, akari ûgu. Mûka i mwago wa muntû mûrûme.
46011008	Muntû mûrûme ataûmbwa kuuma kîrî mûka. I mûka aûmbirwe kuuma kîrî muntû mûrûme.
46011009	Muntû mûrûme ataûmbwa n'ûntû bwa mûka. I mûka aûmbirwe n'ûntû bwa muntû mûrûme.
46011010	Kwoogu mûka nabatîîrue akunîkagîra kîongo gîake n'ûntû bwa araîka, kwonanagia arî wathooni bwa mûrûme wake.
46011011	Îndî amwe na ûgu, mûka arî gîtûmi kîrî muntû mûrûme. Na muntû mûrûme arî gîtûmi kîrî mûka kûringana na mûbango wa Mwathani.
46011012	I mma n'ûntû mûka aûmbirwe kuuma kîrî muntû mûrûme na muntû mûrûme n'we aciaragwa i mûka. Îndî Ngai we n'we aabaûmbire bonthe.
46011013	Wana biû bwingwa tathûgaaniani bwone kana mûka nabatîîrue aromba Ngai atakunîkîrîte kîongo gîake.
46011014	Wîthîre ibwonanagia n'ûntû bûrî nthoni muntû mûrûme kwîgua arî na ntundu indaaya.
46011015	Îndî mûka arî na ntundu indaaya i mwago wake n'ûntû eetwe cio imûkunîkagîra.
46011016	Weegua kûrî we akwenda gûkararia abatîîrue amenya tûtirî mûtugo ûngî, na wana makanica ma Ngai kinya mo matirî mûtugo ûngî.
46011017	Bûra nthiîte kûbwîra îîndî bûtigûnkenia na bu n'ûntû rîra bûrîîkanaga amwe, ûthûûku i bu bûrûthaga kwa wingî nkûrûki ya wega.
46011018	Bwa mbere, ndîîgua rîra bûrîîkanîîte kanicaani bûtîigagua bûkîgwatanîra. Na ingwîtîgia mantû mamwe ma mara mbîgagua i ma mma.
46011019	Kwîgua bûgîkararanagia i kwega n'ûntû gûkoonania i barîkû barî ûmmaani.
46011020	Rîra bûrîîkanaga amwe, bûtirîîkanaga n'ûntû bwa kûrîa kîatho kîa Mwathani.
46011021	Gîtûmi gîa kuuga ûgu, i kwîgua rîra bûrîyaga kîatho kîa Mwathani, woora muntû arîyaga atagûtindanîra na gweteera bara bangî mwanka bamwe beenu bakaaga, îîndî îra bamwe beenu wana gûtogoona batogoonire!
46011022	Twabûrîe na bûkanyua mîciî yenu? Gûku ti kwagîra kanica ya Ngai gîtûmi na gwîkîra nthoni bara batarî na biakûrîa? Kwoogu n'ata bûkwenda mbwîra? Mbwîre inkeneete? Arî! Ntibwîra ûgu n'ûntû bwa kûrûtha ûntû ta bûbu.
46011023	Ûrutani bûra ndabûrutanire i bu niû ndeerwe i Mwathani. Atî ûtugû bûra Mwathani Yiesû aakunyanîîrwe, aathûkiirie mûgaate,
46011024	na akûthiria gûcookeria Ngai nkaatho n'ûntû bwa uu, aung'enyûrania auga, "Thûkiani bûrîe, ûyû i mwîrî wakwa ûra ûnenkanîrîtwe n'ûntû bwenu. Rûthagaani ûûgû n'ûntû bwa kûndirikanaga."
46011025	Bakûrîîkia kûrîa, Yiesû aathûkia gîkombe na kîo auga, "Gîkombe gîkî kîa ndibei i kîrîîkanîro kîîyerû kîra gîgaakûûyagîîrwa i nthakame yakwa îra îgeetûûrwa. Rîra bûkaamînyunyaga mînyunyageeni n'ûntû bwa kûndirikanaga."
46011026	Rîonthe rîra bûkaarîyaga mûgaate ûyû na bûkanyua ndibei kuuma gîkombeeni gîkî wîgagua bûkîonania gîkuû kîa Mwathani mwanka rîra agaacooka kaîrî.
46011027	Kwoogu ûra arîyaga mûgaate kana akanyua ndibei na njîra îtaagîrîte yumîîte gîkombeeni kîa Mwathani, muntû ûyu neegagua akîîyîria mwîrî na nthakame ya Mwathani.
46011028	Woora muntû abatîîrue eecûnkûûna bwega mbere ya arîa mûgaate kana anyua ndibei ya gîkombe kîa Mwathani.
46011029	Ûra arîyaga mûgaate kana akanyua ndibei na njîra îtaagîrîte, neereetagîra îgamba wengwa n'ûntû atiîgagua akîona mwîrî wa Mwathani ûrî gîtûmi.
46011030	Gîku i kîo n'ûntû baingî beenu bûrî bionje kana bûrî baayie na i kîo gîtûmîîte bamwe beenu bakua.
46011031	Îndî tûgeecûnkûûnaga bwega Ngai atitûgambithia.
46011032	Rîra Mwathani atweyaga îkaanûkia, ka wîgagua akîenda tûrûthaga bûra kwagîrîte kaingo tûtagiitîrwa îgamba bûûthûûku antû ba nthîgûrû bakîgiitîrwa.
46011033	Kwoogu, aruayia na aarayia, etanagîîraani bûkarîyanîria amwe rîra bûrîîkeene kûrîa kîatho kîa Mwathani.
46011034	Ûra arî na yûûra mûno abatîîrue arîyaga gwake kaingo rîra bwarîîkana bûteereeteera îgamba rîa Ngai bwingwa. Nkabwîra bûra bûkaarûtha mantû mara mangî rîra nkaaya.
46012001	Îîndî, aruayia na aarayia, ndîenda bûmenya mantû ma biewa bira Kîrundu Ûmûtheru eeyanaga.
46012002	Ibwiyî bûra bwakari mbere ya bûtuîka eetîgîri. Bwabîtithîîtue njîra bwatua kûrombaga ngai cia ûrongo, gîntû gîtaûmba kwaria.
46012003	Kwoogu ndîenda bûmenya atî, gûtirî muntû akwaria arî na Kîrundu wa Ngai aûmba kuuga, "Araûra Yiesû," na gûtirî we aûmba kuuga, "Yiesû i Mwathani," tatiga arî na Kîrundu Ûmûtheru.
46012004	Kûrî mîthemba mwanya mwanya ya biewa bia gîîkîrundu. Îndî bionthe biumîîte kîrî Kîrundu ûmwe.
46012005	Kûrî njîra mwanya mwanya cia kûrutîra Mwathani ngûgî. Îndî i Mwathani ûmwe wîgagua akîrutîrwa ngûgî.
46012006	Na kûrî njîra mwanya mwanya ira Ngai arutaga ngûgî na cio gûkûrûkîîra kîrî antû. Îndî i Ngai ûmwe arutaga ngûgî naati na njîra cionthe.
46012007	Muntû eeyagwa kîewa gîa gîîkîrundu gîteethia kanica yonthe.
46012008	Ûmwe aûmba kwewa kîewa gîa kwaragia na ûûme i Kîrundu, ûngî n'we akeewa kîewa gîa kwaragia na ûmenyo i Kîrundu wooyu.
46012009	Muntû ûngî aûmba kwewa kîewa kîa wîtîgio bûûnene, ûngî n'we akeewa kîewa gîa kworania i Kîrundu wooyu.
46012010	Muntû ûngî aûmba kwewa kîewa kîa inya ya kûringa biama, na ûngî n'we akeewa kîewa kîa ûroria. Na muntû ûngî aûmba kwewa kîewa gîa kûmenya irundu bia mma na irundu bia ûrongo, na ûngî n'we akeewa kîewa gîa kwaria na ndwaria ingeni. Na muntû ûngî n'we aûmba kwewa kîewa gîa gûtaûra ndwaria inu.
46012011	I Kîrundu wooyu ûmwe arutaga ngûgî înu yonthe, na n'we abangaga i kîewa kîbi akaa woora muntû.
46012012	Mwîrî i gîntû kîmwe îndî ûrî tûcuncî twingî. Wana kinya ûkeegua mwîrî ûrî tûcuncî twingî, tûcuncî tûtu tunthe tûrûthîîte mwîrî ûmwe. Kîrîstû i ta bu akari ûgu.
46012013	Bamwe beetû n'Ayaundi, bamwe t'Ayaundi, bamwe i nkombo cia bara bangî, na bara bangî ti nkombo. Îndî amwe na ûgu, twinthe tûbaatithîîtue mwîrîîni ûmwe i Kîrundu ûmwe, na twewa Kîrundu ûyu ûmwe tûnyunyaga.
46012014	Mwîrî ûrî tûcuncî twingî, ti kamwe gonka.
46012015	Rwayo rûkauga, "Niû ntirî gîcuncî kîa mwîrî n'ûntû ti niû njara," gûtiûmbîka wîgua ru ti gîcuncî kîa mwîrî.
46012016	Kana gûtû gûkauga, "Niû ntirî gîcuncî kîa mwîrî n'ûntû ti niû riitho," gûtiûmbîka wîgua ku ti gîcuncî kîa mwîrî.
46012017	Ûkeegua mwîrî unthe i riitho akî rî, waûmba kwîgua? Kana ûkeegua mwîrî unthe i gûtû akî rî, waûmba kûgwata mûruke mûna?
46012018	Ngai eekîrîte wakîra gîcuncî kîna mwîrîîni, kûringana na ara eendire wakîra gîcuncî wîgua kîrî.
46012019	Wakîra gîcuncî gîkeenda gûtuîka gîcuncî kîna kîa mwîrî, ûtiîtwa mwîrî kaîrî.
46012020	Kwoogu kûrî icuncî biingî, îndî mwîrî n'ûmwe.
46012021	Riitho rîtiûmba kwîra njara, "Niû ntirî bata naawe." Na kîongo na kîo gîtiûmba kwîra rwayo, "Niû ntirî bata naawe."
46012022	Arî! Icuncî bira bionekanaga taka bitarî gîtûmi twabiganaania na bira bingî, birî gîtûmi mûno.
46012023	Icuncî bira bikari taka bitarî gîtîîyo i bio tûtîîyaga nkûrûki. Icuncî bira bitarî bia nthoni nwa bikare bitarî biithe, îndî icuncî bia nthoni nwa mwanka tûbiithe. Kwoogu i Ngai aagwatithaniirie mwîrî amwe, aatuîkithia wakîra gîcuncî kîa ûmenyeeri bûna.
46012025	N'ûntû bwa ûgu, gûtibatîîrue kwîgua kûrî na kwathûkana mwîrîîni. Wakîra gîcuncî kîbatîîrue gîkamata thîîna cia gîcuncî kîra kîngî.
46012026	Gîcuncî kîmwe gîkaaya kûgîa thîîna, icuncî bira bingî wana na bio ibigwatwa i thîîna. Na gîcuncî kîmwe gîgakumua, icuncî bira bingî wana na bio ibikeneera.
46012027	Bwinthe bûrî mwîrî wa Kîrîstû. Woora ûmwe i gîcuncî kîa uu.
46012028	Kanicaani, ta yo mwîrî wa Kîrîstû, Ngai eeyanîîte icuncî bibi: mbere atûmwa, rîru iroria, aarimû, bara baringaga biama, bara beetwe kîewa gîa kworanagia, bara bateethagia bara bangî, bara baûmbaga gûtongoreeria bara bangî na bara baûmba kwaria na ndwaria ingeni.
46012029	Ka antû bonthe barî atûmwa? Kana ka bonthe barî iroria? Ka bonthe barî aarimû? Kana ka bonthe baûmba kûringa biama?
46012030	Ka antû bonthe beetwe kîewa gîa kworania? Ka bonthe baûmba kwaria ndwaria ingeni? Kana ka bonthe baûmba gûtaûra ndwaria inu?
46012031	Bûbatîîrue bûrîmia kwewa biewa bira birî bia gîtûmi mûno. Ka mbwîreeni îîndî gîntû kîngî gîkûrûkîîte bira bingî bionthe.
46013001	Wana ûkeegua mbûmba kwaria ndwaria cia antû bara bangî, kana kinya cia araîka, ntarî na wendo i gîtuma nkûringa mana ta kîa ngonia kana gîa kîgamba.
46013002	Kana ûkeegua ndî na kîewa kîa ûroria ûkeegua imbiyî iriga bionthe na ndî na ûmenyo bunthe, kana ndî na wîtîgio bûûmba gûtûma kîrîma gîkûûka, ntarî na wendo, ndî wa mana.
46013003	Kana wana nkaa nkîa into biakwa bionthe, kana nkeeruta nkabîîthua, ntarî na wendo bûbu gûtirî bu bûnteethia na bu.
46013004	Wendo ibwetagîîra, na bûrî kîao. Bûtirî rûriitho, bûtiîbûkagîîria kana bwîkumia,
46013005	bûtiagaga nthoni, bûtiîbendagîîra, bûtithûûrangaga na mpwî, na bûtitaraga maita mara muntû abîtîrîtue.
46013006	Wendo bûtikenagîîra ûthûûku, bûkenagîîra ûmma.
46013007	Bûtikuyaga nkoro, bûkaraga bwîtîgîîtie, bûrî na wîrîgîîro, na kûûmîîria.
46013008	Wendo bûtithiraga, îndî kîewa kîa ûroria kîo gîkaûra. Kîewa gîa kwaraia ndwaria ingeni kinya kîo gîkaathira. Na wana kîewa kîa ûmenyo gîkaûra.
46013009	Biewa bia ûmenyo na ûroria bira twetwe bititwîraga mantû caû.
46013010	Rîra ûntû bungwa bûkaaya, bibu bitatwîraga mantû caû ibikaûra.
46013011	Rîra ndarî mwana, ndaaragia ta mwana, ngeeciiria ta mwana, na nkathûgaania ta mwana. Ngûtuîka muntû ûmûnene, indatiganire na mantû mamu ma wana.
46013012	Mara twonaga îgiitaani rîrî tûkari taka tûmaraithîîte na kîyici tûkoonaga marî marundurundu. Îndî îgiitaani rîkaaya tûkoona mantû caû. Bûra mbiyî îîndî ti bûganu. Îndî îgiita rîakinya nkaamenya mantû kûrû ta bûra Ngai ambiyî.
46013013	Kwoogu mantû mama mathatû makaathi na mbere kwîgua marî oogo. Na mo i wîtîgio, wîrîgîîro, na wendo. Na kîrî mo wendo i bu bûkûrûkîîte monthe.
46014001	Cûani kwîgua bûrî na wendo. Na ibwagîrîtwe kinya wîgua bûkîendaga bwîgua bûrî na biewa bia gîîkîrundu, mûno mûno ta kîewa kîa ûroria.
46014002	Muntû ûra aaragia na ndwaria ingeni atiîgagua akîaria na antû, eegagua akîaria na Ngai. Gûtirî we eegagua bûra akuuga n'ûntû eegagua akîaria iriga kwa inya ya Kîrundu.
46014003	Îndî ûra aroragia aaragia na antû akabeera mantû ma kûbeekîra wîru, akabaûmîîria, na agatûma beegua barî na wîtîgio bûûriku.
46014004	Ûra aaragia ndwaria ingeni n'we wenka ateethekaga. Îndî ûra aroragia ateethagia kanica yonthe.
46014005	Ndeenda bwinthe bwaragia ndwaria ingeni. Îndî mbenda mûno bûroragia. Muntû ûra aroragia arî gîtûmi nkûrûki ya ûra aaragia ndwaria ingeni, n'ûntû ûra aaragia ndwaria ingeni agîteethia kanica nwanga kûrî na muntû aûmba gûtaûra bûra akuuga.
46014006	Aruayia na aarayia, nkaaya kîrî biû nkabwarîria na ndwaria ingeni bûbu bûbûguna na mbi? Îndî nkaaya nkabwîra ûntû bûna bûra Ngai angwûrîrîte, ûmenyo, ûroria bûna, kana nkabûrutana ûntû bûna, rîru ndeegua nkîbûguna.
46014007	Nwa ngerekanie bûra nkuuga na into bia wini ta mûtûûrirû kana wandîndî. Ûkeegua mûkûûraani wa tûyû ûtakwîguîka rîra mûtûûrirû waugua, kana wandîndî yaringwa rî, n'ûû amenya i rwîmbo rûbi rûkwinwa?
46014008	Î kana rûgoci rûkîregire kûruta kayû kara kaamenyithagia antû kûrî na ndûa rî, kûrî we akîthi kûrûa?
46014009	Kwaria na rwaria rûûgeni i ta ûgu îîndî n'ûntû gûtirî we akaamenya bûra ûkuuga. Nwa ta muntû akwaria na maiga!
46014010	I mma kûrî ndwaria mîthemba îmingî gûkû nthîgûrû îno, na gûtirî rwaria nwa rûmwe gûtarî bûra ruugaga.
46014011	Na ûkaaya kwîgua ntaiyî kwaria rwaria rûna, muntû akaambarîria ru atuîka mûgeni kîrî niû, na naani ngatuîka mûgeni kîrî we.
46014012	N'ûntû naabi ibwendaga biewa bia gîîkîrundu mûno, nkûrûki endagaani kwîgua bûrî na biewa bira bigaateethia kanica îkûre.
46014013	Kwoogu muntû ûra aûmba kwaria na rwaria rûûgeni nabatîîrue aromba eewa kîewa gîa kûûmba gûtaûra bûra akuuga.
46014014	Nkaromba na rwaria rûûgeni, wîgua nkîromba gîîkîrundu, mathûgaanio maakwa matimenya bûra nkuuga.
46014015	Kwoogu n'ata mbatîîrue ndûtha? Mbatîîrue ndaromba gîîkîrundu, ndombe kinya na mathûgaanio maakwa. Ndaina gîîkîrundu, mbine kinya na mathûgaanio maakwa.
46014016	Waromba Ngai na gîîkîrundu wenka rî, n'ata muntû ûra atakîmenya bûra ûkuuga akauga "Aameni" rîra ûgûcookeria Ngai nkaatho? Atiimenya bûra ûkuuga.
46014017	Nwa wîgue mantû mara ûkuuga marombaani maaku marî mantû meega mûno, îndî ûkeegua gûtirî bu ûgûteethia na bu muntû ûra ûngî.
46014018	Ingûcookeria Ngai wakwa nkaatho n'ûntû imbaragia ndwaria inyingî mwanya mwanya, nkûrûki yenu bwinthe.
46014019	Îndî rîra tûrî kanicaani i kaaba nkaaria mîgambo îtaano îra antû bakaamenya kaingo mbarutana, bantû a mbaria mîgambo ngiri na rwaria rûûgeni kîrî bo.
46014020	Aruayia na aarayia, bûtigaakare ta twana mathûgaaniani meenu. Karagaani ta twana kîrî mantû maathûûku, îndî mathûgaaniani meenu bûbatîîrue bwîgua bûkari ta antû agima.
46014021	Maandîkooni Maatheru kwandîkîîtwe, "Nkaaria na antû baakwa na ndwaria ingeni na nthiomi cia ageni, îndî amwe na ûgu batiîgua bûra nkuuga." Ûgu i bu Mwathani akuuga.
46014022	Na kwoogu bara beeyagwa kîewa gîa kwaragia ndwaria ingeni beeyagwa kîo kîrî ûkûûyî kîrî bara bateetîgîîtie, ti kîrî bara beetîgîîtie. Îndî ûroria bu, i bwa kîrî bara beetîgîîtie, ti bwa kîrî bara bateetîgîîtie.
46014023	Ûkeegua antû ba kanica rîra bûrî amwe bwinthe i ndwaria ingeni bûkwaria, antû batarî eetîgîri kana batakûmenya bûra gûgûkarîka bakaaya kanicaani înu batiuga i bûrî bathûûku biongo?
46014024	Îndî gûgatuîka antû bonthe barîaria ûroria, muntû atarî mwîtîgîri kana atakûmenya bûra gûgûkarîka akaaya kanicaani înu wîyia bwake ibûkeebuumîria, eegiitîre îgamba kuumania na bûra bunthe akeegua.
46014025	Mantû maake ma witho ma nkoro imakaamenyekana, na maamenyekana aturie maru arombe Ngai auge, "I mma Ngai arî amwe naabi!"
46014026	Kwoogu, aruayia na aarayia, n'ata bûbatîîrue bûrûtha? Rîra bwîthîranaga amwe kanicaani, muntû ûmwe aûmba kwîgua arî na rwîmbo akwenda kwina, ûngî arî na ûntû bwa kûrutana, ûngî arî na ûntû agwûrîrîtwe i Ngai akwenda kwîra kanica, ûngî arî na ntûmwa akwenda kuuga na rwaria rûûgeni, na ûngî n'we arî na ûtaûri bwa ntûmwa înu. Gîtûmi gîa kwîgua mantû mamu monthe marî oogo, i kaingo matûma kanica îkûra.
46014027	Bara bakaaria ndwaria ingeni, ibaarie antû ta baîrî ûgu kana bathatû, îndî ti nkûrûki ya agu. Baakara kwaria, ibaarie woomwe kwa ûmwe. Na nwa mwanka wîgue kûrî na muntû wa gûtaûra bûra bakuuga.
46014028	Weegua gûtirî muntû wa gûtaûra, babatîîrue bakira. Ibeebîîre barî bo bongwa na nkoro ciao bakîîra Ngai.
46014029	Bara bakaaria ûroria, ibaarie antû ta baîrî ûgu kana bathatû. Bara bangî bûrî ba kanica naabi bûbatîîrue bûbathikîîria bwega bwîgua bûra bakuuga n'ûmma kana t'ûmma.
46014030	Na bûrî kanicaani woogû ûmwe weenu akaaya kûgwûrîrwa ûntû i Ngai, ûkaaya kwîgua kûrî muntû akwaragia ûroria abatîîrue akira anenkere kaanya ûyu aagwûrîrwa ûntû i Ngai aarie.
46014031	Nwa bwetanîîre bûkeeyana ûroria bwenu bwinthe. Na gûkari ûgu, antû bonthe ba kanica baathooma ûntû kuumania naabi na bwabeekîra wîru.
46014032	Ririkanagaani muntû ûra eetwe kîewa kîa ûroria we nwa eeteere akaaria rîra kaanya gakooneka.
46014033	Ngai ti Ngai wa kîrigicano, i Ngai wa ûkiri.
46014034	Wata bûra gûkari makanicaani monthe ma antû ba Ngai, aka batibatîîrue baaria kanicaani. Ti bwega baarîîtie kanicaani. Nwa mwanka beenyiyie, wata bûra watho kinya bu buugîîte.
46014035	Beenda kûmenya ûntû ibaûragie arûme baao baacookaga mîciî. N'îgi mûka aarîîtie kanicaani.
46014036	Ka bûkûthûgaania kiugo kîa Ngai kîanjîîrîîtie naabi? Kana ka bûkwona taka bûrî biû bwinka gîkinyîîrîîte?
46014037	Ûra akwîthûkia taka arî kîroria, kana akwona taka arî na kîewa kîna gîa gîîkîrundu nabatîîrue amenya mantû mama mbwandîkîrîte i yathana rîa Ngai.
46014038	Ûra atakîmathûkia marî ma gîtûmi wana we atiithûkua arî wa gîtûmi.
46014039	Kwoogu îîndî, aruayia na aarayia, bûbatîîrue bwendaga mûno kwewa kîewa kîa ûroria. Îndî îngî amwe na ûgu, bûtikaarigagîîrieni bara beetwe kîewa gîa kwaragia ndwaria ingeni baaria.
46014040	Rûthagaani mantû monthe na njîra îra yagîrîte na bûrî na mûbango.
46015001	Îîndî na rîo, aruayia na aarayia, ndîenda kûbûririkania mantû ma ntheto îmbega îra ndabûtûmîîrie bweetîgia, ntheto îra bûrikîîtie wîtîgio kîrî yo.
46015002	Na ntheto îno îmbega îgaatûma bwonokua weegua bûkaathi na mbere na kûthingata ûrutani bûra ndabûrutanire. Îndî ûkeegua bûtibûthingataga, wîtîgio bwenu i bwa ûtheri.
46015003	Ndabwîrire mantû mara ndeerirwe. Na bûra bûrî gîtûmi kîra kînene kîrî mara ndabwîrire, n'atî Kîrîstû aakuire n'ûntû bwa meeyia meetû, wata bûra kwandîkîîtwe Maandîkooni Maatheru.
46015004	Aathikirwe îndî aariûka ntugû ya ithatû wata bûra kwandîkîîtwe Maandîkooni Maatheru.
46015005	Na akûriûka muntû wa mbere kûmwona aarî Kebas, rîru atûmwa bara bangî îkûmi na baîrî.
46015006	Nyumaani kaîrî oonwa n'athingati baake nkûrûki ya magana mataano. Baîngî ba athingati babu wana îîndî barî mwoyo, îndî bamwe batirî mwoyo.
46015007	Îgiitaani rîngî kaîrî oonwa i Njakubu na nyumaani oonwa n'atûmwa bara bangî bonthe.
46015008	Mûthiani buru eebonaniirie kîrî niû, taka niû ndaciarirwe kagiita kara gataagîrîte.
46015009	I niû mûniini kîrî atûmwa bara bangî. Ntiagîrîtwe wa gwîtwa mûtûmwa n'ûntû indanyamaaragia antû ba kanica ya Ngai.
46015010	Îndî n'ûntû bwa bûra ûtugi bwa Ngai bûgana, îîndî i niû ûyû. Kwoogu ûtugi bûra aamboniirie bûtaarî bwa ûtheri. Ndarutire ngûgî na inya mûno nkûrûki ya atûmwa bara bangî bonthe ndabacinda. Îndî ingî ti niû na bwakwa, n'ûtugi bwa Ngai bwarutaga ngûgî naani.
46015011	Kwoogu nwîgue i niû ndabûtûmîîrie kana n'atûmwa bara bangî, twinthe tûtûmagîîria ntûmwa weeno îmwe, ntûmwa îra bwîtîgîîtie.
46015012	N'ûntû tûtûmagîîria atî Kîrîstû naariûkire auma kîrî bara bakuû, i kî n'ûntû bamwe beenu baugaga antû bara bakuû batiiriûkua?
46015013	Weegua bara bakuû batiiriûkua, wana Kîrîstû ataariûka ni.
46015014	Na weegua Kîrîstû ataariûka, ntûmîîri yetû n'ya ûtheri, na wana wîtîgio bwenu i bwa ûtheri.
46015015	Na kaîrî ka wîgua tiû, tûrî atûmwa, tûkîrongoera Ngai n'ûntû tuugaga i Ngai aariûkiirie Kîrîstû na ataamûriûkia, yîî ingî weegua wabu bara bakuû batiiriûkua.
46015016	Ûkaaya kwîgua bara bakuû batiriûkua, wana Kîrîstû ataariûkua ni.
46015017	Na ûkaaya kwîgua Kîrîstû ataariûkua, wîtîgio bwenu i bwa ûtheri na bûtaarekerwa meeyia meenu.
46015018	Na kaîrî ûgu i ta kwonania eetîgîri bara baakuire beetîgîîtie Kîrîstû, ûyu n'uu mûthia wao.
46015019	Ûkaaya kwîgua wîrîgîîro bûra tûrî na bu na Kîrîstû i bwa ûtûûro bûbû akî, tûbatîîrue antû batwîgua kîao mûno nkûrûki ya antû bara bangî bonthe.
46015020	Îndî ûmma n'atî, Kîrîstû nariûkiirue auma kîrî bara bakuû. N'we wa mbere arî ta ûmwe wa maketha maingî ma bara bakaariûkua.
46015021	Wata bûra gîkuû kîayire n'ûntû bwa bûra muntû ûmwe aarûthire, nwa ta bu kûriûkua kwîgagua kûrî oogo n'ûntû bwa muntû ûmwe.
46015022	Na wata bûra antû bonthe bakuyaga n'ûntû bwa kwîgua barî ndeni ya Andamu, nwa ta bu antû bonthe bakaariûkua bara bakuyaga barî ndeni ya Kîrîstû.
46015023	Îndî mûbango n'atî Kîrîstû ariûkue mbere. Na rîra agaacooka kaîrî rîru bara barî baake na bo bariûkue.
46015024	Rîra gûgaakarîka ûgu, ûyu n'uu ûgaatuîka mûthia. I rîo Kîrîstû agaatigithia aathani bonthe wathani bwao, athirie wathani bunthe, na inya ya wathani bunthe, anenkere Îthe Ngai ûnene,
46015025	n'ûntû nwa mwanka aathane mwanka acinde inya ya anthû baake.
46015026	Mûnthû wa mûthia gûcindwa akeegua arî gîkuû.
46015027	Maandîkooni Maatheru kwandîkîîtwe, "Ngai naamwere watho bwa kwathaga bionthe." Rîra Maandîko Maatheru maugaga "bionthe" birî wathaniini bwa Kîrîstû, gûtirî na nkanja kuuga ûgu ti kwonania na Ngai mwene neebîkîrîte rungu rwa Kîrîstû. Ngai n'we aatûmire bionthe biathagwa i Kîrîstû.
46015028	Rîra bionthe ûkeegua birî wathaniini bwake, Mwana akeendama rungu acooke wathaniini bwa Îthe ûra aamwere bionthe abiathaga. Na rîru Ngai i rîo akeegua arî bionthe kîrî bionthe.
46015029	Ûkaaya kwîgua bara bakuû batiiriûkua rî, i kî n'ûntû antû babaatithagua n'ûntû bwa bara bakuû? Ûkaaya kwîgua wabu bara bakuû batiiriûkua wana gûkari ata rî, i mbi îtûmaga antû babaatithua n'ûntû bwa baakuû?
46015030	Na i kî naati n'ûntû twîbîkagîra ûgwatiini thaa cionthe?
46015031	Mbîgagua ndî ûgwatiini bwa kûûragwa ntugû cionthe. Na ûgu i bu kûrî. Nwa ta ûmma bwa gûkena kûra bûnkenagia ndeni ya Mwathani wetû Yiesû Kîrîstû.
46015032	Rîra ndarûaga na nyamû ira cia kîthaka cia Ebeeso rî, ûkeegua nwa ûtûûro bûbû bwa kîînthîgûrû ndîgwetie, i baita mbi ndoonaga weegua bara bakuû batiiriûkua? Ûkeegua gûtirî kûriûkua, ga tûrîeni ni na kûnyua tûnyue twîkenie n'ûntû tika tûgaatûûra oogo.
46015033	Muntû atikaabwenie, muntû arî mûkarîre ûmwega agatua gûkaranagia na muntû atarî mûkarîre ûmwega, akûthûûka.
46015034	Îciûkîrwaani bûtige kwîyia. Bamwe beenu na Ngai batiiyî. Ndiuga ûgu kûbwîkîrithia nthoni.
46015035	Waûmba kwîgua muntû akîûria, "N'ata muntû ûmûkuû aûmba kûriûkangua? Arîo rî, aariûkua akeegua arî wa mwîrî ûkari ata?"
46015036	Ûrî ûmûtaku! Ka ûtaiyî ûkaanda mpîndî nwa mwanka îkue yandwa mûthetuuni mbere yuma,
46015037	na kîra kîandagwa i mpîndî ti kîmera kîra îkauma. I gapîndî tu kandagwa, kwa ngerekano ta ka ngano kana ga gîntû kîngî.
46015038	Ngai n'we aûmbagîra mpîndî mwîrî wa kîmera kîra amîbangîrîte. N'we eeyaga wakîra mûthemba wa mpîndî mwîrî wa kîmera kîa yo kîra îkauma.
46015039	Na wana kinya nyamû cionthe itirî mûthemba ûmwe wa nyama. Antû barî mûthemba mûna wa nyama, nyamû na cio irî wa cio, nyoni irî wa cio, na makûyû na mo marî wa mo.
46015040	Kaîrî kûrî na mîîrî ya biûmbe bia îgûrû na ya biûmbe bia nthîgûrû. Îndî ûthongi bwa mîîrî ya biûmbe bia îgûrû bûrî mûkûûrani na ûthongi bwa mîîrî ya biûmbe bia nthîgûrû.
46015041	Riûa rîrî ûthongi bwa rîo, mweri ûrî ûthongi bwa uu, na nthata irî ûthongi bwa cio. Na wakîra nthata îtibuanene na nthata îra îîngî.
46015042	Kûriûkua kwa bara bakuû i kwa njîra ta înu. Mwîrî ûra ûthikagwa mûthetuuni nworaga. Îndî mwîrî ûra ûkaariûkua ûgaatûûra tene na tene.
46015043	Mwîrî ûkithikwa ûthikagwa ûtarî na mwago na ûtari na inya. Îndî rîra ûkaariûkua ûkeegua ûrî na mwago na inya.
46015044	Mwîrî ûra ûthikagwa i mwîrî ûyû wa kûûmbwa na tîîri. Îndî mwîrî ûra ûkaariûkua, i mwîrî wa gîîkîrundu. Na wata bûra kûrî na mwîrî wa kûûmbwa na tîîri, i ta bu kûrî na mwîrî wa gîîkîrundu.
46015045	Maandîkooni Maatheru kwandîkîîtwe, muntû wa mbere ta we Andamu "aarî kîûmbe kîrî mwoyo." Îndî Andamu wa mûthia ta we Kîrîstû i Kîrundu na neeyanaga mwoyo.
46015046	Mwîrî wa gîîkîrundu t'uu wayire mbere. Mwîrî wa kûûmbwa na tîîri n'uu wayire mbere, rîru wa gîîkîrundu waya nyumaani.
46015047	Muntû wa mbere, ta we Andamu, aûmbirwe na mûthetu wa nthîgûrû. Îndî muntû wa baîrî, ta we Kîrîstû, nwa kuuma îgûrû.
46015048	Antû ba nthîgûrû barî mwîrî ûkari ta wa muntû ûra aûmbirwe na mûthetu wa nthîgûrû. Bara barî ba îgûrû barî mwîrî ûkari ta wa muntû ûra aumire îgûrû.
46015049	Na wata bûra tûbuanene na Andamu ûra aûmbirwe kuuma kîrî mûthetu, i ta bu tûkaabuanaana na Kîrîstû ûra aumire îgûrû.
46015050	Ga nkûbwîra, aruayia na aarayia, mîîrî îno ya nyama na nthakame îtithi ûneneeni bwa Ngai. Na gîntû kîoraga gîtigîa mwoyo ûra ûtathiraga.
46015051	Ka mbwîreeni kîriga kîra kîrî oogo. Tûtiikua twinthe, i tûkaagarûrwa twinthe.
46015052	Na gûgaakarîka ûgu nthûti îmwe ta gwincia na kûrancûkia. Karumbeeta gakaaringwa bara bakuû bariûke batakîora kaîrî na twinthe tûgarûrwe.
46015053	Kîra kîoraga nwa mwanka kîgarûrwe gîtuîke kîra gîtakîora. Na kîra gîkuyaga nwa mwanka kîgarûrwe gîtuîke kîra gîtakuyaga.
46015054	Rîra kîra kîoraga gîkaagarûrwa gîtuîke kîra gîtooraga, na rîra kîra gîkuyaga gîkaagarûrwa gîtuîke kîra gîtakuyaga, bûra kwandîkîîtwe Maandîkooni Maatheru ibûkaûyûra. Atî, "Gîkuû gîkûthirua, gîgûcindwa kûrû.
46015055	Rûgakaî rwa îrûma rîra ûrî îîndî rûrî kû? Yaûkû nthiko, inya yaku îîndî îrî kû?"
46015056	Wîyia i bu îrûma rîra rîreetaga gîkuû. Na watho i bu bweyaga wîyia inya îra bûrî.
46015057	Îndî nkaatho i kîrî Ngai ûra atwotithagia gûcinda kwa inya ya Mwathani wetû Yiesû Kîrîstû!
46015058	Kwoogu, aruayia na aarayia, karagaani bwîrikîîtie na bûtikaareke kwîgua kûrî na ûntû bwenyenyia wîtîgio bwenu. Rîonthe rutagîraani Ngai ngûgî, n'ûntû ibwiyî ngûgî îra bûrutagîra Mwathani t'ya ûtheri.
46016001	Îîndî ka ngwete mantû ma kweyaga antû ba Ngai mwothi. Bûbatîîrue bûrûthaga ta bûra ndeerire makanica ma Garatia marûthage.
46016002	Wakîra ntugû ya mbere ya kwanjîîria kiumia, wakîra ûmwe wacienu nabatîîrue aiga mbia igana ûna bantû kûringana na bûra athaarimîîtwe bûgana. Ciaigeeni irî cia mwothi ûyu ndabûgwetera kaingo rîra nkaaya ciîgua i rîo na tene.
46016003	Ndaaya ngaatûma bara bûkoona baagîrîte baire mwothi wenu Njerusaremu. Nkabaandîkîra baarûa cia kûbamenyithania kîrî bo.
46016004	Na twona bûrî bwega na niû nthi, nwa tûthiyanie na bo.
46016005	Mbangîîte mbûyîîre Macendonia. Kwoogu nkaaya kwenu mbumîîte noogo.
46016006	Kwaûmbîka ngaakarakaranga kwenu wana kinya kagiita ga mpîo konthe. Na rîra ngaakara kûthi wanaara ûkeegua nthiîte, nwa bûmbumagarie.
46016007	Ntikwenda mbûya kûbwona nkûrûkanîîtie. Ndîenda nkara kwenu kagiita kaaganu, weegua Mwathani ageetîgîîria.
46016008	Îndî ngaakara naaga Ebeeso mwanka kagiita ga kîatho gîa ntugû ya Pentekosti gîkinye.
46016009	Inkwona mwanya wa kûruta ngûgî inyingî naaga, wana kinya ûkeegua i baingî bakûrûa naani.
46016010	Timotheo akaaya kûûya naagu bwone bûkûmûgwata ûgeni bwega aaganîrwa kwîgua arî amwe naabi, n'ûntû i Mwathani akûrutîra ngûgî ta bûra na niû nkûmûrutîra.
46016011	Bûtikaareke muntû amûmeneeria. Aakara gûcooka bûmuumagarieni na ûkiri acooke kaîrî kîrî niû. Ndîîrîgîîra aayania na aruayia babu barî naagu.
46016012	Îgûrû rîa mûruayia Apooras, ndamûkinyîîrie ndamwîra aayanie na aruayia bara baayîîte, îndî atireenda kûûya îîndî. Akaaya rîra akeegua arî na kaanya.
46016013	Îkaragaani bwîmenyeereete. Karagaani bwîrikîîtie wîtîgioni bwenu, bûrî na kûûmîîria na bûrî na inya.
46016014	Bunthe bûra bûkaarûthaga, bûbatîîrue bûburûthaga bûrî na wendo.
46016015	Ibwiyî Stebanas na antû ba mûciî wake i bo antû ba mbere nthîgûrû ya Ngiriki gûtuîka eetîgîri, na ibeerutîîte kûrutîra antû ba Ngai ngûgî. Ndîenda kûbwîra, aruayia na aarayia,
46016016	bwîtîgagîîrie bûgaatongoragîîrua n'antû ta baba na muntû wonthe ûra arutanagîria na bo ngûgî îno îrî inya ûûgû.
46016017	Inkeneete mûno n'ûntû Stebanas, Botunatas, na Akaikas ibarakinyire. I bo baingîîte kaanya keenu.
46016018	Ibaambîkîrîte wîru bûûnene mûno ta bûra na biû baabwîkîîre. Bathûkagieni barî antû ba gîtûmi.
46016019	Bûgûkeethua i makanica ma gîteere gîa Îcia. Akuira barî na Pirisiira, na eetîgîri bara barîîkanaga kwao bakûbûkeethia mûno riîtwaani rîa Mwathani.
46016020	Aruayia na aarayia bara barî naaga bonthe wana bo bakûbûkeethia. Keethanagiani na wendo bwa eetîgîri.
46016021	I niû Paûrû ndî ningwa mbwandîkîrîte nkeethi ino na njara ciakwa ningwa.
46016022	Ûkaaya kwîgua kûrî na muntû ateendeete Mwathani, ûyu n'ûmûrume i Ngai. Mwathani arooya na mpwî.
46016023	Ûtugi bwa Mwathani Yiesû Kîrîstû bûrookaraga naabi.
46016024	Wendo bwakwa bûrookaraga naabi bwinthe ndeni ya Kîrîstû Yiesû.
47001001	I niû Paûrû nkûbwandîkîra tûrî na mûruayia wetû Timotheo. Ntuîkithîîtue mûtûmwa wa Kîrîstû Yiesû kûringana na wendi bwa Ngai. Tûrîbwandîkîra biû eetîgîri ba kanica ya Ngai ya Korintho na antû bonthe ba Ngai ba gûntû kunthe Akaaya.
47001002	Ngai Baaba wetû na Mwathani Yiesû Kîrîstû baroobwaa ûtugi na ûkiri.
47001003	Ga tûkumieni Ngai Îthe wa Mwathani wetû Yiesû Kîrîstû. We i Baaba ûra atwîgagua kîao na i Ngai ûra atweyaga kûûmîîria kûûnene.
47001004	Atûûmagîîria mathîînaani meetû monthe kaingo naati tûûmîîria bara barî na mathîîna ma mîthemba yonthe na kûûmîîria kûra tiû Ngai atwete.
47001005	Wata bûra tûnyamaaragua mûno n'ûntû bwa Kîrîstû nwa ta bu tweyagwa kûûmîîria kûûnene mûno n'ûntû bwa Kîrîstû.
47001006	Twathîînua, kûthîînua gwetû gûgaatûma bûûmîîria na bûteetheka. Twaûmîîrua, kûûmîîrua gwetû gûgaatûma bûûmîîria. Na kwoogu nwa bwote kûûmîîria kûnyamaaruani ta kûra tûnyamaaragua.
47001007	Wîrîgîîro bwetû îgûrû rîenu i bûûnene. Itûkûmenya wabûra bûkûnyamaarua tûkînyamaarua, wana biû ibûkwewa kûûmîîria tûkîewa.
47001008	Aruayia na aarayia, itûkwenda kûbûririkania thîîna îra twoonire rîra twarî nthîgûrû ya Îcia. Twoonire thîîna înene îtainyîkîrîka mwanka yatûma tûthira wîrîgîîro bunthe bwa gûtûûra mwoyo.
47001009	Nkorooni cietû itweegagua tûgaakua îgamba rîetû i rîîgiite. Îndî mantû mama maatuîkîkire kaingo wîtîgio bwetû bûteegua bûrî kîrî inya yetû twingwa, îndî i kîrî Ngai ûra aûmba kûriûkia muntû ûmûkuû.
47001010	Ngai naatwonokiirie twauma moogwatiini ta mamu manene ûgu makîûmba gûtûreetera gîkuû. Na wana îîndî natwonokagia. Tûrî na mma akaathi na mbere gûtwonokia.
47001011	Wana biû ibûtûteethagia na gûtûrombera. Na kwoogu antû baingî bagaacookeria Ngai nkaatho n'ûntû bwetû. Maromba ma antû baingî bara batûrombagîra imacookagua.
47001012	Nkorooni cietû itwîgagua tûtirî na mabîtia. Nwa tuuge tûkeneete mantû mara tûrûthaga gûkû nthîgûrû, na mûno mûno kîrî biû, twarûthire mo tûtarî na ûntû bûûthûûku, tûrî na mathûgaanio meega mbere ya Ngai. Tûûmbîîte kûrûtha mantû mamu monthe n'ûntû bwa ûtugi bwa Ngai, t'ûntû bwa ûûme bûra antû barî.
47001013	Tûrîbwandîkîra mantû mara bûûmba kûthooma bûgaciûra. Na wata bûra bûtwiyî mantûûni mamwe, inkwîrîgîîra bûgatûmenya caû. Na rîru nwa bûtûkeneere, ta bûra wana tiû tûkaabûkeneera ntugû îra Mwathani wetû Yiesû akaaya kaîrî.
47001015	Indaiyî ûgu i bu bûgaatûthûkia na i ntûma mbangîîte kwamba kûbûriûngîra mbere kaingo bûthaarimwa maita maîrî.
47001016	Mbangîîte mbûyîîre kwenu mbûriûngîre nthiîte bwa Macendonia. Na ncookeete mbûye kaîrî nkîbûriûngîra bûkîmbumagaria nthi bwa Njundea.
47001017	Ntigûceetha nkiuga nkabûriûngîra. Ntikûrûtha ta antû ba nthîgûrû bara baugaga yîî, îndî bataingie bûra bauga.
47001018	Twîtîgieni ta bûra bwiyî Ngai i mwîtîgua. Twabwîra yîî, ûgu twauga nwa bu tûkaarûtha.
47001019	Yiesû Kîrîstû, Mwana wa Ngai, ûra twabûtûmîîrie tûrî na Sairas na Timotheo, we t'ûra augaga yîî na agacooka akauga arî kagiita kangî. Augaga yîî kîrî ûntû bunthe,
47001020	kîrî mawîrane ma Ngai monthe. Na i ntûma tûtûmagîra riîtwa rîake kuuga "Aameni," n'ûntû bwa ûkumio bwa Ngai.
47001021	I Ngai atûmaga tûrika wîtîgioni bwetû kîrî Kîrîstû. I Ngai aatûthuurire tûtuîka antû ba mwanya kîrî we.
47001022	N'we aatwîkîîre rwano rwake rwa kwonania tûrî baake na atwa Kîrundu nkorooni cietû arî mûkûûyî wa mma wa mantû monthe mara atwetwe wîrane bwa mo.
47001023	Ngai i mûkûûyî n'ûmma nkwaria. Gîtûmi kîra kîagiriirie ncookeera naagu Korintho, ka nteendaga kûbûûmîria mantû.
47001024	Tika tûkwenda kûbwatha wîtîgioni bwenu. Ibûrikîîte wîtîgioni. Tûrutaga ngûgî amwe naabi i kaingo bûkena.
47002001	Kwoogu i ntûma nteendaga gûcookeera naagu mbûya gûtûma bûgwatwa i kîeba.
47002002	Ngatûma bûgwatwa i kîeba i ba ûû bangî batûma nkena? Gûtirî ûngî nwa muntû woora nkîgwatithia kîeba aûmba gûnkenia.
47002003	Gîku i kîo gîatûmire mbwandîkîra baarûa îra. Nteendaga kûûya ngwatithua kîeba i bara babatîîrue baankenia. Ndî na mma rîra nkenaga wana biû bwinthe ibûkenaga.
47002004	Rîra ndabwandîkîîre, indanyamaaraga mûno nkorooni ntaakeneete. Ndaandîkire ngîtûûraga meethori maingî mûno. Ntaabwandîkagîra bûngwatithia kîeba. Ndabwandîkagîra mbûmenyithia bûra mbwendeete bûgana.
47002005	Ûra areeteete kîeba, ti ninka agwatithîîtie. I bwinthe agwatithîîtie na njîra nna (ntikwenda kûthûûkia mantû nkûrûki ya bûra makari).
47002006	Îndî n'we muntû ûyu îkaanûkia rîra baingî beenu bûmwete i rîkûgana.
47002007	I kaaba îîndî bûkamûrekera na bûkamwîkîra wîru i kaingo n'we atagwatwa i kîeba athira wîrîgîîro.
47002008	Kwoogu inkûbûûria bûmwonie wendo bwenu kîrî we i bwa mma.
47002009	Ndabwandîkîîre baarûa îra îngî nkîbûgeria mbona kana bûrî aathîki mantûûni monthe.
47002010	Warekera muntû, wana niû nkamûrekera. Na ûkaaya kwîgua kûrî we wabu mbatîîrue nderekera, nkûmûrekera n'ûntû bwenu, Kîrîstû arî mûkûûyî wakwa.
47002011	Ndamûrekera kaingo Saitaani atoona kaanya n'ûntû itwiyî mîbango yake bûra îkari.
47002012	Nkûûya Tiroas gûtûmîîria ntheto îmbega ya Kîrîstû, Mwathani nampeere kaanya keega ga gûtûmîîria.
47002013	Îndî ntaarî na ûkiri n'ûntû ntoona mûruayia, Tito. I ntûma ndeerire antû ba Tiroas i bwega, ndathi bwa Macendonia.
47002014	Amwe na kwîgua ûgu i bu kwarî, nkaatho i kîrî Ngai ûra atûûmbithagia gûcinda rîonthe tûrî ndeni ya Kîrîstû na agatûtûmîra gûtambia ûmenyo bwake gûntû kunthe bûkari ta mîtaa.
47002015	Tiû tûkari ta mîtaa îkûrutîrwa Ngai i Kîrîstû îgîtambaga kîrî bara boonokeetue na bara baûrîîte.
47002016	Kîrî antû bamwe i kîrumba gîa gîkuû. Îndî kîrî bangî i mûnunko ûrî mûreo ûra weyanaga mwoyo. N'ûû arî mûganu wa kûruta ngûgî îno ya ûtûmîîria?
47002017	Tiû tûtikari ta antû baingî bara bacûaga kwona mbia na gûtûmîîria kiugo kîa Ngai. Tûtûmagîîria ntûmwa îra Kîrîstû atwete tûrî aruti ngûgî ba Ngai tûtarî na mantû mangî. Na wana Ngai naiyî ûgu.
47003001	Ka îîndî tûkwanjîîria kuuga kaîrî bûra tûrî beega? Kûrî antû boonaga kûrî na gîtûmi kwandîkîrwa baarûa cia kuuga bûra barî antû beega. Îndî kîrî tiû baarûa ta inu itirî gîtûmi. Gûtirî gîtûmi tiû kwandîkîrwa baarûa ta inu tûbûreetera kana tûbûûria biû bûtwandîkîra cio.
47003002	Biû bwingwa i biû baarûa mantûûni meetû. Bwandîkîîtwe nkorooni cietû bûmenyeka i muntû wonthe na bûthoomwa.
47003003	Ibwonanagia bûrî baarûa îra Kîrîstû atûmîîte kuuma naati. Baarûa îno îtiandîkîîtwe na rangi. Yandîkîîtwe na Kîrundu wa Ngai ûra atûûraga mwoyo. Yo îtiandîkîîtwe maigaani ma rûbaariû, yandîkîîtwe nkorooni cia antû.
47003004	Tûriuga ûgu n'ûntû bwa bûra Kîrîstû atûmîîte twîgua tûrî na mma îgana na Ngai.
47003005	Îndî tika tûkuuga nwa tûrute ngûgî îno twingwa. I Ngai atûûmbithagia kûrûtha mara monthe tûrûthaga.
47003006	N'we aatûûmbithiirie kwîgua tûrî aruti ngûgî tûrutana kîrîîkanîro kîîyerû. Na kîo kîrîîkanîro gîkî kîîyerû ti watho bwandîkîîtwe, kîo i gîa Kîrundu. Watho bûra bwandîkîîtwe ibûûragaga, îndî Kîrundu we neeyanaga mwoyo.
47003007	Watho bûra bwareetire gîkuû bwandîkîîtwe maigaani ma rûbaariû. Na mwago wa Ngai nwonekanire rîra bwanenkanagîrwa, watûma ûthiû bwa Musa bûtharara mûno mwanka Aisiraeri baaremwa kûthi na mbere kûbucûûba. Îndî mpoora mpoora ibwacookire ta wîthîre.
47003008	Ûkaaya kwîgua watho ibwarî na mwago ûgana ûgu rî, n'ata gûtûmîka gûkû gwa gîîkîrundu kûrî mwago nkûrûki?
47003009	Ûkaaya kwîgua kîrîîkanîro kîra gîatuuyagîra antû ibeeyîîtie i kîarî na mwago, n'ata kîrîîkanîro kîra gîtuîkithagia antû baagîru kîrî mwago mûno nkûrûki?
47003010	Nwa tuuge kîra kîarî na mwago, îîndî gîtirî na uu kîganaanîîtue na mwago ûmûnene mûno nkûrûki ûra kîrîîkanîro kîîyerû kîrî.
47003011	Ûkaaya kwîgua kîrîîkanîro kîra gîkûrû, kîra gîtaakarakaranga ikîarî na mwago, n'ata kîrîîkanîro kîîyerû, kîra gîgaatûûra tene na tene ûkeegua kîrî na mwago ûgana?
47003012	Kwoogu, n'ûntû tûrî na wîrîgîîro bûbu, tûrî na ûcamba bûûnene mûno.
47003013	Tiû tûtikari ta Musa ûra aakunîkîîre ûthiû bwake kaingo Aisiraeri batoona mwago ûkîthira.
47003014	Mathûgaania ma Aisiraeri imaatigire kûruta ngûgî. Wana îmunthî gûkunîkwa wagûku ikûbaithaga batikaamenye ûmma bungwa baathooma mabuku ma kîrîîkanîro gîîkûrû. Gûkunîkwa gûku kûthiraga rîra muntû eetîgia Kîrîstû.
47003015	Wana îmunthî warîonthe Ayaundi baathooma watho bwa Musa, ibakunîkagîrwa mathûgaania maao.
47003016	Îndî muntû aagarûka kîrî Mwathani, gûkunîkwa gûku ikûthiraga.
47003017	Mwathani i Kîrundu, na ara Kîrundu wa Mwathani eegagua arî, i kwîgagua kûrî na kûthaûrwa.
47003018	Twinthe itwonaga mwago wa Mwathani. Gûtirî gîtûmi gîetû gûkunîkîra moothiû. Na wabûra Mwathani, ûra arî Kîrundu, athiyaga na mbere kûruta ngûgî arî ndeni yetû i tûgarûkaga tûkabuanaana n'we na tûkoonania mwago wake mûno nkûrûki.
47004001	I Ngai atwete ngûgî îno tûruta n'ûntû bwa kîao gîake. I ntûma tûtakuyaga nkoro.
47004002	Itûrekanîîte na mantû ma witho ma îgi. Tûtienagîîria antû kana tûgarûra bûra kiugo kîa Ngai kîrutanaga. Bûra tûrûthaga, i tûrutanaga ûmma na njîra îtarî ya kîrigicano tûkîonagia antû bonthe tûrî ba ûû. Rîru i rîo bamenyaga na nkoro ciao tûrî antû ba mûthemba mûbi. Na Ngai naiyî ûgu.
47004003	Ûkaaya kwîgua ntheto îmbega îra tûtûmagîîria n'îmbithe, yithîîtwe kîrî bara baûrîîte.
47004004	Bara bateetîgagia batuîkithîîtue ntûngi i ngai ûra aathanaga nthîgûrû, ta we Nkoma. Atûmîîte barega kwona werû bwa ntheto îmbega îgûrû rîa mwago wa Kîrîstû, ûra arî mûbuanaano wa Ngai.
47004005	Tûtitûmagîîria mantû meetû. Tûtûmagîîria Yiesû Kîrîstû i Mwathani, tiû naati tûrî aruti ngûgî beenu n'ûntû bwa Yiesû.
47004006	Ngai ûra augire werû bûtharare mwinduuni natûmîîte kaîrî werû bwake bwatharara nkorooni cietû na njîra ya gûtûmenyithia mwago wake ûra tûgwûrîrîtwe ûthiûni bwa Yiesû Kîrîstû.
47004007	Îndî tiû bara tûrî na ûtonga bûbû bwa gîîkîrundu tûkari ta nyûngû ciîkîrîtwe bu. Kwoogu i ta kwonania inya înu nene ûgu n'ya kuuma kîrî Ngai t'ya kuuma kîrî tiû.
47004008	Twonaga mathîîna rîonthe îndî matitûthontoragia. Magiita mamwe i tûthîînaga mûno mwanka tûkaaga bwa kûrûtha. Îndî amwe noogu wîrîgîîro bwetû bûtithiraga.
47004009	I tûnyamaaragua îndî gûtirî rîo Ngai atûtiganagîria. I tûtonyangagwa îndî tûtithiraga.
47004010	Magiita monthe wîgagua tûrî ûgwatiini bwa kûûragwa ta Yiesû kaingo inya ya mwoyo wake yonekana bwega naati.
47004011	Tûrî mwoyo îndî tûkaraga tûrî ûgwatiini bwa gîkuû n'ûntû bwa Yiesû kaingo inya ya mwoyo wake yonekana na mîîrî îno îkuyaga.
47004012	Kwoogu twîgagua tûrî ûgwatiini bwa gîkuû kaingo bwona mwoyo.
47004013	Kwandîkîîtwe Maandîkooni Maatheru, "Ndaariirie n'ûntû indeetîgiirie." Wîtîgio bwetû na tiû i ta bûbu. Twaragia n'ûntû îtwîtîgîîtie.
47004014	Itwiyî Ngai ûra aariûkiirie Mwathani Yiesû agatûriûkanîria amwe n'we atûreete kîrî we tûrî amwe naabi.
47004015	Mantû mama monthe marî oogo n'ûntû bwenu. Kwoogu ûtugi bwa Ngai bûra bûthiîte bûgîkinyagîîra antû baingî bûgaatûma Ngai acookagîrua nkaatho inyingî mûno agîkumagua.
47004016	N'ûntû bwa gîtûmi gîku, i ntûma tûtakuyaga nkoro. Mwîrî nûkûraga îndî kîrundu kîra kîrî ndeni yetû ikîanakaga wakîra ntugû.
47004017	Tûthîîna tûra tûrî na tu i tûniini, na i twa kagiita gaakai. I tûthîîna twa gûtûthuuranîra tûthi mwagooni wa tene na tene ûra tûtaganaania na tu n'ûntû ûkeegua ûrî mwago ûmûnene mûno.
47004018	Tûtitindanagîra na bira bionekanaga na meetho. Bira bitoonekanaga na meetho i bio birî bia gîtûmi. Bira twonaga na meetho bitikarakarangaga, îndî bira tûtaûmba kwona na meetho i bia tene na tene.
47005001	Mîîrî yetû îkari ta mîciî îra tûtûûraga gûkû nthîgûrû. Itwiyî rîra mîîrî yetû îkoomboranua tûrî na îngî îgûrû îtarî ya gwakwa na njara cia antû kûra tûgaatûûra tene na tene.
47005002	Kagiitaani gaka tûtûîre mûciî ûyû itûkiiaga n'ûntû twendaga gûtûûra mîciî ya îgûrû.
47005003	Tûtiaga a gûtûûra n'ûntû tûgeekîrwa yo.
47005004	Kagiitaani gaka tûrî mwîrîîni ûyû tûkiiaga i mûrigo ûra tûrî na uu. Tika twendaga twîgua tûtarî na mwîrî, îndî ga twendaga twîgua tûrî na ûngî kaingo kaanya ka ûyû ûra ûkuyaga kathûkua n'ûra ûtûûraga tene na tene.
47005005	Gîku i kîo gîgûtûma Ngai atûthuuranîra, na natwete Kîrundu kwonania wabu i bu akaarûtha.
47005006	Kwoogu tiû rîonthe twîgagua tûrî na kûûmîîria. Itwiyî kagiitaani gaka tûrî mwîrîîni ûyû, tûtitûûraga kûra Mwathani atûûraga.
47005007	Tûtûîrue i wîtîgio ti kwona.
47005008	I ntûma tûrî na kûûmîîria. Twenda mûno mûno kuuma mwîrîîni ûyû, ûkeegua tûrî mûciî amwe na Mwathani.
47005009	Îndî nwîgue tûrî mûciî amwe na Mwathani kana tûrî gûkû mûciî ûyû, mworooto wetû i gûkenia Mwathani.
47005010	Nwa mwanka twinthe tûkaarûngama mbere ya Kîrîstû atûgiitîre îgamba. Na woora ûmwe wacietû akaagiitîrwa bûra kwagîrîte, kûringana na mantû mara twaarorûtha tûrî mwîrîîni ûyû wa kîînthîgûrû, meega kana maathûûku.
47005011	Itwiyî gûkuthûka Mwathani i ta kuuga ata. Na i ntûma tûcûûgagia na inya kûreeta antû bara bangî kîrî we. Ngai naiyî bwega bûra tûkari. Inkwîrîgîîra wana biû ibûkûmenya na nkoro cienu bûra tûkari.
47005012	Tika tûgûcûûgia kaîrî kûbwonia bûra tûrî antû beega. Ga tûkwenda kûbwonia gîtûmi kîenu gûtûkeneera, kaingo bwîgagua bûrî na bwa kwîra bara beekumagîria mantû mara moonagwa, bantû a beekumîria bûra bûrî nkorooni.
47005013	Weegua bûrîona taka tûthûûkîîte biongo, tûthûûkîîte bio n'ûntû bwa Ngai. Na weegua itûkûthûgaania bwega, i biû tûkûthûgaanîria.
47005014	Tûtongoragîîrua i wendo bwa Kîrîstû bûra arî kîrî tiû n'ûntû itwiyî n'we aakuîrîîre antû bonthe gwatuîka i taka antû bonthe baakuire.
47005015	Kîrîstû aakuîrîîre antû bonthe kaingo bara barî mwoyo batigaatûûre n'ûntû bwa mantû maao bongwa, îndî ibatûûre kûrutîra ngûgî ûra aabakuîrîîre na aariûka.
47005016	Îgiitaani rîrî tûtithûgaanagîria antû ta bûra antû ba nthîgûrû babathûgaanagîria. Tene twathûgaanagîria Kîrîstû ta bûra antû ba nthîgûrû bamûthûgaanagîria. Îndî îîndî tûtimûthûgaanagîria ûgu.
47005017	Muntû akeegua arî ndeni ya Kîrîstû atuîkaga kîûmbe kîîyerû. Mantû mara makûrû imathiraga akeerûua kûrû.
47005018	Mantû mamu monthe maumanagia na Ngai. Ngai aatûmîîre Kîrîstû aatûma tûtuma ûnyanya n'we na tûrî atûmwa atwa ngûgî ya kwîraga antû bûra baûmba gûtuma ûnyanya n'we.
47005019	Ngai aatumire ûnyanya na antû ndeni ya Kîrîstû atagûtara meeyia maao. Na natwete ngûgî ya gûtambia ntûmîîri îno ya ûnyanya.
47005020	Kwoogu ga tûtûmîîtwe i Ngai bantû a Kîrîstû. I taka Ngai agûtûtûmîra kûbwîta arî we wengwa. Itû tûkûbwereka tûrî kaanyaani ga Kîrîstû, tumaani ûnyanya na Ngai.
47005021	Kîrîstû ataarî na meeyia. Îndî Ngai aamûtuîkithiirie kîgongwana kîa meeyia n'ûntû bwetû kaingo ndeni yake twîgua tûrî baagîru kîrî Ngai.
47006001	Tûrutaga ngûgî na Ngai. Na kwoogu tûtikwenda bûreka ûtugi bûra aabwere bûtuîka bwa ûtheri.
47006002	Ngai augîîte, "Ndabwîgiirue kagiita kara kaagîrîte ndabûteethia ntugû ya kwonoka." Ga nkûbwîra, "kagiita kara kaagîrîte" n'îîndî, na "ntugû ya kwonoka" n'îîndî.
47006003	Tûtikwenda ngûgî yetû yonekana îrî na mabîtia. Kwoogu i tûcûûgagia mûno kwona gûtirî muntû tûreekîîra kîrîgîîria.
47006004	Mantûûni monthe mara tûrûthaga i twonanagia mûkarîre wetû n'ûmwega na tûrî aruti ngûgî ba Mwathani. Ûgu i bu mûkarîre wetû ûkari mathîînaani maingî ma mîthemba îmingî mara tûûmagîîria.
47006005	Tûturagwa na tûkaingîrwa nceera, na wana gîtuma tûraûkîrua n'antû. Tûrutaga ngûgî na inya rîmwe tûtakwona toro na rîngî tûtarîîte.
47006006	Itûkwonania tûrî aruti ngûgî ba Ngai n'ûntû bwa ûkembu bwetû, ûmenyo, kûûmîîria, kûbua kûra tûbuîte, Kîrundu Ûmûtheru ûra arutaga ngûgî arî ndeni yetû, na n'ûntû bwa wendo bwa mma bûra tûrî na bu.
47006007	Tûrutanaga antû ûmma na tûrî na inya ya Ngai. Tûtûmagîra wagîru kwîrûîrîîra mbarî cionthe.
47006008	Kûrî batweyaga gîtîîyo na kûrî batûmenagîîria. Kûrî batûrumaga na kûrî batûkumagia. Na kûrî bo baugaga tûrî arongo, îndî twaragia ûmma.
47006009	Twonagwa tûrî ageni, îndî twiyîkeene mûno. Tûkari ta antû bagûkua, îndî tûtigûkua. Na wana weegua i tûnyamaaragua, tûtiûragagwa.
47006010	Tûrî na kîeba, îndî rîonthe itûkenaga. Tûrî nkîa, îndî itûtûmîîte baingî baatonga wîtîgio. Gûtirî kîo tûrî, îndî ûmma n'atî bionthe i bietû.
47006011	Akorintho, tûbwîrîîte mantû gûtarî bu tûkûbwitha na tûbwendeete kûthiria.
47006012	Tiû tûtitigîîte kûbwenda, i biû bûtigîîte gûtwenda.
47006013	Ndîaria naabi ta aana baakwa bongwa nkwaria na bo. Rûthaani ûgu tûrûthîîte, bûtwende na biû ta bûra tûbwendeete!
47006014	Bûtikaagwatane na bara bateetîgîîtie. N'ata wagîru bûûmba gûtuîka mûnyanya wa ûthûûku? Werû bwengîrana na mwindu?
47006015	N'ata Kîrîstû na Berio, ta we Nkoma, baûmba kwîgua barî na ngwatanîro? N'irîkû mwîtîgîri aûmba kwaria na muntû ateetîgîîtie?
47006016	Nyomba ya Ngai yaûmba gûtuma nthungurumi na mîbuanaano? Tiû, i tiû nyomba ya Ngai ûra atûûraga mwoyo. I Ngai augire, "Ngaatûûra kîrî antû baakwa na nkarage na bo. Nkeegua ndî Ngai wao, na bo barî antû baakwa."
47006017	"Kwoogu Mwathani ariuga, 'Umaani kîrî bo, bwîbathûre. Weegua bûtiitonga gîntû kîrî na mûgiro, nkabwîtîgîra.' "
47006018	"Nkeegua ndî abaagu, naabi bûrî aana baakwa, ba arûme na ba aarî. Ûgu i bu mwene inya Mwathani augîîte."
47007001	Eendwa, n'ûntû bwa mawîrane mama Ngai atwete, ga twîtherieni kuumania na ûntû bunthe bûra bûûmba gûtûma mîîrî yetû kana mîoyo yetû îrûtha meeyia. Ga twîtherieni buru tûkarage tûkuthûkîîte Ngai.
47007002	Twîtîgîreeni bûrî na wendo. Gûtirî we twabîtîria kana tûbîtithia njîra. Na gûtîri we twatûmîra bûra gûtaagîrîte.
47007003	Na kuuga ûgu ti kuuga ga nkûbûgiitîra îgamba. Wata bûra mbwîrire i tûbwendeete mûno, nwa tûtûûre kana tûgakua naabi.
47007004	Inkûbwîtîgia mûno na nwa ndîkumîrie biû. Ibûmbûmagîîria mûno nkeegua nkeneete mûno mathîînaani mara monthe tûrî na mo.
47007005	Rîra twayire Macendonia tûtaanogoka i mathîîna mara maatûthiûrûkîîte nteere cionthe. Anthû beetû baatûkarariirie twamaka.
47007006	Îndî Ngai ûra aûmagîîria bara barî thîînaani naatûûmîîrie aatûma Tito aaya.
47007007	Kûmûûmîîria kûra bwamûûmîîrie kinya ku igwatûûmîîrie. Naatwîrire i bûkwenda kûmbona mûno na bûrî na kîeba n'ûntû bwa bûra gwakarîkire. Na kinya naatwîrire bûra bûrî na mwoyo wa kwenda gûnteethia ndeegua ndakena mûno.
47007008	Wana kinya ûkeegua baarûa îra ndabwandîkîîre nîatûmire bûgwatwa i kîeba, ntikwona ndî na mabîtia kûmîandîka. Mbereeni ndaroonaga maarî mabîtia kûbwandîkîra yo n'ûntû nîabûgwatithiirie kîeba gîa kagiita gaakai.
47007009	Îndî îîndî ndîîgua nkeneete mûno. T'ûntû bwa bûra baarûa yakwa yabûgwatithiirie kîeba, îndî n'ûntû bwa kwîgua kîeba kîra kîabûgwatire i gîatûmire bwîrira meeyia meenu. I Ngai aatûmîîre kîeba. Kwoogu tiû gûtirî bu twabûtonya na bu.
47007010	Kîeba kîra Ngai atûmagîra kîreetaga kwîrira kwa meeyia kûra gûtûmaga muntû oonokua. Na gûtirî mabîtia marî agu! Îndî kîeba gîa kuumania na mantû ma kîînthîgûrû kîreetaga gîkuû.
47007011	Ndîenda bûmenya baita ya Ngai gûtûmîra kîeba kîrî biû. Îîndî bûrî na wîru nkûrûki, i bûkwenda kwîtheteera, na igîatûmire bwathûûra bwakuthûka. Kîeba gîku igîatûmire bwenda kûmbona mûno na bûgîa wîru. Na igîatûmire bwona gûkûrûthwa bûra kwagîrîte. Ibwonanîîtie bûtirî na mabîtia mantûûni monthe maakoneetie ûntû bûbû.
47007012	Ntaabwandîkîra baarûa îra n'ûntû bwa ûra aabîtîîtie kana n'ûntû bwa ûra aabîtîrîtue. Ndaandîkire yo kûbûmenyithia bwega, Ngai akîonaga, bûra bwîrutîîte bûgana n'ûntû bwetû.
47007013	Na gîku i kîo gîatûmire tûûmîîria. Ti kûûmîîria gunka twaûmîîrie. Wana gûkena i twakenire na inya mûno tûkwona bûra Tito aakeneete bûgana, n'ûntû bwa bûra bwinthe bwatûmire nkoro yake îîgua bwega.
47007014	Indeerire Tito bûra bûnkeneetie. Na ibwonanîîtie wabu i nkeneete. Bûra bunthe twabwîrire n'ûmma. Na ibwonanîîtie mantû mara twerire Tito wabu i ma mma.
47007015	Na kwoogu kûbwenda kûra abwendeete ikwongeerekeete, aaririkana bûra bwinthe bwendeete kwathîka. Bwamûthûkiirie na gîtîîyo kîînene mûno.
47007016	Ingûkena mûno n'ûntû inkûbwîtîgia kûrû.
47008001	Aruayia na aarayia, tûrîenda bûmenya bûra Ngai atugîîte makanica ma Macendonia.
47008002	Baageriirue na mathîîna maingî mûno na nwa bu baarî na ûkîa bûgana. Îndî amwe na ûgu, gûkena kûra baakeneete kwarî kûnene mûno. Beeyanire na gûkûrûkîîria baakûrûkîîria kaingo bateethia nkîa batagûtara.
47008003	Ga nkûbwîra, beeyanire bûra bakîûmba na gûkûrûkîîria baakûrûkîîria bûra baûmbaga. Beeyanire bakîendaga.
47008004	Igûtwereka baatwerekire twîtîgîra biewa biao, wana bo baathûngîra mûtariini wa ngûgî îno ya gûteethia antû ba Ngai.
47008005	Baarûthire ûntû tûteerîgîîrîîte. Mbere baambire beenenkanîra kîrî Mwathani na kîrî tiû, wata bûra Ngai eendeete barûtha.
47008006	Tito n'we aambanîîrie naabi ngûgî ya kwîthîrania mbia. Kwoogu i ntûma twamwîrire abûteetheerie bûthirîkîrie ngûgî îno ya kwîganua kîao.
47008007	Bûtongeete na bionthe--wîtîgio, rwaria, ûmenyo, kwenda gûteethia na nkoro yonthe, na wendo bûra bûtwendeete na bu. Kwoogu i tûkwîrîgîîra bwîgua bûkari ûgu kinya mantûûni ma kweyana bûtagûtara.
47008008	Îndî tika nkûbwîra nwa mwanka bûrûthe ûgu ndauga. Ga nkwenda kwona bûra wendo bwenu bûrî bwa mma rîra nkûbûganaania na antû bangî bara bakwenda gûteethania.
47008009	Ibwiyî ûtugi bwa Mwathani wetû Yiesû Kîrîstû. Amwe na kwîgua aarî ûmûtongu eetuîkithiirie nkîa n'ûntû bwenu kaingo abûtongia na ûkîa bwake.
47008010	Ndîona i kaaba îîndî bûkathirîkîria kîra bwanjîîrie mwanka mûthiru. I biû ba mbere kweyana. Na ti na kweyana gunka, i kinya na kwîgua bûrî na wendi bwa kweyana.
47008011	Kwoogu îîndî thirîkîriani ngûgî înu. Onaniani wendi bwenu bwa kûmîthirîkîria i bûûnene ta bûra bwarî na bu rîra bwamîanjagîîria.
47008012	Ûkeeyana ûrî na wendi, Ngai ageetîgîra kûringana na bira ûrî na bio, ti bira ûtarî na bio.
47008013	Tûtikwenda bûûmîrwa i mantû bûgîcûa kûthirîria bara bangî thîîna ciao. Tûrîenda kwîgua kûrî na nganaano.
47008014	Kagiitaani gaka n'ûntû bûrî na bio nwa bûteethie bara batarî na gîntû. Kagiita kangî rîra ûkeegua na bo barî na bio biingî, nwa babûteethie rîra bûtakîîgua bûrî na gîntû na rîru i rîo ûkeegua bûrî nganaano.
47008015	Wata bûra kwandîkîîtwe Maandîkooni Maatheru, "Ûra ooyaniirie mûno tika eegua arî na nkûrûki. Na ûra ooyaniirie bûûkai tika aaga."
47008016	Ingûcookeria Ngai nkaatho n'ûntû bwa kwaa Tito nkoro ta îra ndî ya kwenda kûbûteethia.
47008017	Tûkûûria Tito kana eetîgîra tûkamûtûma kîrî biû ataarega. Kwaria mma, we wengwa neendaga mûno mûno kûûya.
47008018	Tûrîmûtûma barî na mûruayia ûngî akumagua mûno i makanica n'ûntû bwa ngûgî ya ntheto îmbega îra arutaga.
47008019	Na nkûrûki ya ûgu, mûruayia ûyû naathuurirwe i makanica athiyanagia naati ngendooni cietû twirîîte ûteethio bwetû. Itûtûmaga Mwathani akumua na bu na ibwonanagia wendi bwetû bwa gûteethia.
47008020	Tûtikwenda kwîgua kûrî na ûntû bwa kûnung'unîra îgûrû rîa ûteethio bûbû bwa mbia inyingî bûra tûgûtûmîra antû ba Ngai ba Njundea.
47008021	Itûgûcûûgia mûno bûra kûûmbîka tûrûthe bûra kwagîrîte kîrî Mwathani na kîrî antû.
47008022	I ntûma tûgûtûma mûruayia ûngî wetû kaîrî baayania na Tito. Itûmûgereetie mantûûni maingî twona arî na wîru mûno bwa kwenda gûteethia. Îîndî nakwenda kinya nkûrûki n'ûntû nakûbwîtîgia mûno.
47008023	Tûrutaga na Tito ngûgî îmwe ya kûbûteethia. Aruayia baba na bo baayanîîtie n'we i batûmîîtwe i makanica, na i bakwonania mwago wa Kîrîstû.
47008024	Kwoogu boonieni wendo bwenu i bwa mma na oniani makanica tûtikenaga i biû mana.
47009001	Ntikwona kûrî na gîtûmi gîa kûbwandîkîra nkûrûki mantû mama ma ûteethio kîrî antû ba Ngai ba Njundea.
47009002	Imbiyî bûra bûrî na wendi bûgana bwa gûteethia. Ndareeraga antû ba Macendonia bûra biû bûrî Akaaya bûnkeneetie bûgana n'ûntû bwa bûra bwendire kweyana kuuma mwanka mûthiru. Na bakwîgua ûgu, wana bo baîngî baao i baagîîre wendi bwa kweyana.
47009003	Ndîtûma aruayia baba baaya kwona ntikenaga i biû mana, na bakîona wabu ibwîthuuranîrîte wabûra mbeerîîte.
47009004	Weegua ûkeegua tûrî na antû ba Macendonia rîra tûkaaya, tweethîra bûteethuuranîrîte bûgatwîkîrithia nthoni n'ûntû i tûbwîtîgîîtie mûno. Îndî ingî ga ntakwenda kûbwîra wana biû bûkaagîa îgi rîru!
47009005	I ntûma ndaroonire i kaaba mbûrie aruayia baba baaye mbere ya tûûya, boone kîewa kîenu kîra bwaugire bûkeeyana kîrî oogo. Na kîewa kîenu i kîo gîkoonania bweyanîîte bwendeete, tika bûkinyîîrîîtue.
47009006	Ririkanagaani ûra aandaga biikai akethaga biikai. Îndî ûra aandaga biingî akethaga biingî.
47009007	Woora muntû abatîîrue eeyanaga kûringana na bûra akwîgua nkorooni yake. Bûtikeeyaneeni bûkîîgagua bûtikwenda kana taka bûkinyîîrîîtue. Ngai eendaga muntû ûra eeyanaga akeneete.
47009008	Ngai nwa abwongeere bigakûrûkîîria bira bûkwenda kaingo rîonthe bwîgagua bûrî na bionthe bira bûkwenda na bingî bia gûteethagia bara bangî.
47009009	Kwandîkîîtwe ûûgû Maandîkooni Maatheru, "Eeyaga nkîa atagûtara. Wagîru bwake bûgaatûûra tene na tene."
47009010	Ngai ûra eeyaga mwandi mbeû na akaa antû irio bia kûrîa agaatûma mbeû îra abwete yuma maketha maingî mûno ma wagîru bwenu.
47009011	Akaabûtongia na bionthe kaingo bweyanaga bûtagûtara. Na baingî bagaacookeria Ngai nkaatho rîra tûkaabairîra biewa bienu.
47009012	Ngûgî îno bûkûruta ti gûteethia îgaateethia gunka antû ba Ngai bara nkîa. Kinya îgaatûma antû baingî bacookeria Ngai nkaatho.
47009013	Ngûgî îno bûkûruta nîkwonania ûmma bwa wîtîgio bwenu. Ibwathîkagîra ntheto îmbega ya Kîrîstû îra bûkûûyagîîra bûkauga ibûmîîtîgîîtie. Kwathîka kwenu na biewa bira bweyanîîte na nkoro îmbega bigaatûma antû baingî bakumia Ngai n'ûntû bwa kûbaa bio bo, amwe na bara bangî bonthe.
47009014	Na bakaabûrombera na wendo bûûnene n'ûntû bwa ûtugi bûûnene bûra Ngai abwete.
47009015	Tûcookagîrieni Ngai nkaatho n'ûntû bwa kîewa gîake gîa kûrigaria!
47010001	Inkwenda mûno bûnthikîîria, ndî ningwa, Paûrû, nkîaria na ûbooreru ta bwa Kîrîstû na kîao ta gîake. Antû bamwe baugaga ntiaragia mbûmîîrîîtie rîra twonanîîte, mbaragia mbûmîîrîîtie twatigana.
47010002	Bwenda kwa wendi bwenu rîra nkaaya bûtikaarekeeni mbaria ta bûra mbiyî nkaarîria bara bathûgaanagia tûkari ta antû ba nthîgûrû îno.
47010003	N'ûmma tûtûîre nthîgûrû, îndî tûtirûaga ndûa îmwe na bara barî ba nthîgûrû.
47010004	Tûrûaga na into mwanya na bira nthîgûrû îtûmagîra kûrûa na bio. Into bira tûtûmagîra birî inya ya Ngai na nwa tûbitûmire kwomborania gûntû kunthe kûra mûnthû eebithaga.
47010005	Twînyangagia na bio nkarari cia ûrongo, tûkomborania kîrîgîîria kîonthe kîra eekumia beekagîra antû kaingo baregana na ûmenyo bwa Ngai, na tûkagwata mathûgaania monthe tûgatûma maathîkîra Kîrîstû.
47010006	Tûrîenda bwathîka kûrû. Itwîthuuranîrîte gûkaanûkia bonthe bara batagîtiga kûrega kwathîka.
47010007	Biû bûraithaga bûra gîntû gîkari ome yonka. Ûkaaya kwîgua kûrî we eebîtîgîîtie n'wa Kîrîstû, namenye wana tiû tûrî ba Kîrîstû wata we.
47010008	Mbaragia nkeneete mûno i watho bûra Mwathani atwete, ta bu watho bwa kûbûkûria na ti bwa kûbwînyangia. Kwoogu ntikwîgua rîrî îgi kuuga ûgu.
47010009	Ntikwenda bwona taka nkwenda kûbûguayia na baarûa ciakwa.
47010010	Bamwe baugaga, "Baarûa cia Paûrû irî ûrito na irî gîtûmi ikîthoomeka, îndî rîra tûrî n'we arî we gûtirî bu ootaga, na rwaria rwake rûtirî gîtûmi!"
47010011	Bara baugaga ûgu babatîîrue bamenya mara twandîkaga baarûani cietû rîra tûtarî akubî matirî mûkûûrani na mara tûkaarûtha rîra ûkeegua tûrî amwe naabi.
47010012	Wana kûroota tûtiroota twîganaanîîtie na bara beebonaga barî gîtûmi mûno. Beebîkîîrîîte kîthimi kîao bongwa gîa kwîthimaga na kîo na beeganaanagia na bara bangî baciao, kwonania bûra waa bwao bûgana.
47010013	Îndî tiû tûtiîkumia na ûntû tûtarûthîîte. Tûgeekumîria akî ngûgî îra Ngai atwete tûruta, îra tûtambîîtie yabûkinyîîra.
47010014	Tûtigwîkumia bûra tûtabatîîrue twîkumia bûgana, îndî i bu wîgua tûkîrûtha ûkaaya kwîgua tûtaaya n'ûntû i tiû twabûreeteere ntheto îmbega ya Kîrîstû.
47010015	Kwoogu tika tûgwîkumia na ngûgî ya antû bangî, i ngûgî yetû tûgwîkumîria. Itûkwîrîgîîra wabûra bûkaathi na mbere gûkûra wîtîgioni, ngûgî îra tûkaaruta kwenu îkaathi na mbere kûreeta maumithio.
47010016	Rîru i rîo tûgaatûmîîria ntheto îmbega nthîgûrû ira ingî irî mbere yenu naagu. Na ûtiîgua tûgîîkumia na ngûgî îrutîîtwe n'antû bangî gûntû kûngî.
47010017	Îndî wata bûra Maandîko Maatheru maugîîte, "Ûra eekumagia neekumie na ûntû bûra Mwathani arûthîîte."
47010018	Ûra eebonaga arî mwega arî wengwa t'we eetîgagîîrua. Ûra Mwathani arî we oonaga arî mwega n'we eetîgagîîrua.
47011001	Inkwîrîgîîra bûkainyîkagîria rîra nkwîguîka nkîaria ta kîaa, îndî ingî wabu i bu bûkûrûtha.
47011002	Inkûbwîgua rûriitho, îndî i rûriitho rwa kîîngai. Bûrî ta mwarî ataamaama na muntû mûrûme buru, mwarîîrîîtie agûrwa i muntû ûmwe, ta we Kîrîstû.
47011003	Îndî kîmako gîakwa n'atî meeciiria meenu maûmba kûbîtithua njîra bûgatiga kwathîkîra Kîrîstû ta bûra bûmwathîkagîra bûrî baatheru na bwîrutîîte. Bûkarûtha ûgu bûkara ta Awa ûra eeneerue na ûûme i njoka.
47011004	Bûtionaga îrî thîîna gûtûmîîrua i muntû woora araaya mantû ma Yiesû ûngî atarî ûra twabûtûmîîrie. Na ti thîîna kwenu gwîtîgîîria Kîrundu ûngî atarî ûra bwamenyire kuumania naati. Na ti thîîna kîrî biû gwîtîgîîria ntheto îngî îtarî îra mbega bwamenyire kuumania naati.
47011005	Ntikwona taka kûrî kîo bancindîîte na kîo babu beethûkagia barî 'atûmwa barî îgweta mûno.'
47011006	Nwa wîgue ntikûûmba gûtarîîria mîgambo bwega, îndî ûmenyo ndî na bu. Na biû ibwoneete ûgu bwega na njîra cionthe.
47011007	Kamaarî mabîtia kûbûtûmîîria ntheto îmbega ntakûrîwa? Kana kamaarî mabîtia nkwînyithia kaingo bûkumua?
47011008	Rîra ndarutaga ngûgî kwenu, indeetîgagîîria nkeewa mbia i makanica mara mangî. Nwa mbuge i taka ndabaiyaga kaingo mbota kûbûtûmîkîra.
47011009	Nkîendire gîntû rîra ndarî kwenu gûtirî we wacienu ndathîînagia. Aruayia bara baayire kuuma Macendonia ibaandeeteere bionthe bira ndarî bata na bio. Nteenda kûbwaa mûrigo na gûtirî rîo nkaabwaa uu.
47011010	N'ûntû bwa mma ya Kîrîstû îra îrî ndeni yakwa, ga nkûbwîra, gûtirî kîo gîkaathiria gîkeno gîakwa nthîgûrû ya Akaaya yonthe.
47011011	I kî? Ka ntabwendeete kana? Ngai naiyî imbwendeete.
47011012	Nwa nkaathi na mbere kûrûtha ûûgû nkûrûtha îîndî n'ûntû ntikwenda kwaa 'atûmwa' babu bangî kaanya ga gwîkumia na ga kuugaga atî ngûgî yao n'îmwe na yetû.
47011013	Baba n'atûmwa ba ûrongo na eenania beerûthîîte ta atûmwa bongwa ba Kîrîstû.
47011014	Îndî tûtikwona bûbu ta ûntû. Wana Saitaani nwa eerûthe agakara ta mûraika wa werû.
47011015	Kwoogu t'ûnene kwona aruti ngûgî baake beetuîkithîîtie aruti ngûgî ba wagîru. Îndî ingî mûthiani bo nwa bakeewa îkaanûkia kûringana na mantû mara ûkeegua barûthîîte.
47011016	Ka mbwîreeni kaîrî. Gûtikaagîte muntû aanthûkia ta kîaa. Îndî wana weegua bûrîmbona ta kîo, nthikîîriani tu wata bûra bûûmba kûthikîîria kîaa gîkîaria wana niû ndîîkumie bûûkai.
47011017	Mîgambo îra nkwaria ngîîkumia ti ya kuuma kîrî Mwathani. Rwaria rwakwa i ta rwa kîaa kîongwa.
47011018	N'ûntû antû baingî beekumagia na mantû ma kîînthîgûrû, wana niû ka ndîîkumie.
47011019	Na n'ûntû biû naabi bûrî baûme mûno, bûtiona ûrî mûrigo kwinyîkîria biaa!
47011020	Bwîtîgagîîria bûgatuîkithua nkombo, kana bûgatûmîrwa, kana bûkeeneerua i woora araaya bûtakwonwa ta ûntû, kana bûkaringangwa makoobi ma ûthiû i bara babûringangaga.
47011021	Îgi rîra nkwîgua i rîa kuuga tiû tûtikîûmba kûbûrûthîra mantû ta mamu! Îndî amwe na ûgu, muntû akagerekeeria gwîkumîria ûntû, wana niû ndeekumia. Ndîaria ta kîaa kaîrî.
47011022	Bo n'Ayaundi? Wana niû ndî Mûyaundi. Bo n'Aiciraeri? Wana niû ndî Mwisiraeri. Bo i ba rûrîîyo rwa Îburaîmu? Wana niû ndî wa rûrîîyo rwa Îburaîmu.
47011023	Bo n'aruti ngûgî ya Kîrîstû? Wana niû ndî mûruti ngûgî ya Kîrîstû. (Ndîaria ta muntû ûmûthûûku kîongo.) I niû ndutîîte ngûgî na inya nkûrûki yao na ndarathaîkwa nceera maita maingî nkûrûki. Ndaraturwa maita maingî nkûrûki yao, akubî nkua maita maingî.
47011024	Maita mataano ndararingwa ibooko bira Ayaundi baringanaga mîrongo îthatû na kenda.
47011025	Maita mathatû ndaraturwa n'Arooma na mûng'aara. Îgiita rîmwe ndararingangwa na maiga ntuîrîîtwe kûûragwa. Maita mathatû meeri îroombokana ndî ku. Na ndararaara ûtugû na mûthenya naagu îriani.
47011026	Inthiîte ngendo inyingî ira mboneete ndî ûgwatiini bwa miuro, aamba, antû beetû bongwa ba Ayaundi, na antû batarî Ayaundi. Ndaragîa ûgwatiini kinya bwa kwîgua ndî mataûni maanene, rwanda, îriani, na ndaragîa ûgwatiini bwa aruayia batarî ba mma.
47011027	Ndutîîte ngûgî îrî na inya na îrî mînoga. Maita maingî ntaamaamaga. Ndareegua yûûra na ndareegua bûûta. Ndarakara ntakûrîa. Ndareegua mpîo na ndaraaga nguo.
47011028	Na kaîrî kîrî mamu monthe, ntugû cionthe ntiîgagua ndî ûmûganîre nkorooni yakwa îgûrû rîa ûmenyeeri bûra mbatîîrue kwaa makanica monthe.
47011029	Nkoona muntû atakwîbûmba ûntûûni bûna mbîgagua taka ntakwîbûmba na niû. Muntû akeeyithua mbîgagua ûrûrû mûno nkorooni.
47011030	Nkeegua nwa ndîîkumiirie, ngeekumia na mantû mara ntarî inya ya kûmarûtha.
47011031	Ngai Îthe wa Mwathani Yiesû Kîrîstû, ûra riîtwa rîake rîbatîîrue rîkumagua tene na tene naiyî ntikûrongoa.
47011032	Rîra ndarî Ndamasiki, ngabana ûra aathanaga arî rungu rwa mûnene Areta aarutire watho acikaarî baakaria mîîrîga ya taûni baangwata.
47011033	Îndî ndeekîîrwe gîkaabûûni ndatûrithîîrua ndiricaani ya rûthingo rûra rwathiûrûkîrîte taûni ndamûtoorooka.
47012001	Nwa nkaathi na mbere na gwîkumia wana weegua gûtirî kîo gûgûteethia na kîo. Îîndî ka mbuge mantû ma bioneki bira Mwathani amboneetie na kûgwûrîrwa kûra angwûrîrîte.
47012002	Kûrî muntû mbiyî mwîtîgîri aabûriirue airwa îgûrû mûno mîanka îkûmi na îna mîthiru. Ntiyî weegua aarî mwîrîîni kana naumîîte mwîrîîni--i Ngai aiyî.
47012003	Bûra mbiyî, ka mbiyî muntû ûyu naabûriirue airwa îkenero. Îndî ntiyî weegua aarî mwîrîîni kana naumîîte--i Ngai aiyî. Rîru aarî îkenero, eegiirue mantû atamenya kuuga. Muntû atiîtîgîîrîîtue amagweta.
47012005	Mbatîîrue ndîîkumîria muntû ta ûyu, îndî ti niû ndîîkumia. Niû nwanga ngeekumia na mantû mara ntarî inya ya kûmarûtha.
47012006	Îndî wana nkeenda gwîkumia ntiîgua ndî kîaa n'ûntû wîgua nkîaria ûmma, îndî ntiîkumia. Ntikwenda antû banthûkia mûkûûrani na bûra bakwona nkîrûtha na bûra bakwîgua nkiuga.
47012007	Na kaingo nteekumia n'ûntû bwa kûgwûrîrwa mantû maanene mara ndagwûrîîrwe, Ngai naatûmire mbona thîîna îkarî ta mwîgua ûrî mwîrî. Thîîna înu yaumaniirie na Saitaani. N'we amîandîîte înnyamaaria kaingo ntaûyûrwa i wîkumia.
47012008	Ndarombire Mwathani maita mathatû nkîmwîraga anthirîrie yo.
47012009	Îndî n'we aambîîrire, "Ûtugi bwakwa kîrî woû ibûgûkûgana n'ûntû rîra muntû atarî na inya ya kûrûtha ûntû i rîo inya yakwa îrî nene." Kwoogu inkwîgua nkeneete mûno na ngeekumîria mantû mara ntarî na inya ya kûmarûtha kaingo inya ya Kîrîstû îruta ngûgî naani.
47012010	Na n'ûntû bwa ûgu ndî ûmûganîre i kwîgua ntarî na inya, kana ndarumwa, kana ndoona mathîîna ma mîthemba yonthe, kana ndanyamaarua n'ûntû bwa Kîrîstû. Rîra ntarî na inya ningwa ya kûrûtha ûntû i rîo ndî na inya kuuma kîrî Ngai.
47012011	Indîîtuîkithîîtie kîaa na gwîkumia bwakwa, îndî i biû bûtûmîîte ndûtha bu. I biû bûbatîîrue bwîgua bûgînkumagia n'ûntû tika kûrî kîra babu barî 'atûmwa bongwa' bancindîte na kîo, wana weegua ndî wa ûtheri.
47012012	Indarûthire mantû mara moonaniirie ndî mûtûmwa wa mma rîra ndarî kwenu. Indoonaniirie iriga, magegania na biama ndî na kûûmîîria.
47012013	Ûntû bûra ntaarûtha akî ga ntaatuîka mûrigo kîrî biû ta bûra ndûthaga makanica mara mangî. Itû ndekeraani mabîtia mamu!
47012014	Indîîthuuranîrîte kûûya kûbûriûngîra kaîrî rîa mathatû, na ndaaya ntiituîka mûrigo kîrî biû. I biû ndî bata naabi ti mbia cienu. Twana ti tu tûbatîîrue tûmenyeera aciari ba tu, n'aciari babatîîrue bamenyeera twana twao.
47012015	Kwoogu ingûkeneera kûbwaa bionthe wana niû mwene. N'ûntû inkûbwenda mûno i ntûma bûkûmbenda bûkai kana?
47012016	Igûkwoneka bwega ntaarî mûrigo kîrî biû, îndî kûrî bo beenu bathûgaanagia i ûûme ndatûmagîra nkabweneeria na ûrongo bwakwa.
47012017	Îîndî ata? Ndarabûcegeera na mûtûmwa kîrî bara ndatûmire kîrî biû?
47012018	Rîra ndeerire Tito aaye twamûtûma barî na mûruayia ûra ûngî baarî n'we, ataabûcegeera. Ti bu? Wabu ataarûtha ûgu. Tûrî baîrî, we na niû, twarutire ngûgî îmwe tûrî na nkoro îmwe.
47012019	Waûmba kwîgua bûkîthûgaanagia itûreethetagîîra kîrî biû kagiita gaka konthe. Îndî Ngai naiyî tûraaragia ûmma ta antû ba Kîrîstû. Na, eendwa, mara monthe tûrûthaga i makûbûteetheeria bûkûra bûrî eetîgîri.
47012020	Inkwîrîgîîra rîra nkaaya nkeethîra bûkari bûra mbenda bwîgua bûkari, na naabi bûkoona nkari bûra bwenda mbîgua nkari. Ntikwîrîgîîra mbîthîra bûgîkararanagia, bûkîîganagua rûriitho, bûthûûreene, bûthetaanîîtie, bûkîrumanaga, bûkîguutanaga, bûrî eekumia kana bûkîîngagîîra antû bagaûkia gîtuma.
47012021	Inkwîrîgîîra rîra nkaaya Ngai atikambooreerie ngwatwa i kîeba n'ûntû bwa baingî beenu bara beeyiirie na bateerira ûthûûku bwao, ûmaramari, na mantû ma îgi mara baarûthire.
47013001	Rîrî îîndî n'îgiita rîakwa rîa mathatû kûûya. Na wata bûra Maandîko Maatheru maugîîte, ûra arî na ntheto na ûra ûngî nwa mwanka oonanie bûra abîtangîrîtue "kûrî na ûkûûyî bwa antû baîrî kana bathatû."
47013002	Rîra ndarî naagu rîa maîrî indakaaniirie bara bonthe beeyîîtie. Ntarî akubî naabi woogu, ka mbîîre bara bangî beeyirie rîra nkaaya naagu bûrî kaîrî bakoona thîîna înene.
47013003	Rîru i rîo bûkoona bûra bûkwenda atî, wabu Kîrîstû nagûntûmîra kwaria. Tika akûruta ngûgî kîrî biû atakwîbûmba. Arî na inya.
47013004	Wana weegua aambirwe mûtharabaani atarî na inya, n'inya ya Ngai îtûmîîte eegua arî mwoyo. Na wana tiû tûtirî na inya wata Kîrîstû bûra aakari, îndî tûgaatûûrania amwe n'we kwa inya ya Ngai kaingo tûmûtûmîkîra na ngûgî îra tûkûruta n'ûntû bwenu.
47013005	Îraitheeni bwingwa. Îgeriani bwone kana bûrî wîtîgioni. Na mma ibwiyî Yiesû Kîrîstû arî ndeni yenu bunka bûtagwîte kîgerio.
47013006	Na inkwîrîgîîra bûkoona tiû tûtaagwa.
47013007	Itûkûromba Ngai bûtikaaye kûrûtha ûntû bûtaagîrîte. Na ti kaingo bwonania itwarutire ngûgî îmbega rîra twarî kwenu, îndî i kaingo bûrûtha bûra kwagîrîte wana weegua kûrîonekana tiû tûtigwîtîgîîrîka.
47013008	Gûtirî bu tûrûtha tûrigîîria ntheto ya mma, nwa tûrûthire bûra îkwenda.
47013009	Tûkenaga rîra tiû tûtarî na inya, biû bûrî n'yo. Itûkûbûrombera bûtuîka agima wîtîgioni.
47013010	Gîku i kîo gîtûmi gîakwa gîa kûbwandîkîra mbwîra mantû mama kinya ntarî akubî naabi, kaingo rîra nkaaya ntatûmîra watho bûra Mwathani ampete ntakûbwîgua nthoni. Ndeerwe watho bûbû mbûkûria, îndî ti mbwînyangia.
47013011	Nkîthiria, aruayia na aarayia, ka mbwîreeni bûtigwe bwega. Cûûgiani na inya bwone bûgûtuîka eetîgîri agima. Rûthagaani ûgu mbûrîîtie bûrûthage. Îgaguani bûrî na meeciiria mamwe na tûûranagiani na ûkiri. Rîru i rîo Ngai ûra arî wendo na ûkiri akeegua arî amwe naabi.
47013012	Keethanagiani na wendo bwa eetîgîri.
47013013	Antû ba Ngai bonthe bara barî naaga bakûbûkeethia.
47013014	Ûtugi bwa Mwathani Yiesû Kîrîstû, na wendo bwa Ngai, na ngwatanîro ya Kîrundu Ûmûtheru birookaraga naabi bwinthe.
48001001	I niû Paûrû nkûbwandîkîra, biû eetîgîri ba Garatia. Mwîto wakwa wa gûtuîka mûtûmwa t'wa kuuma kîrî muntû kana gûkûrûkîîra kîrî muntû. Mwîto wakwa n'wa kuuma kîrî Yiesû Kîrîstû na Îthe Ngai ûra aamûriûkiirie.
48001002	Ndîbwandîkîra tûrî amwe na aruayia bara bangî bonthe ndeni ya Kîrîstû.
48001003	Ngai Baaba wetû na Mwathani Yiesû Kîrîstû baroobwaa ûtugi na ûkiri.
48001004	I kaingo atûthaûra tuuma ûthûûkuuni bwa nthîgûrû îno, Yiesû neepeyanire n'ûntû bwa meeyia meetû kûringana na bûra Ngai Baaba wetû eendeete.
48001005	Ngai arookumua tene na tene. Aameni.
48001006	Ibûkûndigaria mûno! N'ata bûûmba kûgarûkanga na mpwî ûgu bûgatiga ûra abwîtîîte ûtugiini bwa Kîrîstû, bûkaanjîîria gwîtîgîîria ntheto îngî îtarî ya mma?
48001007	Kwaria mma gûtirî ntheto îngî îmbega. N'antû bamwe bakwenda kûbûreeteera thîîna bakîenda kûgarûra ntheto îmbega ya Kîrîstû.
48001008	Îndî ka mbwîreeni, nwîgue n'ûmwe wetû tûrî atûmwa, kana i mûraîka kuuma îgûrû akûbûtûmîîria ntheto îngî îtarî îra twabûtûmîîrie kuuma mbere, ûyu n'ûmûrîrîke i Ngai!
48001009	Ka mbwîreeni kaîrî bûra twabwîrire atî, muntû akaaya kûbûtûmîîria ntheto îngî îtarî îra bwarutanirwe, ûyu n'ûmûrume i Ngai!
48001010	Î rîo rî, ga nkuuga ûgu nkîenda mbendwa n'antû kana i Ngai? Ka ngûcûûgia gûkenia antû? Arî. Ûkaaya kwîgua n'antû nkwenda gûkenia ûtiîgua ndî mûruti ngûgî wa Kîrîstû.
48001011	Ndîenda bûmenya ntheto îno îmbega ngûtûmîîria t'ya kuuma kîrî muntû.
48001012	Na ntaarutanwa yo i muntû. I Yiesû Kîrîstû aangwûrîîre yo.
48001013	Ibwîgîîtue bûra mûtûûrîre wakwa wakari rîra ndathingataga wîthîre bwa Kîîyaundi, na bûra ndanyamaaragia athingati ba Ngai ntakûbeegua kîao ngîcûûgia kûthiria kanica cwe.
48001014	Gûtirî we wa taarîetû agîncinda kûthingata wîthîre bwa Kîîyaundi. Ndarî mûthingati wengwa wa moorutani ma akûrû beetû.
48001015	N'ûtugi bwa Ngai bwatûmire anthuura kinya mbere ya nciarwa na aambîta mmûrutîra ngûgî. Rîra aabangire
48001016	kûngwûrîra mmenya Mwana wake kaingo mmûtûmîîria kîrî bara batarî Ayaundi, ntaathi kwîra muntû antaûrîre,
48001017	kana nthi Njerusaremu kûromba ûkûrû kîrî bara baarî bagûtuîka atûmwa mbere yakwa. Ndathiire Arîbia na nyumaani ndacooka Ndamasiki kaîrî.
48001018	Mîanka îthatû îkûthira, indathiire Njerusaremu kûriûngîra Petûrû na twakarire n'we ntugû îkûmi na îtaano.
48001019	Na ntugû înu ndarî Njerusaremu i Petûrû na Njakubu mûruagina wa Mwathani twonanire na bo bonka. Tûtoonana na atûmwa bara bangî.
48001020	Mantû mama monthe nkûbwîra i ma mma na Ngai i mûkûûyî, mbîtîgiani.
48001021	Nkuuma Njerusaremu, indacookire ndathi Sîîria na Sirîsia.
48001022	Kagiita gaku twaka eetîgîri ba gîteere kîa Njundea baarî bakûmbona ningwa.
48001023	N'antû beegîîtue bakîngweta bakiugaga, "Muntû ûra aratûnyamaaragia îîndî nagûtûmîîria wîtîgio bûra aracûûgagia kwînyangia!"
48001024	Baakumia Ngai n'ûntû bwa kûgarûka gwakwa.
48002001	Nyuma ya mîanka îkûmi na îna indacookire ndathi Njerusaremu tûrî na Baranaba na Tito.
48002002	Kûthi gwakwa kwarî n'ûntû bwa bûra Ngai angwûrîrîte ambonia nthi. Nkûthi twonanire na bara baataragwa barî atongoria bonka, ndabataranîria bwega ntheto îra ntûmagîîria bara batarî Ayaundi. Na gîtûmi gîa kûrûtha ûgu ga nteendaga gûtuîka i ngûgî ya ûtheri ndarutaga.
48002003	Gûtirî we wa atongoria babu aakinyîîria gûtaanwa wa Tito ûra twarî n'we, n'ûntû aarî Mûngiriki na ataarî ûmûtaane.
48002004	Îndî kûrî antû bangî beendaga Tito ataanwa. Baarî eetîgîri ba ûrongo. Baayîîte beecinîkîîria gîkundiini gîetû bathigaana kûthaûrwa kûra tûthaûrîîtwe ndeni ya Kîrîstû Yiesû kaingo batûtuîkithia nkombo ciao.
48002005	Îndî tûteetîgîîria ûgu beendaga nwa aniini kaingo bûtauma ûmmaani bwa ntheto îmbega.
48002006	Gûtirî kîo babu boonekaga taka baarî gîtûmi boongeera ntûmîîriini îra ntûmagîîria (îndî nwîgue baarî ba ûû, gûtirî mûkûûrani kîrî niû n'ûntû Ngai atitûmagîra kîmenyano).
48002007	Iboonire wabu Ngai nambîtîgiirie ntûmîîria ntheto îmbega kîrî antû ba nthîgûrû ira ingî, ta Petûrû bûra aatûmagîîria Ayaundi.
48002008	Ngai ûra aatûmire Petûrû aruta ngûgî ya ûtûmwa kîrî Ayaundi nwa we aatûmire nduta ngûgî ya ûtûmwa kîrî bara bangî.
48002009	Na wana Njakubu, Petûrû na Njoana bara boonagwa barî atongoria ba kanica batûkeethia tûrî na Baranaba îrî njîra ya kwonania ngwatanîro, bakwona wabu Ngai nampete ngûgî înu ya mwanya. Twacooka twagwatanîra twauga bo ibarute ngûgî kîrî Ayaundi, naani tûrî na Baranaba tûtûmîîrie antû ba nthîgûrû ira ingî.
48002010	Bûra baatwîrire tûririkane kûrûtha, i tûririkanage bara batarî na bio. Na wana niû nwa bu ndoonaga itwagîrîte kûrûtha.
48002011	Îgiita rîmwe Petûrû akûûya Antiokia, indamûtheteerie antûûni n'ûntû kwaria mma naabîtîîtie.
48002012	Akûûya warîo naarîyaga irio na eetîgîri bataarî Ayaundi. Îndî Ayaundi bamwe baugaga i Njakubu aabatûmîîte arî Njerusaremu bakûûya, Petûrû eebathûrana na eetîgîri babu n'ûntû naakuthûkaga Ayaundi babu.
48002013	Na wana Ayaundi bangî baarî Antiokia baarûtha ûgu Petûrû aarûthire, ta eebwithia. Na wana Baranaba mwene i bu aarûthire.
48002014	Nkwona bataarûthaga bûra kwagîrîte kûringana na ûmma bûra bûrî nthetooni îmbega, i rîo ndeerîîre Petûrû mbere yao bonthe, "Ûkaaya kwîgua woû ûrî Mûyaundi ûtikûthingata maathana ma Kîîyaundi na ûrîkara ta bara batarî Ayaundi, kûrî na gîtûmi kîrîkû gûkinyîîria bara batarî Ayaundi bo bakara ta Ayaundi?"
48002015	Tiû tûrî Ayaundi gûciarwa, tûtirî bara batarî Ayaundi, bara tuugaga bo n'eeyia.
48002016	Na itwiyî kîra gîtûmaga muntû atuîka ûmwagîru. Muntû atuîkaga ûmwagîru eetîgia Yiesû Kîrîstû. T'ûntû bwa kûthingata watho. Itweetîgiirie Kîrîstû Yiesû, na wîtîgio bwetû kîrî we i bu bwatûtuîkithiirie baagîru. T'ûntû bwa kûthingata watho, n'ûntû kûthingata watho gûtituîkithia muntû ûmwagîru kîrî Ngai.
48002017	Ûkaaya kwîgua rîra tûgûcûa kwagîrithua ndeni ya Kîrîstû antû barîtwona tûrî 'eeyia' ta bara batarî Ayaundi, i Kîrîstû atûmaga twîyia? Arî buru!
48002018	Nûkeegua nkîîyia waya kwîgua watho bûra ndareganire na bu îrî njîra ya gûtuîka ûmwagîru i bu ncookeete kûthingata.
48002019	Indaathingataga watho. Îndî îîndî ndî ûmûkuû kîrî bu, na i bu bûmbûragîîte kaingo ntûûrîra Ngai.
48002020	Indaambanîîrue amwe na Kîrîstû mûtharabaani na ndakuyanîria n'we kaingo gûtuîka niû ntirî mwoyo, i Kîrîstû atûîre ndeni yakwa. Ûtûûro bûbû ndî na bu îîndî, ntûîre na wîtîgio kîrî Mwana wa Ngai ûra aambendire aakua n'ûntû bwakwa.
48002021	Ntiûmba kûrega ûtugi bwa Ngai. Ûkaaya kwîgua muntû aûmba kwonokua aathingata watho, gûkua gwa Kîrîstû i kwa ûtheri kwarî.
48003001	N'ata bûtakîîte bûgana, Agaratia baba! Ka bûrî baaroge? Ka bwariganîîrue ibwooniirue bwega gîtûmi kîa Yiesû Kîrîstû kwambwa mûtharabaani?
48003002	Ka mbûûrieni ûntû bûmwe. I kûthingata watho gwatûmire bwewa Kîrundu Ûmûtheru, kana i bûra bweegiirue ntheto îmbega bwamîîtîgia?
48003003	Anga nwabu bûtakîîte ûûgû? Ka bûkwenda kûthûûkia bûkîthiria mma na bwaanjîîrie bwega na Kîrundu wa Ngai?
48003004	Na kûra kûthîîna bwathîînîîte kûgana ûra kwarî kwa mana? Ndî na mma gûtaarî kwa mana.
48003005	Ibûkwona taka Ngai aûmba kûbwaa Kîrundu wake na akaringa biama bûkîonaga n'ûntû bwa bûra bwathingata watho, kana i bûra bweegiirue ntheto îmbega bwamîîtîgia?
48003006	Tathûkiani ngerekano na Îburaîmu. Maandîko Maatheru maugaga, "Îburaîmu neetîgîîtie Ngai. Na n'ûntû bwa wîtîgio bwake Ngai aamûthûkiirie arî muntû ûmwagîru."
48003007	Kwoogu, i ta kwonania bara tûûmba kuuga n'aana ba Îburaîmu, i bara barî na wîtîgio.
48003008	Maandîko Maatheru maugîîte Ngai akaagîrithia antû ba mîgongo yonthe na njîra ya wîtîgio. Maandîko maagweteere Îburaîmu ntheto îno mbega kuuma wo tene mamwîra, "Rûciaro rwaku rûgaatûma antû bonthe ba nthîgûrû bathaarimwa."
48003009	Kwoogu muntû wonthe ûra ageetîgia akaathaarimwa ta bûra Îburaîmu eetîgiirie, n'we Ngai amûthaarima.
48003010	Ûra wonthe eerîgagîîra watho n'ûmûrume n'ûntû Maandîko Maatheru matûrutanaga atî, "Muntû wonthe ûra atathingataga bûra bunthe bwandîkîîtwe îbukuuni rîa watho, ûyu naakamenya n'ûmûrume i Ngai!"
48003011	Kwoogu ibûkwona bwega mma atî, gûtirî we Ngai aûmba kwagîrithia n'ûntû bwa kûthingata watho. N'ûntû Maandîko Maatheru matwîraga, "Ûra aagîrithagua n'ûntû bwa wîtîgio bûra arî na bu agaatûûra."
48003012	N'ûntû kwathîkîra watho twaka kwendaga muntû eegua arî na wîtîgio. Bûra kûrî, Maandîko marîtwîra, "Muntû ûra aathîkagîra maathana ma watho agaatûûra n'ûntû bwa mo."
48003013	Îndî kinya ûkeegua watho ibwatûreeteere kîrumi, Kîrîstû naatûthambiirie kîrumi gîku rîra aarumirwe arî we bantû eetû. Maandîko marîtwîra ûûgû, "Muntû wonthe ûra acuuragua mûtîîni n'ûmûrume i Ngai."
48003014	Gwakarire ûgu kaingo kîthaarimo kîra Ngai eerire Îburaîmu kiingua kîrî antû ba mîgongo yonthe gûkûrûkîîra kîrî Kîrîstû Yiesû. Na kaingo twewa Kîrundu ûra twerwe arî wîrane n'ûntû bwa gwîtîgia.
48003015	Aruayia na aarayia, ka mbwe ngerekano na mûtûûrîre wetû wa kîra ntugû. Antû baîrî bakarîîkanîra ûntû gûtirî we arega kwingia, kana oongeera bûngî. Ûgu i ta bu mantû mama makari.
48003016	Ngai eere wîrane kîrî Îburaîmu na mbeû yake. Maandîko Maatheru matikuuga "mbeû yake yonthe." Mariuga "mbeû yake," îmwe, ta yo Kîrîstû.
48003017	Bûra nkwenda kuuga n'atî, gûtirî bu watho bwa kûûya nyuma ya mîanka magana mana ma mîrongo îthatû bûûmba kûthûkia kaanya ga kîrîîkanîro kîra gîtûîre oogo, gûtuîka wîrane bûbu bûtirî na gîtûmi.
48003018	Ûkaaya kwîgua rûgai rwa Ngai rûrî oogo n'ûntû bwa watho, gûtirî bu rûûmba kwîgua rûrî oogo n'ûntû bwa wîrane bwake kaîrî. Îndî Ngai eere Îburaîmu rûgai rûru n'ûntû bwa kwingia wîrane bwake.
48003019	Gîtûmi kîa watho i kîrîkû? Watho bweekîîrwe oogo kaingo bwonania bûra antû barî wîyia bûgana, mwanka rîra ûra wa rûciaro rwa Îburaîmu aayire, n'ûntû wîrane bwarî kîrî we. Watho bwareetirwe n'araîka gûkûrûkîîra kîrî muntû, muntû ûyu arî mwîguithania wa antû na Ngai.
48003020	Gûtirî mwîguithania wa muntû ûmwe, îndî Ngai n'ûmwe.
48003021	Kuuga ûgu i ta kuuga watho ibûkûregana na mawîrane ma Ngai? Arî buru! N'ûntû ûkaaya kwîgua kûrî watho bûûmba gûtûma muntû oona mwoyo, muntû neetîgîîrîka i Ngai n'ûntû bwa kwathîkîra watho.
48003022	Îndî na bu ti bu kûrî ûgu. Kwandîkîîtwe Maandîkooni Maatheru nthîgûrû yonthe yathagwa n'inya ya meeyia. Kwoogu rûgai rûra rûgweteetwe wîraneeni rweyagwa bara beetîgîîtie n'ûntû bwa wîtîgio bwao ndeni ya Yiesû Kîrîstû.
48003023	Mbere ya tûgîa wîtîgio, watho bwatûgwete bwatûrikia ta agwate nceera, mwanka rîra twagwûrîîrwe wîtîgio bûra bwarî bûkaaya.
48003024	Kwoogu watho bwarî bwa gûtûtongoreeria mwanka rîra Kîrîstû aayire, kaingo twîtîgîîrîka kîrî Ngai, bara tûkaamwîtîgia.
48003025	Îîndî na rîo n'ûntû kagiita ka wîtîgio i gaakinyu, tûtirî wathooni kaîrî.
48003026	I wîtîgio bwenu ndeni ya Yiesû Kîrîstû bûtûmîîte bwinthe bûtuîka aana ba Ngai.
48003027	Bara bwabaatithiirue ndeni ya Yiesû Kîrîstû, bweekunîkîîre na Kîrîstû.
48003028	Kwoogu gûtirî mwanya wa Mûyaundi na muntû atarî Mûyaundi. Na gûtirî ûyû i nkombo na ûyû ti nkombo. Kana ûyû i muntû mûrûme, na ûyû i mûka. Bwinthe i gîntû kîmwe ndeni ya Yiesû Kîrîstû.
48003029	Na ûkaaya kwîgua bûrî ba Kîrîstû, n'ûgu bûrî rûciaro rwa Îburaîmu na bûkeewa rûgai rûra Ngai eeyanîîte wîrane bwaru.
48004001	Kwoogu bûra nkûbwîra n'atî, mwene rûgai rwa îthe arî ûmûniini atirî mwanya na nkombo, amwe na kwîgua n'we mwene ûtonga bunthe.
48004002	Arî ûmûniini kûrî bara bamûmenyagîîra, na bara bamwîraga bûra akaarûtha mwanka rîra kagiita kara kaagîrîte gagaakinya.
48004003	Wana tiû rîra twarî baaniini twarî wathooni bwa mawatho ma nthîgûrû îno.
48004004	Kagiita kara kaagîrîte gagûkinya, Ngai naatûmire Mwana wake. Aaciarirwe i mûka wathooni bwa Kîîyaundi.
48004005	Aatûmirwe aaya gûkûûra bara baatûîre baathagwa i watho, kaingo twîtîgîîrîka tûrî aana ba Ngai.
48004006	N'ûntû îîndî naabi bûrî aana baake, Ngai natûmîîte Kîrundu wa Mwana wake nkorooni cienu, Kîrundu ûra eetanaga, "Aba," na bu i ta kuuga "Baaba."
48004007	Kwoogu i ta kwonania atî, woû ûtirî nkombo kaîrî, ûrî mwana. Na n'ûntû ûrî mwana wake, îîndî Ngai agûtuîkithîîtie mwene rûgai rwake.
48004008	Mbereeni rîra bûtaiyî Ngai bwarî nkombo cia ngai gûtarî.
48004009	Îîndî ibwiyî Ngai. Kana nwa tuuge Ngai nabwiyî. N'ata kaîrî bûûmba gûcooka kîrî irundu bia ûtheri, bitarî ûteethio? I kî n'ûntû bûkwenda gûtuîka nkombo cia bio kaîrî?
48004010	Bwonaga ntugû nna, kana mîerî mîna, kana îgiita rîna, kana mîanka mîna îrî gîtûmi, bûkîthûgaanagia kwathîkîra cio i gûkenagia Ngai!
48004011	Bûmmakîîtie mûno n'ûntû waûmba kwîgua ngûgî îra yonthe ndutîîte n'ûntû bwenu îraarî ya ûtheri!
48004012	Aruayia na aarayia, nkûbwereka karaani ta niû n'ûntû wana niû indakarire ta biû. Gûtirî ûthûûku bwandûthîra.
48004013	Ibwiyî thîîna ya mwîrî îra ndarî n'yo nîatûmire mbona kaanya ga kûbûtûmîîria ntheto îmbega kagiita ka mbere.
48004014	Îndî amwe na kwîgua ndarî magerio kîrî biû, bûtambûthia kana bûnthekeera n'ûntû bwa bûra ndakari. Bwanthûkiirie ta bûra bûkîthûkia mûraîka kana Kîrîstû Yiesû we wengwa.
48004015	Mbereeni bwarî antû ba nkena. N'ata îîndî bûrakarire? Nwa mbuge gûkîûmbîkire bûgînkûûrîra meetho meenu bûgampa.
48004016	Ntikûbûûria, ka ndaratuîkire mûnthû wenu n'ûntû bwa kûbwîra ûmma?
48004017	Antû babu bangî babwenagîîria bakîîriragîîria kûbûkuuyia kîrî bo, îndî ti na wega. Beendaga kûbûtigithania naani kaingo bûboonia bûrî bata na bo.
48004018	I bwega kwîrirîîria ûntû, bunka gîtûmi kîrî kîega. Kwoogu ûgu i bu bûbatîîrue bûrûthaga rîonthe, ti warîra rîonka ndî amwe naabi.
48004019	Aana baakwa, mwanka rîra bûgaakara ta Kîrîstû kaîrî ntiitiga kwîgua rûgakaî ta rwa mwekûrû arî akubî kûgîa na mwana.
48004020	Ûtakîîgua i ndî akubî naabi thaa ino bûkoona bûra bûmmakîîtie bûgana. Bûndigarîîtie mûno mûno!
48004021	Tatiga mbûûrieni biû bara bûkwenda gûkara wathooni. Anga bûtiiyî bûra watho buugîîte?
48004022	Îbukuuni rîa watho kwandîkîîtwe atî, Îburaîmu naarî na nthaka ciîrî. Îmwe aaciarire na mûka nkombo, îra îngî aaciara na mûka ataarî nkombo.
48004023	Nthaka înu ya mûka nkombo yaciarirwe kûringana na wîthîre. Îndî înu îngî ya mûka ûyu ataarî nkombo yaciarirwe kûringana na bûra wîrane bwa Ngai bwakari.
48004024	Mantû mamu i ngerekano. Eekûrû babu baîrî i ngerekano ya irîîkanîro biîrî. Kîrîîkanîro kîa mbere i kîra gîa Kîrîma gîa Sinaî. I kîo kîonanîîtue n'Aga. Aana baake bonthe baaciarîîrwe ûkombooni.
48004025	Aga i ta Kîrîma gîa Sinaî kîra kîrî nthîgûrû ya Arîbia, na i ngerekano ya taûni ya Njerusaremu îra îrî oogo îîndî. Yo na antû ba yo bonthe i nkombo.
48004026	Îndî Njerusaremu ya îgûrû i Njerusaremu îtarî ûkombooni na n'yo taata wetû twinthe.
48004027	Ûûgû i bu kwandîkîîtwe Maandîkooni Maatheru, "Kena, woû mwekûrû nthaata! Tûmîîria, ugîîria na inya îra nene ûkeneete, woû ûteegua ûrûrû bwa gûciara! Gîtûmi n'atî mwekûrû aatigirwe wenka akaagîa na aana baingî mûno, acinde ûra ataatigwa wenka."
48004028	Biû, aruayia na aarayia, bûrî aana ba wîrane bwa Ngai ta Isaka.
48004029	Îndî bûririkanage, ta bûra mwana ûra aaciarirwe kûringana na wîthîre aanyamaaragia ûra aaciarirwe na njîra ya Kîrundu, nwa ta bu gûkari kinya ntugûûni ino.
48004030	Maandîko Maatheru maugîîte ata? Maugîîte, "Mûka nkombo na mwana wake ibeengatue n'ûntû mwana wa mûka nkombo atiewa rûgai mwana wa mûka ûra atarî nkombo akîgaîrwa."
48004031	Kwoogu, aruayia na aarayia, tiû tûtirî aana ba mûka nkombo, tûrî aana ba mûka atarî nkombo.
48005001	Tûtirî ûkombooni kaîrî. Kîrîstû naatûkûûrire twauma ku. Kwoogu rûngamaani bwîrikîîtie. Na bûtigaacookere gîcooki gîa ûkombo kaîrî.
48005002	Nthikîîriani bwega bwîgue bûra nkûbwîra, ndî Paûrû. Na mma ga nkûbwîra, bwatua gûtaanagwa gûtirî bu Kîrîstû akaabûguna na bu.
48005003	Na ka mbuge kaîrî atî, muntû ûra ageetîgîîria gûtaanwa nwa aathîkîîre bûra bunthe watho buugîîte.
48005004	Weegua bûrîîrîgîîra bweetîgîîrîka i Ngai na njîra ya kûthingata watho, na bûkamenya bûkwathûkana na Kîrîstû na bûrî ome ya ûtugi bwa Ngai.
48005005	Îndî tiû twîrîgîîrîîte na mma tûgeetîgîîrîka tûrî baagîru. Na ûgu i bu tweteereete tûrî na wîtîgio kwa inya ya Kîrundu.
48005006	N'ûntû ndeni ya Yiesû Kîrîstû, gûtaanwa kana kûrega gûtaanwa i bûmwe. Kîra kîrî gîtûmi i wîtîgio bûra bûrutaga ngûgî na njîra ya wendo.
48005007	Ibûrarûngîîte njîra bwega intakûmenya n'ata bûrakarire! N'ûû arabweneerie bwatiga kûthingata ûmma?
48005008	Ûra arûthîîte ûgu ti Ngai ûra abwîtîîte aramûtûmîîte.
48005009	Na wata bûra kwîragwa, i kandawa kaniini geekagîrwa mûtuuni na gakaûmba kwimbithia mûtu unthe!
48005010	Îndî amwe na ûgu, ndî na wîtîgio bûûganu naabi n'ûntû bwa Mwathani atî, bûkaagwatanîra naani ûntûûni bûbû. Na inkûmenya ûra akûbwîngîîra akîenda kûbûbîtithia njîra, ûyu wana kinya weegua narî ûû nakaagambithua i Ngai.
48005011	Î niû naani, aruayia na aarayia, ûkaaya kwîgua ntûmagîîria mantû ma ntaano nkauga antû bataanagwe rî, i kî îîndî n'ûntû nnyamaaragua? Ûkaaya kwîgua n'ûmma, ûgu i bu ndûthaga, ntûmîîri îno ntûmagîîria ya mûtharaba wa Kîrîstû îtireeta thîîna nwa aniini.
48005012	Bara bakûbûta baroetemanga barî bo!
48005013	Biû, aruayia na aarayia, Ngai ataabwîta bûtuîka nkombo. Îndî amwe na kwîgua bûrî baathaûre, bûbu bûtigaatûme bûreka mantû ma nthîgûrû îno mara mîîrî yetû îîriragîîria mabweneeria. Bûbatîîrue bûteethanagia bûkîendaga.
48005014	Ûkaingia yathana rîra rîmwe riugîîte, "Enda mûtûûri waku ta bûra wîbendeete," ûkwathîkîra bûra maathana monthe meendaga.
48005015	Bûgatua kûrûa bûrî bwingwa ta nyamû cia kîthaka ibûkeethûûkia bwingwa.
48005016	Bûra nkûbwîra n'atî tûûragaani kwa inya ya Kîrundu na mûtugo wa kîîmuntû, ta uu wa wîyia ûtibûûmba.
48005017	Bûra mûtugo wa kîîmuntû wendaga ûtigwatanagîra na bûra Kîrundu eendaga. Kîrundu na mûtugo wa kîîmuntû bitigwatanîra. Na n'ûntû birî biîrî bikaraga bikîrûaga, ûtiûmba kûrûtha bûra ûkwenda ûrî woû na bwaku.
48005018	Bûkaaya gwîtîgîîria gûtongoragua i Kîrundu bûticooka wathooni kaîrî.
48005019	Mantû maathûûku ma mûtugo wa kîîmuntû i maiyîkeene. Na mo i ta ûtheria, ûmaramari, mantû ma rûko,
48005020	kûrombaga ngai cia ûrongo, ûrogi, gûtumana ûthû, gûcûanîra ûgîti, rûriitho, mûthûûro, kwenda kûgîta wenka, nkarari, kwathûkana,
48005021	kwîrirîîria, ntogoona, biatho bitaagîrîte, na mantû mangî ta mamu. Ka mbûkaanieni kaîrî wata bûra mbûkaanîîtie na tene ndabwîra atî, antû bara barûthaga mantû ta mamu batiewa rûgai ûneneeni bwa Ngai.
48005022	Îndî maciaro ma Kîrundu i wendo, nkena, ûkiri, kûûmîîria, kwîganagîîrua kîao, wega, wîtîgio,
48005023	ûbooreeru, na kûrega mîîrî yetû îtwatha bûra îkwenda. Na gûtirî watho bûûmba kûrega kûgwatanîra na mantû ta mamu.
48005024	Antû bara barî ba Yiesû Kîrîstû ibaambire mûtharabaani mûtugo wa kîîmuntû amwe na wîrirîîria bwa uu bûûthûûku.
48005025	Kwoogu ûkeegua tûtûûraga na Kîrundu, ga tûtongorague n'we ûtûûrooni bwetû.
48005026	Tûtigeekumagie, tûtigaacûanîre ûgîti, na tûtikeeganague rûriitho.
48006001	Aruayia na aarayia, ûmwe wacienu akaaya kûgwa meeyiani, bara bûrî agima gîîkîrundu geriani kûmûteethia acooke kûrûthaga bûra kwagîrîte. Îndî ingî ti na ûgîti. I mpoora, bûkîmenyagîîra bûtikaaye kûthûngîra magerioni na biû.
48006002	Twaranagiani mîrigo. Na bwarûthaga ûgu ûkeegua bûkiingia watho bwa Kîrîstû.
48006003	Ûkaaya kwîgua muntû eebonaga taka arî wa gîtûmi, ûyu i kwîbenia eebenagia, atirî nwa mûthigi.
48006004	Îndî woora muntû nathime mûkarîre wake we wengwa. Ûkaaya kwîgua ûrî mûkarîre ûmwega, rîru muntû nwa akeneere uu, n'ûntû bwa mantû mara arûthîîte arî we. Îndî t'akîîbuanaanagia na bûra muntû ûngî arûthîîte.
48006005	Woora muntû akaûrua n'ûntû bwa mûkarîre wake.
48006006	Muntû ûra akûrutanwa rûtheto rwa Ngai nabatîîrue arûmagia mûrutani wake ûra akûmûrutana into biega bionthe bira arî na bio.
48006007	Bûtikeebenie mana. Muntû atiûmba kweneeria Ngai. Kîra muntû akaanda i kîo agaaketha.
48006008	Ûra aandaga mantû ma mûtugo wa kîîmuntû, ta uu wa wîyia agaaketha gîkuû. Îndî ûra aandaga mantû ma gîîkîrundu agaaketha ûtûûro bwa tene na tene kuumania na Kîrundu.
48006009	Tûtikaanoge i kûrûtha mantû meega n'ûntû twaûmîîria tûgaaketha kagiita gaakinya.
48006010	Kwoogu, rîra tûrî na kaanya tûbatîîrue tûrûthagîra muntû wonthe mantû meega, na mûno mûno, aruayia na aarayia bo barî na wîtîgio bûmwe na bwetû.
48006011	Tacûûbaani bwone bûra mbwandîkîrîte na ntemwa iinene na njara yakwa ningwa.
48006012	Antû bara bakwenda kûbûkinyîîria bûtaanwa i bara beendaga kwonwa barî beega meethooni ma antû. Na gîtûmi kîra gîgûtûma barûtha ûgu i kîmwe akî. Na kîo i kaingo batanyamaarua n'ûntû bwa mûtharaba wa Kîrîstû.
48006013	Wana bo bongwa barî bataane woogu, twaka baathîkagîra watho. Barîenda bûtaanwa kaingo beekumagîria biû.
48006014	Îndî niû gûtirî gîntû ndîîkumîria, tatiga mûtharaba wa Mwathani wetû Yiesû Kîrîstû, n'ûntû niû nûtûmîîte mantû ma nthîgûrû maakua naani ndakua kîrî mo.
48006015	Gûtaanwa kana kûrega gûtaanwa t'ûntû. Bûra bûrî gîtûmi i kûgarûka na gûtuîka kîûmbe kîîyerû.
48006016	Bara bathingataga ûrutani bûbû, ûkiri na kîao birookaraga na bo na bara bonthe barî antû ba Ngai.
48006017	Nkîthiria ka mbwîre, muntû atikaanthîînie kaîrî n'ûntû marema mama ndî na mo mwîrî ûyû wakwa i makwonania na mma ndî wa Yiesû.
48006018	Aruayia na aarayia, ûtugi bwa Mwathani wetû Yiesû Kîrîstû bûrookaraga naabi. Aameni.
49001001	I niû Paûrû nkûbwandîkîra, biû antû ba Ngai ba Ebeeso. Ntuîkithîîtue mûtûmwa wa Kîrîstû Yiesû kûringana na wendi bwa Ngai. Ndîbwandîkîra biû bûrî eetîgua ndeni ya Kîrîstû Yiesû.
49001002	Ngai Baaba wetû na Mwathani Yiesû Kîrîstû baroobwaa ûtugi na ûkiri.
49001003	Ngai, Îthe wa Mwathani wetû, Yiesû Kîrîstû arookumua n'ûntû natûthaarimîîte na ithaarimo bionthe bia gîîkîrundu bira birî îgûrû. Na arûthîîte ûgu n'ûntû bwa bûra tûrî ndeni ya Kîrîstû.
49001004	Mbere ya kûûmbwa kwa nthîgûrû, Ngai naarî agûtûthuura tûtuîka antû baake tûrî ndeni ya Kîrîstû, kaingo tûtûûra tûrî baatheru na tûtarî na mabîtia kîrî Ngai.
49001005	N'ûntû bwa wendani bwake, kuuma mbere, wendi bwa Ngai na yeerekeeria rîake rîarî gûtûtuîkithia aana baake na njîra ya Yiesû Kîrîstû.
49001006	Kwoogu îîndî ga tûkumagieni Ngai n'ûntû bwa gûtwaa kîewa gîa ûtugi, kîra aatûnenkeere kîa ûtheri gûkûrûkîîra kîrî Mwana wake ûra eendeete.
49001007	Tûkûûrîîtwe i nthakame ya Kîrîstû. Na ûgu i kuuga tûrî baarekere meeyia meetû n'ûntû bwa ûtugi bûbû bûnene ûûgû.
49001008	Aatwere ûtugi bwingî mûno, ûûme bunthe, na ûmenyo.
49001009	Kûringana na mûbango wa wendi bwake ndeni ya Kîrîstû, Ngai natûmenyithîîtie kîriga kîra eekîîre oogo kuuma wo tene.
49001010	Na mûbango ûyu ûkaingîka kûrû rîra îgiita rîgaakinya rîongwa, rîra rîagîrîte. Rîru i rîo akaaringanîra biûmbe bionthe amwe ndeni ya Kîrîstû, bira birî gûkû nthîgûrû na bira birî îgûrû.
49001011	Ngai naatûtaarire tûtuîka antû baake ndeni ya Kîrîstû n'ûntû bwa yeerekeeria rîake warîra aarî na rîo mbere. Ngai rîonthe arûthaga mantû monthe kûringana na bûra abangîîte na bûra yeerekeeria rîake rîkari.
49001012	Atûtaarîîte kaingo tiû bara twarî ba mbere buru kûgîa na wîrîgîîro na Kîrîstû tûkumithia Ngai ûra arî mwago.
49001013	Kinya biû ibwagwatire ntheto ya mma, ntheto îmbega îra îbwonokagia. Rîra bwetîgiirie Kîrîstû, Ngai noonaniirie na mma bûrî baake na njîra ya kûbwaa Kîrundu Ûmûtheru kûringana na wîrane bwake.
49001014	Kîrundu n'we oonanagia wabu ûgu i bu kûrî, mwanka rîra Ngai agaakûûra antû baake rîa mûthia, rîra agaatwa rûgai rwetû. Arookumua Ngai ûra arî mwago.
49001015	N'ûntû bwa ûgu, kuuma rîra ndeegiirue bûra bwîtîgîîtie Mwathani Yiesû na bûra bwendeete antû ba Ngai bonthe,
49001016	ntitigaga gûcookeria Ngai nkaatho rîra mbûririkanaga marombaani maakwa.
49001017	Mbûrombagîra atî, Ngai wa Mwathani wetû Yiesû Kîrîstû, Baaba ûra arî mwago, abwe ûûme bwa gîîkîrundu na abûgwûrîre nkûrûki bûra akari kaingo bûmûmenya bwega.
49001018	Marombaani maakwa mbûûragia Ngai abûkunûre mathûgaania meenu kaingo bûmenya wîrîgîîro bûra Ngai aabwîtîîre na bûmenya bûra mwago wa rûgai rûra akaa antû baake ûgana.
49001019	Na indombaga abûmenyithia bûra inya yake îgana îra îrutaga ngûgî ndeni yetû, tiû eetîgîri.
49001020	Inya înu nwa yo îra Ngai aariûkiirie Kîrîstû n'yo na aatûma akara nthî rûteere rwa njara yake ya ûrîo gûku îgûrû.
49001021	Gûku i ku Kîrîstû aathanaga arî mûnene kîrî anene bonthe, aathani, mainya monthe, na antû bonthe ba îgweta gûkû nthîgûrû îgiitaani rîrî na rîra rîkaaya.
49001022	Ngai agaigîîte into bionthe birî wathooni bwa Kîrîstû arî mûnene wa bio n'ûntû bwa kanica. Kîrîstû n'we kîongo gîa kanica.
49001023	Kanica i mwîrî wa Kîrîstû. Yûyûri Kîrîstû ûra arî kîrî into bionthe.
49002001	Mbereeni bwarî baakuû n'ûntû bwa kûrega kwathîkîra maathana ma Ngai na n'ûntû bwa meeyia meenu.
49002002	Bwatûûraga bûkari ta antû ba nthîgûrû bûkîathîkagîra mûnene wa mainya mara maathanaga maanganyoni. Mûnene ûyu i kîrundu kîra kîrutaga ngûgî antûûni bara baregaga kwathîkîra Ngai.
49002003	Ûgu i bu tiû twinthe twatûûraga tûkari, tûkîathîkagîra mawîrirîîria ma mîîrî yetû. Twarûthaga bûra bunthe mîîrî yetû na mathûgaania meetû meeriragîîria. Na Ngai naathûûraga mûno i tiû ta bûra aathûûragua i bara bangî.
49002004	Îndî n'ûntû bwa bûra kîao na wendo bwa Ngai bûrî bûûnene kîrî tiû,
49002005	wana kinya ûkeegua itwakuîte n'ûntû bwa kûrega kwathîka gwetû, Ngai naatwere mwoyo bûmwe na Kîrîstû. N'ûtugi bwa Ngai bûtûmîîte bwonokua.
49002006	Ngai naatûriûkanîîrie amwe na Kîrîstû, aatûma tûkaranîîra n'we kûra îgûrû n'ûntû tûrî ndeni ya Kîrîstû.
49002007	Ngai aarûthire ûgu kwonia nthuke cionthe ira ikaaroo ciiya bûra ûtugi bwake bwingîîte bûgana. Ûtugi bûbu bwonekanaga na mantû meega mara atûrûthîrîte gûkûrûkîîra kîrî Kîrîstû Yiesû.
49002008	Bwonokiirue n'ûntû bwa ûtugi bwa Ngai rîra bwetîgiirie Yiesû Kîrîstû. Bûtoonokua n'ûntû bwa mantû meega mara bwarûtha. Wonokio bwenu i kîewa kîa ûtheri kuuma kîrî Ngai.
49002009	Na n'ûntû twaka twonokagua i ngûgî imbega ira tûrutaga, muntû atibatîîrue eekumîria bu.
49002010	I Ngai atûmîîte twîgua tûkari ûgu tûkari. Ngai aatûûmbire tûrî ndeni ya Kîrîstû Yiesû, kaingo tûrûthaga mantû meega ta bûra mûbango wake wakari kuuma tene.
49002011	Bara bûtaaciarwa bûrî Ayaundi, biû bwîragwa n'Ayaundi bûtirî bataane, (îndî ingî gûtaanwa kwao i kwa mwîrî tika kûrî gwa nkoro), bûtikaariganîrueni i bûra bwakari mbereeni.
49002012	Mbereeni bwatûûraga bûtaiyî Kîrîstû. Bwarî kwa itha na bûtaataragwa bûrî Aisiraeri, antû ba Ngai. Bûtaataragîrwa irîîkanîrooni na mawîraneeni mara Ngai aarîîkanagîra na bo. Bwatûîre nthîgûrû îno bûtarî na wîrîgîîro na bûtarî na Ngai.
49002013	Îndî îîndî n'ûntû bwa nthakame ya Kîrîstû, biû bara bwarî kûraaya ibwareetirwe akubî na Ngai gûkûrûkîîra kîrî Kîrîstû.
49002014	Kîrîstû naareetire ûkiri kîrî Ayaundi na bara batarî Ayaundi, twatuîka gîntû kîmwe. Noomboraniirie rûthingo rûra rwatwathûranaga, aathiria ûthû bûra twarî na bu.
49002015	Kîrîstû naathiriirie watho bwa kîîyaundi na maathana ma bu, kaingo Ayaundi na bara batarî Ayaundi atûûmba ndeni yake tûtuîka muntû ûmwe ûmûyerû. Ûgu i bu aareetangire ûkiri kîrî twinthe.
49002016	N'ûntû bwa gûkua gwake mûtharabaani, Kîrîstû naatûmire Ayaundi na bara batarî Ayaundi tûrî ta muntû ûmwe tweeganua na Ngai, aathiria ûthû bûra twarî na bu.
49002017	Kîrîstû aayire aareeta ntheto îmbega ya ûkiri kîrî biû bara bûtarî Ayaundi, bara bwarî kûraaya na Ngai, na kîrî biû Ayaundi bwarî akubî n'we.
49002018	Kwoogu gûkûrûkîîra kîrî Kîrîstû twinthe twaûmba kûthengeera Îthe tûrî Kîrunduuni ûra ûmwe.
49002019	Kwoogu bûtirî kwa itha na bûtirî ageni kaîrî. Îîndî bûrî atûûri amwe na bara bangî ba Ngai. Bûrî antû ba nyomba ya Ngai
49002020	îra aakîîte mûcingiini rwa atûmwa na iroria. Yiesû Kîrîstû we wengwa n'we iiga rîa koona rîa nyomba înu.
49002021	I Kîrîstû agwatithanîîtie nyomba înu yonthe, kaingo îkûra îtuîka nyomba întheru ndeni ya Mwathani.
49002022	Ngai arîbûtûmîra gwaka ndeni ya Kîrîstû, bûtuîka ara aûmba gûtûura gûkûrûkîîra kîrî Kîrundu wake.
49003001	Gîku i kîo gîtûmaga mbûrombera Ngai, niû, Paûrû, mûthaîkwa wa Kîrîstû n'ûntû bwenu bara bûtarî Ayaundi.
49003002	Na mma ibwîgîîtue bûra Ngai ampete ngûgî ya mwanya ya kûbûtûmîîria.
49003003	Ngai nangwûrîîre kîriga ta bûra mbandîkîîte bûûkai mantû ma kîo baarûani îno.
49003004	Bwamîthooma bûkaamenya bûra nciûkîrîtwe i kîriga gîku bûgana mantûûni ma Kîrîstû.
49003005	Kîriga gîku gîtaamenyithanîîtue kîrî bara baarî oogo mbere yetû, ta bûra îgiitaani rîrî kîgwûrîrîtwe atûmwa baake baatheru na iroria na njîra ya Kîrundu.
49003006	Na kîriga n'atî, bara batarî Ayaundi na bara barî Ayaundi bakeewa rûgai rûmwe gûkûrûkîîra nthetooni îmbega. Tûrî ta icuncî bia mwîrî ûmwe na wîrane bwa Ngai i bwetû twinthe gûkûrûkîîra kîrî Kîrîstû Yiesû.
49003007	Niû ndatuîkithiirue mûruti ngûgî wa Ngai ntûmagîîria ntheto îno îmbega, kîrî kîewa kîa mwanya kîra Ngai aampeere kwa inya yake îra îrutaga ngûgî ndeni yakwa.
49003008	Wana weegua ndî ûmûniini nkûrûki ya antû bara bangî ba Ngai, i ndeerwe ngûgî îno ya mwanya ya gûtûmîîria ntheto îmbega kîrî bara batarî Ayaundi îgûrû rîa ithaarimo bia gîîkîrundu bitarî mûthia bia Kîrîstû.
49003009	Ngai aanthuurire mmenyithania kîriga kîra we Mûûmbi wa bionthe aakarîîte aithîîte kuuma wo tene.
49003010	Rîarî yerekeeria rîa Ngai amenyithanie gûkûrûkîîra kîrî kanica îgiitaani rîrî tûrî ûûme bwake bwa mîthemba îmingî kîrî aathani na mainya mara maathanaga maanganyoni.
49003011	Na ûyu n'uu warî mûbango wake kuuma tene na tene, ûra aingîîtie ndeni ya Kîrîstû Yiesû, Mwathani wetû.
49003012	Tûrî ndeni ya Kîrîstû na tûmwîtîgîîtie tûrî na ûcamba bwa kûthi kîrî Ngai tûtarî na nkanja.
49003013	Kwoogu bûtigaakue nkoro i kûnyamaarua gwakwa n'ûntû bwenu. Ndînyamaarua bûteetheka.
49003014	Gîtûmi gîku i kîo gîtûmaga nturîria Baaba maru, Îthe wa Mwathani wetû, Yiesû Kîrîstû,
49003015	ûra eete mîgongo yonthe na araîka bonthe mariîtwa.
49003016	Inkûbûrombera Ngai ûra arî ûtonga bwa kûrigaria, abwîkîra inya nkorooni cienu gûkûrûkîîra kîrî Kîrundu wake ûra arî ndeni yenu.
49003017	Inkûromba Kîrîstû atûûrage nkorooni cienu n'ûntû bwa wîtîgio bwenu. Inkûbûrombera bwîrikia wendooni na bwakîka rwaraani rwa wendo,
49003018	kaingo amwe na eetîgîri bara bangî bonthe bûûmba kûmenya bûra wendo bwa Kîrîstû bwaramîîte bûgana, bûra bûraayîîte bûgana, bûra bwîndamîîte bûgana, na bûra bwîtîtie îgûrû bûgana.
49003019	Bûroomenya wendo bwake kaingo bûûmba kûûyûrwa kûrû n'ûngai, kinya ûkeegua bûtimenyekana bunthe.
49003020	Arookumua Ngai ûra aûmbaga gûtûrûthîra mantû na agakûrûkîîria na kûraaya bûra tûmûûragia atûrûthîre, kana bûra tûthûgaanagia gûkûrûkîîra kîrî inya yake îra îrutaga ngûgî ndeni yetû. Arookumagua i kanica gûkûrûkîîra kîrî Kîrîstû Yiesû magiita monthe tene na tene! Aameni.
49004001	Îîndî inkwenda kûbûkinyîîria ndî nceera n'ûntû bwa Mwathani, bûtûûrage mûtûûrîre ûkwonania bûrî na mwîto wa Ngai.
49004002	Rîonthe îgaguani bwînyiîtie na bûrî abooreeri. Bûtikeegue bûrî antû ba mûthûûro. Onanagiani wendo kîrî bara bangî, kinya bara babûbîtagîria.
49004003	Cûûgiani mûno kûmenyeera ngwatanîro îra Kîrundu areetaga, bûgwatithanîîtue n'ûkiri.
49004004	Kûrî mwîrî ûmwe na Kîrundu ûmwe ta bûra bweetirwe i Ngai bwîgua bûrî na wîrîgîîro bûmwe.
49004005	Kûrî Mwathani ûmwe, wîtîgio bûmwe na ûbaatithio bûmwe.
49004006	Kûrî Ngai ûmwe, Baaba wa antû bonthe. N'we aathaga antû bonthe na n'we arutaga ngûgî na bo bonthe. Atûûraga ndeni yetû twinthe.
49004007	Woora ûmwe wacietû n'ûmwe kîewa kîa mwanya kûringana na bûra Kîrîstû atûgaîrîte.
49004008	Wata bûra kwandîkîîtwe Maandîkooni Maatheru, "Rîra eetiirie îgûrû naathaûrire agwate na aapa antû biewa."
49004009	Kuuga Kîrîstû "eetiirie" i kwonania naambîîte aaya gûkû nthîgûrû.
49004010	Na Kîrîstû wooyu aayire nthîgûrû n'we eetiirie îgûrû kaingo eegua arî gûntû kunthe.
49004011	Kîrîstû n'we wengwa eeyanire biewa bibi kîrî kanica. Bamwe abaa kîewa gîa gûtuîka atûmwa, bangî abatuîkithia iroria, bangî atûmîîria, bangî arîîthi na bangî aarimû.
49004012	Eeyanire biewa bibu athuuranîra antû ba Ngai baruta ngûgî yake na aaka kanica ta yo mwîrî wake.
49004013	Na kwoogu twinthe tûgaakûra tûkare ûntû bûmwe wîtîgioni bwetû na tûmenye Mwana wa Ngai ûntû bûmwe, mwanka tûtuîke eetîgîri agima tûkare ta Kîrîstû bûra akari.
49004014	Tûtiîgua tûkari ta twana tûnyi wîtîgioni bwetû. Tûtiigarûkaga mathûgaania îgûrû rîa bûra twîtîgîîtie tweegua ûrutani bwa bara barî ûûme bwa gûkangayia antû, bara beendaga kûbîtithia bara bangî njîra na ûrongo bwao.
49004015	Ga twîrage antû ûmma na tûbeendage kaingo tûkûra nkûrûki na njîra cionthe tûkare ta Kîrîstû. Kîrîstû n'we kîongo gîa kanica.
49004016	Kwoogu n'we agwatithanîîtie kanica, ta yo mwîrî wake. Mwîrî ûgwatithanîîtue amwe i tûrûngo mwanya mwanya, tûra Ngai acuûmbîrîte. Rîra tûcuncî tunthe tûkûruta ngûgî ya tu, kanica yonthe nîkûraga îkagîa inya, antû bakîonanagia wendo.
49004017	Riîtwaani rîa Mwathani ndîbwîra bûtigaakare ta bara bataiyî Ngai. Mathûgaania maao maûyûri mantû ma ûtheri,
49004018	i mwindu ûrî ku. Batitaragîrwa mwoyooni ûra Ngai eeyanaga, n'ûntû gûtirî kîo baiyî, ibaûmagia biongo.
49004019	Bationaga mantû maathûûku mara barûthaga ta ûntû. Ibeetîîyîîre gûtirî ûntû boonaga bataagîrîtwe barûtha. Barîrûtha mantû ma rûko ma mîthemba yonthe bakîîriragîîria kûthi na mbere kûmarûtha.
49004020	Îndî biû rîra bwatuîkire eetîgîri ndeni ya Kîrîstû bwarutanirwe mûtûûrîre ûngî wa mwanya na ûyu.
49004021	Na mma ibwiyî mantû ma Yiesû monthe na ibwarutanirwe ûmma bwake.
49004022	Kwoogu bûtikeegue bûrî ba mûkarîre ûra bwatûûraga mbereeni. Mûkarîre wenu warî wa mîtugo ya mawîrirîîria maathûûku, ma ûrongo, mara maabwînyangagia.
49004023	Erûuani mathûgaania meenu,
49004024	bwonanie kûgarûka kwa mûkarîre wenu wa wagîru bwa mma, na ûtheru bwa mma.
49004025	Kwoogu, bûtikaarie ûrongo. Îranagaani ûmma n'ûntû twinthe tûrî tûcuncî twa mwîrî ûmwe.
49004026	Bûtikaareke mûthûûro ûtûma bwîyia. Bûtikaareke riûa rîthûa bûthûûri.
49004027	Bûtikaanenkere Nkoma kaanya ga gûtûma bwîyia.
49004028	Mwamba natige kwiya. Narute ngûgî oone mbia kaingo aûmba gûteethia bara bakwenda ûteethio.
49004029	Bûtikaaragieni mîgambo îtaagîrîte. Bunthe bûra bûkaaragia ibwîgue bûrî ûntû bwega, ûntû bûûmba gûteethia muntû wonthe ûra ûkaabwîgua.
49004030	Bûtikaathûûrie Kîrundu Ûmûtheru ta we rwano rwa kwonania bûgaakûûrwa wîyiani ntugû ya mûthia.
49004031	Bûtikeegue bûrî antû ba marûrû. Na bûtikeegue bûrî antû ba mûthûûro, na bûtikaagondokagîre antû. Bûtikaarume antû. Na nwa mwanka bwîgue bûtarî na rûmena rwa mûthemba nwa ûrîkû.
49004032	Nwa mwanka bûteethanagie na bwîganague kîao. Rekanagîraani ta bûra Ngai aabûrekeere ndeni ya Kîrîstû.
49005001	Tuatiani Ngai n'ûntû bûrî aana baake bara eendeete.
49005002	Karagaani bwendeene ta bûra Kîrîstû aatwendire, aakua n'ûntû bwetû arî kîgongwana, Ngai eetîgîîria akeneete.
49005003	Gûtikeegue kûrî na ûmaramari, mantû mataagîrîte kana wîrirîîria gatîgatî keenu. Wana kûgweta bûtikaagwete mantû mama n'ûntû biû bûrî antû baatheru ba Ngai.
49005004	Bûtikaagwete mantû ma nthoni, ma waa, kana mathee matarî meega. Mantû ta mama matiagîrîte kîrî biû. Îndî bûbatîîrue bûcookagîria Ngai nkaatho.
49005005	Menyaani bwega gûtirî we akaathi ûneneeni bwa Kîrîstû na Ngai arî mûmaramari, kana arûthaga mantû mataagîrîte, kana arî mwîrirîîria (n'ûntû wîrirîîria bûthûkagia kaanya ka Ngai).
49005006	Muntû atikaabweneerie na rwaria rwa waa n'ûntû Ngai akoonania mûthûûro wake kîrî bara batamwathîkagîra, bara barûthaga mantû ta mamu.
49005007	Kwoogu bûtikaagwatanîre na bo bûrûtha mantû mara barûthaga.
49005008	Bûratûûraga mwinduuni, îndî îîndî bûrî werûûni ndeni ya Mwathani. Kwoogu karaani ta aana ba werû.
49005009	Maciaro ma werû bûbû i mîthemba yonthe ya wega, wagîru na ûmma.
49005010	Geriani kûmenya mantû mara makenagia Mwathani.
49005011	Bûtikaagwetanîrueni na mantû ma ûtheri ma mwindu. Gondokagîraani bara bamarûthaga.
49005012	Bûrî nthoni kinya kûgweta mantû mara antû bara bataiyî Ngai barûthagîra withooni.
49005013	Mantû mara barûthaga maumîra werûûni i rîo ûthûûku bwa mo bwonekaga,
49005014	n'ûntû werû ibûtûmaga mantû monthe mamenyeka. Na i ntûma kwîrîîtwe, "Ûka, woû ûmaami, riûka uume kîrî bara bakuû, na Kîrîstû agakûmûrîkîra."
49005015	Kwoogu îmenyeereeni mûno mûtûûrîreeni wenu. Bûtigaakareeni ta bia. Karagaani ta antû baûgî.
49005016	Tûmagîraani îgiita rîenu bwega, n'ûntû ntugû ino i ntugû cia ûthûûku.
49005017	Kwoogu bûtigaakare ta bia. Ciûragaani bûra Mwathani eendaga bûrûtha.
49005018	Bûtigaatogoone i ncoobi n'ûntû ntogoona nîtûmaga muntû arûtha mantû mataagîrîte. Ûyûragwaani i Kîrundu.
49005019	Aranagîriani na cabuurî, nyîmbo cia Ngai na nyîmbo cia gîîkîrundu. Inaani bûkumie Mwathani nkorooni cienu.
49005020	Cookagîriani Ngai Baaba nkaatho n'ûntû bwa mantû monthe riîtwaani rîa Mwathani wetû, Yiesû Kîrîstû.
49005021	Woora muntû neenyithagie kîrî ûra ûngî n'ûntû bwa gûtîîya Kîrîstû.
49005022	Eekûrû, înyithagieni kîrî arûme beenu ta bûra bwînyithagia kîrî Mwathani.
49005023	N'ûntû mûrûme n'we kîongo kîa mwekûrû wake ta bûra Kîrîstû arî kîongo gîa kanica. Kanica i mwîrî wa Kîrîstû, Mwonokia wa uu.
49005024	Ta bûra kanica îînyithagia kîrî Kîrîstû, i ta bu eekûrû babatîîrue beenyitha kîrî arûme baao mantûûni monthe.
49005025	Naabi, arûme, endagaani eekûrû beenu ta bûra Kîrîstû eendire kanica eeruta, aakua n'ûntû bwa yo.
49005026	Kîrîstû aarûthire ûgu amîtuîkithia întheru, amîthambia na rûûyî na njîra ya kiugo.
49005027	Na gîtûmi gîake kûrûtha ûgu, eendaga kwîrûthîra kanica îrî mwago, îtarî karanga, îtarî nkûnjaru, kana îkari ûntû nwa bûrîkû ta bûbu kaingo îîgua îrî ntheru na îtarî na îbîtia.
49005028	Ûgu i ta bu arûme babatîîrue beenda eekûrû baao, ta bûra beendeete mîîrî yao bongwa. Rîra mûrûme eendeete mwekûrû wake n'we wengwa eebeendaga.
49005029	Gûtirî muntû ameneete mwîrî wake. Muntû nareraga na akamenyeera mwîrî wake. Ûgu i ta bu Kîrîstû amenyagîîra mwîrî wake, ta uu kanica.
49005030	Tiû tûrî icuncî bia mwîrî wake.
49005031	Ta bûra kwandîkîîtwe Maandîkooni Maatheru, "N'ûntû bwa gîtûmi gîku muntû mûrûme agaatiga îthe na gina, agwatithanue na mwekûrû wake, na barî baîrî batuîke mwîrî ûmwe."
49005032	Gîku i kîriga kîînene kîra niû mbonaga gîkari ta Kîrîstû na kanica.
49005033	Kwoogu wakîra ûmwe wacienu nabatîîrue eenda mwekûrû wake ta bûra eebendeete wengwa. Mwekûrû n'we nabatîîrue atîîya mûrûme wake.
49006001	Aana, athîkagîraani aciari beenu ndeni ya Mwathani. Ûgu i bu kwagîrîte.
49006002	"Tîîyaga abaagu na nyûkwe." Rîru i rîo yathana rîa mbere rîra rîrî na wîrane bwa Ngai
49006003	atî, "kaingo ûtûûra bwega na ûtûûra îgiita rîraaya gûkû nthîgûrû."
49006004	Naabi, beethe ba aana, bûtikaathûûrieni aana beenu na kûbarûthîra mantû mataagîrîte. Barereeni bakûre na nthoni imbega na bûkîbarutanaga bûra Mwathani eendaga batûûra.
49006005	Nkombo athîkagîraani anene ba aaga nthîgûrû bara bûrutagîra ngûgî na bakuthûkageeni mûno. Barutagîreeni ngûgî na nkoro îmbega ta Kîrîstû bûkûrutîra ngûgî.
49006006	Na ti kuuga bûbarutagîre ngûgî na nkoro îmbega warîra babûrûngamîîrîîte kaingo bûbakenia. Rîonthe barutagîreeni ngûgî ta nkombo cia Kîrîstû. Rûthagaani kwenda kwa Ngai na nkoro yonthe.
49006007	Rutaani ngûgî na wîru ta Mwathani bûkûrutîra na t'antû.
49006008	Ririkanaani Mwathani agatwa woora muntû kîewa kûringana na mantû meega mara tûrûthaga, nwîgue tûrî nkombo kana tûtirî nkombo.
49006009	Naabi, anene ba nkombo, rûthagîraani nkombo cienu bûra kwagîrîte. Bûtikaabamakie. Ririkanaani mûnene wenu na wao n'ûmwe, ûra arî îgûrû, ûra athûkagia antû bonthe ûntû bûmwe.
49006010	Nkîthiria, ka mbwîreeni bûkarage bwîrikîîtie bûrî ndeni ya Mwathani na ndeni ya inya yake înene.
49006011	Thûkiani mathaga monthe ma ndûa ma Ngai, kaingo bûûmba kwîrigîîria kîrî mîbango îmîthûûku ya Nkoma.
49006012	Tûtikûrûa na antû, tûrîrûa na anene ba ûthûûku, aathani, mainya ma mwindu ma nthîgûrû, na ûthûûku bwa gîîkîrundu bwa îgûrû.
49006013	N'ûntû bwa ûgu, thûkiani mathaga ma ndûa monthe ma Ngai, kaingo bûûmba kûrûa bwega rîra Nkoma akaabwithûkîra. Bwarûtha ûgu bunthe, rîru bûrûngame bwîrikîîtie.
49006014	Kwoogu îthuuranîreeni. Îbogeeni ûmma ta mûciibi kauna. Ogeeraani wagîru ta îthaga rîa kûrigîîria kîbara gîtigaatonywe.
49006015	Kwîthuuranîra kwenu kûthi gûtûmîîria ntheto îmbega ya ûkiri, ikwîgue i ku iraatû bienu.
49006016	Îgiita rîonthe tûmagîraani wîtîgio bûrî rong'o yenu kaingo bûûmba kûrigîîria mîguî ya ûra mûthûûku, îra îrî mwanki.
49006017	Îkîraani wonokio bûrî nkoobia îra îrigagîîria kîongo gîtigaatonywe. Thûkiani rûyiû rwa Kîrundu rûrî kiugo kîa Ngai.
49006018	Kwa inya ya Kîrundu Ûmûtheru rombagaani rîonthe maromba ma mîthemba yonthe na ûragiani bunthe bûra bûkwenda bûrûthîrwa. Na kaingo bûûmba kûrûtha ûgu, karagaani bwîcûûbîrîte. Karagaani bûkîrombagîra antû ba Ngai bonthe.
49006019	Ndombagîraani Ngai ampe mîgambo ya kûmenyithania kîriga kîa ntheto îmbega ndî na ûcamba.
49006020	Nthaîkîîtwe n'ûntû bwa gûtûmîîria ntûmwa îno, ndî mûtûmwa wa Kîrîstû. Ndomberaani mbîgue ndî na ûcamba bwa gûtûmîîria ntheto îmbega bûra mbagîrîtwe.
49006021	Mûruayia ûra twendeete na mwîtîgua ngûgîîni ya Mwathani, Tikikas, akabwîra mantû maakwa monthe bûmenye bûra ndî na bûra nkûrûtha.
49006022	Ndamûtûma kîrî biû kaingo abwîra bûra tûrî na akîbwîkîra wîru.
49006023	Ngai Baaba na Mwathani Yiesû Kîrîstû baroobwaa ûkiri, wendo, na wîtîgio.
49006024	Ûtugi bwa Ngai bûrookaraga na bonthe bara beendeete Mwathani wetû, Yiesû Kîrîstû na wendo bûtathira.
50001001	I tiû Paûrû na Timotheo tûkûbwandîkîra baarûa îno, tûrî aruti ngûgî ba Yiesû Kîrîstû. Tûrîbwandîkîra biû antû ba Ngai bûrî Piripi, atongoria beenu na ateetheeria bara bûrî ndeni ya Kîrîstû Yiesû.
50001002	Ngai Baaba na Mwathani wetû Yiesû Kîrîstû baroobwaa ûtugi na ûkiri.
50001003	Magiita monthe rîra mbûririkanaga incookagîria Ngai wakwa nkaatho.
50001004	Na rîonthe rîra mbûrombagîra, mbûrombagîra bwinthe nkeneete,
50001005	n'ûntû bwa bûra bûnteetheetie ngûgîîni ya gûtûmîîria ntheto îmbega kuuma ntugû îra bwamîîtîgîîre mwanka îîndî.
50001006	Ngûgî îra Ngai aanjîîrie ndeni yenu i ngûgî îmbega. Na ndî na mma Ngai akaathi na mbere n'yo mwanka îthire, rîra Kîrîstû agaacooka.
50001007	Imbagîîrue kwîgua ûgu îgûrû rîenu bwinthe, n'ûntû imbwendeete mûno. Ibûnteetheetie ngûgîîni îno ya mwanya, îra Ngai ampete nduta. Ibwanteethiirie kûrûîrîîra ntheto îmbega twonania n'ya mma na ibûgûnteethia ndî niû îîndî ndî nceera.
50001008	Ngai naiyî n'ûmma nkwaria inkwenda kûbwona bwinthe n'ûntû imbwendeete na wendo bwa Kîrîstû Yiesû.
50001009	Îromba rîakwa rîra nkûbûrombera i rîrî, atî wendo bwenu bûthi na mbere kwingîa, bwîgue bûrî na ûmenyo bunthe,
50001010	na bûmenye kûthuura bûrûthage mantû mara meega kîrî monthe. Rîru i rîo bûgaatuîka antû baatheru, na batarî na mabîtia mwanka rîra Kîrîstû agaacooka.
50001011	Na i rîo bûgaatuîka antû bakûrûthaga mantû maingî meega gûkûrûkîîra kîrî Yiesû Kîrîstû. Bwarûtha ûgu bûkoonania ibûgûtîîya Ngai na ibûkûmûkumia.
50001012	Aruayia na aarayia, ndîenda bûmenya mantû monthe mara ndarûthîîrwe imaateethiirie ntheto îmbega yatamba.
50001013	Acikaarî na antû bara bangî bonthe ba nyomba ya mûnene ibaiyî nthaîkîîtwe n'ûntû ndî mûthingati wa Kîrîstû.
50001014	Na n'ûntû bwa kûthaîkwa gwakwa, eetîgîri baingî ibagîîte ûcamba mûno na batigûkuthûka gûtûmîîria ntheto cia Ngai.
50001015	I mma antû bamwe batûmagîîria mantû ma Kîrîstû barî na rûriitho na bakîthetanagia. Îndî kûrî bara batûmagîîria n'ûntû bwa wendi bûra barî na bu.
50001016	Na barûthaga ûgu na wendo, n'ûntû ibaiyî i Ngai ampete ngûgî ya kûrûîrîîra ntheto îmbega.
50001017	Îndî kûrî babu batûmagîîria mantû ma Kîrîstû barî na itûmi bitarî biega. I bo bakwenda kûndeetera thîîna îîndî ndî nceera.
50001018	Îndî nwîgue barîtûmîîria n'ûntû bwa itûmi biega kana biithûûku, bûbu t'ûntû. Bûra bûrî na gîtûmi n'atî, ntheto cia Kîrîstû nigûtûmîîrua na njîra cionthe. Kwoogu ingûkena na nkaathi na mbere gûkena.
50001019	N'ûntû bwa maromba meenu na ûteethio bûra buumaga kîrî Kîrundu wa Yiesû Kîrîstû, ndî na mma nkaatharua mbuume nceera.
50001020	Ndî na wîrîgîîro bûûnene mûno atî, kîrî bûra bunthe ndûthaga, gûtirî rîo nkaarûtha ûntû bwa kûmbîkîra nthoni. Na ûgu i bu nkaraga mbîrîgîîrîîte. Wîrîgîîro bwakwa n'atî, ngaakaraga na ûcamba bwingî mûno îîndî na magiita monthe, mbonanagie na mantû mara ndûthaga bûra Kîrîstû arî ûmûnene, nwîgue ingaatûûra mwoyo kana inkaûragwa.
50001021	Weegua ngaatûûra mwoyo ngatûûrîra Kîrîstû. Naka na ngakua nwa baita.
50001022	Ndathi na mbere gûtûûra, ûkeegua ndî na kaanya ga kûthi na mbere kûrutîra Mwathani ngûgî. Kwoogu ntithuura.
50001023	Kîrî mantû mamu marî maîrî, ntiuga i bûrîkû bwega. Inkwenda gûtigana na ûtûûro bûbû mbîgue ndî amwe na Kîrîstû. Na ûgu i bu bwega mûno.
50001024	Îndî kwîgua ndî mwoyo ndeni ya mwîrî kûrî gîtûmi mûno kîrî biû.
50001025	Na ndî na mma ûgu i bu gûgaakara. Kwoogu, nkeegua ndî amwe naabi bwinthe mbûteetheerie bûkûre, bûkeneere wîtîgio bwenu.
50001026	Rîra nkauma gûkû mbûye, bûkeegua bûrî na itûmi biiganu bia gûnkeneera n'ûntû bwa mantû mara Kîrîstû Yiesû arûthîîte naani.
50001027	Îndî wana ndakara ata, bûtikaariganîrueni i gûkaraga mûkarîre ûra ûgaatûma ntheto îmbega ya Kîrîstû îtîîywa. Kwoogu ndaaya kûbwona kana ndaremwa kûûya, ndeenda kwîgua ibûrikîîte wîtîgioni bûgwatanîrîte. Ndeenda kwîgua bûrîrûîrîîra wîtîgio bûra tûrî na bu kuumania na ntheto îmbega bûgwatanîrîte.
50001028	Bûtikaamakue n'anthû beenu ûntûûni kinya bûrîkû. Ûcamba bwenu i bu bûgaatûma bamenya i bo bakaathirua, biû bwonokue. Na i Ngai akaarûtha ûgu.
50001029	Ngai atibûthaarimîîte na kaanya ga gwîtîgia Kîrîstû gonka. Abûthaarimîîte kinya na kaanya ga kûnyamaarua n'ûntû bwa Kîrîstû.
50001030	Ibwoneete bûra nnyamaarîîtue bûgana n'ûntû bwa Kîrîstû. Na ibwîgîîtue wana îîndî nwa nkûnyamaarua. Îndî na wana biû ibûkûnyamaarua nkînyamaarua.
50002001	Kwîgua bûrî ndeni ya Kîrîstû ikûbwîkagîra wîru? Î wendo bwa Kîrîstû ibûbûûmagîîria? Bûrî ngwatanîrooni îmwe ya gîîkîrundu? Ibwîgagua bûrî na nkoro imbega cia kwîganîîrua kîao?
50002002	Na n'ûntû i bu kûrî, tûmagaani nkenaga mûno na kwîgagua bûrî na mathûgaanio mamwe, wendo bûmwe, na bûgwatanîrîte meerekeeriani meenu.
50002003	Bûtikaarûthe ûntû na rûriitho kana wîkumia. Muntû nenyiagie kîrî ûra ûngî, na nathûkagie bara bangî ta bo barî gîtûmi nkûrûki yake.
50002004	Bûtikaathûgaanagîrie wamantû meenu monka. Thûgaanagîriani ma bara bangî wana mo.
50002005	Bûbatîîrue bwîgua bûrî na mathûgaanio ta ma Yiesû Kîrîstû na bûkara ta we.
50002006	Kîrîstû aakari ta Ngai mantûûni monthe. Îndî amwe noogu, eerekeeria na baganeene na Ngai.
50002007	Aaciarirwe arî muntû, eetuîkithia gîntû gûtarî, aatuîka mûruti ngûgî.
50002008	Agûtuîka muntû, eenyithia, aathîkîra Ngai mwanka aakua, gîkuû kîra aakuire mûtharabaani.
50002009	Na gîku i kîo gîatûmire Ngai amûneneithia mûno na amwaa riîtwa rîra rîrî îgweta nkûrûki ya mariîtwa mara mangî monthe.
50002010	Na i kîo n'ûntû bwa riîtwa rîake biûmbe bionthe bikaamûturîria maru. Biûmbe bira birî îgûrû na antû bonthe barî nthîgûrû bara ûkeegua barî mwoyo na bara bakaariûkua bakamûturîria maru.
50002011	Na wakîra kîûmbe gîkauga Yiesû Kîrîstû i Mwathani, bikumithie Ngai Baaba.
50002012	Kwoogu, aruayia na aarayia, rîonthe ibwamenyagîîra bûkambathîkîra rîra ndarî kwenu. Îndî îîndî ntarî amwe naabi i rîo bûbatîîrue bûmenyeera mûno nkûrûki kwathîkîra bûra nkûbwîra. Îrutagaani ngûgî imbega bûgîkuthûkaga Ngai mûno mûtûûrîreeni wenu wa wonokio.
50002013	I Ngai akûruta ngûgî ndeni yenu akîbweyaga wendi na akîbûûmbithagia kûrûtha bûra bûmûkenagia.
50002014	Rûthagaani mantû monthe bûtakûnung'una kana bûtagûkararia,
50002015	kaingo bûtuîka aana ba Ngai baatheru batarî na mabîtia. Bûtûûraga na antû batarûthaga bûra kwagîrîte, antû ba meeyia. Werû bwa mûkarîre wenu ûbathararagîra ta bûra werû bûthararaga mwinduuni.
50002016	Gwataani ntheto îra yeyaga antû mwoyo bûmiitie kaingo mbûkeneera ntugû îra Kîrîstû agaacooka. Bûbu i bu bûkoonania ngûgî îra ndutîîte kîrî biû t'ya mana.
50002017	Na wana kinya ûkeegua inkwîrwa mbûragwe mbûyûrîîrie kîgongwana kîa ngûgî yenu kîra bûrutagîra Ngai n'ûntû bwa wîtîgio bwenu nwa nkene. Na kwoogu ingûkeneera bûgîkeneera bwinthe.
50002018	Na bûbatîîrue bûkena n'ûntû bwa bu amwe naani.
50002019	Weegua i kwenda kwa Mwathani Yiesû, inkwîrîgîîra gûtûma Timotheo kîrî biû nyuma ya îgiita rîtarî rîraaya kaingo ndamenya bûra bûrî ngîa wîru.
50002020	Gûtirî muntû ûngî kîrî bara ndî na bo abûthûgaanagîria ta Timotheo.
50002021	Bara bangî bonthe i mantû maao monka beendaga kûrûtha. Batiendaga kûrûtha mantû ma Yiesû Kîrîstû.
50002022	Ibwiyî Timotheo we noonanîîtie bûra akari. Tûrutîîte n'we ngûgî ta mwana na îthe, n'ûntû bwa ntheto îmbega.
50002023	Inkwîrîgîîra kûmûtûma kîrî biû na mpwî bûra kûûmbîka, ndatiga nkûmenya bûra mantû maakwa magaakara.
50002024	Na ndî na mma Mwathani aganteethia mbûye ndî niû nyuma ya îgiita rîtarî rîraaya.
50002025	Bwatûmire mûruayia Epabironditas aaya gûnteetheeria mantûûni maakwa. Tûrutaga ngûgî amwe n'we na nangwatagia kûrûîrîîra ntheto îmbega. Îndî ndîona imbagîrîtwe kûmwîra acooke kîrî biû.
50002026	Ndîenda acooka kîrî biû n'ûntû nakwenda kûbwona mûno bwinthe. Arî na bata ya kwenda bûmwona n'ûntû naiyî ibûreegiirue bûra araayîîtue bûgana.
50002027	I mma we naraayîîtue mûno, akubî akua. I Ngai aramwîgiirue kîao. Îndî t'we wenka, wana niû Ngai narambîgiirue kîao kaingo ntagwatwa i kîîthikîîro, n'ûntû agîkuire nkîgwatwa i kîîthikîîro kîînene.
50002028	Kwoogu ndîenda mûno acooka kîrî biû bûmwona kaingo bûkena, na niû naani ntiga gûtangîka i bûra nkûmenya ibûkûthûgaania bûtamwene.
50002029	Aaya mûkeneereeni n'ûntû i mûruti ngûgî wa Mwathani. Na tîîyagaani bara bakari ta we.
50002030	Bûbatîîrue bûtîîya Epabironditas n'ûntû araarî akubî gûkuîra ngûgîîni ya Kîrîstû. Areebîkîrîte ûgwatiini bwa gîkuû kaingo anteethia. Na gûnteethia kûra aranteethiirie i kûra bwagîrîtwe bûnteethia.
50003001	Na bûngî na bu, aruayia na aarayia, kenagaani n'ûntû bwa kwîgua bûrî ndeni ya Mwathani. Ntikwona îrî thîîna gwakwa kûbwandîkîra mantû ndabwandîkîîre kaîrî, n'ûntû i mantû marî na gîtûmi kîrî biû.
50003002	Îmenyeereeni mûno kîrî antû bara barûthaga mantû maathûûku. Batikari t'antû bakari ta kurû. Na bakenagîîra gûtema mîîrî ya antû na njîra ya kûbataana kûringana na watho bwa Ayaundi.
50003003	Tiû i tiû tûtaanîîtwe rûtaano rwa mma. Tûgongaga Ngai tûrî na Kîrundu na tûkumagia Kîrîstû Yiesû. Kûringana na wîtîgio bwetû tûtiîgwatia kîîmuntû,
50003004	amwe na kwîgua niû nkeenda ntiaga gîa kwîgwatia. Ûra akûthûgaania arî na itûmi bia gûtûma eegwatia mantû ma kîîmuntû, nkeenda itûmi biakwa i bio bingîa nkûrûki ya biake.
50003005	Nwa mbuge ndataanirwe ndî na ûkûrû bwa ntugû inyanya. Gûciarwa, ndî Mwisiraeri wa rûrîîyo rwa Benjameni, na ndî Mwîbirania kanyinyari amwe na aciari baakwa. Na mantûûni ma kwathîkîra watho, ndarî Mûbarisai wengwa.
50003006	Indakenagîîra mûno kûnyamaaria eetîgîri. Na indamenyagîîra mûno kwathîkîra watho, bûra gûtarî we akînduta mabîtia.
50003007	Îndî mantû monthe mara ndoonaga marî gîtûmi mûno, îîndî mmoonaga marî mootheri kuuma nkûmenya Kîrîstû.
50003008	Na ti mantû mamu monka. Mantû monthe i mootheri mmaganaanîîtie na baita ya kûmenya Kîrîstû Yiesû Mwathani wakwa. N'ûntû bwa Kîrîstû, intiganîîte na mantû mara mangî monthe. Mantû mara mangî monthe mmoonaga marî ma rûko kaingo nkara na Kîrîstû wenka,
50003009	na mbîgua ndî kîmwe n'we cwe. Indatigire gwîtuîkithia ûmwagîru na kûthingata watho. Îîndî ndî ûmwagîru kuumania na wîtîgio bwakwa kîrî Kîrîstû. Na i Ngai antuîkithîîtie ûmwagîru n'ûntû bwa wîtîgio bwakwa.
50003010	Îîndî bûra nkwenda i kûmenya Kîrîstû na kûmenya inya ya kûriûka gwake. Ndîenda kwîgua ndî na ngwatanîro n'we kûnyamaaruani kûra aanyamaariirue na nkua gîkuû ta gîake
50003011	mbona mwoyo rîra nkaariûkua na njîra nna.
50003012	Tika nkuuga ûntû bûbu ibûtuîkîkîîte, ndî ûmwagîru kûrû. Ntikûrî kwingia yerekeeria rîru. Ingûcûûgia na inya mûno kwingia rîo kîra mbîtîrîtwe gîtuîka gîakwa n'ûntû i kîo gîatûmire Kîrîstû aantuîkithia wake.
50003013	Aruayia na aarayia, niû ningwa imbiyî ntikûrî nkwewa kîra mbîtîrîtwe. Bûra ndûthaga, ka ndiganagîrua i mantû mara maakûrûkire. Ngeragia na inya mûno kûrûtha mara mbagîrîtwe kûrûtha îîndî.
50003014	I ta kuugia mbugîîtie rwîro ntagûtangatanga ntarîîte rûrigi, kaingo mpeewa kîewa kîra Ngai ambîtîrîte îgûrû gûkûrûkîîra kîrî Kîrîstû Yiesû.
50003015	Ûgu i bu twagîrîtwe tûthûgaanagia, bara tûrî baakûrû gîîkîrundu. Ûkaaya kwîgua kûrî we atakûgwatanîra na ûgu, Ngai agaatûma aciûkîrwe.
50003016	Îndî nwa mwanka tûthingate ûmma bûra twiyî, bûtûtongoragîîrie mîtûûrîreeni yetû.
50003017	Aruayia na aarayia, karagaani bûra bwonaga nkari. Nthûkiani ndî ngerekano. Raithagaani bwega bûkoona bûra bara barî mîkarîre yagîrîte bakaraga, bara barî mîkarîre îkari bûra bwonire tûkari.
50003018	Ndarabwîra kaîrî na kaîrî, îndî ka mbwîreeni kaîrî ngîîtûûraga meethori atî, n'antû baingî boonanagia n'anthû ba mûtharaba wa Kîrîstû kuumania na mîkarîre yao.
50003019	Îndî na bo ibakaathirua mûthiani. Nda ciao i cio batûmîkagîra irî ngai na beekumagia na mantû mara barûthaga batakwona marî îgi. Bathûgaanagîria wamantû ma ûtûûro bwa gûkû nthîgûrû monka.
50003020	Îndî tiû tûrî ba îgûrû. Ga tweteereete Mwonokia wetû, Mwathani Yiesû Kîrîstû auma îgûrû aaya.
50003021	Rîra akaaya agatûgarûra mîîrî îgîe mwago ta wa mwîrî wake kwa inya îra agaatûmîra kwatha bionthe.
50004001	Eendwa, aruayia na aaraayia, inkwenda twonana mûno. Ndîenda twonana n'ûntû ibûnkenagia mûno na indîîkumagîria biû. Eendwa, karagaani bwîrikîîtie wîtîgioni bwenu kîrî Mwathani.
50004002	Ndeenda eekûrû babu baîrî, Euondia na Sintike beeganua n'ûntû i ba Mwathani.
50004003	Woû tûrutaga ngûgî naawe, ingûkûûria ûteethie eekûrû babu, woû mwîtîgua. Itwarutîîte ngûgî ya gûtambia ntheto îmbega na bo na inya mûno tûrî na Kîrementi na bara bangî twarî na bo. Mariîtwa maao imaandîke îbukuuni rîa mwoyo.
50004004	Rîonthe karagaani bûûyûrîîtwe i gîkeno ndeni ya Mwathani. Na ka mbwîreeni kaîrî, ûyûragwaani i gîkeno!
50004005	Îgaguani bûrî abooreeri kîrî antû bonthe. Na bûtikaariganîrueni Mwathani neengeerie kûûya.
50004006	Bûtikaamakue n'ûntû nwa bûrîkû, rombagaani rîonthe thîîna yaya. Îragaani Ngai mara bûkwenda abûrûthîra. Cookagîriani Ngai nkaatho rîra bûkûromba.
50004007	Bwarûtha ûgu bûkoona ûkiri kuuma kîrî Ngai, ûkiri bûra bûtamenyeka bûra bûgana na mathûgaania ma muntû. Na ûkiri bûbu bûkaamenyeera nkoro cienu na mathûgaania meenu ndeni ya Kîrîstû Yiesû.
50004008	Nkîthiria, aruayia na aarayia, ka mbwîreeni ûûgû--thûgaanagîriani mantû ma mma, na mara meetîgîîrîkîîte, na mara maagîrîte, na mara matheru, na mara mathongi na mara marî îgweta. Thûgaanagîriani mantû mara meega, na mara maagîrîte gûkaathwa.
50004009	Rûthagaani mantû mara bwerutanire bwamagwata kuumania naani, mara bweegiirue nkiuga na bwona nkîrûtha. Bûkarûtha ûgu Ngai wa ûkiri akeegua arî amwe naabi.
50004010	Mwathani natûmîîte nkena mûno n'ûntû bwa bûra bûcookeete gûnteethia kaîrî. Imbiyî gûtirî rîo bwandiganîrua, îndî bantû a kagiita kagana ûna bûtaarî na kaanya ga kûmbonia bûtindiganîrîtue.
50004011	Na ntikuuga ûgu n'ûntû ndî na thîîna. Indeerutanire kûganîrwa i bira ndî na bio.
50004012	Imbiyî bûra gûkari muntû arî na biiniini kana arî na biingî. Indîîrutanîîte witho bûbu bwa kûganîrwa mbai kana ndî na yûûra, ndî na biingî kana biiniini.
50004013	Kwa inya ya Kîrîstû gûtirî ûntû ntaûmba kûrûtha.
50004014	Ibwarûthire bwega bwanteethia mathîînaani maakwa.
50004015	Biû bwingwa ibwiyî nkuuma gûtûmîîria ntheto îmbega gîteere kîa Macendonia ntugûûni cia mbere, gûtirî kanica îngî yanteethia împa gîntû, tatiga biû Apiripi. Twatumîîte ûnyanya bwa kwewa na kweyana.
50004016	Rîra ndarî Thesaronike ibwantûmîîre ûteethio maita magana ûna.
50004017	Na ntikuuga ûgu n'ûntû bwa kwenda bûntûmagîra biewa. Ga nkwenda bûthaarimwa n'ûntû bwa bûra bûndûthîrîte.
50004018	Îîndî ndî na bia kûgana na biakûrûkîîria! Ndî ûmûganîre mûno nkûrûki i biewa bira bwanenkeere Epabironditas aandeetera. Biewa bienu bikari ta kîgongwana kîrî mûcinko ûrî mûrîo, kîra Ngai eetîgîîrîîtie na gîkûmûkenia.
50004019	Ngai ûra ntûmîkagîra akabwaa bionthe bira bûrî bata na bio. Arî ûtonga bwa kûrigaria ndeni ya Kîrîstû Yiesû.
50004020	Ngai Baaba wetû arookumagua tene na tene. Aameni.
50004021	Nkeetheriani woora ûmwe wa antû ba Ngai ndeni ya Kîrîstû Yiesû. Aruayia bonthe bara tûrî na bo naaga bakûbûkeethia.
50004022	Bûgûkeethua n'antû ba Ngai bonthe bara barî naaga, na mûno mûno, n'aruti ngûgî ba Kaisaarî.
50004023	Ûtugi bwa Mwathani wetû Yiesû Kîrîstû bûrookaraga naabi.
51001001	I niû Paûrû nkûbwandîkîra tûrî na mûruayia wetû Timotheo. Ntuîkithîîtue mûtûmwa wa Kîrîstû Yiesû wata bûra kwarî kwenda kwa Ngai.
51001002	Tûbwandîkîrîte biû antû ba Ngai bûtûîre Korosai. Bûrî aruayia na aarayia eetîgua ndeni ya Kîrîstû. Ngai Baaba wetû aroobwaa ûtugi na ûkiri.
51001003	Rîra tûbûrombagîra, rîonthe itûcookagîria Ngai nkaatho, Îthe wa Mwathani wetû Yiesû Kîrîstû,
51001004	n'ûntû itwîgîîtue bûra bwîtîgîîtie Kîrîstû Yiesû na bûra bwendeete antû bonthe ba Ngai.
51001005	Bûrûthaga ûgu n'ûntû bwa kwîgua bûrî na wîrîgîîro bwa kîra bwaigîrîtwe îgûrû. Na wîrîgîîro bûbu, i bûra bweegiirue kuuma wo rîra bwatûmîîrue ntheto îmbega ya mma.
51001006	Ntheto înu îmbega bwatûmîîrue nîtambîîte nthîgûrû yonthe, yagarûra mîoyo ya antû gûntû kunthe ta bûra yabûgarûrire bûkûmîîgua rîa mbere, bwamenya ûmma bwa ûtugi bwa Ngai.
51001007	Bwarutanirwe ntheto îmbega i mwendwa Epabaras, mûruti ngûgî wa Ngai amwe naati. Epabaras i mwîtîgua ngûgîîni ya Kîrîstû îra akûmûrutîra naaga bantû eenu.
51001008	N'we aatûmenyithiirie bûra Kîrundu atûmîîte bwîgua bûrî na wendo bûgana.
51001009	N'ûntû bwa ûgu, tûkwîgua mantû meenu wana tiû itûbûrombagîra rîonthe. Tûrombaga Ngai atûme bûmenye bunthe bûra eendaga. Na itûmûûragia abwe ûûme bunthe na atûme bûmenye mantû ma gîîkîrundu.
51001010	Rîru mûtûûrîre wenu ûkeegua ûkîonania bûrî antû ba Mwathani na bûkamûkenagia na njîra cionthe. Bûkaathi na mbere kûrûtha mantû meega ma mîthemba yonthe na bûkeerutana kûmenya Ngai nkûrûki.
51001011	Marombaani meetû itûûragia Ngai abwongeere kwa wingî inya yake îrî mwago kaingo bwetagîîra na bûûmagîîria mantû monthe bûkeneete
51001012	bûgîcookagia nkaatho kîrî Baaba. N'we aatûmire twona rûgai ûneneeni bwa werû bûra athuuranîrîte antû baake.
51001013	Naatûrutire inyaani ya ûra aathanaga mwinduuni atwira ûneneeni bwa Mwana wake ûra eendeete mûno.
51001014	Ngai aatûkûûrire na Mwana wake atûrekera meeyia meetû.
51001015	Kîrîstû atuatîîtie Ngai ûra atooneka na meetho, na i mûnene mûno kîrî biûmbe bionthe.
51001016	Into bionthe bia îgûrû na bia nthîgûrû biaûmbirwe n'we. Bira bionagwa na bira bitoonagwa, anene, aathani, atongoria, na bara barî na watho baûmbirwe n'we. Into bionthe biaûmbirwe gûkûrûkîîra kîrî we na birî oogo n'ûntû bwake.
51001017	Kîrîstû nwa aarî oogo wana mbere ya into biûmbwa na n'we abitûîrie bionthe.
51001018	Kîrîstû n'we kîongo gîa kanica, kanica i mwîrî wake. N'we mwambia. Aariûkire arî wa mbere kaingo eegua arî mûnene wa mantû monthe.
51001019	I Ngai eendire bûra bunthe akari bûtûûra ndeni ya Kîrîstû.
51001020	Na gûkûrûkîîra kîrî Kîrîstû, Ngai naathiriirie ûthû bûra aarî na bu na antû. Aareetire ûkiri kîrî into bionthe bia îgûrû na bia nthîgûrû n'ûntû bwa nthakame ya Kîrîstû îra yeetîgire mûtharabaani.
51001021	Bûtikaariganîrueni kûrî rîra bwarî aaraaya na Ngai. Bwarî anthû baake n'ûntû bwarî na mathûgaanio maathûûku na bwarûthaga mantû maathûûku.
51001022	Îndî îîndî Ngai nabûtumîîte ûcoore gûkûrûkîîra kîrî gîkuû gîa Kîrîstû arî mwîrîîni wa kîîmuntû. Na Kîrîstû aarûthire ûgu kaingo abwira kîrî Ngai bûrî baatheru, bûtarî na mabîtia, na bûrî na riîtwa rîega.
51001023	Îndî ingî nwa mwanka bûthi na mbere kwîgua bûrî na wîtîgio bwîbandîîte kîrî bu bwarika. Bûtikeenyenye buuma wîrîgîîrooni bûra bwagîîre na bu rîra bweegiirue ntheto îmbega. Ntheto îno îmbega nîtûmîîrîîtue nthîgûrû yonthe. Na niû Paûrû, Ngai nanthuurîîte ntuîka mûruti ngûgî wake n'ûntû bwa yo.
51001024	Inkeneete i bûra nnyamaaraga n'ûntû bwenu nkîûyûrîîria kûnyamaara kûra mwîrî wa Kîrîstû ûbatîîrue ûnyamaara kinya îîndî. Mwîrî wa Kîrîstû i kanica. Na mathîîna mama mwîrî wakwa wonaga, wonaga mo n'ûntû bwa kanica.
51001025	Ngai aantuîkithiirie mûruti ngûgî ya kanica mbingia mwîto ûyu na kûbûtûmîîria kiugo gîake.
51001026	Mûbango ûyu wa Ngai kîrî biû bûtarî Ayaundi warî kîriga kuuma îgiita rîa antû ba tene. Antû bataumenya n'ûntû warî ûmwithe. Îîndî i rîo Ngai augwûrîrîte antû baake.
51001027	Îndî Ngai neendire kûmenyithia antû bûra kîriga gîku kîrî ithaarimo birî mwago ûgana kîrî bara batarî Ayaundi. Na kîriga gîku i kwîgua Kîrîstû ûra bwîrîgîîrîîte kwîgua bûrî amwe n'we mwagooni wake, arî ndeni yenu.
51001028	Tûtûmagîîria antû bonthe Kîrîstû. Tûbakaanagia na tûkabarutana na ûûme bunthe kaingo tûbanenkanîra kîrî Ngai barî eetîgîri baûyûru ndeni ya Kîrîstû.
51001029	Na kûng'ang'anaani kûra nng'ang'anaga na ngûgî îno, n'inya înene ya Kîrîstû îrutaga ngûgî naani.
51002001	Inkwenda bûmenya bûra nng'ang'anaga na njîra ya maromba n'ûntû bwenu, n'ûntû bwa kanica ya Raondisia, na n'ûntû bwa kinya bara bataambona.
51002002	Ndûthaga ûgu kaingo mbwîkîra wîru bwinthe na kaingo bûgwatithanua i wendo. Ndîenda bûciûkîrwa kûrû, bûmenya kîriga kîa Ngai kîra gîkoneetie Kîrîstû.
51002003	Mantû marî gîtûmi monthe ma ûûme na ma ûmenyo marî kîrî Kîrîstû.
51002004	Ndîbwîra ûgu kaingo bûteeneerua i muntû na mîgambo ya ûrongo wana weegua bûkîmîîgua îkeeguîka taka îrî îmîega.
51002005	Wana weegua ntirî akubî naabi tûrî amwe gîînkoro. Na inkenaga rîra mbîgagua mûkarîre wenu n'ûmwega na atî wîtîgio bwenu kîrî Kîrîstû i bûûriku.
51002006	Kwoogu n'ûntû ibwetîgîîre Yiesû Kîrîstû arî Mwathani wenu, karagaani ta we.
51002007	Îbandeeni kîrî Kîrîstû bûkûre bûrî na wîtîgio bûûriku, wata bûra bwarutanirwe. Na cookagîriani Ngai nkaatho inyingî mûno.
51002008	Muntû atikaabûte na ûûme kana na ûrutani bwa ûrongo bûtarî ara bûrî. Ûûme ta bûbu kana ûrutani ta bûbu bûtiumanagia na Kîrîstû, buumanagia na kîîwîthîre gîa antû kûringana na moorutani ma kîînthîgûrû.
51002009	Kîrîstû i muntû arî na bûra bunthe Ngai akari ndeni yake.
51002010	N'we mûnene wa anene bonthe na wathani bunthe. Na ndeni yake bûûyûrîîtwe n'ithaarimo bionthe bia gîîkîrundu.
51002011	Bûgwîtîgîra Kîrîstû i taka bwataanirwe. Bûtaataanwa bûra antû bataanagwa na kayiû. Bwataanirwe rûtaano rwa gîîkîrundu, ta ru rûtaano rwa gîîkîrîstû, bwatigana na mantû maathûûku ma kîîmwîrî.
51002012	I taka bwathikanîîrue amwe na Kîrîstû kûbaatithuani kwenu na kûbaatithuani gûku bwariûkanîrua amwe n'we n'ûntû bwa gwîtîgia inya înene ya Ngai ûra aamûriûkiirie.
51002013	Mbereeni bwarî baakuû n'ûntû ibwarî na meeyia na bûtaarî bûkûthirua mantû maathûûku ma kîîmwîrî. Îndî îîndî Ngai nabûrekerete meeyia meenu monthe na abwaa mwoyo amwe na Kîrîstû.
51002014	Mawatho mara maandîke imaarûire naati matûgiitîra îgamba. Îndî na njîra ya kwambwa amwe na Kîrîstû mûtharabaani îgamba rîra twaandîkîrîtwe Ngai nabuutîîte rîo.
51002015	Agu noogo Kîrîstû aacindîîre anene na aathani ba Nkoma abeekîrithia nthoni mbere ya mwingî akûbathiria inya rîra aambirwe.
51002016	Muntû atikaabwîkîîre watho îgûrû rîa irio bira bûrîyaga, biakûnyua bira bûnyunyaga, biatho, kûyiûka kwa mweri, kana ntugû ya Sabatû.
51002017	Mantû ta mamu monthe n'irundu bia ûntû bungwa bûra bwayire nyumaani. Na Kîrîstû n'we ûntû bûbu.
51002018	Antû bamwe beendaga gwîtuîkithia antû abooreeri. Barombaga araîka na baaragia bûra booneete bioneki. Antû ta babu batikaabûrute mabîtia babwîra îbûbîtagia n'ûntû bûtirûthaga ûgu barûthaga. Beekumagia mana kuumania na mathûgaania maao maathûûku,
51002019	na batirikîîte kîrî Kîrîstû. Kîrîstû n'we kîongo kîa mwîrî ta uu kanica. N'we areraga mwîrî na n'we agwatithanîîtie tûrûngo mwanya mwanya amwe na mîkiia. N'we akûragia mwîrî kûringana na bûra Ngai akwenda.
51002020	Ibwakuyanîîrie na Kîrîstû abûtigithania na moorutani ma antû. N'ata îîndî kaîrî bûgûcooka kîrî maathana ma kîînthîgûrû mara maugaga,
51002021	"Ûtikaagwate gîkî," kana "Ûtikaarîe kîna," kana "Ûtigaatonge kîna"?
51002022	Maathana ta mamu makoneetie into bira bithiraga biatûmîka. I maathana na moorutani matuîtwe n'antû.
51002023	Kwathîkîra maathana ta mamu gûkaraga ta kûûmea n'ûntû muntû kûmaathîkîra nwa mwanka eerute, eegue arî muntû mûbooreeri na eemenyeereete mûno mantûûni ma kîîmwîrî. Îndî tika mantû ta mamu maûmba mûtugo wa kîîmuntû, ta uu wa wîyia.
51003001	Woona bwariûkanîîrue amwe na Kîrîstû, mworooto wenu nwîgague ûrî wa mantû mara marî îgûrû kûra Kîrîstû akari nthî rûteere rwa njara ya ûrîo ya Ngai.
51003002	Bûtikaathûgaanagîrieni mantû ma aaga nthîgûrû. Thûgaanagîriani mantû ma îgûrû,
51003003	n'ûntû ibwakuyanîîrie na Kîrîstû mwoyo wenu waigwa kîrî we ndeni ya Ngai.
51003004	Rîra Kîrîstû akoonanua, ta we mwoyo wenu, wana biû bûkoonanua amwe n'we mwagooni.
51003005	Kwoogu karagaani taka bûrî baakuû kîrî mantû ma kîînthîgûrû: mantû ta ûmaramari, mantû ma rûko, na bata ya kûrûtha mantû maathûûku. Bûtikeerirîîrie into bia antû kwîrirîîria gûku kûthûkia kaanya ka Ngai.
51003006	Ngai agaakaanûkia bara batamwathîkagîra, bara barûthaga mantû ta mamu.
51003007	Wana biû mbere bûtuîka eetîgîri ibwarûthaga mantû ta mamu.
51003008	Îndî îîndî bûtibatîîrue bûthûûra, kana bwîgua bûrî antû ba marûrû, kana bûrûtha ûthûûku, kana bûrumana kana bwaria mantû ma nthoni.
51003009	Na bûtibatîîrue bûrongoania n'ûntû ibwatiganire na mîtugo îmîthûûku îra bwatûûraga n'yo mbereeni.
51003010	Îîndî bûtûûraga bûrî antû ba mûtugo ûngî ûra uumanagia na Ngai. Athiîte na mbere akîbûgarûraga meeciiria kaingo bûthi bûkîgarûkaga bûkara ta we.
51003011	Mûtûûrîreeni ûyû, gûtirî mwanya kaîrî wa Mûyaundi na ûra atarî Mûyaundi. Gûtirî kuuga ûyû n'ûmûtaane na ûyû ti mûtaane. Kana îno i nkombo na ûyû ti nkombo. Na kîthoomo ti kîo kîrî gîtûmi mûno. Kîrîstû wenka n'we arî gîtûmi na arî ndeni yetû twinthe.
51003012	Biû bûrî antû ba Ngai bara aathuurire. Bûrî baatheru na bûrî eendwa baake. Kwoogu îgaguani bûrî na nkoro cia kwîganagîîrua kîao. Îgaguani bûrî antû ba kûrûthaga mantû meega na ba kwînyithia, bûrî antû ba ûkiri na bûkîûmagîîria mantû.
51003013	Inyîkanagîriani na rekanagîraani bwabîtanîria. Wata bûra Kîrîstû aabûrekeere, wana biû ibûbatîîrue bûrekagîra bara bangî babûbîtîria.
51003014	Na nkûrûki ya mantû monthe endanagaani n'ûntû wendo i bu bûtûgwatithanagia kûrû.
51003015	Nkoro cienu iciûyûrwe n'ûkiri bwa Ngai n'ûntû Ngai aabwîtire bûkaraga na ûkiri ta tûcuncî twa mwîrî ûmwe. Na rîonthe cookagîriani Ngai nkaatho.
51003016	Kiugo gîa Kîrîstû ikîbûûyûre nkorooni cienu. Tûmagîraani ûûme bunthe bwîrutanage na bweyanage ûkûrû bwingwa. Inagaani cabuurî, nyîmbo cia Ngai, na nyîmbo cia gîîkîrundu bûgîcookagîria Ngai nkaatho nkorooni cienu.
51003017	Mantû monthe mara bûkaarûthaga, kana mara bûkaaragia, marûthageeni riîtwaani rîa Mwathani Yiesû bûgîcookagîria Ngai Baaba nkaatho gûkûrûkîîra kîrî Yiesû.
51003018	Biû eekûrû, înyithagieni kîrî arûme beenu n'ûntû i bu kwagîrîte kîrî bara beetîgîîtie Mwathani.
51003019	Naabi arûme, endagaani eekûrû beenu. Bûtikaabeegue marûrû.
51003020	Naabi aana, athîkagîraani aciari beenu mantûûni monthe, n'ûntû ûgu i bu Mwathani akenagîîra.
51003021	Naabi beethe ba aana, bûtikaathûûrie aana beenu baaya gûkua nkoro.
51003022	Naabi nkombo, athîkagîraani anene beenu ba aaga nthîgûrû mantûûni monthe. Na ti kuuga bûbaathîkagîre warîra babûrûngamîîrîîte kaingo bûbakenia. Baathîkagîreeni na nkoro imbega bûgîkuthûkaga Ngai.
51003023	Barutagîreeni ngûgî mantûûni monthe bûrî na nkoro imbega ta Mwathani bûkûrutîra ngûgî na t'antû.
51003024	Wata bûra bûkûmenya bûkeewa rûgai i Mwathani rûrî kîewa. Ririkanagaani atî, i Mwathani Kîrîstû bûkûrutîra ngûgî.
51003025	Muntû wonthe ûra akaarûtha mabîtia akeewa îkaanûkia rîganeene na mabîtia mara arûthîîte. Ngai agambithagia antû gûtarî kîmenyano.
51004001	Naabi anene ba nkombo, rûthagîraani nkombo cienu bûra kwagîrîte. Ririkanagaani wana biû bûrî na mûnene wenu îgûrû.
51004002	Rîonthe rombagaani bûkîîmenyagîîra na bûgîcookagîria Ngai nkaatho.
51004003	Tûrombagîreeni na tiû Ngai atwe kaanya ga gûtûmîîria kîriga kîa mantû ma Kîrîstû. Nthaîkîîtwe n'ûntû bwa gûtûmîîria mantû mamu.
51004004	Ndombagîraani ntûmagîîrie ntheto îno îmbega ngîtaragîîria bwega bûra mbagîrîtwe.
51004005	Karagaani na ûûme rîra bûrî amwe na bara batarî eetîgîri. Na tûmagîraani îgiita rîenu bwega.
51004006	Mîgambo yonthe îra bûkaaria nîîgue îrî mîgambo ya ûtugi. Bûbatîîrue antû babûûria biûria bûmenya kûbacookagîria bûra kwagîrîte.
51004007	Tikikas, mûruayia mwendwa, na mwîtîgua ngûgîîni îmwe naati îra tûrutagîra Mwathani akabwîra mantû maakwa bûmenye bûra ndî.
51004008	Ndamûtûma kîrî biû kaingo abwîra bûra tûrî na akîbwîkîra wîru.
51004009	Ndabatûma barî na Onesimas wa kuuma naagu kwenu. Wana we i mûruayia, mwendwa na mwîtîgua. Baaya bakabwîra bûra mantû marî naaga.
51004010	Bûgûkeethua n'Arîstakas. Tûthaîkîîtwe n'we nceera. Na wana Maariko mûruagina wa kîîmûciî wa Baranaba akûbûkeethia. Maariko aaya bûmûgwate ûgeni wabûra bweerirwe.
51004011	Yiesû, ûra kaîrî eetagwa Njastas wana we akûbûkeethia. Babu i bo Ayaundi eetîgîri bara tûkûruta na bo ngûgî ya ûnene bwa Ngai na ibambîkagîra wîru.
51004012	Epabaras, mûruti ngûgî wa Kîrîstû wa kuuma naagu kwenu, wana we akûbûkeethia. Rîonthe nabûrombagîra mûno akîûragia Ngai abûteethie bûtuîke agima wîtîgioni na bûmenye mantû monthe mara Ngai eendaga bûrûtha.
51004013	Ndî mûkûûyî wa bûra eethangîkagia n'ûntû bwenu na n'ûntû bwa eetîgîri ba taûni ya Raondisia na ya Ieraporis.
51004014	Ndagitaarî mwendwa, Ruka, na Ndemas bakûbûkeethia.
51004015	Nkeetheriani aruayia na aarayia bara barî Raondisia. Na nkeetheriani Nimpa na eetîgîri bonthe bara bakomanaga mûciî wake.
51004016	Bwathooma baarûa îno bwone îgûkinyîîra antû ba kanica ya Raondisia kaingo wana bo bamîthooma. Na naabi bûthoome baarûa îra ndabaandîkîîre.
51004017	Na bwîre Arikipas oone akwingia ngûgî îra Mwathani aamwere.
51004018	I niû Paûrû ndaandîka nkeethi ino na njara ciakwa. Ndirikanagaani ndî gûkû nceera. Ûtugi bwa Ngai bûrookaraga naabi.
52001001	I tiû Paûrû, Sairas na Timotheo tûkûbwandîkîra baarûa îno. Tûrîbwandîkîra biû antû ba kanica ya Thesaronike bûrî ndeni ya Ngai Baaba na Mwathani Yiesû Kîrîstû. Ngai aroobwaa ûtugi na ûkiri.
52001002	Rîonthe itûcookagîria Ngai nkaatho n'ûntû bwenu bwinthe rîra tûbûririkanaga marombaani meetû.
52001003	Itûririkanaga mantû mara bûrûthaga n'ûntû bwa wîtîgio bwenu, ngûgî îra bûrutaga kuumania na wendo bwenu, na kûûmîîria kwenu n'ûntû bwa kwîrîgîîra Mwathani wetû Yiesû Kîrîstû. Na gîku i kîo gîtûmaga tûcookeria Ngai Baaba wetû nkaatho.
52001004	Biû, aruayia na aarayia, bara bwendeetwe i Ngai, itwiyî abûthuurîîte bwîgua bûrî antû baake.
52001005	Twiyî ûgu n'ûntû rîra twabûtûmîîrie ntheto îmbega, tûtaabûtûmîîria na mîgambo yonka. Ntûmîîri yetû nîarî kinya na inya, Kîrundu Ûmûtheru, na gûtaarî na nkanja yarî ntheto ya mma. Na rîru twakaranagia naabi, ibwiyî bûra twarî ba mûtugo ûkari kaingo bûteetheka.
52001006	Kwoogu rîra bwetîgîîrie ntûmîîri yetû, i mûkarîre wetû na wa Mwathani bwakoobiirie. Ibwonire thîîna mûno, îndî Kîrundu Ûmûtheru naatûmaga bûkena.
52001007	Na gîku i kîo gîatûmire bûtuîka ngerekano kîrî eetîgîri ba Macendonia na ba Akaaya.
52001008	I biû bwatûmire ntûmîîri ya Mwathani îtamba îkinya Macendonia na Akaaya. Na ti Macendonia na Akaaya gunka. Nkuma ya wîtîgio bwenu kîrî Ngai îîndî yiyîkeene gûntû kunthe. Tûtirî na bwa kuuga îgûrû rîa wîtîgio bwenu.
52001009	Gûntû kunthe antû ibakwîrana bûra bwatûgwatire ûgeni bwega tûkûbûriûngîra, na bûra bwatigire kûromba ngai cia ûrongo bwatua gûtûmîkîra Ngai ûra atûîre mwoyo na wa mma.
52001010	Na ibakwîrana kinya bûra bweteereete Mwana wake ûra aariûkiirie acooka kuuma îgûrû. Mwana wake i Yiesû ûra atwonokagia mûthûûro ûra ûûyîîte wa Ngai.
52002001	Aruayia na aarayia, biû bwingwa ibwiyî ndiûnga yetû kwenu îtaarî ya ûtheri.
52002002	Ibwiyî bûra twanyamaarîîte bûgana na bûra twarumangîîrwe taûni ya Piripi, mbere ya tûkinya kwenu. Îndî Ngai naatûûmîîrie twaûmba kûbûtûmîîria ntheto yake îmbega amwe na kwîgua antû baingî ibaatûkararagia.
52002003	Kwoogu tûtitûmagîîria ûrongo, kana tûrî na mworooto ûmûthûûku, kana tûkîenda kwenania.
52002004	Ngai atwete ntheto îmbega tûmîtûmîîria n'ûntû nooneete tûrî eetîgua. Na tûtûmagîîria tûrî na mworooto wa gûkenia Ngai ûra atûgeragia akîenda kwona bûra nkoro cietû ikari, îndî t'antû.
52002005	Gûtirî rîo twageria kûbûnaanûkîra. Na wana biû ibwiyî ûgu. Na gûtirî rîo twabweneeria tûkîenda bûtwaa mbia cienu, Ngai i mûkûûyî.
52002006	Na tika twendaga biû kana antû bangî batûkumia.
52002007	Tûrî atûmwa ba Kîrîstû, itwarî na watho bwa kûbwîra bûtûteethie. Îndî tûtaarûtha ûgu. Twabûmenyagîîra ta mwekûrû bûra amenyagîîra twana twake tûra tûniini.
52002008	N'ûntû itwabwendeete mûno, i kîo n'ûntû twaranagîria naabi mantû ma ntheto îmbega ya Ngai tûkeneete. Na nkûrûki ya ûgu, tweeruta twingwa kûbûtûmîkîra.
52002009	Aruayia na aarayia, ibûkûririkana rîra twarî kwenu bûra twarutaga ngûgî na inya îgana. Twarutaga ngûgî mûthenya na ûtugû kaingo tûtatuîka mûrigo kîrî biû tûkîbûtûmîîria ntheto îmbega ya Ngai.
52002010	Biû bwingwa n'akûûyî na Ngai i mûkûûyî twarî baatheru, baagîru, na tûtaarî na mantû naabi, eetîgîri.
52002011	Na kaîrî ibwiyî twakari ta îthe wa twana na twana twake kîrî wakîra ûmwe wacienu.
52002012	Twabwîkagîra wîru na tûkabûûmîîria tûkabwîra bwîgue bûrî ba mîkarîre ya gûtîîya Ngai ûra abwîtîîte ûneneeni bwake, ta ku mwagooni wake.
52002013	Na kûrî na gîtûmi kîngî kîra gîtûmaga tûcookeria Ngai nkaatho. Bûkwîgua twabûtûmîîria kiugo kîa Ngai bûtaakîthûkia kiumanîîtie na muntû. Bwakîthûkiirie kîrî kiugo kîa Ngai, na wabu i gîake. Kiugo gîkî igîtûmaga bûrûtha mantû meega bara bwîtîgîîtie.
52002014	Aruayia na aarayia, mantû mara maatuîkîkire kîrî biû nwa mo maatuîkîkire kîrî makanica ma Ngai ma Njundea marî ndeni ya Kîrîstû Yiesû. Mathîîna mara bwonire kuumania na antû beenu bongwa nwa ta mo boonire kuumania na Ayaundi.
52002015	Ayaundi baûragire Mwathani Yiesû, iroria, na batwîngatia. Batikenagia Ngai na bakararagia muntû wonthe.
52002016	Bacûûgagia gûtûrigîîria tûtigaatûmîîrie bara batarî Ayaundi baaya kwonoka. Rîra barûthaga ûgu ka boongagîîra meeyia maao. Îndî na rîo mûthiani mûthûûro wa Ngai nûbakinyîîrîîte.
52002017	Aruayia na aarayia, nyuma ya tûgûtigithanua kwa îgiita rîîkai (îndî tûtaatigana gîînkoro), itweendaga mûno kûbûriûngîra. Na itwacûûgagia na inya mûno kwona kana gûkîûmbîka tûkaaya.
52002018	Itweendaga mûno kûûya. Niû Paûrû ningwa indacûûgagia mûno îgiita na îgiita, i Saitaani aatûrigagîîria.
52002019	Ibûtûmaga twîgua tûrî na wîrîgîîro na gîkeno. Na n'ûntû bwenu tûgaakena tûrî mbere ya Mwathani wetû Yiesû Kîrîstû rîra agaacooka. Gûtirî bangî, nwa biû.
52002020	I mma i biû bûgaatûma twîgua tûkeneete mûno.
52003001	Tûgûkinya bantû tweegua tûtiûmîîria nkûrûki, i rîo twabangire twauga tiû tûtigwe taûni ya Athene,
52003002	twatûma Timotheo, mûruayia ndeni ya Mwathani na mûruti ngûgî ya Ngai, ûra tûtambagia n'we ntheto îmbega ya Kîrîstû. Na twamûtûmire abûûmîîria wîtîgioni bwenu na abwîkîra wîru.
52003003	Tûteendaga kwîgua kûrî we wacienu arî na kîmako wîtîgioni n'ûntû bwa mathîîna mara bûkwona. I mma ibwiyî bara tûrî eetîgîri nwa mwanka tûnyamaarue ûûgû.
52003004	Rîra twarî kwenu itwabwîrire mathîîna makaaya, na wabu maaya wata bûra bwiyî.
52003005	Kwoogu ngûkinyia bantû ndeegua ntiûmîîria nkûrûki, i rîo ndatûmire Timotheo aaya kûmenya bûra bûrî kîîwîtîgio. Indakuthûkaga wîgua Nkoma aabûthûngîîrie magerioni ngûgî yetû îtuîka ya ûtheri.
52003006	Timotheo narakinyire akuuma kwenu na naratûreeteere mantû meega meenu îgûrû rîa wîtîgio bwenu na wendo bûra bûrî na bu. Na naratwîrire ibûtûririkanaga na njîra îmbega rîonthe, na bwenda mûno gûtwona ta bûra na tiû twenda kûbwona.
52003007	Kwoogu, aruayia na aarayia, wîtîgio bwenu ibûtwîkîrîte wîru mathîînaani monthe na kûnyamaaruani kûra tûkûnyamaarua.
52003008	Tûkwîgua ibwîrikîîtie kîrî Mwathani itweegiirue ûntû bûbu bwatwîkîra inya.
52003009	Itûgûcookeria Ngai nkaatho mûno n'ûntû bwenu. Îndî tûtiona mîgambo ya kûgana ya kûmûcookeria nkaatho n'ûntû bwa gîkeno kîra kîonthe tûkwîgua tûrî na kîo n'ûntû bwenu.
52003010	Mûthenya na ûtugû tûkaraga tûkîrombaga na nkoro yonthe tûbwona kaîrî tûbwaa kîra kîonthe ûûmba kwîgua kîûmba gûtûma bûkara na wîtîgio bûûriku.
52003011	Îromba rîetû kîrî Ngai Baaba wetû na Mwathani wetû Yiesû Kîrîstû, n'atî bagatûthuuranîra njîra tûûmbe kûûya.
52003012	Inkûromba Mwathani atûme wendo bwenu bûkûre na bwingîe bwendage bara barî bacienu na antû bonthe, ta bûra tiû tûbwendeete.
52003013	Inkûromba nkoro cienu ciîgue irikîîte, irî intheru, na itarî na mabîtia nwa aniini meethooni ma Ngai Baaba, rîra Mwathani wetû Yiesû Kîrîstû akaaya na atheru baake bonthe.
52004001	Îîndî, aruayia na aarayia, itûkûbûûria tûkîbûkinyagîîria kwa riîtwa rîa Mwathani Yiesû, ta bûra twabûrutanire, îthiini na mbere gûtûûra mûtûûrîre ûra ûkenagia Ngai. Tûûragaani ûgu rîonthe.
52004002	Ibwiyî maathana mara twabûrutanire tûrî na watho bwa Mwathani wetû Yiesû.
52004003	Ngai eendaga bûkaraga bûrî baatheru na bûtakûruta ngûgî cia ûmaramari.
52004004	Woora ûmwe wacienu nabatîîrue eemenyeera atikaathwe i mwîrî wake. Bûbatîîrue bûkaraga bûrî baatheru na bûgîtîîyanaga.
52004005	Bûtikeende kwathagwa i wîrirîîria bwa mwîrî ta bara bataiyî Ngai.
52004006	Bûtikaabîtîrie bara bangî ûntûûni bûbû. Wata bûra twabûkaaniirie twabwîra, Ngai agaakaanûkia bara bonthe barûthaga meeyia ta mamu.
52004007	Ngai atwîtîîte tûtûûraga tûrî baatheru, ti tûtûûraga tûkîrûthaga meeyia.
52004008	Kwoogu ûra aregaga kûrûtha ûgu twîrîîtwe t'antû aregaga kwathîkîra, i Ngai ûra atweyaga Kîrundu wake Ûmûtheru aregaga kwathîkîra.
52004009	Gûtirî na gîtûmi gîetû kûbwandîkîra tûbwîra bwendage eetîgîri bara bangî, n'ûntû biû bwingwa ibûrutanîîtwe i Ngai kwendanaga.
52004010	I mma ibwendeete eetîgîri bonthe bara barî Macendonia. Îndî amwe na ûgu, aruayia na aarayia, ga tûbûkinyîîrie tûbwîre bûbeende nkûrûki.
52004011	Cûûgiani bûra kûûmbîka bûtûûranagie na ûkiri. Woora muntû narute ngûgî yake, acûe biake ta bûra twabwîrire.
52004012	Bûkarûtha ûgu bara bateetîgîîtie bakabûtîîya na bûtiîgwatia kwewa gîntû i muntû.
52004013	Aruayia na aarayia, ndeenda bûmenya bûra gûkari kîrî eetîgîri bara bakuîte, kaingo bûteegua bûrî na kîeba ta antû batarî na wîrîgîîro.
52004014	Twîtîgîîtie Yiesû naakuire na aariûka. Na n'ûntû naariûkire, itwîtîgîîtie kaîrî atî, rîra agaacooka Ngai akaariûkia eetîgîri bara bakuû, baayanie n'we.
52004015	Mantû mama tûkûbwîra maumîîte kîrî Mwathani. Bara ûkeegua tûrî mwoyo rîra Mwathani agaacooka tika tûkaamûthagaana mbere ya bara bakuû.
52004016	Rîra Mwathani akaaya kuuma îgûrû gûkeeguîka kayû ga kûruta watho, kayû ka mûraîka ûra mûnene, na ga karumbeeta ka Ngai. Na ûntû bwa mbere, i bara baakuire beetîgîîtie Kîrîstû bakaariûka.
52004017	Baariûka, bara ûkeegua tûrî mwoyo tûthûkanîrue amwe na bo twirwe matuuni kaingo tûthi kûthagaana Mwathani maanganyoni. Na kuuma agu tûgaatûûranagia na Mwathani rîonthe.
52004018	Îkanagîraani wîru na mîgambo înu.
52005001	Aruayia na aarayia, gûtirî na gîtûmi gîetû kûbwandîkîra tarîki kana îgiita rîra mantû mamu magaatuîkîka.
52005002	Biû bwingwa ibwiyî atî Mwathani akaaya ta bûra mwamba aayaga ûtugû.
52005003	Rîra antû bakuuga, "Kûrî na ûkiri gûtirî na ûgwati," rîru i rîo bakeethîîrua bathirue! Gûgaakarîka ûgu nthûti îmwe ta bûra rûgakaî rwa kûgîa na mwana rûgwataga mwekûrû ateerîgîîrîîte. Bationoka.
52005004	Îndî biû, aruayia na aarayia, tika bûkeethîîrua bûteerîgîîrîîte ta bûra mwamba aayaga ûtugû, n'ûntû biû bûtitûûraga mwinduuni.
52005005	Biû bwinthe bûrî aana ba werû, aana ba mûthenya. Tûtirî ba ûtugû kana ba mwindu.
52005006	Kwoogu tûtiagîrîtwe tûmaama toro ta bara bamaami. Tûbatîîrue tûkaraga twîthuuranîrîte na twîmenyeereete.
52005007	Bara bamaamaga, bamaamaga ûtugû. Na bara batogoonaga, batogoonaga ûtugû.
52005008	Îndî tiû tûrî ba mûthenya. Kwoogu tûkarageeni twîthuuranîrîte, twîrigîîrie na wîtîgio na wendo ta bûra mûcikaarî eekagîra îthaga rîa kwîrigîîria atigaatonywe kîbara. Na twîrigîîrie na wîrîgîîro bwa wonokio bûrî ta nkoobia îra îîkagîrwa kîongo kûrigîîria gîtigaatonywe.
52005009	Na ririkanaani Ngai ataatûthuura atwonia mûthûûro wake. Aatûthuurire atwonokia gûkûrûkîîra kîrî Mwathani wetû Yiesû Kîrîstû.
52005010	Kîrîstû aakuire n'ûntû bwetû kaingo tûtûûrania n'we, nwîgue tûrî mwoyo kana tûrî baakuû rîra agaacooka.
52005011	Kwoogu wata ûgu bûkûrûtha, îkanagîraani wîru na teethanagiani.
52005012	Aruayia na aarayia, itûkûbûûria bweyage gîtîîyo bara babûtûmîkagîra barî atongoria beenu ndeni ya Mwathani, bara babûrutanaga njîra ya gûkara bwega.
52005013	Ibûbatîîrue bûbatîîya na bûbeenda mûno n'ûntû bwa ngûgî îra babûrutagîra. Tûûranagiani na ûkiri.
52005014	Na kaîrî, aruayia na aarayia, tûrîbwîra tûkîbûkinyagîîria atî, bûkaanagie bara barî athao. Îkagîraani wîru bara barî na ûguaya na teethagiani bara bakûremeerwa. Bûtikaathûûrangage n'antû na mpwî.
52005015	Îmenyeereeni bûtikaarîithie ûthûûku na ûthûûku. Rîonthe cûûgagiani kûrûthîra bara barî bacienu na bara batarî bacienu mantû meega.
52005016	Kenagaani magiita monthe.
52005017	Bûtigaatige kûromba.
52005018	Cookagîriani Ngai nkaatho mantûûni monthe, n'ûntû ûgu i bu eendaga bara barî ba Kîrîstû Yiesû barûtha.
52005019	Bûtikoorie mwanki wa Kîrundu.
52005020	Bûtikaathûkie ûroria ta ûntû woogu.
52005021	Îndî thimagaani mantû mara bûkeegagua, bwîtîgîre bûra bûkeegua bûrî bwega.
52005022	Îbathûraneeni na ûthûûku bwa mîthemba yonthe.
52005023	Itûkûromba Ngai ûra atweyaga ûkiri abûtuîkithie baatheru na njîra cionthe. Itûkûromba atûme nkoro cienu na mîîrî yenu îkarage îtarî na mabîtia, mwanka rîra Mwathani wetû Yiesû Kîrîstû agaacooka.
52005024	Ngai ûra abwîtîîte i mwîtîgua. Na kwoogu akaarûtha ûgu.
52005025	Aruayia na aarayia, tûrombagîreeni.
52005026	Keethanagiani na wendo bwa eetîgîri.
52005027	Nwa mwanka bûthoomere eetîgîri bonthe baarûa îno. Na ndauga bûrûthe ûgu kwa riîtwa rîa Mwathani.
52005028	Ûtugi bwa Mwathani wetû Kîrîstû Yiesû bûrookaraga naabi.
53001001	I tiû Paûrû, Sairas na Timotheo tûkûbwandîkîra, biû antû ba kanica ya Thesaronike. Bûrî ndeni ya Ngai Baaba wetû na ndeni ya Mwathani Yiesû Kîrîstû.
53001002	Ngai Baaba wetû, na Mwathani, Yiesû Kîrîstû baroobwaa ûtugi na ûkiri.
53001003	Rîonthe itûbatîîrue tûcookagîria Ngai nkaatho n'ûntû bwenu, biû aruayia na aarayia. Na ûgu i bu kwagîrîte n'ûntû bwa bûra wîtîgio bwenu bûthiîte bûkîongeerekaga, na n'ûntû bwa bûra wendo bwa wakîra ûmwe wacienu kîrî muntû ûra ûngî bwongeerekeete.
53001004	Gîku i kîo gîtûmaga twîra makanica mara mangî ma Ngai bûra bûrî beega. Tûbeeraga bûra bûthiîte na mbere na kûûmîîria mathîîna mara bûrî na mo, na bûra bûthiîte na mbere kwîgua bûrî na wîtîgio kûnyamaaruani kûra kunthe bûnyamaaragua.
53001005	Ûgu ikwonania Ngai agiitaga magamba bûra kwagîrîte. Na kwoogu arîbûtuîkithia antû baagîru baagîrîte kûthûngîra ûneneeni bwake bûra bûtûmaga bûnyamaarua.
53001006	Ngai agaakaanûkia bara babûnyamaaragia. Na ûgu i bu oonaga baagîrîtwe barûthwa.
53001007	Biû bûkûnyamaarua, Ngai agîtûnogokia akabûnogokia na biû, rîra Mwathani Yiesû akaaya kuuma îgûrû arî na araîka baake barî inya.
53001008	Akaaya na mwanki ûgîakanaga wa gûkaanûkia bara bataiyî Ngai na bara bateetîgagîra ntheto îmbega ya Mwathani wetû Yiesû.
53001009	Na îkaanûkia rîra akaabaa ûkeegua rîrî kûbeenyangia kûrû, abaathûre baume ara Mwathani arî, ara inya yake îra îrî mwago îrî.
53001010	Mantû mamu magaakarîka rîra Mwathani akaaya gûkaathwa mwago wake n'antû baake bara bamwitîgîîtie bamûkumue. Bûkeegua bûrî bamwe ba antû baake ntugû înu n'ûntû ibweetîgiirie ûkûûyî bwetû.
53001011	Na gîku i kîo gîtûmaga tûbûrombera rîonthe. Tûûragia Ngai atûme bwîgue bûrî ba mûkarîre ûkûgwatanîra na mwîto ûra aabwîtire. Na kwa inya yake atûme bûrûtha ûntû bwega bunthe bûra bûbangîîte kûrûtha na bûra bunthe wîtîgio bwenu bûgaatûma bûrûtha.
53001012	Gûkari ûgu, bûgaakumia riîtwa rîa Mwathani wetû Yiesû na akabûkumia kûringana na ûtugi bwa Ngai wetû na Mwathani Yiesû Kîrîstû.
53002001	Na îîndî, aruayia na aarayia, tûrî na ûntû bwa kûbwîra. Ûntû bûbû bûkoneetie gûcooka kwa Mwathani wetû Yiesû Kîrîstû na bûra tûkeethîrana amwe tûmûthagaanîîte.
53002002	Bûtigeetîgîîrie kwindiganua woogu kana bûmakua i bara bakuuga Kîrîstû naacookire. Na wana bweegua antû bakîroria bakiugaga batongoreetue i Kîrundu wa Ngai, kana bagîtûmîîria ûntû bûbu, kana bakîthooma baarûa bakiugaga yumîîte kîrî tiû, bûtikaabeetîgie.
53002003	Batikaabweneerie na njîra nwa îrîkû, n'ûntû ntugû ya gûcooka kwa Mwathani îtiikinya mbere ya kwîgua kûrî na kûrega kwathîkîra Ngai kûûnene na Muntû wa Meeyia aumbûka, ûra Ngai abangîîte kûthiria.
53002004	Akeegua arî mwîkumia na mûkararia wa ûntû bunthe bûgwîtwa 'ngai', kana gîntû kîonthe kîra antû barombaga. Akaathi kinya akare nthî nyomba ya Ngai eetue n'we Ngai.
53002005	Bûtikûririkana indabwîraga mantû wamama kaîrî rîra ndarî kwenu?
53002006	Na kwoogu îîndî ibûkûmenya ûra arigîîrîîtie Muntû ûyu wa Meeyia aumbûrwa, kaingo akaumbûrwa îgiita rîake rîongwa rîakinya.
53002007	Kinya ûkeegua wana îîndî inya ya ûthûûku nwa îkûruta ngûgî nthîgûrû na njîra îtakûmenyekana, bûra bûthiîte gûkarîka bûtiikarîka ûra amîrigagîîria atarutîîtwe oogo.
53002008	Gwakarîka ûgu, rîru i rîo ûra ataathîkagîra watho bwa Ngai akaumbûrwa, Mwathani amûûrage na mîruke yake, amûthirie kûrû na mwago ûra akaaya na uu.
53002009	Muntû ûyu wa Meeyia akaaya na inya înene ya Saitaani, amîtûmîre kûringa mîthemba yonthe ya biama bia ûrongo, iriga, na magegania.
53002010	Agaatûmîra mîthemba yonthe ya ûthûûku kweneeria bara baûrîîte. Na bara akeeneeria ibakaathirua n'ûntû bwa kûrega kwenda kana gwîtîgîîria ûmma bûra bûkîûmba kûboonokia.
53002011	Kwoogu Ngai akaabaindigania batue gwîtîgagia mantû ma ûrongo.
53002012	Na mûthiani abape îkaanûkia bonthe n'ûntû bwa gûkeneera kûrûtha ûthûûku, na n'ûntû bwa kûrega gwîtîgia ûmma.
53002013	Aruayia na aarayia bara bwendeetwe i Ngai, tûbatîîrue tûcookagîria Ngai nkaatho rîonthe n'ûntû bwenu. Aabûthuurire kuuma kîambîrîria kaingo bwonokua kwa inya ya Kîrundu ûra abûtuîkithagia baatheru na n'ûntû bwa gwîtîgia ûmma.
53002014	Ngai aabwîtire bwonokua na ntheto îmbega îra twabûtûmîîrie, kaingo bwîgua bûrî mwagooni amwe na Mwathani wetû Yiesû Kîrîstû.
53002015	Kwoogu, aruayia na aarayia, rûngamaani bwîrikîîtie na bûthi na mbere kûgwata moorutani mara twabûrutanire na ntûmîîri na baarûa.
53002016	Mwathani wetû Yiesû Kîrîstû na Ngai Baaba wetû baroobwîkîra wîru nkorooni cienu. Na baroobwîkîra inya ûntûûni bwega bunthe bûra bûkaarûthaga kana bûra bûkaaragia. Ngai aatwendire atwîkîra wîru bûtakîthira na atwa wîrîgîîro bwega kuumania na ûtugi bwake.
53003001	Na tûkîthiria, aruayia na aarayia, ga tûbûûrie bûtûrombagîre. Rombaani ntheto ya Mwathani îtambe na mpwî na îthûkue na gîtîîyo ta bûra bwamîthûkiirie.
53003002	Na tûrombagîreeni tûkûûragwe kuuma kîrî bara batarî baagîru na baathûûku, n'ûntû t'antû bonthe beetîgîîtie.
53003003	Îndî Mwathani i mwîtîgua. Kwoogu akabwaa inya na akabûrigîîria kîrî ûra mûthûûku.
53003004	Mwathani natûmaga twîtîgia atî, na mma ibûrûthaga mantû mara twabwîrire bûrûthage, na atî bûkaathi na mbere kûmarûtha.
53003005	Mwathani arootongagîîria nkoro cienu bûkamenya nkûrûki bûra Ngai abwendeete bûgana. Na Mwathani arootûma bûkaraga bûûmîîrîîtie kûûmîîriani kûra Kîrîstû eeyanaga.
53003006	Îîndî, aruayia na aarayia, riîtwaani rîa Mwathani wetû Yiesû Kîrîstû tûrîbwîra atî, nwa mwanka bwathûkane na eetîgîri bara baregaga kûruta ngûgî, bara baregaga kûthingata mantû mara twabûrutanire.
53003007	Biû ibwiyî atî, nwa mwanka bûthingate ngerekano yetû. Tûtaarî ithao rîra twarî kwenu.
53003008	Tûtigîîtîgîra kûrîa irio bia muntû tûtakîmûrîa bio. Mûthenya na ûtugû, twarutaga ngûgî na inya mûno kaingo tûtatuîka mûrigo kîrî biû.
53003009	Itwarî na watho bwa kûbwîra bûtweyage ûteethio, îndî tûtaarûtha ûgu. Twarutaga ngûgî tûkeemenyeera twingwa kaingo twîgua tûrî ngerekano îra bûkaathingataga.
53003010	Rîra twarî kwenu, itwabwere watho bûkuuga, "Ûra akaarega kûruta ngûgî atikaarûmue irio."
53003011	Tûrîbwîra ûgu n'ûntû tûrîîgua bamwe beenu ibakûrega kûruta ngûgî. Atî bo gûtirî bu barûthaga, nwa kûriûnga bariûngaga bakîîthûngagîîria mantûûni ma itha.
53003012	Riîtwaani rîa Mwathani wetû Yiesû Kîrîstû, tûrîbeera nwa mwanka barutage ngûgî ciao bakirîîrîîtie, bacûe mbia beegûrîre irio.
53003013	Îndî biû, aruayia na aarayia, ndîbwîra bûtikaanoge i kûrûtha mantû meega.
53003014	Ûkaaya kwîgua kûrî we akaarega kwathîkîra bûra tûbwîrîîte baarûani îno, bûmenye n'ûû. Bûtikaagwatanîre n'we kaingo eegua nthoni.
53003015	Bûtikaamûthûkieni arî mûnthû, îndî mûkaanagieni arî ta mûruanyûkwe kana mwaranyûkwe ndeni ya Kîrîstû.
53003016	Mwathani ûra eeyanaga ûkiri aroobweyaga ûkiri rîonthe na njîra cionthe na arookaraga naabi bwinthe.
53003017	Îîndî i niû Paûrû nkwandîka ndî niû ningwa nkeethi ciakwa. Na rûrû i ru rwano rûra ntûmagîra, kwonania i niû mwandîki wa baarûa ciakwa cionthe. Ûûgû i bu mbandîkaga.
53003018	Ûtugi bwa Mwathani wetû Yiesû Kîrîstû bûrookaraga naabi bwinthe.
54001001	I niû Paûrû ngûkwandîkîra. Ntuîkithîîtue mûtûmwa wa Kîrîstû Yiesû i Ngai Mwonokia wetû na Yiesû Kîrîstû, wîrîgîîro bwetû.
54001002	Ndîkwandîkîra woû Timotheo mwana wakwa wengwa ndeni ya wîtîgio. Ngai Baaba na Kîrîstû Yiesû Mwathani wetû barookwaa ûtugi, kîao na ûkiri.
54001003	Karakara Ebeeso wata bûra ndakûûrîîtie rîra ndathiîte bwa Macendonia, kaingo wîraga antû bamwe gûku bara bakûrutana antû mantû ma ûrongo batige.
54001004	Bakaanie ûbeere barekane na ngono inu barî na cio, na nciarwa cia ba kîûyûûyû itarî ara ithirîrîte n'ûntû mantû ta mamu mareetaga mbaara. Matiteethagia wîtîgio bwa muntû kîrî Ngai bûkûra.
54001005	Gîtûmi kîa watho bûbû, i kaingo wîgua kûrî na wendo bûra buumaga kîrî nkoro întheru, mathûgaania magûkwonia ûtirûthîîte mabîtia, na wîtîgio bûra bûrî bwa mma.
54001006	Antû bamwe ibaangaratanîîte bauma mantûûni mamu, baathingata njîra îra îtarî oogo ya mma ya kwaragia rwaria rwa waa.
54001007	Barîenda gwîtuîkithia aarimû ba watho bwa Ngai, îndî wana mîgambo îra bakwaria baticiûkîrîtwe n'yo kana mantû mara bakwarîîria baûmîîrîîtie.
54001008	Itwiyî watho i gîntû kîega bunka muntû akîbutûmagîra na njîra îra yagîrîte.
54001009	Watho bûtirî oogo n'ûntû bwa antû bara beega. Bûrî oogo n'ûntû bwa bara babuunaga, na ndemi. Na kaîrî bûrî oogo n'ûntû bwa bara batakuthûkaga Ngai na barî na meeyia, bara batarî batheru, bara bacambagia mantû ma Ngai, bara baûragaga beethe kana bagina, na bara bonthe baûragaga bara bangî.
54001010	Na kaîrî watho bûrî oogo n'ûntû bwa amaramari, antû arûme bara beendaga kûmaama na antû arûme bara bangî ta bo, antû bara baringaga biacaara ya kûgwata bara bangî bakabeendia barî nkombo, arongo na bara baunaga wîrane, kana bara barûthaga ûntû bûkûregana na ûrutani bwa mma.
54001011	Ûrutani bwa mma bwonekanaga nthetooni îmbega ya Ngai ûra akaathagwa. I ntheto îrî mwago, îra ndeetîgiirue n'yo mmîtûmîîria.
54001012	Ingûcookeria Mwathani wetû Kîrîstû Yiesû nkaatho ûra ampete inya ya kûruta ngûgî yakwa. Ndîmûcookeria nkaatho n'ûntû bwa gûmpa ngûgî îra oonire ndî mwîtîgua kûruta na antaara mmûtûmîkîra.
54001013	Wana kinya ûkeegua mbereeni ndarî muntû wa kûmûcambagia, kûnyamaaragia athingati baake na mûbitina mûno, Ngai nambîgiirue kîao n'ûntû kagiita gaku ntaiyî ûmma na ntaarî na wîtîgio.
54001014	I rîo Mwathani wetû aambonoreerie ûtugi bwake bwingî mûno ampa wîtîgio na wendo bûra bwonekanaga ndeni ya Kîrîstû Yiesû.
54001015	Kiugo gîkî i gîa gwîtîgîka na ikîagîîre gwîtîgîrwa kûrû atî, Yiesû Kîrîstû aayire gûkû nthîgûrû kwonokia eeyia. Niû ndî mwîyia ûra mûnene mûno nkûrûki ya bonthe.
54001016	Îndî Ngai nambîgiirue kîao kaingo Kîrîstû Yiesû oonania naani kûûmîîria gwake kûra gûtarî mûthia, îrî ta ngerekano nyumaani kîrî bara bangî bonthe, bara bakîmwîtîgia akabaa mwoyo wa tene na tene.
54001017	We ûra aathanaga, atûûraga tene na tene, ûra atakuyaga kana oonwa na meetho, we ûra arî Ngai wenka akî, aroeyagwa gîtîîyo na ûkumio tene na tene! Aameni.
54001018	Mwana wakwa Timotheo, ndîkûnenkera watho bûbû kûringana na bûra mîgambo ya ûroria yaroriirue îgûrû rîaku. Tûmîra mîgambo înu, îtuîke n'yo into biaku bia ndûa ya Mwathani,
54001019	ûrikîîtie wîtîgio bwaku na wîgue ûrî na mathûgaania magûkwonia ûtirûthîîte mabîtia. Antû bamwe bathûûkagia wîtîgio bwao n'ûntû bwa kûrega gûtindanîra na mathûgaania ma kûûria kana weegua mantû mara barûthaga i maagîrîte kana matiagîrîte.
54001020	Ngerekano ya antû ta babu n'Umenayas na Aregisanda. Îndî na bo imbanenkanîrîte kîrî Saitaani kaingo bathooma bamenya batiga gûcambagia Ngai.
54002001	Kwoogu ûntû bwa mbere bûra mbenda kûbûkinyîîria n'atî, rombagaani maromba ma mîthemba yonthe na cookagîriani Ngai nkaatho n'ûntû bwa wakîra muntû.
54002002	Rombagîraani anene na antû bonthe bara barî na watho bwa kwathana, kaingo tûûmba gûtûûra ûtûûro bwa ûkiri na bwa thîîrî, tûrî na ûngai kûrû, na tûrî na nthoni imbega.
54002003	Ûntû bûbu i bwega mûno na ibûkenagia Ngai Mwonokia wetû,
54002004	n'ûntû we eendaga antû bonthe boonokua na bamenya ûmma, nwîgue n'ûû.
54002005	Ngai n'ûmwe akî. Na kûrî muntû ûngî ûmwe ûra eeguithanagia antû na Ngai. N'we i muntû ûra eetagwa Kîrîstû Yiesû,
54002006	ûra eepeeyanire kaingo akûûra kîrîndî kîonthe kiuma meeyiani, kagiita kara Ngai aabangîîte.
54002007	Na gîkî i kîo gîtûmi gîakwa gûtûmwa ndî mûtûmwa na mwarimû kîrî antû ba nthîgûrû ira ingî, bara batarî Ayaundi, kaingo ntûmîîria ntûmwa ya wîtîgio na ûmma. N'ûmma nkwaria na t'ûrongo!
54002008	Gûntû kunthe rîra bwîthîranaga amwe kûromba, ndîenda antû arûme bakîromba, barombe baûkîîrîtie njara ciao na njîra întheru, batarî na mûthûûro na batathetanîîtie.
54002009	Na aka na bo ndîenda bakaraga na nthoni na ûûme bwa nkoro ciao mantûûni ma nguo ira beekagîra. Ibeekagîre nguo bwega bûra kwagîrîte, na batigaacukage ntundu, kana beegemia na tûnyamû twa goro, kana beekagîra nguo cia goro.
54002010	Îndî, iboonanagie ûthongi bwao na mîkarîre ya kûrûthaga mantû meega akî, n'ûntû i bu kwagîrîte kîrî aka bara bakuthûkîîte Ngai.
54002011	Aka babatîîrue beerutanaga mantû kanicaani bakiri na beenyiîtie mûno.
54002012	Ntigwîtîgîîria mûka arutana kana eegua arî na watho îgûrû rîa muntû mûrûme. Abatîîrue akaraga akiri.
54002013	Gîtûmi n'atî, Andamu n'we aûmbirwe mbere rîru Awa aûmbwa.
54002014	Na kaîrî Andamu t'we eeneerue. I mûka eeneerue auna watho bwa Ngai.
54002015	Îndî amwe na ûgu, mûka ûra akaamenyagîîra twana twake, na athi na mbere kûûmîîria ndeni ya wîtîgio, wendo, ûtheru bwa nkoro, na nthoni akaingia wonokio bwake.
54003001	Kiugo gîkî i gîa gwîtîgîka atî, muntû ûra eendaga gûtuîka mûtongoria wa kanica, i ngûgî îmbega mûno eegagua akîenda.
54003002	Mûtongoria wa kanica nwa mwanka eegue arî muntû arî riîtwa rîega kîrî antû. Na nwa mwanka eegue arî na mûka ûmwe weegua agûreene, na arî muntû wa gwîkaanagia wengwa kûrûthaga mantû mataagîrîte. Nwa mwanka eegue arî muntû arî na ûtombo bûûkûrû, muntû atarî mantû. Nwa mwanka eegue arî muntû wa nkoro ya kûgwataga antû ûgeni na arî muntû aûmba kûrutana.
54003003	Atikeegue arî muntû wa ntogoona, kana arî muntû aûmba kûringana. Neegue arî muntû ûmûbooreru na wa ûkiri. Atikeegue arî muntû wa kwenda ûtonga.
54003004	Nwa mwanka eegue arî muntû akûûmba kûmenyeera mûciî wake bwega, na akûûmba kûrutana aana baake bagatuîka aana aathîki, bagakaraga na nthoni imbega.
54003005	Muntû akaremwa gûtongoreeria mûciî wake bwega rî, nwa kanica ya Ngai aûmba gûtongoreeria bwega?
54003006	Muntû atuîkîîte mwîtîgîri warîru atigaatuîkithue mûtongoria wa kanica, n'ûntû aûmba kûgîa wîkumia bûkamûûyûra, Nkoma îgatûma agiitîrwa îgamba bûûthûûku.
54003007	Mûtongoria wa kanica nwa mwanka eegue arî muntû atîîyîîtwe i bara batarî eetîgîri, kaingo batamûcambia aaya kûgwa mûtegooni wa Nkoma.
54003008	Ateetheeria ba atongoria ba kanica wana bo babatîîrue beegua barî antû bathûgaanagia bwega na batakari ta njoka ya mîromo îîrî. Batikeegue barî anyui ncoobi înyingî kana beerirîîria ûtonga.
54003009	Nwa mwanka beegue barî antû barûmîîrîîte wîtîgio bûra twagwûrîîrwe, batakwîgambithia na nkoro.
54003010	Îndî mbere nwa mwanka bagerue. Boonekana barî antû beega, rîru nwa barute ngûgî ya ateetheeria.
54003011	Aka ba ateetheeria ba atongoria ba kanica, wana bo nwa mwanka beegue barî antû bathûgaanagia bwega. Nwa mwanka beegue batatuuyanagîîra. Na nwa mwanka beegue barî eekûrû baûmba gwîkaania kûrûtha mantû mataagîrîte. Na nwa mwanka beegue barî eetîgua mantûûni monthe.
54003012	Mûteetheeria wa mûtongoria wa kanica nwa mwanka eegue arî wa mûka ûmwe weegua agûreene. Na nwa mwanka eegue akîûmbaga gûtongoreeria aana baake bwega, amwe na mûciî wake unthe.
54003013	Ateetheeria bara barutaga ngûgî yao bwega ibeeceragîria riîtwa rîega na bakagîa ûûmîîria bûûnene wîtîgioni bwao ndeni ya Kîrîstû Yiesû.
54003014	Ndîkwandîkîra baarûa îno ndî na wîrîgîîro bwa kûûya gûkwona nyuma ya kagiita gatarî karaaya mûno kuuma îîndî.
54003015	Îndî weegua ntiiya rua bûra nkûthûgaania, baarûa îno n'ya gûkûmenyithia bûra tûbatîîrue tûkaraga tûkari tûrî antû ba kanica ya Ngai ûra arî mwoyo, n'ûntû kanica n'yo îtûmaga ûmma bwa Ngai bûrika.
54003016	Na gûtarî kîûria, kîriga kîra tûgwûrîrîtwe gûkonia kîîngai i gîa kûrigaria. "Oonekanire arî na mwîrî ta wa muntû na Kîrundu Ûmûtheru oonania mara aaragia na mara aarûthaga maarî ma mma. Araîka ibaamwonaga. Na athingati baake baatûmîîria mantû maake kîrî antû ba mîgongo yonthe na eetîgua n'antû ba nthîgûrû yonthe. Aathûkua, eetithua îgûrû mwagooni."
54004001	Kîrundu Ûmûtheru nagweteete bwega auga atî, ntugû cia mûthia antû bamwe bakaaragaragia wîtîgio baathîkîre irundu bia wenania na bathingate moorutani ma irundu biithûûku.
54004002	Moorutani ta mamu maumanagia na eebwithia bara bo ngûgî yao îrî ya kwenania akî batakwîgua nkoro ciao îkîbagambithia nwa aniini.
54004003	Antû ta babu beeraga antû batikaagûrane kana barîa irio bia mîthemba mîna. Îndî i Ngai aûmbire irio bionthe kaingo birîyagwa. Na kwoogu tiû bara tûrî eetîgîri na twiyî ûmma, tûbatîîrue tûbirîyaga tûrombeete îromba rîa gûcookia nkaatho.
54004004	Gîntû kîonthe kîra Ngai aûmbîîte i kîega. Na gûtirî kîo kîagîrîte kûregwa gîkîîragwa ti kîega. Gîntû kîonthe kîbatîîrue kîthûkua na nkaatho
54004005	n'ûntû kiugo kîa Ngai na îromba i bio bitûmaga gîntû gîku gîtuîka kîîtheru.
54004006	Ûkaaya kwîgua ûgaatua kûririkanagia eetîgîri bara bangî mantû mamu watuîka mûruti ngûgî ûmwega wa Kîrîstû Yiesû, na weekûria nkûrûki gîînkoro mîgambooni înu ya wîtîgio na ya ûrutani bwa mma bûra ûthingatîîte.
54004007	Îndî regana na ngono ira itarî cia kîîngai, kana cia ûrongo. Îthi na mbere kwîrutana gûtûûraga mûtûûrîre wa kîîngai.
54004008	Kûrûthithia mwîrî mîceetho n'ûntû bûrî gîtûmi kîna. Îndî kûmenyeeria kûrûthaga mantû mara Ngai eendaga marûthwa i ku kûrî gîtûmi nkûrûki, n'ûntû i ku kûrî baita ûtûûrooni bûbû tûrî na bu îîndî gûkû nthîgûrû, na ûtûûrooni bûra bûkaaya nyuma ya twakua.
54004009	Kiugo gîkî i gîa gwîtîgîka na ikîagîîrwe gwîtîgîrwa kûrû
54004010	atî, twînogagia na kûruta ngûgî na inya n'ûntû bwa wîrîgîîro bûra tûrî na bu kîrî Ngai ûra atûîre mwoyo, ûra arî Mwonokia wa antû bonthe. Na oonokagia bara bamwîtîgagia.
54004011	Beere nwa mwanka barûthe mantû mamu na bamarutane mo.
54004012	Ûtikaareke muntû akûbûthia n'ûntû bwa wîthî bwaku. Îndî tuîka ngerekano îmbega kîrî bara bangî beetîgîîtie Ngai, boone kuumania na rwaria rwaku rûra waaragia, mûkarîre waku, wendo, wîtîgio na ûtheru bwaku bwa nkoro.
54004013	Înenkanîre kûthooma Maandîko Maatheru kîrî antû, ûkîbatûmagîîria na ûkîbarutanaga mwanka rîra nkaaya.
54004014	Ûtikaareke kîewa gîaku gîa Kîrundu Ûmûtheru kîûrîra nthî, kîra wetwe kûringana na mîgambo ya ûroria bûra bwaroriirue rîra waigîîrwe njara i kîama gîa akûrû.
54004015	Ingia mantû mamu na înenkanîre kîrî mo, kaingo antû bara bangî bonthe bakoona nûgûkûra ndeni ya wîtîgio.
54004016	Îmenyagîîre mûno na îthûgaanagîria mûno mantû mara ûrutanaga. Karaga ûkîathîkagîra mantû mamu, n'ûntû wamaathîkîra i rîo ûkaûmba kûmenyeera wonokio bwaku amwe na bwa antû bara bagaakûthikagîîria.
54005001	Ûtigaacenge mûkûrû. Aria n'we ta muntû akwaria na îthe. Aana anyi ba antû arûme bathûkagie ta aruanyûkwe
54005002	na eekûrû baakûrû ta banyûkwe. Na aana ba aarî bathûkagie ta aaranyûkwe ûtakwîrirîîria bo nwa aniini.
54005003	Kanica nîbatîîrue îteethia eekûrû ntigwa, bara batarî na wa kûbateethia.
54005004	Îndî eekûrû ntigwa bara barî na aana baao, kana aana ba aana baao, aana babu mbere i baambe beerutane boonanie ûngai bwao na njîra ya gûteethia antû ba mîciî yao bongwa, kaingo barîa aciari baao na booyûe, n'ûntû ûgu i bu bûkenagia Ngai.
54005005	Ntigwa yongwa, i mwekûrû ûra atûûraga wenka, ûra wîrîgîîro bwake bunthe bwîgagua bûrî kîrî Ngai, ûra akaraga rîonthe akîrombaga ûtugû na mûthenya.
54005006	Îndî mwekûrû ntigwa ûra eethûngagîria mantûûni maingî, ûyu i ta ûmûkuû.
54005007	Bamenyithie mantû mama kaingo beegue barî antû barî na riîtwa rîega.
54005008	Îndî muntû ûra atagîteethia antû baao, na mûno mûno, antû ba mûciî wao ungwa, ûyu we i taka areganîîte na wîtîgio bwetû kîrî Kîrîstû. Na kwoogu i mûthûûkia nkûrûki ya kinya ûra atarî mwîtîgîri.
54005009	Ntigwa îtarî na ûkûrû bwa mîanka mîrongo îthanthatû, gwîtia, înu ûtikaamîîkîre îthaabuuni rîa bara tûûmba kuuga ibakwenda ûteethio. Ûra tûûmba kuuga wabu nakwenda ûteethio nwa mwanka eegue aratûûraga arî mûka wa mûrûme ûmwe,
54005010	na akîgwetanagîrua na mantû meega. Nwa mwanka eegue arereete aana baake bonthe bwega, na antû bonthe baaya mûciî wake akabagwataga ûgeni bwega bûra kwagîrîte. Nwa mwanka eegue atûûraga ateethagia bara barî na thîîna, na eerutîîte kûrûthaga mantû meega ma mîthemba yonthe.
54005011	Na bara batuîkaga ntigwa barî eekûrû beethî, kinya bo ûtikaabeekîre îthaabuuni rîa ntigwa. N'ûntû rîra mîîrî yao îkeerirîîria kûgûrwa, ibakeenda kûgûrwa bantû a beepeeyana kîrî Kîrîstû,
54005012	na ibakaagambithua n'ûntû bwa kûrega kwingia wîrane.
54005013	Batarî baagûre bacookaga bakagîa ûthao bagatua kûriûngaga na mîciî. Batuîkaga aguutani na antû ba kwîthûngagîria mantûûni ma antû bangî bakîaragia mantû mara batabatîîrue beegua bakîaragia.
54005014	Kwoogu ndeenda eekûrû bara barî ntigwa barî beethî bagûragwe, bagîyage na twana, na bamenyagîîre mîciî yao, kaingo anthû beetû batoona kaanya ga gûtûgweta na njîra înthûûku.
54005015	Ndîgweta ûgu n'ûntû eekûrû ntigwa bamwe ibagarûkîîte baatua kûthingata Saitaani.
54005016	Îndî mwekûrû mwîtîgîri ûra arî na eekûrû ntigwa mûciî wake, n'we abatîîrue abamenyeera na tikûrekeria kanica mûrigo ûyu unthe, kaingo kanica n'yo îmenyeera ntigwa ciongwa, bara batarî na muntû wa kûbateethia.
54005017	Akûrû ba kanica bara batongoragia antû bwega ibabatîîrue bamenyagîîrwa bwega. Na mûno mûno, bara barutaga ngûgî na inya ya gûtûmîîria na kûrutana.
54005018	Gîtûmi i kwîgua watho buugîîte ûûgû, "Ûtikaathaîke ng'ombe kanyua rîra ûkûmîtûmîra kûbûûra ngano." Na kaîrî bwauga, "Mûruti ngûgî nabatîîrue arîagwa ngûgî yake."
54005019	Ûtikeende kûthikîîria mathitango îgûrû rîa mûkûrû, nwanga kûrî na akûûyî baîrî kana nkûrûki.
54005020	Kaanagia bara barûthaga meeyia antû bakîîgagua kaingo babu bangî bakuthûka.
54005021	Ngai akîîgagua amwe na Yiesû Kîrîstû na araîka bara batheru, ndîkwîra atî, ûtikaarege kûrûtha mantû mamu monthe ndakwîra ûrûthe na ûtigaatûmîre kîmenyano. Rîonthe thûkagia antû bûmwe kîrî mantû monthe mara ûkaarûthaga.
54005022	Ûtikaugîrie rwîro kwaigîîra muntû njara ûkîmwambîîria kîrî ngûgî ya Ngai. Ûtikaagwatanîre na muntû meeyiani. Îmenyeera wagîru bwaku bwa nkoro.
54005023	Tiga kûnyunyaga rûûyî rûûtheri runka. Înyunyaga kandibei kaniini n'ûntû bwa thîîna îra ûrû n'yo ya nda na n'ûntû bwa mbayua ira ingî ûgûkara ûkîayangagua.
54005024	Meeyia ma antû bamwe matirî witho. I bûûrîîni marî na antû ibamoonaga. Îndî meeyia ma antû bangî mationekaga mwanka rîra makaumbûka nyumaani.
54005025	Mantû meega i ta bu makari ûgu. Moonekaga matarî na witho. Na mara matoonekaga i makaumbûka.
54006001	Bara barî nkombo babatîîrue boonaga anene baao baagîrîtwe beeyagwa gîtîîyo kîînene, kaingo gûtagîta we aaria ûntû bûûthûûku îgûrû rîa riîtwa rîa Ngai, kana athûûkia ûrutani bwetû.
54006002	Nkombo ira anene ba cio barî eetîgîri itibatîîrue ibacambia n'ûntû n'eetîgîri ta bo. Bo babatîîrue kinya babatûmîkagîra bwega nkûrûki n'ûntû antû bara bateethekaga kuumania na ngûgî ciao ira babarutagîra i bara bo bongwa babeendeete n'ûntû n'eetîgîri wa ta bo. Ndîenda ûrutana na ûtûmîîria antû mantû mama.
54006003	Ûra arutanaga kînyume kîa mantû mama, ûra atagwatanagîra na mîgambo ya mma îra Mwathani wetû Yiesû Kîrîstû augire, kana ûrutani bwa ndini yetû,
54006004	ûyu i mwîkumia na gûtirî bu aiyî. Muntû ta ûyu arî mûtugo ûtarî mwega wa kwendaga warîonthe gûkaraga agîturanagia mbaara na kûthetanagia na antû îgûrû rîa mîgambo. Na kwoogu akareeteera antû rûriitho, matheta, irumi, kûthûgaanagîria muntû ûra ûngî neeyîîtie na ateeyîîtie,
54006005	na matheta matarî mûthia barî na bara biongo biao biangaratanire baatigana na ûmma. Bo bathûgaanagia kwîgua muntû arî na ûngai i njîra ya gûcûa mbia, muntû atonga.
54006006	Ûngai bûrî baita mûno muntû akîganagîrwa n'into bira arî na bio.
54006007	Gûtirî kîo twaya na kîo nthîgûrû na gûtirî kîo tûûmba kuuma na kîo gûkû.
54006008	Kwoogu ûkaaya kwîgua itûkwona irio bia kûrîa na tûgeekîra nguo, n'ûgu. Bibu ibibatîîrue bitûgana.
54006009	Îndî antû bara beendaga gûtonga bagwîyaga magerioni bakagwatwa i mûtego wa wîrirîîria bwingî mûno bwa waa na bwa wînyangia bûra bûbakuuyagia mwanka mûthiani bakathirua kûrû.
54006010	Kwenda mbia mûno i ku kuumaga mantû maathûûku monthe. Antû bamwe bagîcûa mbia ibaumîîte wîtîgioni, beenogia nkoro na kîeba kiingî mûno.
54006011	Îndî woû, muntû wa Ngai, îbûmbe gataaria na mantû ta mamu. Ûmia wone ûrî na wagîru bwa nkoro, ûngai, wîtîgio, wendo, kûûmîîria na kwînyithia.
54006012	Rûa ndûa îmbega ya wîtîgio bûra inya yaku yonthe îgana kaingo wîcindîra kîewa kîa mwoyo wa tene na tene ûra Ngai aagwîtîîre rîra waumbûrire wîtîgio bwaku bwega mbere ya akûûyî baingî.
54006013	Ngai ûra eeyaga into bionthe mwoyo na Kîrîstû Yiesû ûra eeyanire ûkûûyî bwake bwega mbere ya Pontio Piraatû, ndîkwîra bakîîgagua,
54006014	gwata ûrikie mantû mama na maathîkîre wîgue ûrî na riîtwa rîega mwanka ntugû îra Mwathani wetû Yiesû Kîrîstû agaacooka.
54006015	Mwathani wetû agaacooka kagiita kara kaagîrîte, wata bûra kûbangîîtwe i Ngai ûra mûthaarime, ûra wenka arî inya, Mûnene wa anene, na Mwathani wa aathani.
54006016	Ngai nwa we wenka atakuyaga. Werûûni bûra we atûûraga gûtirî muntû abuthengeera. Gûtirî muntû aamwona na gûtirî we aûmba kûmwona. Neewe gîtîîyo, arî inya îtathira tene na tene! Aameni.
54006017	Îkaania itonga bia into bia nthîgûrû îno ûbiîre bitigeekumie. Biîre bitikaige wîrîgîîro ûtongaani, n'ûntû tûtiîgwatia ûtonga. Wîrîgîîro bwa bio ibwîgue bûrî kîrî Ngai n'ûntû n'we atweyaga into bionthe na nkoro îmbega, kaingo tûbitûmîra bitûkenia.
54006018	Îra itonga birûthage mantû meega, bituîke itonga bia mantû meega. Bitigakûûne na ibiîgue birî na wîru bwa kwenda gûtûmagîra na antû bara bangî into bira birî na bio.
54006019	Bikarûtha ûgu i rîo biûmba kwîbaigîra kîgîîna kîîganu kîa mûcingi ûmûriku wa ûtûûro bûra bûkaaya. Na i rîo biûmba gwîcindîra ûtûûro bûra bûrî bwa mma.
54006020	Timotheo, menyeera bwega kîra wetwe ûkîmenyeera. Ûtigatindanîre na rwaria rwa ûtheri rûtarî rwa kîîngai, kana îtheto rîra antû bamwe baugaga n'ûmenyo na t'ûmenyo.
54006021	Antû bamwe baugaga barî na ûmenyo bûbu, îndî i njîra ya wîtîgio babîtîîtie. Ngai arookaraga naabi.
55001001	I niû Paûrû, mûtûmwa wa Kîrîstû Yiesû ngûkwandîkîra. Ndathuurirwe i Ngai kaingo ntûmîîria kîrî antû mantû ma mwoyo ûra Ngai atwîrîîte agatwaa, ûra wonekaga ndeni ya Kîrîstû Yiesû.
55001002	Ndîkwandîkîra, woû Timotheo, mwana wakwa ndeni ya wîtîgio, ûra mbendeete. Ngai Baaba na Kîrîstû Yiesû barookwaa ûtugi, kîao na ûkiri.
55001003	Ingûcookia nkaatho kîrî Ngai ûra ndutagîra ngûgî ta bûra bakîûyûûyû baamûrutagîra, ntakwîgua nkoro yakwa îkîngambithia. Magiita monthe inkûririkanaga marombaani maakwa ma ûtugû na mûthenya na incookagîria Ngai nkaatho n'ûntû bwaku.
55001004	Indirikanaga meethori mara weetûûrire. Na i kîo gîtûmaga mbîrîgîîra mûno gûkwona kaîrî, mbûyûrwa i gîkeno.
55001005	Naka ntiriganagîrua i wîtîgio bwaku bwa mma. Wîtîgio bwaku i ta bûra ûyûûgu Ruis na nyûkwe Iunis baarî na bu. Ndî na mma kinya woû ûrî na wîtîgio ta bo.
55001006	Kwoogu ndîenda gûkûririkania nkwîra cooka gûtûmîra kîewa kîra Ngai aakwere kagiita kara ndakwaigîîre njara.
55001007	Kîrundu ûra Ngai aatwere ti kîrundu wa gûtûîkîra ûguaya. I kîrundu wa gûtwaa inya, wendo, na inya ya kûgiria mwîrî ûkwatha.
55001008	Kwoogu ûtikeegue îgi ûkîruta ûkûûyî bwaku îgûrû rîa Mwathani wetû, kana i bûra ndî nceera n'ûntû bwake. Ûmîîria ûngwatie kûthîîna n'ûntû bwa ntheto îmbega, Ngai agakwa inya ya gûgwotithia.
55001009	I Ngai aatwonokiirie atwîta tûtuîka antû baake baatheru, na t'ûntû bwa ngûgî imbega ira tûrutîîte. Îndî n'ûntû bwa mûbango wake we wengwa kûringana na ûtugi bwake. Na aatwere ûtugi ndeni ya Kîrîstû Yiesû kuuma wo tene mûno.
55001010	Îîndî natwete ûtugi na njîra ya gûtûtûmîra Mwonokia wetû Kîrîstû Yiesû, ûra aayire aathiria gîkuû inya, oonania na ntheto îmbega njîra ya kûthi mwoyooni wa tene na tene.
55001011	Ngai aanthuurire ntuîka mûtûmîîria, mûtûmwa na mwarimû wa ntheto îmbega.
55001012	Na i kîo gîgûtûma nnyamaarua ûûgû. Îndî amwe na ûgu ntikwîgua îgi n'ûntû inkûmenya ûra mbîtîgîîtie na imbiyî na mma arî na inya ya kûmenyeera bwega kîewa gîa ntûmwa ya ntheto îmbega kîra ampeere mwanka ntugû ya mûthia buru.
55001013	Ririkanaga moorutani monthe ma mma mara nkûrutanîîte. Matûmagîre marî ngerekano ûrî na wîtîgio na wendo kuuma kîrî Kîrîstû Yiesû.
55001014	Na kwa inya ya Kîrundu Ûmûtheru ûra atûûraga ndeni yetû, menyeera kîra wetwe ûkîmenyeera. I kîega.
55001015	Wata bûra wiyî, eetîgîri ba nthîgûrû ya Îcia bonthe, kinya Baigîîras na Amogenes beene ibantoorookire.
55001016	Inkûrombera Onesiboras na antû ba mûciî wake bonthe nkauga Mwathani nabeegue kîao n'ûntû magiita maingî naambûmagîîria nkoro na atoonaga rîrî îgi kwîgua ndî ûmûthaîke nceera.
55001017	Akûûya aakinya Rooma ûgu, aanjîîrie gûncûa na inya mûno mwanka rîra angwatithaniirie ara ndarî.
55001018	Inkûromba Mwathani amwîgue kîao ntugû ya mûthia. Naanteethiirie mûno rîra ndarî Ebeeso. Na wana woû nûkûmenya ûgu bwega.
55002001	Îndî woû, mwana wakwa, îgua ûûmîîrîîtie n'ûntû bwa ûtugi bûra bwonekaga kîrî Kîrîstû Yiesû.
55002002	Îthûkia mantû mara monthe weegiirue nkîrutana mbere ya akûûyî baingî mûno, wîre mo bara wîtîgîîtie n'eetîgua, bara bakaûmba kûrutana bangî na bo.
55002003	Îtîgîîria wana woû ûnyamaaranîrue amwe na eetîgîri bara bangî ûrî ta mûcikaarî ûmwega wa Kîrîstû Yiesû.
55002004	Mûcikaarî natiganaga na mûtûûrîre wa kîra ntugû kaingo aûmba gûkenia mûnene wake.
55002005	Na mûcindani atiûmba gûcinda eewa kîewa, nwanga akathingata bûra watho bwa macindano buugîîte.
55002006	Na mûrîmi ûra arutîîte ngûgî aarîma na inya mûno n'we abatîîrue arîa maketha arî wa mbere.
55002007	Îthûgaanîria bwega mantû mama ngûkwîra n'ûntû i Mwathani agaakûûmbithia gûciûkîrwa i mo monthe.
55002008	Ririkanaga atî i Yiesû Kîrîstû ûra Ngai aariûkiirie arî ûmûkuû wa rûrîîyo rwa mûnene Ndaundi, wata bûra ntûmagîîria nthetooni îmbega.
55002009	Na n'ûntû bwa gûtûmîîria ntheto îmbega, i kîo gîgûtûma nnyamaara ûûgû mwanka nkathaîkwa taka kûrî watho mbunîîte. Îndî amwe na ûgu kiugo kîa Ngai gîtithaîkîka.
55002010	Kwoogu i ntûma mbûmagîîria mathîîna monthe, nkîthangîkagîra bara Ngai athuurîîte, kaingo wana bo boona wonokio bûra bûrî kîrî Kîrîstû Yiesû, bûra bûreetaga mwago wa tene na tene.
55002011	Kiugo gîkî i gîa gwîtîgîka atî, "Ûkaaya kwîgua itwakuyanîîrie amwe na Kîrîstû, tûgaatûûra amwe n'we.
55002012	Weegua tûkaathi na mbere na kûûmîîria, tûkaathana amwe n'we. Twauga tûtimwiyî, wana we akauga atitwiyî.
55002013	Twarega gûtuîka eetîgua, agaatûûra arî mwîtîgua, n'ûntû we atiûmba gûkaana mîgambo yake."
55002014	Kwoogu kara ûkîririkanagia antû ba kwenu mantû mama. Bakaanie Ngai akîîgagua ûbeere batigaaturanîrie mîgambo mbaara n'ûntû gûtiteethia nwa mbi. I kwînyangia kwînyangagia wîtîgio bwa bara beegagua bathikîîrîîtie.
55002015	Ûmia buru mwanka wone ûgeetîgîîrîka meethooni ma Ngai ûrî mûruti ngûgî wa Kîrîstû, ûra atarutaga ngûgî yake na njîra îrî îgi, ûra arutanaga kiugo kîa Ngai kîa mma na njîra îra yagîrîte.
55002016	Regana na ndwaria ira itarî cia kîîngai na cia waa n'ûntû nitûmaga antû batororeria gûtuîka aregi aathîkîri Ngai.
55002017	Ndwaria ta inu ikari ta kîronda kîa mûteneka. Ngerekano ya bara barî rwaria ta rûru n'Umenaias na Biretas.
55002018	Antû baba baangaratanîîte mûno, baatiga kûthingata ûmma, baatua kûgiitaria wîtîgio bwa eetîgîri bamwe bakîbarutanaga kûriûka igwakûrûkire.
55002019	Îndî na bu ûmma bwa Ngai bûtienyenyeka n'ûntû i mma tûrî na rwano rwa kwonania tûrî ba Ngai wata bûra Maandîko Maatheru maugîîte, "Ngai naiyî antû bara barî baake," na "Muntû ûra augaga n'wa Mwathani nwa mwanka atigane na meeyia."
55002020	Ndeni ya nyomba ya mûciî ûmûnene, ikwîgagua kûrî na into biingî bia kîrugîro, bia mîthemba na mîthemba. Bimwe bia into bibu biîgagua birî bia thaabu, bingî i bia fetha, bingî i bia gûcaa na bingî i bia yûmba. Kîrî into bibu bimwe i bia gûtûmîka kagiita mwanya. Na bira bingî na bio i bia gûtûmîka woogu, rîonthe.
55002021	Muntû akaaya kwîtheria nkorooni yake akarekana na mantû maathûûku ta mamu, we i ta into bia gûtûmîka kagiita mwanya, n'ûntû neethereetie. Na kwoogu arî na gîtûmi kîrî mûnene wake. Agaakaraga eethuuranîrîte atûmîka kîrî ngûgî îmbega yonthe.
55002022	Ûtikaareke wîrirîîria bwa wîthî bwaku bûgûtanga. Woû amwe na bara barombaga Ngai bamwîtîgîîtie na mma, cûûgagiani na inya bûkarage bwîbagîrithîîtie nkorooni cienu na bwîtîgîîtie, bûkîendanaga, na bûrî na ûkiri na antû bara bangî.
55002023	Ûtigaate thaa ûgîturania mbaara cia waa, mbaara cia ûtaku, n'ûntû nwiyî ndwaria ta inu i cio ireetaga matheta.
55002024	Mûruti ngûgî wa Mwathani atibatîîrue athetania. Abatîîrue oonia antû bonthe ûbooreeru, arî mwarimû ûmwega na ûûmagîîria,
55002025	agîkaanagia bara bakûthûgaania mwanya n'we eenyiîtie n'ûntû kwaûmbîka Ngai akaa antû babu kaanya ga kwîrira bakamenya ûmma.
55002026	Rîru i rîo mathûgaania maao makaabacookera kaîrî baûmbe kuuma mûtegooni ûra Nkoma arabagwete na uu, aatûma barûtha kwenda gwake.
55003001	Karaga wiyî atî ntugû ciakinya cia mûthiro wa nthîgûrû gûkeegua kûrî na mathîîna maingî mûno.
55003002	Antû bagaatuîka eebendi, eendi mbia, eekumia, batue kwîbûkagîîria na batuîke arumani. Aana barege kwathîkîra aciari baao, antû baage nkuma, batuîke bara batarî batheru nkorooni,
55003003	bathire kîao, batige kûrekanagîra, batue gûtuuyanagîîra ûrongo, baremwe i gwîkaanagia kûrûthaga mantû mara mataagîrîte, bathûûke batuîke abitina, beende ûthûûku akî,
55003004	batuîke akunyanîri, barûthage mantû batakûmaka bûra gûgaakara, batue kwîthûkagia barî antû ba gîtûmi, beende mîago ya nthîgûrû bantû a Ngai.
55003005	Bakoonekaga taka barî antû ba Ngai, îndî baregane na inya ya Ngai. Ûtikeende kûgwetanirua na antû ta babu.
55003006	Bamwe ba antû ta babu i bo bathiyaga kinya mîciî ya antû bagakîria inya eekûrû bara batarî inya kweneerua, bara barî na mîrigo ya meeyia maingî mûno na baathagwa i wîrirîîria bwa mîthemba yonthe.
55003007	Eekûrû ta babu beegagua bakîgeria kûmenya, îndî bataûmbe kûmenya ûmma bungwa.
55003008	Ta bûra Njanes na Njamberes baakararagia Musa, antû baba na bo i ta bu bakararagia na bakaregana na ûmma n'ûntû bwa bûra meeciiria maao maathûûkire na wîtîgio bwao ti bwa mma.
55003009	Antû ta baba batikarangaga antû batiracooka kwona bûra bariitîîte bûgana ta bûra baacookire kwona Njanes na Njamberes bakari.
55003010	Îndî woû, Timotheo, nwiyî bwega mûno mantû mara monthe ndutanîîte na nwoneete mûkarîre wakwa, mworooto wakwa ûtûûrooni, wîtîgio bûra ndî na bu, kwinyîkîria, kwendanaga, kûûmîîria
55003011	kûnyamaarua na kûthîînua. Nwiyî bwega mûno kûnyamaarua kûra ndanyamaarîîtue Antiokia, Ikoniamu, na Rîstira, îndî ndaûmîîria. I Mwathani aambonokagia gûntû gûku kunthe.
55003012	Muntû wonthe ûra eendaga gûtûûrîra Ngai arî ndeni ya Kîrîstû Yiesû akanyamaarua.
55003013	Antû baathûûku na bara beetuîkithagia kîra batarî ibagaatororeria, bathi na mbere bakîenagîîria antû na bakîîbenagîîria barî bo bongwa.
55003014	Îndî woû karaga ûrikîîtie ûmma bûra warutanirwe na wabuîtîgia na inya. Nwiyî aarimû baaku baarî ba ûû.
55003015	Kuuma wana bwaku nûtûîre wiyî Maandîko Maatheru, mara maûmbaga gûkwatha ûkoona wonokio na njîra ya gwîtîgia Kîrîstû Yiesû.
55003016	Maandîko Maatheru monthe maumanîîtie na Ngai matûmagîrwa kûrutana antû ûmma, gûkaania muntû, kûruta muntû mabîtia na gûtongoreeria antû batûûra barî baagîru,
55003017	kaingo muntû ûra arutagîra Ngai ngûgî aûmba kwîgua arî ûmûganu na akîûmbaga kûrutîra Ngai ngûgî yonthe îmbega.
55004001	Ndîkwîra ngîgûkinyagîîria, Ngai akîîgagua barî na Kîrîstû Yiesû ûra akaagambithia antû bonthe, bara bakuû na bara ûkeegua tûrî mwoyo, na n'ûntû akaaya kwathana arî mûnene.
55004002	Tûmagîîria kiugo kîa Mwathani ûgîkinyagîîria antû, kagiita karî keega kana gatarî keega. Rutaga antû mabîtia, bakaanagie, na beekagîre wîru ûrî na kûûmîîria ûkîbarutana mantû mamu monthe.
55004003	Kagiita gagaakinya antû batige kwenda kwîgua ûrutani bûra bûrî bwa mma, beende kwîgagua ûrutani bûngî bwa mwanya kûringana na bûra wîrirîîria bwao bûkari. Bakeethîrania mûkwîrî wa aarimû ba kûbarutana mantû mara beendeete kwîgua.
55004004	Bakaarega kwenda kwîgua ûmma, beenganage na ngono cia ûrongo.
55004005	Îndî woû nwa mwanka ûkarage wîthuuranîrîte kagiita konthe, winyîkîrîtie ûnyamaarue, naawe ûrute ngûgî ya gûtûmîîria ntheto îmbega, kaingo wingia kûrû ngûgî yaku.
55004006	Aakwa niû kagiita i ta gaakinyu gakûrutwa kîgongwana nkue mbûtige,
55004007	n'ûntû mwanka agu îîndî indûîte ndûa îmbega na inya yakwa yonthe wandûmîîrîîte wîtîgio.
55004008	Îîndi kîewa kîa nthûmbî ya ûnene, nthûmbî ya wagîru, ikîmbeteereete n'ûntû bwa kûûmbana. I kîo kîewa kîra nkeewa i Mwathani, Mûgambithania ûmwagîru rîra ntugû îgaakinya. Ti ninka akaa kîewa gîku. Akaa wana bara bangî bonthe bamweteereete na wîrû acooka.
55004009	Cûûgia bûra kûûmbîka ûûye na mpwî.
55004010	Ndemas neendire mantû ma nthîgûrû îno na kûthi aathi bwa Thesaronike, aantiga. Kîresikes aathiire bwa Garatia na Tito n'we aathiire bwa Ndaramatia.
55004011	I Ruka wenka akî twatigirwe n'we. Wakara kûûya bûûye na Maariko n'ûntû anteethia mûno ngûgîîni.
55004012	Indatûmire Tikikas Ebeeso.
55004013	Ûnthûkîrie kabuuti gaakwa kara ndatigire Tiroas karî na Karipas, ûndeetere ko. Kaîrî ûtikaariganîrue i kûndeetera mabuku maakwa, na mûno mûno, mara ma ndwara.
55004014	Aregisanda ûra mûturi nanthûûkiirie mûno. Îndî i Mwathani akaamûûria n'ûntû bwa mantû mara aandûthîîre.
55004015	Îmenyeere mûno îgûrû rîake n'ûntû nareganaga na ntûmwa yetû.
55004016	Gûtirî we aantheteera îgiita rîra rîa mbere nkwirwa kootiini. Bonthe ibaankuthûkire baathi, baantiga ninka. Inkûromba Ngai atikaabarîyie n'ûntû bwa ûgu baarûthire!
55004017	Îndî Mwathani we naarî amwe naani, ampa inya ndaûmba gûtûmîîria ntûmwa ya ntheto îmbega yonthe kîrî antû bonthe ba nthîgûrû ingî beegua, aambonokia mbere ya ntuîrwa kûûragwa.
55004018	Mwathani agankûûra ûntûûni bûûthûûku bunthe ankinyithie bwega ûneneeni bwake bwa îgûrû. Mwathani arookumagua tene na tene. Aameni.
55004019	Nkeetheria Pirisiira, Akuira na antû bonthe ba mûciî wa Onesiporas.
55004020	Erastas aatigirwe Korintho. Na Tirobimas ndaamûtigire Miritas arî mwayie.
55004021	Cûûgia bûra ûûmba ûûye mbere ya kagiita ga mpîo gakinya. Iburas, Pundes, Rinas, Kiraundia na eetîgîri ba naaga bonthe bagûgûkeethia.
55004022	Mwathani nakarie nkoro yaku. Ûtugi bûrookaraga naabi.
56001001	I niû Paûrû, mûruti ngûgî ya Ngai na mûtûmwa wa Yiesû Kîrîstû ngûkwandîkîra. Ndatuîkithiirue mûtûmwa nteethia kûrikithia wîtîgio bwa bara Ngai athuurîîte, na mbamenyithia ûmma bungwa bwa kîîngai
56001002	bûra bûrî wîrîgîîrooni bwa kwewa mwoyo wa tene na tene. Karaaya mûno Ngai ûra atarongwaga naatwere wîrane bwa mwoyo ûyû
56001003	na rîra kagiita kara kaagîrîte gaakinyire naagwûranîîre ûntû bûbû ntûmwaani yake îra mpetwe na watho i Ngai Mwonokia wetû mmîtûmagîîria.
56001004	Nkwandîkîrîte woû Tito, mwana wakwa wengwa ndeni ya wîtîgio bûra twinthe tûrî na bu. Ngai Baaba na Kîrîstû Yiesû Mwonokia wetû barookwaa ûtugi na ûkiri.
56001005	Ndagûtigire Kiriti kaingo ûrûngaria mantû mara mataarî makûrûnga njîra bwega na ûtaara akûrû ba kanica, ba wakîra taûni wata bûra ndakwîrîîte.
56001006	Nwa mwanka mûkûrû wa kanica eegue arî na riîtwa rîega, mûrûme wa mûka ûmwe weegua agûreene, na nwa mwanka weegua arî na aana beegue barî aana eetîgîri. T'aana ndagi kana batarî aathîki.
56001007	Na n'ûntû mûtongoria wa kanica i mûrûngamîîri wa ngûgî ya Ngai, nwa mwanka eegue arî muntû arî na riîtwa rîega. Ti muntû wa kwîbûkagîîria kana wa kûthûûrangaga na mpwî. Atikeegue arî muntû wa ntogoona, kana arî muntû aûmba kûringana, kana wa kwîrirîîria ûtonga.
56001008	Mûtongoria wa kanica nwa mwanka eegue arî muntû wa nkoro ya kwenda kûgwataga antû ûgeni na wa kwendaga mantû meega. Nwa mwanka eegue arî muntû arî na ûtombo bûûkûrû. Nwa mwanka eegue arî muntû ûmwagîru na ûmûtheru nkoro. Na nwa mwanka eegue atarî muntû wa kwathagwa i mwîrî wake.
56001009	Nwa mwanka eegue arikîîtie ntûmwa îra îrî ya gwîtîgîka, îra îgwatanagîra na ûrutani bwetû. Na gîtûmi i kaingo aûmba gwîkîra antû wîru na ûrutani bûra bûrî bwa gwîtîgîka, na kaingo akoonagia bara batagwatanagîra na ûrutani bwa mma mabîtia maao.
56001010	Antû baingî ibakûregana na ûrutani bûra tûrutanaga. I bo bagûta bara bangî na ndwaria ciao cia ûtaku. Na mûno mûno, i bara baugaga eetîgîri bataanwe kûringana na wîthîre bwa Ayaundi.
56001011	Antû baba nwa mwanka beerwe batige n'ûntû ibaindiganîîtie antû ba mîciî îmingî bakîrutanaga mantû mara batabatîîrue barutana. Na barîrûtha ûgu kûringana na wîrirîîria bûra barî na bu bwa kwenda ûtonga.
56001012	Na wabu ûmwe wa iroria biao naugire bûra bakari. Atî, "Antû beetû ba Kiriti n'arongo mûno. I bûmwe na nyamû na n'ithao na n'wabu beendeete kûrîa!"
56001013	Na wabu ûkûûyî bûbu bwa kîroria gîku kîaugire ûgu n'ûmma. Kwoogu bakaanie ûtarî na mathee kaingo beegua barî na wîtîgio bwa mma,
56001014	batigane na ngono cia Kîîyaundi cia ûrongo na barege kûrûthaga mantû mara bakwîrwa barûthage n'antû bara bagarûrîîte ûmma.
56001015	Bara bo bathereetue nkoro boonaga bionthe birî biitheru. Îndî bara beetankîîte na meeyia na bateetîgagia, gûtirî bu bwao bûtheru n'ûntû mathûgaania maao i maindiganu. Batiiyî i bûrîkû bwega kana i bûrîkû bûthûûku.
56001016	Baugaga ibaiyî Ngai, îndî mantû mara barûthaga matigwatanagîra na ûntû bûbu. N'antû baathûûku mûno, aregi kwathîkîra Ngai na gûtirî ûntû bwega baûmba kûrûtha.
56002001	Îndî woû, rutanaga antû mantû mara makûgwatanîra na ûrutani bwa mma.
56002002	Îraga akûrû beemenyagîîre, bathûgaanagie bwega na beegue barî ûûme. Nwa mwanka barikie wîtîgio, wendo, na kûûmîîria.
56002003	Îra kinya eekûrû bara bakûrû wana bo bakarage rîonthe barî eekûrû ba mîkarîre îmîtheru. Na ti bakaraga bagîtuuyanagîîra ûrongo kana beegua barî nkombo cia ncoobi. Nwa mwanka kinya bo barutanage mantû meega,
56002004	i kaingo baûmba gûtûma eekûrû bara beethî beendaga arûme baao na aana baao.
56002005	Nwa mwanka beegue barî na ûtombo bûûkûrû, nwa mwanka beegue barî baagîru, nwa mwanka beegue bakîûmba kûruta ngûgî ciao cia mîciî bakîînyiagia kîrî arûme baao kaingo gûtooneka muntû acambia ntûmwa ya Ngai.
56002006	Wana kinya aana beethî ba antû arûme bakaanie ûbeere barûthage mantû na njîra îra yagîrîte.
56002007	Tuîka ngerekano îmbega mantûûni monthe. Tuîka wa mma ûrutaniini bwaku na ûtigeekîre mathee.
56002008	Îndî amwe noogu tûmagîra mîgambo îra yagîrîte kaingo anthû baaku beegua nthoni, baaga ûntû bûûthûûku bwa gûtûgwetanîria na bu.
56002009	Nkombo na cio ibatîîrue ciînyiagia kîrî anene ba cio na ibakenagia na mantû monthe. Gûtiagîrîte nkombo îcookagia mûnene wa yo mîgambo,
56002010	kana îmwiya. Îndî kwagîrîte warîonthe nkombo yonanagia nwa îîtîgîke mantûûni monthe, kaingo antû batîîya ûrutani bwa Ngai Mwonokia wetû kuumania na mantû monthe mara barûthaga.
56002011	Twagîrîtwe tûrûthaga mantû mama n'ûntû Ngai aagwûrire ûtugi bwake n'ûntû bwa wonokio bwa antû bonthe.
56002012	Gûkûrûkîîra kîrî ûtugi bwake, Ngai atûrutanaga kûrega wîyia na wîrirîîria bunthe bwa kîînthîgûrû. Tûrûthaga mantû na njîra îra yagîrîte, tûtûûraga tûrî baagîru, na tûrî ba mûtûûrîre wa kîîngai îgiita rîrî tûrî îgûrû rîa nthîgûrû îno,
56002013	tweteereete ntugû îra nthaarime twîrîgîîrîîte. Ntugû înu i rîo tûkoona mwago wa Ngai wetû ûra mûnene na wa Mwonokia wetû Yiesû Kîrîstû.
56002014	Kîrîstû eerutire n'ûntû bwetû atûkûûra kuuma meeyiani ma mîthemba yonthe, atûtheria twatuîka baake wenka, na atûtuîkithia antû barî na wendo bwa kwenda mantû meega.
56002015	Kwoogu îrutanaga antû mantû mama ûgîtûmagîra watho bunthe bûra ûrî na bu rîra ûkûbeekîra inya kana ûkûbakaania. Ûtikaareke muntû akûbûthîîria.
56003001	Îririkanagia antû kwînyiagia kîrî anene na kîrî bonthe bara barî na watho bwa kwathana, babaathîkagîre, na bakarage magiita monthe baûmba kûrûtha mantû meega.
56003002	Beere muntû atikaarie mantû maathûûku îgûrû rîa ûra ûngî. Ibatûûranie na ûkiri bakîîganagua kîao, na boonanagie kwînyithia kîrî woora muntû.
56003003	Wana tiû kûrî rîra twarî baataku. Twaregaga kwathîka tweneereetue i mantû ma nthîgûrû îno na mawîrirîîria ma mîthemba yonthe matûgwete ûkombo. Twatûûraga tûrî antû ba ntheto na ba rûriitho. Antû batûmena naati tûkabamena woogu batwonia.
56003004	Îndî rîra Ngai Mwonokia wetû aarîkiirie na gûtûgwûrîra kîao na wendo bwake,
56003005	naatwonokiirie. Ataatwonokia n'ûntû bwa ûntû bwega bûra twarorûtha. I kîao aatwîgiirue atwonokia na njîra ya kûthambua îciarwa rîa maîrî, atûgarûra na njîra ya Kîrundu Ûmûtheru.
56003006	Ngai naatwîndamîîrie Kîrundu Ûmûtheru wa kûgana gûkûrûkîîra kîrî Yiesû Kîrîstû Mwonokia wetû,
56003007	kaingo kuumania na ûtugi bwa Ngai atwona tûrî baagîru kîrî we na atwa rûgai rwa mwoyo wa tene na tene ûra twîrîgîîrîîte.
56003008	Na wabu kiugo gîku i gîa gwîtîgîka. Ndîenda ûkinyîîria antû mantû mamu, kaingo bara beetîgîîtie Ngai beegua barî na wendo bwa kwîruta kûrûtha mantû meega, n'ûntû i meega na marî baita kîrî muntû wonthe.
56003009	Ûtigeetîgîîrie gûturania mbaara cia ûtaku, kûthingatanagîîra ndîîyo, kana ûthetania na antû bûgîkararanîria bûra watho buugîîte. Mamu i mantû ma ûtheri mûno na matirî baita.
56003010	Ûkaaya kwona muntû akûgaania antû, mûkaanie rîa mbere na rîa maîrî. Akaaya kûrema bûtikeende kûgwatanîra n'we.
56003011	Menya muntû ta ûyu gûtirî nkarari nakwîyia na naûrîîte. Ûgu akûrûtha ibûkwonania nabîtîîtie.
56003012	Rîra ngaatûma Aritemas kana Tikikas baaya, geria bûra kûûmbîka ûûye taûni ya Nikoporis ûmbone n'ûntû mbangîîte nkare noogo mwanka îgiita rîa mpîo rîthire.
56003013	Na kaîrî, tûma Cenas ûra mûgambi na Apooras na mpwî, na wone barî na bionthe bira bakwenda.
56003014	Nwa mwanka antû beetû beerutane kwîruta kûrûthaga mantû meega kaingo baingia moobatu. Batibatîîrue bakaraga woogu mana.
56003015	Thûkia nkeethi cia bonthe bara tûrî na bo. Na tûkeetherie acoore beetû ndeni ya wîtîgio. Ûtugi bwa Ngai wetû bûrookaraga naabi bwinthe.
57001001	I niû Paûrû ngûkwandîkîra baarûa îno ndî nceera n'ûntû bwa Kîrîstû Yiesû. Ndîkwandîkîra tûrî amwe na mûruayia Timotheo, woû Piremoni mwendwa wetû na mûruti ngûgî îmwe naati,
57001002	mwarayia Abiya, Arikipas ûmwe wa njûûrî yetû na antû bonthe ba kanica bara barîîkanaga agu mûciî waku.
57001003	Ngai Baaba wetû na Mwathani Yiesû Kîrîstû baroobwaa ûtugi na ûkiri.
57001004	Rîra nkûririkanaga marombaani maakwa rîonthe incookagîria Ngai wakwa nkaatho
57001005	n'ûntû imbîgagua bûra wîtîgio bwaku bûgana kîrî Mwathani Yiesû, na wendo bwaku kîrî antû bonthe ba Ngai.
57001006	Îromba rîakwa n'atî ngwatanîro îra tûrî n'yo wîtîgioni bwetû îkoongeera gûciûkîrwa gwa ûntû bwega bunthe bûra tûrî na bu ndeni ya Kîrîstû.
57001007	Wendo bwaku, mûruayia, ibûtûmîîte nkena mûno na bwambîkîra wîru mûno ndaririkana bûra ûbooreereetie nkoro cia antû ba Ngai.
57001008	Na kinya ûkeegua n'ûntû bwa Kîrîstû ndî na ûcamba bwa gûkwîra ûrûthe bûra ûbatîîrue ûrûtha,
57001009	n'ûntû bwa wendo ndîona i kaaba nkûûrîîtie kwa wendi bwaku ûrûthe bûra nkwenda. Kaîrî ririkana ndî mûkûrû na îîndî ndî nceera n'ûntû bwa Kîrîstû Yiesû.
57001010	Mantû mara nkwenda gûkûûria i mantû ma Onesimas ûra aatuîkire mwana wakwa mantûûni ma wîtîgio ndî gûkû nceera.
57001011	Mbereeni atiraarî na gîtûmi kîrî woû. Îndî îîndî arî na gîtûmi mûno kîrî woû na niû.
57001012	Imbendeete Onesimas mûno, îndî ndamwîra acooke gwaku.
57001013	Nkîenda gûkara n'we agînteethagîîria bantû aaku îîndî ndî nceera n'ûntû bwa ntheto îmbega,
57001014	îndî ingî gûtirî bu naani nkwenda kwîthuurîra ûtaambîîte kûmbîtîgîîria. Ntienda gûkwîra nwa mwanka ûnteethie n'ûntû i woû wengwa ûbatîîrue wîgua nûkwenda gûnteethia ûtagûkinyîîrua.
57001015	Waûmba kwîgua Onesimas araumîîte gwaku kagiita gaku gaakai, kaingo acooka bûtûûrania bûtakîathûkana kaîrî.
57001016	Aticookeete arî ta nkombo akî, acookeete arî ûmwega nkûrûki ya nkombo. I mûruanyûkwe mwendwa. Ûkaaya kwîgua inkûmwona arî mûruayia ûmwega ûûgû rî, î woû ûkaamwona arî ûmwega ata arî nkombo yaku na arî mûruanyûkwe ndeni ya Mwathani?
57001017	Kwoogu ûkaaya kwîgua na mma ûnthûkagia tûrî kîmwe naawe, ndeenda ûmwîtîgîîria acooka gwaku ta bûra ûnthûkia mbûyîîte gwaku ndî niû.
57001018	Na waya kwîgua ka kûrî ûntû aakûrûthîra, kana n'îrandû rîaku arî na rîo, ngakûrîa rîo ndî niû.
57001019	Ndîandîka mîgambo îno na njara ciakwa ningwa, i niû Paûrû nkaarîa! (Îndî ntikwenda gûkwîra wana woû ûrî na îrandû rîakwa, ta rîo mwoyo waku.)
57001020	Kwoogu, mûruayia, ndîenda ûndûthîra ûntû bwega ndeni ya Mwathani. Îkîra nkoro yakwa wîru ndeni ya Kîrîstû.
57001021	Ndîkwandîkîra ngîtîgagia ûkaarûtha ûgu ndakwîra. Na inkûmenya ûkaarûtha kinya nkûrûki.
57001022	Na bûngî na bu, ingûkûûria kwa wendi bwaku ûnthuuranîra bantû a gûkara, n'ûntû inkwîrîgîîra Ngai akaambotithia mbîgue ndî amwe naabi kaîrî, kûringana na maromba meenu.
57001023	Wana Epabaras tûrî n'we gûkû nceera n'ûntû bwa Kîrîstû Yiesû. Thûkia nkeethi ciake.
57001024	Kinya bara bangî tûrutaga na bo ngûgî--Maariko, Arîstakas, Ndemas na Ruka bauga ûkeethue.
57001025	Ûtugi bwa Mwathani Yiesû Kîrîstû bûrookara naabi.
58001001	Tene Ngai aatûmîîre iroria magiita maingî na njîra inyingî kwaria na biûyûûyû.
58001002	Îndî ntugûûni ino cia kwingia mûbango wake, Ngai atûmîrîte Mwana wake kwaria naati. Ngai aûmbire nthîgûrû gûkûrûkîîra kîrî Mwana wake, na amûthuura akaathûkia bionthe birî rûgai rwake.
58001003	Mwana wa Ngai oonanagia mwago wa Îthe na amûtuatîîtie kûrû. N'we atûmaga bionthe bithi na mbere kwîgua birî oogo kwa inya ya kiugo gîake. Nyuma ya kwîruta atûthambia meeyia meetû, eetiirie îgûrû aakara nthî rûteere rwa ûrîo rwa Ngai ûra arî mûnene mûno.
58001004	Kwoogu itakwonania Mwana wa Ngai n'we mûnene mûno kîrî araîka, n'ûntû wana kinya riîtwa rîra Ngai aamwîtire rîrî gîtîîyo nkûrûki ya rîao.
58001005	Gûtirî rîo Ngai eera mûraîka, "Woû ûrî mwana wakwa. Îmunthî ngûtuîka abaagu." Na kaîrî Ngai augire, "Ûkeegua ndî îthe, n'we eegue arî mwana wakwa."
58001006	Na kaîrî rîra Ngai agaatûma Mwana wake wa mbere nthîgûrû, augîîte, "Araîka bonthe ba Ngai ibamûgonge."
58001007	Îgûrû rîa araîka, Maandîko Maatheru maugîîte, "Ngai atuîkithagia araîka baake ruuo, na aruti ngûgî baake ndîrîmbî cia mwanki."
58001008	Îndî îgûrû rîa Mwana, Ngai augîîte, "Wathani bwaku, woû Ngai, bûtikooro bûthira rî kana rî. Wathanaga ûgîtûmagîra ûmma.
58001009	Wendeete wagîru, ûtiendeete ûthûûku. Na i kîo n'ûntû Ngai, Ngai waku, akûthuurîîte, na akwa gîkeno nkûrûki ya bara bangî."
58001010	Na kaîrî Maandîko Maatheru maugîîte, "Mwathani, i woû waûmbire nthîgûrû kîambîrîriani, na îgûrû i yûmba rîa njara ciaku.
58001011	Cio ikeenyangua, îndî woû ûgaatûûra. Ikaathira cionthe ta nguo,
58001012	wikûnje, ûthûkie ingî. Îndî woû ûtigarûkaga. Ûgaatûûra tene na tene."
58001013	Îndî gûtirî rîo Ngai eera mûraîka, "Kara nthî rûteere rwakwa rwa ûrîo, mwanka ntuîkithie anthû baaku ûkinyo bwa magûrû maaku."
58001014	Kwoogu araîka i ba ûû? Bo n'irundu bira Ngai atûmaga birî aruti ngûgî, biteethia bara akaa rûgai rwa wonokio.
58002001	Gîku i kîo gîtûmaga wîgua nwa mwanka tûrûmîîre mantû mara tweerirwe, kaingo tûtabîtia njîra.
58002002	Mantû ma watho mara Ngai aariirie agîtûmagîra araîka Kîrîmaani gîa Sinaî imaayire kwonekana maarî ma mma. Ûra wonthe ataathîkagîra watho aakaanûkagua bûra kwaagîrîte.
58002003	Kwoogu n'ata tûtakîewa îkaanûkia twarega gwîtîgîra wonokio bûbû bûûnene, bûra bûgweteetwe nthetooni îmbega? Wonokio bûbû bwagwetirwe mbere i Mwathani we wengwa, bwacooka bwonanua i bwa mma kîrî tiû i bara baamwîgiirue akîaria.
58002004	Na Ngai naakûûyîîre na iriga, magegania, biama mwanya mwanya, na biewa bia Kîrundu Ûmûtheru bira eeyaga antû bara eendaga.
58002005	Ngai ataathuura araîka batuîka aathani ba nthîgûrû îngî înjerû îra îkeegua îrî oogo, îra tûkwarîîria.
58002006	Kûrî bantû Maandîko Maatheru maugîîte, "Muntû îîndî n'ûû wakûmûthûgaanîria, muntû îîndî n'ûû wakûmûmenyeera?
58002007	Wamûtuîkithiirie ûmûniini kîrî araîka kwa îgiita rîîkai, wamwaa mwago na gîtîîyo. Wamûtuîkithiirie mwathi wa bionthe bira waûmbire,
58002008	wamwere watho bwa kwathaga bionthe." Ngai aamwere watho bwa kwathaga bionthe, gûtirî kîo aatiga. Îndî kagiitaani gaka tûrî îîndî tûtionaga taka arî na watho bwa kwathaga bionthe.
58002009	Tûmwonaga arî Yiesû ûra "aatuîkithiirue ûmûniini kîrî araîka kwa îgiita rîîkai," arî na mwago na gîtîîyo kuumania na gîkuû kîra aakuire bantû a muntû wonthe n'ûntû bwa ûtugi bwa Ngai.
58002010	Yiesû n'we oonokanagia. Na kwoogu ikwaagîrîte Ngai ûra aûmbire into bionthe, ûra abiigîîte oogo, atûma Yiesû eegua arî na mûkarîre ûtarî na mabîtia na njîra ya kûnyamaarua. Aarûthire ûgu kaingo antû baingî batuîka aana baake na batûûrania amwe n'we mwagooni wake.
58002011	Yiesû n'we atheragia antû bakauma meeyiani maao, na bara atheragia i ba îthe ûmwe n'we. Na gîku i kîo gîtûmi kîra gîtûmaga eegua rîtarî îgi kûbeeta aruagina na aaragina.
58002012	Eeraga Ngai, "Ngakûmenyithania kîrî aruayia na aarayia, nkainaga ndwîmbo cia gûgûkumia biîthîranooni."
58002013	Kaîrî auga, "Nkamwîtîgia." Na kaîrî augîîte, "I niû ûyû amwe na aana bara Ngai athuurîîte beegua barî amwe naani."
58002014	Na n'ûntû aana baba n'antû baûmbîîtwe na nyama na nthakame, Yiesû wana we aakarire ta bo mûûmbîreeni. Na gîtûmi gîa kûrûtha ûgu i kaingo na njîra ya gûkua gwake athiria Nkoma ûra arî inya ya gîkuû.
58002015	Kwoogu naûmbire kûthaûra bara baatûîre barî nkombo cia ûguaya bwa gîkuû mûtûûrîreeni wao unthe.
58002016	Igûkwoneka t'araîka Yiesû aayire gûteethia. Aayire gûteethia bara barî ba rûciaro rwa Îburaîmu.
58002017	Kwoogu kwarî nwa atuîkire ta aruagina na aaragina na njîra cionthe, kaingo atuîka mûthînjîri ûra mûnene mwîtîgua kîrî Ngai, mûthînjîri arî kîao, aruta kîgongwana gîa kûthiria meeyia ma antû.
58002018	Na n'ûntû aranyamaarua na aragerua, nateethagia bara begeragua.
58003001	Kwoogu, aruayia na aarayia, biû bûrî ba Ngai ûra abwîtîîte. Erekeriani mathûgaania meenu kîrî Yiesû. Itwîtîgîîtie n'we aatûmirwe i Ngai atuîka mûthînjîri ûra mûnene wake.
58003002	Aarî mwîtîgua kîrî Ngai ûra aamûthuurire ta bûra Musa aarî mwîtîgua ngûgîîni yake na antû ba nyomba ya Ngai.
58003003	Mwaki nyomba n'we eeyagwa gîtîîyo nkûrûki ya nyomba yo yongwa. Na kwoogu ûgu i ta bu Yiesû arî gîtîîyo kîînene mûno nkûrûki ya Musa.
58003004	Wakîra nyomba yaakagwa i mwaki mûna, îndî Ngai n'we mwaki wa bionthe.
58003005	Musa aarî mûruti ngûgî mwîtîgua, eetîgîîtue na antû ba nyomba ya Ngai bonthe. Kwîgua naarî mwîtîgua i ku kwarî ûkûûyî bwa kwonania mîgambo îra Ngai akaaria.
58003006	Îndî Kîrîstû i mwîtîgua ta Mwana, arî na watho îgûrû rîa antû ba nyomba ya Ngai. I tiû antû ba nyomba ya Ngai weegua tûkaathi na mbere kwîgua tûrî na ûcamba wîrîgîîrooni bwetû tûkeneete.
58003007	Kwoogu ta bûra Kîrundu Ûmûtheru augîîte, "Bweegua Ngai akîaria naabi îmunthî,
58003008	bûtikaûmie biongo ta biûyûûyû bienu. Baaregire mbatongoria barî rwanda, bangeria.
58003009	Baangeriirie na amwe na kwîgua ibooneete mantû mara ndarûthîîte mîanka mîrongo îna.
58003010	Nkwîgua banthûûria ndauga, 'Mathûgaania ma antû baba rîonthe meegagua marî kûraaya naani. Baticiûkagîrwa bamenya bûra mbendaga barûtha.'
58003011	Nkûthûûra ndathiîtia ndauga, 'Batikooro bakinya kûra mbathuuranîrîte kûrî kînogoko kîao.' "
58003012	Kwoogu îmenyeereeni, aruayia na aarayia, bwîgue gûtirî we wacienu arî na nkoro ya kûrûtha ûthûûku kana ya kûrega gwîtîgia, aaya kwathûkana na Ngai ûra atûûraga mwoyo.
58003013	Îkanagîraani wîru wakîra ntugû twîtaga "îmunthî," kaingo bûteeneerua i wîyia bûbûûmia biongo.
58003014	Tûrî na kîthaarimo kîmwe na Kîrîstû kuumania na mantû mara arûthîîte, waya kwîgua tûkaathi na mbere kwîgua tûrî na wîtîgio bûûriku mwanka mûthia.
58003015	Maandîko Maatheru maugîîte, "Bweegua Ngai akîaria naabi îmunthî, bûtikaûmie biongo, ta biûyûûyû bienu. Baaregire mbatongoria, bangeria."
58003016	I ba ûû bo beegiirue mîgambo ya Ngai, îndî baarega kûmwîgua? T'wabara bonthe Musa aatongoreerie bauma Miisiri?
58003017	Na i ba ûû baathûûrîîtie Ngai mîanka mîrongo îna? T'wabara beeyiirie na bara baakuirîîre rwanda?
58003018	Na i ba ûû Ngai aaragîîria îgûrû rîao rîra aathiîtiirie auga, "Batikooro bakinya kûra mbathuuranîrîte kûrî kînogoko kîao"? T'wabara baaregire kûmwathîkîra?
58003019	Kwoogu i ta kwonania n'ûntû bwa kwaga wîtîgio kwao, antû babu batigîkinya gûntû gûku.
58004001	Ngai natwete wîrane atî twaûmba kûthi bantû ara atûthuuranîrîte a kûnogoka. Kwoogu twîmenyeereeni gûtikeegue kûrî na wacietû atakîthi noogo.
58004002	Tûtûmîîrîîtue ntheto îno mbega atî Ngai natûthuuranîrîte kînogoko, ta bûra yatûmîîrue kîrî bara Musa aatongoreerie bauma Miisiri. Îndî gûtirî bu yabateethia na bu n'ûntû bataamîtîgîra barî na wîtîgio.
58004003	Tiû bara tûmîîtîgîîtie twaûmba kûthi bantû agu a kûnogoka. Îndî îgûrû rîa antû babu, Ngai augîîte, "Nkûthûûra ndathiîtia ndauga, 'Batikooro bakinya kûra mbathuuranîrîte kûrî kînogoko kîao.' " Ngai naugire ûgu wana weegua kînogoko gîku kîathuuranîîrwe kuuma wo rîra nthîgûrû yaûmbirwe.
58004004	Bantû ana Maandîkooni Maatheru kwîrîîtwe, "Ntugû ya mûgwanja Ngai aanogoka akûthiria ngûgî ciake cionthe."
58004005	I ntûma kwandîkîîtwe, "Batikooro bakinya kûra mbathuuranîrîte kûrî kînogoko kîao."
58004006	Kwoogu bantû ara Ngai athuuranîrîte kînogoko arî woogo antû bathi. Îndî bara beegiirue ntheto îno mbega bataakinya noogo n'ûntû bwa kûrega kwathîka kwao.
58004007	I rîo Ngai aabangire ntugû îngî îgwîtwa "îmunthî." Aamenyithaniirie yo na Ndaundi nyuma ya kagiita kaaraaya, rîra augire, "Bweegua Ngai akîaria naabi îmunthî, bûtikaûmie biongo."
58004008	Ûkaaya kwîgua Njocua aratongoria Aisiraeri baakinya kînogokooni gîku, ûtiîgua Ngai akîgweta bantû angî nyumaani.
58004009	Kwoogu kûrî na Sabatû ya mwanya ya kûnogoka kîrî antû ba Ngai.
58004010	Athii kînogokooni kîra Ngai athuuranîrîte bakaanogoka baathiria ngûgî yao, ta bûra Ngai aanogokire akûthiria yake.
58004011	Kwoogu tûcûûgieni na njîra cionthe tûthi kînogokooni gîku, kaingo gûteegua kûrî we atakîthi noogo n'ûntû bwa kûrûtha ta bûra bara baaregire kwathîka baarûthire.
58004012	Kiugo kîa Ngai i ta gîntû kîrî mwoyo na kîrî inya. Ûûgî bwa kîo i nkûrûki ya bwa rûyiû rwa gûtema na mbarî irî ciîrî. Gîtûtemaga gîgakinyîîra mwoyo na nkoro gîkoonania bûra mawîrîîria na mathûgaanio ma nkoro cietû makari, ta bûra rûyiû rûûmba gûtema mîndî rûgakinyîîra ûthuumo.
58004013	Gûtirî kîûmbe kîîbiithîra kiugo. Mantû monthe imaagwûre na ibûûrîîni marî kîrî we. N'we twinthe tûkeera mantû mara twarorûtha.
58004014	N'ûntû tûrî na mûthînjîri ûra mûnene mûno wa Ngai, ta we Yiesû Mwana wa Ngai, ûra aathiire îgûrû, tûbatîîrue tûrika wîtîgioni bûra twîtîgîîtie.
58004015	Mûthînjîri wetû ûra mûnene namenyaga kûra tûremagîîrwa n'ûntû aragerua na njîra cionthe ta bûra tûgeragua, îndî ateeyia.
58004016	Kwoogu itwîgue tûrî na ûcamba tûthengeere gîtî kîa ûnene kîa Ngai ûra eeyanaga ûtugi kaingo atwîgua kîao na atwa ûtugi bwa gûtûteethia rîra tûrî thîînaani.
58005001	Mûthînjîri ûra mûnene wonthe athuuragwa kuuma kîrî antû agatuîkithua n'we akaabarûngamîîra mantûûni mara magûkonia Ngai. N'we eeyanaga biewa bia antû kîrî Ngai na akarutîra Ngai igongwana biao n'ûntû bwa meeyia maao.
58005002	Atiinyagîîria bara bataku, bara babîtagia njîra n'ûntû we wengwa kûrî kûra aremagîîrwa.
58005003	Na kwoogu nwa mwanka arutîre Ngai igongwana biake we wengwa n'ûntû bwa meeyia maake na ma antû.
58005004	Gûtirî we eetuîkithia mûthînjîri ûra mûnene wa Ngai eepa gîtîîyo gîku. I Ngai amwîtaga aruta ngûgî înu ta bûra eetire Arûni.
58005005	Ûgu i ta bu Kîrîstû aarûthire. Ateerûmîîria wengwa gîtîîyo gîa kwîgua arî mûthînjîri ûra mûnene. I Ngai aamwîrire, "Woû ûrî mwana wakwa. Îmunthî ngûtuîka abaagu."
58005006	Na kûrî bantû angî kaîrî Maandîko Maatheru maugîîte, "Ûgaatûûra ûrî mûthînjîri wa Ngai mûtariini wa Merikisendeki."
58005007	Rîra Kîrîstû aarî gûkû nthîgûrû aarombaga Ngai ûra akîûmba kûmwonokia atigaakue akamwîra amwe ûteethio. Aarombaga na inya akîruaga meethori. Na n'ûntû bwa gûtîîya kûra aatîîyîîte Ngai, maromba maake imeeguîkire.
58005008	Wana kinya ûkeegua aarî Mwana wa Ngai, neerutanire kwathîka kuumania na kûnyamaara kûra aanyamaarire.
58005009	Na n'ûntû ûtûûro bwake bwatuîkire bûtaarî na mabîtia, n'we aatuîkire kaumo ka wonokio bwa tene na tene kwa bara bonthe bamwîtîgîîtie.
58005010	Aatuîkithiirue mûthînjîri ûra mûnene i Ngai mûtariini wa Merikisendeki.
58005011	Tûrî na maingî makûgweta îgûrû rîa ûntû bûbû, îndî bûrî na inya gûtûma bûtaûkîrwa i bu, n'ûntû mathûgaania meenu matikûûmba kûgwata bûra tûkûbwîra.
58005012	Bûkarîîte bûrî eetîgîri kwa îgiita rîraaya ûntû bwîgua îîndî bûrî aarimû. Îndî îîndî bûra bûkari i bûkwenda muntû wa kûbûrutana kaîrî ithoomo bia mbere bia kiugo kîa Ngai. Kîthoomo kîra bûkwenda gîkari ta îria bantû a irio biongwa.
58005013	Muntû wonthe ûra irio biake birî îria akari ta kaana na gûtirî bu aiyî îgûrû rîa ûrutani bwa wagîru bwa Ngai.
58005014	Irio biongwa i bia antû agima. Bo ibarutanîîtwe mûno kwathûrana wega na ûthûûku.
58006001	Kwoogu ga tûrekaneeni na ithoomo bia mbere îgûrû rîa Kîrîstû. Ga tûthiini mbere ûgimaani. Tûtibatîîrue tûcooka kûbûrutana mantû ma kwîrira kwa mantû mara muntû aûmba kûrûtha magatûma akua, kana mantû ma gwîtîgia Ngai,
58006002	ûbaatithio, kwaiganîîra njara, kûriûka kuuma kwa bara bakuû, na kûgiitîrwa îgamba.
58006003	Tûrekaneeni na mantû mama! Na ûgu i bu tûkaarûtha weegua i kwenda kwa Ngai.
58006004	Gûtiûmbîka bara mbereeni baiyî ûmma bacooka kwîrira kaîrî. Bo baroona werû, baracama mantû meega ma îgûrû, na bareewa kîewa gîa Kîrundu Ûmûtheru. Baracama beegua bûra kiugo kîa Ngai kîbuîte bûgana, na baramenya bûra nthîgûrû îra îngî njerû, îra îkeegua îrî oogo, bûra îkeegua îrî na inya îgana. Îndî bakaaya kûrekana na mantû mamu, gûtiûmbîka bacooka kwîrira kaîrî. I ta kwamba Mwana wa Ngai kaîrî na kûmwira îgi antûûni.
58006007	Antû bamwe bakari ta gûntû kûra kuuraga mbura mûno. Arîmi ba gûntû ta gûku ibeegagua barî na irio mûno. I gûntû kûthaarimagwa mûno i Ngai.
58006008	Na kûrî antû bangî na bo bakari ta gûntû kûra kuumaga mîîgua na nkamba. Gûku i gûntû kwa ûtheri. Ku kûrî ûgwatiini bwa kûrîrîkwa i Ngai, na mûthiani i gûkaabîîthua.
58006009	Eendwa, wana kinya ûkeegua itûkuuga mantû mama, tûrî na mma bûkaathi na mbere na kûrûtha mantû meega kwonania bûrî boonoku.
58006010	Ngai agiitaga magamba bûra kwagîrîte. Atiiriganîrua i bûra bûmûrutîrîte ngûgî bûgana, bwonania wendo bwenu kîrî we na gûteethagia antû baake, wata ûgu bûthiîte na mbere kûrûtha.
58006011	Twenda mûno wakîra ûmwe wacienu athi na mbere kûruta ngûgî înu na inya mwanka mûthia, kaingo wabu bwewa kîra bwîrîgîîrîîte.
58006012	Bûtikaagîe ûthao. Tûatiani antû bara beetîgîîtie, bara batanogaga i gweteera na bûkeewa rûgai rûra rûrî mawîraneeni.
58006013	Rîra Ngai eere Îburaîmu wîrane, naathiîtiirie kwonania wabu akaingia wîrane bwake. Na n'ûntû gûtaarî na riîtwa rîngî rînene nkûrûki ya rîake, aatûmîîre riîtwa rîake we wengwa kûthiîtia.
58006014	Augire, "Na mma ga ngûkwîra, ngakûthaarima na nthagayie rûrîîyo rwaku."
58006015	Rîru Îburaîmu eeteera atakûnogerwa na eewa kîra Ngai aamwete wîrane bwa kîo.
58006016	Rîra antû bathiîtagia, bathiîtagia na riîtwa rîa muntû ûmûnene kîrî bo. Mûthiîtio n'uu wonanagia bûra muntû akuuga i bu kûrî, na ûkathiria mbaara ira ikûrî oogo.
58006017	Ngai aathiîtiirie akîendaga kwonia bara eere wîrane, wabu mîbango yake itikooro îgarûka rî kana rî.
58006018	Kwoogu Ngai eeyanire wîrane bwake na kûthiîtia aathiîtia. Mantû mama marî maîrî matiigarûka, n'ûntû Ngai atirongwaga. Na kwoogu tiû bara tûtoorookerete gwake atûrigîîria, itwîkîrîtwe wîru bûûnene. Tûgwete twarikia wîrîgîîro bûra twetwe.
58006019	Wîrîgîîro bûbû i nanga cia mîoyo yetû. I wîrîgîîro tûgwîtîgia na bûûriku. Wîrîgîîro bwetû bûtûtongoragîîria tûgakûrûkîîra nguoni îra îgaanîîtie nyomba ya Ngai, bûgatûkinyia bantû ara atheru mûno gûku îgûrû nyomba ya Ngai.
58006020	Yiesû naathiire noogo arî mbere n'ûntû bwetû. Naatuîkire mûthînjîri ûra mûnene wetû mûtariini wa Merikisendeki, mwanka tene wa tene.
58007001	Merikisendeki aarî mûnene wa taûni yeetagwa Saremu, na aarî mûthînjîri wa Ngai ûra atûûraga îgûrû mûno. Rîra Îburaîmu aacookeete agûcinda anene, Merikisendeki akûrîîkana n'we naamûthaarimire.
58007002	Îburaîmu aathûkia gîcuncî gîa îkûmi gîa wakîra gîntû aataîte ndûani aapa Merikisendeki. Riîtwa Merikisendeki riugaga 'Mûnene wa wagîru'. Kaîrî eetagwa 'Mûnene wa ûkiri', n'ûntû Saremu i ta kuuga 'ûkiri'.
58007003	Îthe na gina wa Merikisendeki batiiyîkeene, na gûtirî we aiyî antû baao. Gûtirî muntû aiyî rîra aaciarirwe kana rîra aakuire. Aiyîkeene ataatiga kwîgua arî mûthînjîri wa Ngai, ta bûra Mwana wa Ngai akari.
58007004	Kwoogu ibûkwona bûra Merikisendeki aarî na gîtûmi kîgana. Kîûyûûyû gîetû, Îburaîmu, aramwaa gîcuncî gîa îkûmi gîa wakîra gîntû aataîte.
58007005	Watho bwa Musa buugîîte bara bagaatuîkaga athînjîri ba Ngai barî ba rûrîîyo rwa Raawî nwa mwanka beeyagwe gîcuncî gîa îkûmi kuuma kîrî antû, yaani kuuma kîrî antû baao bongwa, amwe na kwîgua i ba rûrîîyo rwa Îburaîmu ta bo.
58007006	Tika Merikisendeki aarî wa rûrîîyo rwa Raawî, îndî Îburaîmu naamwere gîcuncî gîa îkûmi. Amwe na ûgu, Merikisendeki naathaarimire Îburaîmu, na Îburaîmu eetwe mawîrane i Ngai.
58007007	Gûtirî nkanja ûra athaarimanaga n'we mûnene kîrî ûra athaarimagwa.
58007008	Athînjîri ba Ngai bara baarî ba rûrîîyo rwa Raawî, baarî antû na ibaakuire. Îndî amwe na ûgu ibeeyagwa gîcuncî gîa îkûmi. Îndî Merikisendeki we twîragwa atûûraga mwoyo.
58007009	Kwoogu nwa tuuge Raawî ûra akwewa gîcuncî gîa îkûmi, wana we neeyanire kîo rîra Îburaîmu eere Merikisendeki.
58007010	N'ûntû wana kinya ûkeegua ataarî agûciarwa rîru, mbeû îra yamûciarire nîarî na Îburaîmu rîru Merikisendeki aarîîkanîîte n'we.
58007011	Aisiraeri ibeerwe watho na baarutanagwa bûra buugîîte n'athînjîri ba Ngai ba rûrîîyo rwa Raawî. Îndî ûkaaya kwîgua ngûgî îra athînjîri baba ba Ngai baarutîîre antû yaûmbire gûtûma beegua barî baatheru kûrû kîrî Ngai, gûtiîgua kûrî na gîtûmi gîa kwîgua kûrî na mûthînjîri wa Ngai ûngî mûtariini wa Merikisendeki, na ti mûtariini wa Arûni.
58007012	Mûthînjîri wa mûtari ûngî akaaya kûreetwa, wana watho nwa mwanka bûgarûrwe.
58007013	Kîrîstû ûra mantû mama magûkonia aarî wa mûgongo ûngî, na gûtirî we wa mûgongo wao aatuîka mûthînjîri wa Ngai.
58007014	Gûtirî we ataiyî Mwathani wetû n'wa mûgongo wa Njunda, na Musa ataarogweta nwa ata îgûrû rîa athînjîri ba Ngai bakuuma mûgongooni wao.
58007015	Kûgarûka gûku kwa mûtari wa athînjîri ba Ngai igûkwoneka gûtarî na kîrigicano rîra tûkwona kûrî na mûthînjîri ûngî akari ta Merikisendeki.
58007016	We ataatuîkithua mûthînjîri wa Ngai na njîra ya maathana makoneetie kûringana na kûra muntû aciarîrîtwe. Îndî we aatuîkithiirue mûthînjîri wa Ngai n'inya ya mwoyo ûra atûûraga mwanka tene na tene.
58007017	Maandîko Maatheru maugîîte ûûgû îgûrû rîake, "Ûgaatûûra ûrî mûthînjîri wa Ngai mûtariini wa Merikisendeki."
58007018	Watho bûra bûkûrû bwarekanirwe na bu n'ûntû bûtaarî na ûrito, na n'ûntû bwarî bwa ûtheri.
58007019	Watho bûbu gûtirî gîntû bwaûmba gûtûma kîîgua kîrî kîtheru kûrû. Kwoogu îîndî itwetwe wîrîgîîro bwega nkûrûki bûra bûtûmaga tûthi kîrî Ngai.
58007020	Na bûngî na bu, ûyû aatuîkithiirue mûthînjîri na kûthiîtia kwa Ngai, ûntû ataarûtha rîra aatuîkithagia bara bangî anthînjîri baake.
58007021	Îndî Kîrîstû aatuîkire mûthînjîri na njîra ya kûthiîtia kûra Ngai aathiîtiirie rîra augire ûûgû îgûrû rîake, "Mwathani akûthiîtia na atiigarûka, 'Ûgaatûûra tene na tene ûrî mûthînjîri wa Ngai mûtariini wa Merikisendeki.' "
58007022	Ûgu i ta kwonania Yiesû n'we agaatwotithia kwîgua tûrî na kîrîîkanîro kîega nkûrûki na Ngai.
58007023	Mwanya ûngî ûra ûrî oogo, i kwîgua ikwarî na athînjîri babu bangî baingî n'ûntû ibaakuyaga bagatiga kûruta ngûgî.
58007024	Îndî Yiesû arî mwoyo mwanka tene na tene. Na kwoogu wana kinya ngûgî yake ya kwîgua arî mûthînjîri wa Ngai ataatigana n'yo.
58007025	Kwoogu rî kana rî noonokagia bara bathiyaga mbere ya Ngai gûkûrûkîîra kîrî we, n'ûntû arî oogo magiita monthe kaingo aaranîria na Ngai n'ûntû bwao.
58007026	Ûyu n'we mûthînjîri wa Ngai ûra aagîrîte kîrî tiû. I mûtheru, atirî mabîtia na atirî meeyia. N'ûmwathûrane na eeyia eetithua kûra îgûrû mûno.
58007027	Gûtirî gîtûmi gîake kûruta igongwana ntugû cionthe ta athînjîri bara bangî bara mbere baambaga kûruta kîgongwana kîa meeyia maao bo bongwa, rîru bakaruta gîku kîngî n'ûntû bwa meeyia ma antû bara bangî. Yiesû we aarûthire ûgu na njîra ya kûruta kîgongwana rîmwe gûtarî kaîrî, rîra eerutire aambwa mûtharabaani.
58007028	Watho bwa Musa bûtuîkithagia antû athînjîri bara banene ba Ngai na antû nwa bagwe magerioni. Îndî kûthiîtia kwa Ngai ûra aathiîtiirie nyuma ya rîra eeyanîîte watho i ku gwatuîkithiirie Mwana wake mûthînjîri ûra mûnene, ûra athereetue cwe tene na tene.
58008001	Bûra bungwa tûkwenda kuuga n'atî tûrî na mûthînjîri ûra mûnene, ûra aakarire nthî rûteere rwa njara ya ûrîo ya gîtî kîa Ngai ûmûnene.
58008002	Akaraga arî mûthînjîri ûra mûnene kûra kûtheru mûno, gûntû kwa mma gwa kûgongera Ngai. Gûtaakwa i muntû, gwakirwe i Ngai wengwa.
58008003	Mûthînjîri ûra mûnene wonthe atuîkithagua we kaingo aruta ngûgî ya kûrutîra Ngai igongwana na biewa. Na kwoogu wana kinya Kîrîstû mûthînjîri wetû ûra mûnene, nwa mwanka eegue arî na gîa kûmûrutîra.
58008004	Ûkaaya kwîgua arî gûkû nthîgûrû ûtiîgua kinya arî mûthînjîri woogu n'ûntû tûrî na athînjîri gûkû bara barutagîra Ngai bira biîranîîtwe wathooni.
58008005	Ara bo barutagîra ngûgî ka arî mûbuanaano kana ngerekano ya bûra gûkari kungwa kûra îgûrû. Gîku i kîo gîtûmi kîra gîatûmire Ngai eera Musa amenyeere rîra aarî akubî kwamba îrema rîra, kûra Ngai aarîîkanaga na antû. Aamwîrire, "Menyeera woone ûkûrûtha kîra gîntû kûringana na mûbango ûra wooniirue kîrîmaani."
58008006	Îndî îîndî ngûgî îra Ngai eete Yiesû aruta arî mûthînjîri n'yo mbega nkûrûki ya anthînjîri ba mbere. Gîtûmi i kwîgua ngûgî îra arutaga arî mwîguithania wa antû na Ngai n'ya kîrîîkanîro kîega nkûrûki, kîra kîrî na mawîrane meega nkûrûki.
58008007	Ûkaaya kwîgua kîrîîkanîro kîa mbere gîtaarî na mabîtia, gûtikîîgua kûrî na gîtûmi gîa kîrîîkanîro kîngî rîa maîrî gîa kûthûkia kaanya ga kîa mbere.
58008008	I Ngai arî we oonire kîrîîkanîro kîa mbere kîrî na mabîtia, kaingo auga, "Kagiita kaayîîte nkaarîîkanîra kîrîîkanîro kîngî na antû ba Isiraeri na ba Njunda, i Mwathani akuuga.
58008009	Kîo ûtiîgua gîkari ta kîra ndarîîkanîîre na biûyûûyû biao, rîra ndabagwatire njara ndabatongoreeria ndabaruta nthîgûrû ya Miisiri. Bataathîka kûringana na bûra twarîîkanîrîte. Mwathani ariuga, i kîo n'ûntû ndabatiganîîrie.
58008010	Kîrîîkanîro kîra nkaarîîkanîra na antû ba Isiraeri ntugû ciiyîîte, Mwathani ariuga, ûkeegua gîkari ûûgû, ngeekîra maathana maakwa mathûgaanioni maao, na mmaandîke nkorooni ciao. Ûkeegua ndî Ngai wao, na bakeegua barî antû baakwa.
58008011	Gûtiîgua kûrî na gîtûmi kîao kûrutana atûûri baao na antû baao, babeera, 'Menyaani Mwathani!' n'ûntû bonthe bakaammenya, kuuma bara baniini mwanka bara banene.
58008012	Nkabarekera mantû maathûûku mara baarorûtha, na ntiiririkana meeyia maao kaîrî."
58008013	Rîra Ngai akwaria mantû ma "kîrîîkanîro kîngî," i ta kwonania atuîkithîîtie kîra kîa mbere gîîkûrû. Na kîra gîkûrû gîtirî na ûrito kaîrî, kîrî akubî kuuma oogo.
58009001	Îgiitaani rîa kîrîîkanîro kîa mbere, ikwarî na maathana maakoneetie kûthi mbere ya Ngai. Na ikwarî na bantû aatheru gûkû nthîgûrû.
58009002	Îrema rîambagwa rîkagaanua maita maîrî. Mbarî ya mbere kwarî na gîtugî gîa gûtûgîîria na meetha îrî na mîgaate ya kûrutîra Ngai. Mbarî înu yeetagwa bantû ara atheru.
58009003	Na ikwarî na nguo îra yagaanîîtie. Ngarûko înu îîngî n'yo mbarî îra yeetagwa bantû ara atheru mûno.
58009004	Gûku i ku kwarî na bantû aakîîtwe na thaabu a gûtoogeria mîtaa. Ikwarî na îthandûkû rîra rîarî rîa kîrîîkanîro, rîra rîakunîkanîîtue na thaabu. Gûku îthandûkûûni rîru ikwarî na kaûngû kaniini kaûmbîîtwe na thaabu, na kaarî na mana ndeni. Na ikwarî na mûraagi wa Arûni ûrî na mathangû, na maiga mara ma rûbaariû mara maandîkîîtwe maathana îgiita rîa kîrîîkanîro.
58009005	Îgûrû rîa îthandûkû rîru ikwarî na yûmba rîa mîbuanaano ya biûmbe biîrî birî mathabu. Mathabu ma mîbuanaano înu maatambûrûkîîte îgûrû rîa gîkunîkîri kîa îthandûkû. Tûtiûmba kûbwîra monthe îîndî.
58009006	Rîra mantû monthe maabanganua ûgu, anthînjîri ba Ngai bathûngagîra mbarî ya mbere rîonthe bakaruta ngûgî yao.
58009007	I mûthînjîri ûra mûnene wenka aathûngagîra ngarûko înu îngî. Aathûngagîra ku rîmwe kwa mwanka. Atikîthûngîra ku atarî na nthakame ya kûmincîria îthandûkû, kûromba Ngai ûrekeri bwa meeyia maake na ma antû, mara bakîûmba kwîgua barûthîîte batakûmenya.
58009008	Kuumania na ûgu gwakarîkaga, Kîrundu Ûmûtheru eendaga kwonania njîra ya kûthûngîra ara atheru mûno îtaarî îkûrugûrwa îîndî îra mbarî ya mbere ya îrema yatûmagîrwa.
58009009	Ngerekano îno îrîtwonia bûra gûkari îgiitaani rîrî tûrî. Îrîtwonia into na igongwana bira athînjîri barutagîra Ngai bitiûmba kûtheria nkoro cia bara babareetagîra bio.
58009010	Maathana ma kîrîîkanîro gîîkûrû magweteete mantû ma irio, biakûnywa na mîthemba mwanya mwanya ya kûthamba. Mama i maathana maakoneetie mantû ma mwîrî mara maabatîîrue kûthingatwa mwanka rîra Ngai aarîîkanîîre na antû kîrîîkanîro kîngî kîîyerû.
58009011	Rîra Kîrîstû aayire arî mûthînjîri ûra mûnene wa mantû meega mara twonaga, aathûngîîre îremaani rîrî gîtûmi nkûrûki na rîega mûno. Rîo rîtiambîîtwe n'antû na ti rîa gûkû nthîgûrû.
58009012	Kîrîstû aathûngîîre ara atheru mûno rîmwe, gûtarî kaîrî, na ataathûngîra na nthakame ya mbûri na ya tûyaû. Aathûngîîre na nthakame yake wengwa, atûkûûra tene na tene.
58009013	Kûringana na watho bwa kîrîîkanîro gîîkûrû, nthakame ya ndeewa, ya mbûri na muu wa moori biamincagîrua antû bara baarî na mûgiro ûkathira.
58009014	Îndî nthakame ya Kîrîstû yo nîrûthaga manene nkûrûki ya ûgu! Kwa inya ya Kîrundu ûra atûûraga tene na tene, Kîrîstû neerutire arî kîgongwana kîra kîagîrîte kîrî Ngai. Nthakame yake îgatûtheria nkoro kuumania na mantû mara tûrûthaga mara maûmba gûtûma tûkua, i kaingo bûtûmîkîra Ngai ûra atûûraga mwoyo.
58009015	Gîku i kîo gîtûmi kîra gîtûmîîte Kîrîstû eegua arî mwîguithania wa antû na Ngai kîrîîkanîrooni kîîyerû. Aakuire kaingo athaûra bara baunîîte maathana ma kîrîîkanîro kîa mbere, na kaingo bara beetîîtwe i Ngai beewa rûgai rwa tene na tene kûringana na wîrane bwa Ngai.
58009016	Muntû akeegaa, kwîgaa gwake gûtirî na gîtûmi mwanka rîra gûkaamenyekana wabu muntû ûyu n'ûmûkuû.
58009017	Kwîgaa kwa muntû gûtirî gîtûmi rîra muntû ûra eegaîte arî mwoyo. Kûthûkagua kûrî na gîtûmi rîra aakua.
58009018	I ntûma kinya kîrîîkanîro kîa mbere gîtaatuîkithua kîrîîkanîro nthakame îtatûmîkîîte.
58009019	Musa akûrîîkia kwîra antû bonthe maathana monthe mara Ngai aamwîrîîre kîrîmaani, aathûkiirie nthakame ya tûyaû na ya mbûri aungania na rûûyî. Aamincîria yo mbarî irî ciîrî cia îbuku rîa watho na antû bonthe, agîtûmagîra guaya întuune na kamûtî ka mûtî wîtagwa ucopo,
58009020	auga, "Îno i nthakame ya kîrîîkanîro kîra Ngai aaruta watho auga bûkîathîkîre."
58009021	Ûgu i ta bu Musa aamincîîrie îrema rîra nthakame na into bionthe bira athînjîri ba Ngai baatûmagîra.
58009022	Kûringana na watho bwa Musa, akubî kîra gîntû gîatuîkithagua kîîtheru na njîra ya kûmincîrua nthakame. Na antû batikîrekerwa meeyia maao nthakame îteetûûrîîtwe.
58009023	Kwoogu ikwarî na gîtûmi gîa kûtheria into bibu na nthakame, bira birî ngerekano cia into bira birî îgûrû na njîra ta înu. Îndî into bira birî îgûrû bio biongwa biarî bitherue na igongwana biega mûno nkûrûki ya bibu bia nyamû.
58009024	Kîrîstû ataathi bantû ara atheru mûno arûthîîtwe i muntû, ara arî ngerekano ya bûra gûkari. Aathiire îgûrû rîongwa, kûra arî amwe na Ngai n'ûntû bwetû.
58009025	Gûtaarî na gîtûmi gîa Kîrîstû kwîruta maita maingî ta igongwana bira biarutagwa i mûthînjîri ûra mûnene. Mûthînjîri ûra mûnene aathûngagîra ara atheru mûno wakîra mwanka na nthakame ya nyamû îra aarutaga îrî kîgongwana.
58009026	Ûkeegua Kîrîstû aakari ta we, kuuma rîra nthîgûrû yaûmbirwe nwa mwanka akîanyamaara maita maingî mûno. Kîrîstû we aayire îgiita rîrî tûrî rîra rîengeerie kûthira, kaingo eeruta rîmwe na gûtarî kaîrî, kûthiria meeyia.
58009027	Ta bûra muntû wonthe agaakua rîmwe, na nyuma ya gûkua agiitîrwe îgamba,
58009028	i ta bu Kîrîstû aakuire rîmwe arî kîgongwana gîa kûthiria meeyia ma antû baingî. Na akaaya rîa maîrî, îndî tika akeegua aayîîte kwîruta n'ûntû bwa meeyia. Akeegua areeterete bara bamweteereete wonokio.
58010001	Watho bwa Musa i mbica ya mantû meega mara makaaya. Ti bu mantû mongwa. Igongwana bira birutagwa kûringana na watho birutagwa îgiita na îgiita wakîra mwanka. Na watho bûbû bûtiûmba kûtheria bara bathiyaga akubî na Ngai.
58010002	Ûkaaya kwîgua bitûmaga bathera, wîgua biatigirwe kûrutagwa n'ûntû bara barombaga Ngai wîgua baatuîkire baatheru, baathira meeyia na baatiga kwîgagua ibeeyîîtie.
58010003	Îndî igongwana ibibaririkanagia meeyia maao wakîra mwanka,
58010004	n'ûntû nthakame ya ndeegwa na ya mbûri îtiûmba kûthiria meeyia.
58010005	I ntûma rîra Kîrîstû aayire gûkû nthîgûrû eerire Ngai, "Ûtirî bata na igongwana na into bira antû barutagîra Ngai, îndî nûmpete mwîrî wa kûruta.
58010006	Ûtikenaga n'igongwana bira bibîîthagua kana bira antû bakûrutagîra n'ûntû bwa meeyia maao.
58010007	Ndauga, 'Mbûyîîte kûrûtha kwenda gwaku, Ngai, wata bûra mantû maakwa maandîkîîtwe îbukuuni rîa Maandîko Maatheru.' "
58010008	Mbere ariuga, "igongwana, into bira antû barutagîra Ngai, igongwana bira babîîthagia na bira bamûrutagîra n'ûntû bwa meeyia" (bira wathooni kwîrîtwe birutagwe), Ngai atirî bata na bio na atikenaga i bio.
58010009	Rîru auga, "Mbûyîîte kûrûtha kwenda gwaku, Ngai." Athûkîîtie igongwana bia kîrîîkanîro gîîkûrû, aareeta kîgongwana kîngî.
58010010	N'ûntû Yiesû Kîrîstû naarûthire bûra Ngai eendaga arûtha, itûtuîkithîîtue baatheru i kwîruta kûra aarutire mwîrî wake rîmwe na rîa mûthia.
58010011	Kûringana na kîrîîkanîro kîra gîkûrû, athînjîri barutaga ngûgî yao wakîra ntugû, bakaruta igongwana wabimwe maita maingî, bira bitaûmba kûthiria meeyia kinya rî.
58010012	Îndî Kîrîstû aarutire kîgongwana kîmwe n'ûntû bwa meeyia, kîgongwana kîra kîrutaga ngûgî tene na tene. Rîru aakara nthî rûteere rwa ûrîo rwa Ngai.
58010013	Naagu i noogo arî eeteereete mwanka rîra anthû baake bakaareetwa batuîkithue ûkinyo bwa magûrû maake.
58010014	Gûkûrûkîîra kîgongwana gîku kîmwe, bara bathambîîtue meeyia nabatuîkithîîtie baatheru cwe tene na tene.
58010015	Kîrundu Ûmûtheru natwete ûkûûyî bwa ûntû bûbu Maandîkooni Maatheru. Mbere ariuga,
58010016	"Kîrîîkanîro kîra nkaarîîkanîra na antû ba Isiraeri ntugû ciîyîîte, Mwathani ariuga, ûkeegua gîkari ûûgû. Ngeekîra maathana maakwa nkorooni ciao, na mmaandîke mathûgaanioni maao."
58010017	Kaîrî auga, "Ntiiririkana meeyia maao kaîrî, kana mantû mara baarûtha kînyume kîa watho."
58010018	Kwoogu rîra antû barî barekere meeyia maao, gûtirî gîtûmi kaîrî gîa kûruta igongwana.
58010019	N'ûntû bwa ûgu, aruayia na aarayia, tûrî na ûcamba bwa kûthûngîra ara atheru mûno n'ûntû Kîrîstû neetûûrire nthakame yake îrî kîgongwana.
58010020	Naatûrugûrîîre njîra îngî îra îreetaga mwoyo. I taka aûkîîrie nguo îra îgaanîîtie ara atheru mûno, ta yo mwîrî wake.
58010021	Tûrî na mûthînjîri ûmûnene ûra aathanaga nyomba ya Ngai.
58010022	Kwoogu tûthiini kîrî Ngai tûrî na nkoro ciagîrîte, na tûrî na wîtîgio bwingî mûno, n'ûntû tûrî baatherie mathûgaanio mara matûririkanagia ûthûûku bûra twarorûtha. I taka twathambiirue mîîrî na rûûyî rûûtheru.
58010023	Tûthiini na mbere kwîgua tûrî na wîrîgîîro mûno bûra tuugaga itwîtîgîîtie tûtakwenyenya n'ûntû Ngai i mwîtîgua, na n'ûntû naingagia bûra augire.
58010024	Îkanagîraani wîru bwa kwonania wendo, na rûthagaani mantû meega.
58010025	Tûtigaatigeeni kûrîîkanaga amwe ta bûra antû bamwe barûthaga. Ga twîkanagîreeni wîru, mûno mûno, îgiitaani rîra bûkwona ntugû ya kûûya gwa Kîrîstû îrî akubî gûkinya.
58010026	Tûgatua kwîyagia tûkîmenyaga, twiyî ûmma, gûtirî kîgongwana gîa kûthiria meeyia kaîrî.
58010027	Kîra ûkeegua gîtigeere nwa gweteera na ûguaya tûkagiitîrwa îgamba rîra rîyîîte na mwanki ûmwingî mûno ûra ûkaabîîthia bara bareganaga na Ngai.
58010028	Muntû wonthe ûra aaregaga kwathîkîra watho bwa Musa naûragagwa atakwîguîrwa kîao kuumania na ûkûûyî bwa antû baîrî kana bathatû.
58010029	Î bara bamenagîîria Mwana wa Ngai? Bara bathûkagia nthakame ya kîrîîkanîro kîîyerû taka îtarî ntheru, bara barumangaga Kîrundu wa ûtugi? Antû baba bakeewa îkaanûkia rîînene nkûrûki.
58010030	Itwiyî ûra augire, "I niû nkaarîyia bara bambîtagîria, nkabakaanûkia." Na kaîrî auga, "Mwathani akaagiitîra antû baake îgamba."
58010031	T'ûntû bwa mathee kûgîa njaraani cia Ngai ûra atûûraga mwoyo.
58010032	Ririkanaani bûra bwanyamaaraga bûgana îndî bwaûmîîria mathîîna mamu îgiita rîkûrûku rîra bwamenyire ûmma.
58010033	Magiita mamwe ibwarumangagwa na bûkathîînua antû bakîonaga. Magiita mangî bûkeegua bara bangî kîao kûthîînuani kwao.
58010034	Na ibweegagua kîao bara baarî nceera. Bwatunywa into bienu bwonaga ta ûntû bwa gûkeneera, n'ûntû ibwiyî bûrî na into biega nkûrûki bia gûtûûra tene na tene kûra îgûrû.
58010035	Kwoogu bûtigaakue nkoro n'ûntû gûgaatûma bwewa kîewa kîînene.
58010036	Nwa mwanka bûtuîke aûmîîria kaingo bûrûtha bûra Ngai akwenda, na kaingo abwaa kîra aaugire akabwaa.
58010037	Maandîko Maatheru maugîîte, "N'ûntû nyuma ya kagiita gaakai, ûra arî mûûyi nakûûya na atiithûkia îgiita.
58010038	Ûra aagîrithagua n'ûntû bwa wîtîgio bûra arî na bu agaatûûra. Îndî ûra acookaga nyuma ntiikena n'we."
58010039	Îndî tiû tûtirî bara bacookaga nyuma bakathirua. Tûrî boonoku n'ûntû bwa wîtîgio.
58011001	Kwîgua tûrî na wîtîgio i kwîgua tûrî na mma ya mantû mara twîrîgîîrîîte, kwîgua twiyî ûntû bûra tûtoona bûrî oogo, tûtarî na nkanja.
58011002	Wîtîgio bwa antû ba tene mûno, i bu bwatûmire Ngai akena i bo.
58011003	Wîtîgio i bu bûtûmaga tûmenya into bionthe biaûmbirwe kuumania na kiugo kîrî Ngai. Kwoogu bira twonaga biaûmbirwe kuuma kîrî bira bitoonekana na meetho.
58011004	I wîtîgio bwatûmire Abeeri arutîra Ngai kîgongwana kîega nkûrûki ya gîa Kaini. Wîtîgio bwake i bu bwatûmire Ngai akena n'we, amûthûkia arî muntû ûmwagîru na aakena n'into bira aamûrutîîre. Na wana kinya ûkeegua n'ûmûkuû, kûringana na wîtîgio bwake i taka aaragia.
58011005	I wîtîgio bwatûmire Enoki athûkua i Ngai kaingo atakua. Gûtaarî muntû akîmenya ara aarî n'ûntû Ngai naarî akûmûthûkia. Mbere ya atirathûkua, Maandîko Maatheru maugaga aarî muntû aakeniirie Ngai.
58011006	Gûtarî wîtîgio gûtirî we akenia Ngai. Muntû wonthe ûra aayaga kîrî Ngai nwa mwanka eetîgie Ngai natûîre mwoyo na nathaarimaga bara bamûcûaga na mantû meega.
58011007	I wîtîgio bwatûmire Nuu aaka cabina îra yoonokiirie antû ba mûciî wake. Nuu neetîgiirie Ngai akûmwîra mantû matoonekanîîte mbereeni. Kuumania na wîtîgio bwake, Nuu aareganire na mantû ma nthîgûrû, aatuîka ûmwagîru kîrî Ngai n'ûntû bwa wîtîgio.
58011008	I wîtîgio bwatûmire Îburaîmu aathîkîra Ngai, rîra Ngai aamwîrire aume nthîgûrû yao athi nthîgûrû îngî îra aamwîrire akamwaa îtuîke yake. Îburaîmu aathiire atakûmenya kûra aathiîte.
58011009	I wîtîgio bwatûmire atûûra ûgeniini gûntû kûra Ngai aamwîrîîte bûrî wîrane. Aatûûraga maremaani barî na Isaka na Njakubu, bara wana bo beerwe wîrane bûmwe n'we i Ngai.
58011010	Îburaîmu aarûthire ûgu n'ûntû bwa bûra eeteereete taûni îbanganîîtue na yakwa i Ngai mûcingiini ûmûkamu.
58011011	I wîtîgio bwatûmire Saara agîa nda ya Îburaîmu, aciara, wana kinya ûkeegua naarî agûtindira. Îburaîmu neetîgîîtie Ngai akaingia wîrane bwake.
58011012	Kinya ûkeegua Îburaîmu naarî agûkûra, akubî akua, muntû ûyû ûmwe naathagayire mûno. Nciarwa ciake ciakarire ta nthata cia îgûrû kana ta mûthanga rûteere rwa îria.
58011013	Antû babu bonthe baakuire barî na wîtîgio. Bataarî bakwingîrua i Ngai mantû mara aabeete wîrane bwa mo. Îndî iboonaga îgiita rîa mo rîgaakinya, bagakena mûno. Ibeetîgîîtie atî baarî ageni na ûtûûro bwao bûtaarî nthîgûrû.
58011014	Bara baugaga mantû ta mamu boonanagia ibagûcûa kwao.
58011015	Ûkaaya kwîgua baathûgaanagia kwao i nthîgûrû îra baaumîîte, bagîcooka n'ûntû ibaarî na kaanya.
58011016	Îndî baarî na bata na nthîgûrû îîngî îmbega, nthîgûrû ya îgûrû. Kwoogu Ngai atibeegagua îgi bamwîta Ngai wao, n'ûntû nabathuuranîrîte ntûûra yao.
58011017	I wîtîgio bwatûmire Îburaîmu aruta mwana wake Isaka arî kîgongwana, rîra Ngai aamûgeriirie. N'we Ngai eere mawîrane na amwîra, "N'Isaka aagûtûma ûgîa nciarwa." Na amwe na ûgu neetîgagîîria kûruta Isaka ûra aarî mwana wake wenka, atuîka kîgongwana.
58011019	Îburaîmu neetîgagia atî Isaka wana agîkuire, Ngai akîûmba kûmûriûkia. Na kwoogu i taka gwatuîkire Îburaîmu aacookeerwe n'Isaka ariûkîîte.
58011020	I wîtîgio bwatûmire Isaka athaarima aana baake, Njakubu na Esaû, mantûûni ma ntugû ciao ira ciarî ikaaya.
58011021	I wîtîgio bwatûmire Njakubu, rîra aarî akubî gûkua, athaarima aana bara baîrî ba Njosebu. Na aacooka aakumia Ngai eeteetheereetie kûrûngama na kamûraagi gaake kara eekongootagia na ko.
58011022	I wîtîgio bwatûmire Njosebu, rîra aarî akubî gûkua agwetera Aisiraeri abeera bakauma ûkombooni Miisiri. Aabeerire aakua bakamate maîndî maake.
58011023	I wîtîgio bwatûmire aciari ba Musa bamwitha mîeri îthatû n'ûntû iboonire aarî kaana kaathongi. Bataakuthûka kûrega kwathîkîra watho bwa mûnene wa Miisiri.
58011024	I wîtîgio bwatûmire Musa agûkûra arega gwîtwa mwana wa mwarî wa mûnene wa Miisiri.
58011025	Musa oonire i kaaba akanyamaaranîria amwe na antû ba Ngai, bantû a kwîgua mûrîo wa kagiita gaakai wa meeyia.
58011026	Oonire i kaaba akanyaamaara n'ûntû bwa kwîrîgîîra Kîrîstû ûra aayîîte, kîrî kwîgua arî na ûtonga bwa Miisiri bunthe. Na gîtûmi i kwîgua neeteereete kwewa kîewa.
58011027	I wîtîgio bwatûmire Musa auma Miisiri, na ataakuthûkaga mûthûûro wa mûnene. Aakarire arikîîtie wîtîgio bwake taka oonaga Ngai ûra atoonagwa.
58011028	I wîtîgio bwatûmire eera Aisiraeri barîe kîatho gîa Pasaka na baake nthakame itugîîni bia mîrango, kaingo mûraika ûra aûragaga aana ba mbere ba antû na ba nyamû, ataûraga baao.
58011029	I wîtîgio bwatûmire Aisiraeri baringa Îria Rîtûûne bathiîrîîte nthî îmbûmo. Îndî Amiisiri bagûcûûgia kûringa ta bo, ibaûrîîre ku.
58011030	I wîtîgio bwatûmire nthingo cia Njeriko ciomokanga Aisiraeri bagûcithiûrûûka ntugû mûgwanja.
58011031	I wîtîgio bwatûmire Raabu, mûka ûra aarî îrwaya, agwata ûgeni Aisiraeri bara athigaani. Na kwoogu ataakua antû bara bangî ba taûni înu bagîkua, bara bateetîgîîtie Ngai.
58011032	Nthi na mbere? Gûtirî na kagiita ga kûgana ga kûgweta mantû ma Ngindioni, Mbaraki, Samusoni, Njebutha, Ndaundi, Samweri na iroria.
58011033	Wîtîgio bwao ibwatûmire barûa na nthîgûrû ira ingî baicinda. Baatûûraga ûtûûro bwagîru na beewa mawîrane i Ngai. Ngai naaboonokagia kuuma kîrî tûnywa twa cimba,
58011034	ndîrîmbî cia mwanki na kuuma kîrî ûûgî bwa ndûyiû. Bataarî na inya îndî ibaayire kûmîgîa nyumaani. Baarî ncamba cia ndûa, baatûma njûûrî cia antû bara bangî ibakuthûka.
58011035	Eekûrû ibaacookagîrwa i bara baao baakuîte, barî mwoyo. Antû bamwe ibaanyamaariirue mûno na beetîgîîria kûnyamaarua, kaingo bariûkua bathi ûtûûrooni bwega nkûrûki.
58011036	Bara bangî ibaanyûrûntagwa na bakaringwa ibooko. Bangî na bo ibaathaîkagwa na nyororo bakaingîrwa nceera.
58011037	Kûrî bo baûragagwa na maiga, bangî bakagiitanua maita maîrî, na bangî bakaûragwa na ndûyiû. Kûrî bo bataarî na gîa gwîkîra, beekagîra njûo cia ng'ondu kana cia mbûri. Bataarî gîntû. Ibaanyamaariirue na baarûthîrwa mantû maathûûku.
58011038	Baarî antû beega mûno bataabatîîrue kwîgua barî nthîgûrû îno. Baariûngaga rwanda na irîmaani, bagîkaraga makurunguuni na mîrinyaani.
58011039	Antû babu bonthe i baiyîkeene n'ûntû bwa wîtîgio bwao, îndî amwe na ûgu gûtirî we oona Ngai akiingia wîrane bûra aabeete.
58011040	Ngai naabangîîte mûbango ûngî ûmwega nkûrûki n'ûntû bwetû. Aabangîîte atiingia mûbango wake wa kûbatuîkithua baatheru cwe tûtarî oogo.
58012001	Na kwoogu n'ûntû tûrî na gîkundi kîînene ûgu, kîra gîtûthiûrûkîîte gîa akûûyî ba wîtîgio, ga tuugieni rwîro rûra tûbatîîrue tûthi na mbere na kuugia tûrî na kûûmîîria. Na kaingo tûûmba kuugia, nwa mwanka tûtigane na kîra kîonthe gîtûrigagîîria na wîyia bûra bûtûkooragia.
58012002	Tûraitheeni Yiesû ûra aanjîîrie wîtîgio bwetû. N'we agaatûkinyia mûthia wa bu. Naûmîîrie gîkuû kîra aakuire mûtharabaani, na eetîgîra aagîa îgi rîa gîkuû gîku ta gûtarî bu bwarî oogo, n'ûntû bwa gûkena kûra Ngai aamûkeneetie. Îîndî akari rûteere rwa Ngai rwa ûrîo rwa gîtî kîa ûnene.
58012003	Thûgaanîriani bûra gwakarîkire kîrî Yiesû, bûra aûmîîrie aanyamaarua n'antû ba meeyia bara baamûkararagia. Bwarûtha ûgu bûtiîgua bûkînogerwa nkorooni cienu kana bûthira wîru.
58012004	Kûrûani kûra bûrûaga na meeyia bûtikûrî gûkinyia a kûruta mîoyo yenu.
58012005	Ka bûriganîrîtue i mîgambo ya kûbwîkîra wîru îra Ngai aaragia naabi ta aana baake? "Mwana wakwa, ûtikaathûkie ta ûntû bûûthû Ngai akwonia kûra ûbîtagîria. Ûtigaakue nkoro akûthetia.
58012006	N'ûntû ûra Mwathani eendeete n'we oonagia kûra abîtagîria. Eeyaga îkaanûkia ûra wonthe athûkagia arî mwana wake."
58012007	Ûmîîriani rîra Ngai abwonia kûra bûbîtagîria, n'ûntû eegagua akîbûthûkia ta aana baake. Ka kûrî mwana atoonagua n'îthe kûra abîtagîria?
58012008	Ûkeegua bûtoonagua kûra bûbîtagîria, ta bûra aana bonthe boonagua, ûtiîgua bûrî aana ba mma, bwîgua bûrî ta aana bara baciaragîrwa mîciî bagakûra batarî beethe.
58012009	Twinthe tûreegua tûrî na babaaba gûkû nthîgûrû na itwabatîîyaga. Kwoogu anga tûtibatîîrue twînenkanîra kîrî wathani bwa Baaba wa mîoyo yetû, kaingo tûtûûra mwoyo?
58012010	Babaaba beetû baatwonagia kûra twabîtagîria gwa kagiita gaakai, kûringana na bûra boonaga bûrî bwega mûno. Îndî Ngai atwonagia kûra tûbîtagîria n'ûntû bwa ûteethio bwetû twingwa, kaingo twîgua tûrî na ûtheru ta bwake.
58012011	Rîra wîgagua tûkîonua kûra tûbîtagîria, tûtikenaga. Wîgagua tûkîîgua ûrûrû na tûtikenaga. Îndî nyumaani bara beegagua booneete baita kuumania na kwoneerua kûra babîtagîria, iboonaga maumithio ma wagîru na ûkiri.
58012012	Îgîani inya nkûrûki kûra bûtiraarî na ya kûgana.
58012013	Îthiini na mbere na njîra îra yaagîrîte kaingo ûra arî kîonje ataremwa kûthi, aûmbe kûgwata inya.
58012014	Cûûgiani mûno bûtûûranagieni na ûkiri na wakîra muntû. Geriani na njîra cionthe gûtûûra bûrî baatheru, n'ûntû bwarega kûrûtha ûgu bûtiona Mwathani.
58012015	Îmenyeereeni gûtikeegue kûrî we atakîewa ûtugi bwa Ngai. Raithaani bwone gûtirî we arî na marûrû aaya gûtûma antû baingî bagîe thîînaani, beeyia.
58012016	Nwa mwanka bwone gûtirî we akûruta ngûgî cia ûmaramari, kana atatîîyaga Ngai ta Esaû ûra eendiirie ûrikithaathi bwake bwa mwana wa mbere na irio bia îrîa rîmwe.
58012017	Ibwiyî nyumaani neendire kwewa kîthaarimo n'îthe, îndî îthe amûregeera. Atikîona bûra akîrûtha agarûrania bûra aarî akûrûtha amwe na kwîgua neendaga athaarimwa mûno mwanka aarîra.
58012018	Biû bûtaakinya Kîrîmaani gîa Sinaî kîra kîûmba gûtongeka na njara, kîrî na mwanki ûgwakana, kîrumeene mwindu, kîrî na kîbuubani,
58012019	kayû ga karumbeeta na kayû gakwaria. Rîra Aisiraeri beegiirue kayû kaaria, beerekanire bauga batikwenda kwîgua mûgambo ûngî.
58012020	Bataûmîîria watho bwa Ngai bûra augîîte, "Kinya nyamû yatongithia kîrîma, nîûragwe na maiga wana yo."
58012021	Na wana Musa we wengwa naamakîîte mûno i bûra oonire mwanka auga, "Inkwinaina n'ûguaya."
58012022	Îndî biû ibûkinyîîte Kîrîmaani gîa Cayûni na Njerusaremu îngî înjerû ya îgûrû, taûni ya Ngai ûra atûûraga mwoyo. Ibûkinyîîte kûra kûrî araîka ngiri itatarîka,
58012023	na kûrî kîîthîrano kîînene, kîrî na gîkeno, kîûthûrano kîa bara barî ta aana ba mbere ba Ngai bara mariîtwa maao maandîkîîtwe gûku îgûrû. Ibûkinyîîte kîrî Ngai ûra arî mûgambithania wa bonthe, na kîrî irundu bia antû baagîru bara batheretue.
58012024	Ibûkinyîîte kîrî Yiesû, mwîguithania wa kîrîîkanîro kîîyerû gatîgatî ka Ngai na antû baake. Na ibûkinyîîte kîrî nthakame îra yamincagwa n'ûntû bwa meeyia, îra îtweyaga wîrîgîîro bwa mantû meega nkûrûki ya nthakame ya Abeeri.
58012025	Îmenyeereeni bûtikaarege kwathîkîra kayû ka Ngai rîra akwaria. Aisiraeri bara baaregire kwathîka bakwîgua kayû gaake akîaria arî gûkû nthîgûrû batoona wega. I thîîna îgana ata tûkoona twarega kûmwathîkîra akîaria arî îgûrû?
58012026	Kagiitaani kara, kayû gaake ikainainiirie nthîgûrû. Îndî îîndî augîîte, "Nkainainia nthîgûrû kaîrî, na ti nthîgûrû yonka îndî n'amwe na îgûrû rîene."
58012027	Mûgambo ûyu, "kaîrî," ûrîonania kîra kîonthe kîaûmbirwe gîkainainua na kîrutarutwe oogo, kaingo bira bitainiinîka bitigwa.
58012028	Na kwoogu, n'ûntû itûkwewa ûnene bûra bûtainiinîka, ga tûcookerieni Ngai nkaatho na tûmûgonge, tûkîmûtîîyaga na tûkîmûkuthûkaga na njîra îra îkaamûkenia.
58012029	Ga tûrûtheeni ûgu n'ûntû Ngai wetû akari ta mwanki wa wînyangia.
58013001	Îthiini na mbere kwendanaga ta muntû na mûruagina kana mwaragina.
58013002	Ririkanagaani kûgwataga antû ûgeni, n'ûntû bamwe ba bara baarûtha ûgu ibaagwatire araîka ûgeni batakûmenya.
58013003	Ririkanagaani bara barî nceera, taka bûrî amwe na bo ku. Na ririkanagaani bara bakûnyamaara taka bûkûnyamaara na biû.
58013004	Kûgûrana ikûbatîîrue gûtîîywa i bonthe. Arûme na eekûrû ibabatîîrue beegua barî eetîgua bonthe. Ngai akaagambithia bara bamaramaraga na bara bathûngagîîra.
58013005	Bûtikeende wendo bwa mbia bûbûgwata ûkombo. Îganagîrwaani i bira bûrî na bio n'ûntû Ngai augîîte, "Ntikooro gûtiga kana ngûta."
58013006	Kwoogu ga tuugeeni ûûgû, "Mwathani n'we mûnteethia, ntiîgua ûguaya. N'ûû ûûmbûûria?"
58013007	Ririkanagaani atongoria beenu bara baabwîrire kiugo kîa Ngai. Thûgaanîriani mûtûûrîre wao, bûthûkie wîtîgio bwao bûrî ngerekano.
58013008	Yiesû Kîrîstû akari bûmwe rîonthe, îgoro, îmunthî, mwanka gûtarî rîo.
58013009	Bûtikaarekeeni moorutani maageni ma mîthemba yonthe matûma bûta njîra. N'ûntû bwega kûûmîîrua nkoro n'ûtugi bwa Ngai, îndî ti kwathîkîra maathana îgûrû rîa irio. Maathana ta mamu matiteethagia bara bamaathîkagîra.
58013010	Athînjîri ba Ngai ba Ayaundi bara barutaga ngûgî nyomba ya Ngai, batirî na aki ya kûrîa kîgongwana gîetû.
58013011	Mûthînjîri ûra mûnene wa Ngai airaga nthakame ya nyamû ara atheru mûno, akîmîruta îrî kîgongwana gîa kûthiria meeyia îndî biimba bikarîrîrîkîrwa na mwanki ome ya ara marema maambîîtwe.
58013012	Ûgu i ta bu Yiesû aanyamaaragîrua ome ya taûni ya Njerusaremu, kaingo atheria antû na nthakame yake wengwa, bathira meeyia.
58013013	Kwoogu tûthiini naara arî ome, twîgue îgi rîra eegiirue.
58013014	Aaga nthîgûrû ti gwetû gwa gûtûûra tene na tene. Ga tweteerete gwetû kagiita gakaaya.
58013015	Kwoogu ga tûkumieni Ngai gûkûrûkîîra kîrî Yiesû, kûrî ta kîgongwana gîa ûkumio bwetû kuuma tûnyuani tûra tuumbûraga riîtwa rîake.
58013016	Bûtikaariganîrueni i kûrûtha mantû meega na teethanagiani na bira bûrî na bio, n'ûntû mantû ta mamu imakenagia Ngai, marî ta kîgongwana.
58013017	Athîkagîraani atongoria beenu na bûtikaabakararagieni n'ûntû babûrûngamîîrîîte bakaûrua i Ngai. Bwabaathîkîra bakaaruta ngûgî bakeneete. Îndî bwarega bakaaruta ngûgî barî na kîeba, na bûbu bûtibûteethia.
58013018	Tûrombagîreeni. Tûrî na mma tûtikwîgambithia nkorooni n'ûntû twendaga kûrûtha bûra kwagîrîte magiita monthe.
58013019	Mûno mûno, inkûbûûria bûndombere, Ngai atûme ncooke kîrî biû na mpwî.
58013020	Ngai wa ûkiri ûra aariûkiirie Mûrîîthi wa ng'ondu, mûrîîthi arî îgweta mûno, ta we Mwathani wetû Yiesû Kîrîstû, gûkûrûkîîra kîrî nthakame ya kîrîîkanîro gîa tene na tene,
58013021	aroobwaa bira bionthe biega bûrûthe kwenda gwake. Arootûma tûrûthaga bûra bûmûkenagia, n'ûntû bwa Yiesû Kîrîstû. We arookumua tene na tene. Aameni.
58013022	Aruayia na aarayia, inkûbûûria bûthûgaanîrie bwega mantû mama mbwîrîîte baarûani îno, n'ûntû ti ndaaya mûno.
58013023	Inkwenda kûbûmenyithia atî mûrûayia wetû Timotheo, nararekiirue auma nceera. Akaaya naaga na mpwî, nkîîya nkamûreeta tûûye kûbwona.
58013024	Keethiani atongoria beenu bonthe na antû ba Ngai bonthe. Eetîgîri ba Itaaria bakûbûkeethia.
58013025	Ûtugi bûrookaraga naabi bwinthe.
59001001	I niû Njakubu mûruti ngûgî wa Ngai na Mwathani Yiesû Kîrîstû nkûbwandîkîra. Inkûbûkeethia biû mîîrîga îkûmi na îîrî bûnyageere gûntû na gûntû.
59001002	Aruayia na aarayia, thûkagiani kîrî gîkeno kîînene rîra bûkwona magerio ma mîthemba yonthe
59001003	n'ûntû ibûkûmenya rîra wîtîgio bwenu bûkûûmba gûcinda magerio mamu, i rîo kûûmîîria kwenu kwongeerekaga.
59001004	Rekaani kûûmîîria kwenu kwingie ngûgî ya ku ndeni yenu kaingo bwîgua bûrî eetîgîri agima, gûtarî kîo bûkwaga.
59001005	Ûra wacienu akaaga ûûme bwa kuuma kîrî Ngai, narombe Ngai amwe. Na Ngai akamwaa n'ûntû eeyaga antû bonthe na wingî atakûnung'una.
59001006	Na akîromba abatîîrue aromba arî na wîtîgio, atarî na nkanja n'ûntû muntû arî na nkanja nkorooni yake akari ta bûra makûmbî ma îria macûgagua i ruuo rûmeerekeretie mbarî weera rûkwenda.
59001007	Muntû ta ûyu naakamenya gûtirî kîo akoona kuumania na Mwathani
59001008	n'ûntû we i njoka ya mîromo îîrî. Gûtirî ara arûngi kîrî mantû maake monthe.
59001009	Mûruayia kana mwarayia ûra arî na ûkîa nwa akeneere kwîgua Kîrîstû amûthûkagia arî muntû wa gîtûmi mûno.
59001010	Na ûra arî na ûtonga wana we rîra Ngai amwonia bûra arî ûmûniini nabatîîrue akeneera bu n'ûntû itonga bira biîgwatagia ûtonga bûra birî na bu bikaathira ta bûra maûa maûrûrûkaga.
59001011	Kagiita ka mwathû riûa riumaga rîkarûngûria kîmera, maûa makanyaara makaûrûrûka, ûthongi bunthe bûra bûkûrî oogo bûkathira. Ûgu i ta bu itonga na bio bikaathirua birî ngûgîîni ciao.
59001012	Kîthaarimo i kîrî ûra aûmagîîria magerio mamûyîîra, n'ûntû amoota ageekirwa nthûmbi ya mwoyo îra Ngai eeyanire wîrane bwa yo kîrî bara bamwendeete.
59001013	Muntû aayîîrwa i magerio atikauge i Ngai akûmûgeria. Ngai atigereka arûtha ûthûûku na atigeranagia.
59001014	Muntû athûngagîra magerioni aakuuyua i mawîrirîîria maake maathûûku mwanka magatûma arîîkîîrua i mûtego wa mo.
59001015	Wîrirîîria bwagîa nda bûciaraga wîyia na wîyia bwakûra bûgaciara gîkuû.
59001016	Kwoogu, eendwa, aruayia na araayia, bûtikeende kweneerua.
59001017	Ûntû bwega bunthe na kîewa kîîganîîru biumaga îgûrû kîrî Ngai, Mûûmbi wa bionthe bira bimûrîkaga îgûrû. We atigarûkaga ta bio na atikaraga akîgarûkaga ta irundu.
59001018	Aatûreetire ûtûûrooni bûûyerû na njîra ya kiugo gîake kîa mma kwa wendi bwake, tûrî rûciaro rwa mbere kîrî biûmbe biake bionthe.
59001019	Eendwa, aruayia na aarayia, menyaani ûûgû, muntû nakarage na mpwî cia kwîgua, îndî ti cia kwaria kana cia kûthûûra.
59001020	N'ûntû muntû arî na mûthûûro atiûmba kwîgua arî ûmwagîru kûringana na bûra Ngai eerîgagîîra.
59001021	Kwoogu bûtikaarûthe mantû ma rûko kana mûkarîre wenu wîgua ûrî wa mantû maathûûku. Îtîgîîriani kiugo kîa Ngai kîra aandîîte nkorooni cienu bwînyiîtie. Kîaûmba kwonokia mîoyo yenu.
59001022	Nabûteebenia mana nakûthikagîîria kiugo gîake akî. Nwa mwanka bûrûthage bûra kiugo gîkuuga.
59001023	Ûra athikagîîria bûra kiugo gîkuuga na atarûthe bûra gûkwendekana akari ta muntû eeraithîîte na kîyici bûra akari ûthiû,
59001024	eebona bûra akari akathi. Na atirakarakara akariganîrua i bûra eebonire akari.
59001025	Îndî ûra acûnkûûnaga bwega watho bûra bûtheru, bûra bûthaûraga antû, na akathi na mbere akarûtha bûra eegua atakûriganîrua, muntû ûyu akaathaarimwa mantûûni mara akaarûthaga.
59001026	Ûkaaya kwîgua muntû augaga n'wa ndini, îndî atimenyagîîra rûrîmî rwake, ndini înu yake n'ya ûtheri, nakwîbenia mana.
59001027	Ndini îmbagîru na ya mma mbere ya Ngai Baaba n'îno: gûteethagia aana ba nkîa na ntigwa mathîînaani maao, na muntû akeemenyagîîra atigaakwe rûko i mantû ma nthîgûrû îno.
59002001	Aruayia na aarayia, woona bwîtîgîîtie Mwathani Yiesû Kîrîstû ta we Mwathani wa mwago, bûtikaathûkagie antû kûringana na bûra bakari.
59002002	Kwa ngerekano ga tûthûkie antû baîrî baayîîte kîûthûranooni kîenu. Muntû ûmwe akaaya arî na mbete ya thaabu na eekîrîte nguo cia goro, na ûngî n'we nkîa akaaya eekîrîte nguo inthiru.
59002003	Bûkaaya kûthûkia muntû ûyu eekîrîte nguo imbega arî na gîtûmi nkûrûki, bûkamwîra, "Kara nthîgûrû gîtîîni gîkî kîega," îndî ûyu nkîa we bûkamwîra, "Woû rûngama aara kana uumpare aaga,"
59002004	anga gûku ti kwathûrana na bwatuîka agambithania kûringana na mathûgaanio meenu maathûûku?
59002005	Nthikîîriani, eendwa, aruayia na aarayia. Ngai aathuurire nkîa ituîka itonga n'ûntû bwa wîtîgio bûra irî, kaingo ithûkia rûgai rwa ûnene bûra Ngai eeyanire wîrane kîrî bara bamwendeete.
59002006	Îndî biû bûtionaga nkîa ta antû! Î rîo rî, anga twa itonga wabibu bibûcegagîîra na bikabûthûngîria magambaani?
59002007	Twa bio kaîrî bicambagia riîtwa rîrî gîtîîyo rîa ûra bûrî baake?
59002008	Wabu bûkaingia watho bûra bûnene bwa Ngai, bûra bwandîkîîtwe Maandîkooni Maatheru bwauga, "Enda mûtûûri waku ta bûra wîbendeete," nabûkamenya ibûkûrûtha bûra kwagîrîte.
59002009	Îndî rîra bûkwathûra antû bûkoonaga bamwe barî ba gîtûmi nkûrûki ya bara bangî, bûbu i wîyia na watho bûrîonania bûrî auni watho.
59002010	Ûra aathîkagîra bûra bunthe watho buugîîte tatiga gacuncî kamwe, i bûmwe na aunîîte bunthe,
59002011	n'ûntû woora augire, "Ûtikaathûngîîre" nwa we kaîrî augire, "Ûtikaûragane." Kwoogu wana ûkeegua ûtirathûngîîra, îndî ûkûûragana, nwa ta bûmwe, woû ûrî muuni watho.
59002012	Kwoogu bûkîaria na bûkîrûtha mantû, rûthagaani bûkîmenyaga bûkaagambithua na watho bûra bûthaûraga muntû
59002013	n'ûntû muntû ûra ateeganagua kîao, wana we Ngai atimwîgua kîao akîmûgiitîra îgamba. Îndî ûra eeganagua kîao naateegua ûguaya bwa îgamba.
59002014	Inkûbûûria, aruayia na aarayia, kûrî na gîtûmi kîrîkû muntû kuugaga arî na wîtîgio atakwonania na mantû mara arûthaga? Wîtîgio ta bûbu bwamwonokia?
59002015	Kwa ngerekano, ga tuuge kûrî na mûruanyûkwe kana mwaranyûkwe ndeni ya Kîrîstû atarî na nguo kana irio bia kûrîa.
59002016	Kûrî na gîtûmi kîrîkû ûmwîra, "Îthi bwega, wîrigîîrie mpîo, na ûrîe ûbae," ûtakûmwaa bibu atarî na bio?
59002017	I ta bu gûkari ûgu. Wîtîgio bwa muntû bunka atakûrûtha mantû meega i wîtîgio bûûkuû.
59002018	Muntû nwa auge, "Niû i wîtîgio ndî." Ûngî n'we akauga, "Niû i mantû meega ndûthaga." Woû uugaga ûgu rî, tambonia bûra muntû aûmba kwîgua arî na wîtîgio na atakûrûtha mantû meega. Niû ngakwonia wîtîgio bwakwa kuumania na mantû mara ndûthaga.
59002019	Ingûkûûria, woû ûtiîtîgîîtie Ngai n'ûmwe? Bûbu n'ûntû bwega. Îndî anga nwiyî kana kinya irundu biithûûku ibiîtîgîtie ûgu na ibiinainaga n'ûguaya?
59002020	Woû ûtakîîte mûno! Nûkwenda nkwonie wîtîgio bwa muntû atakûrûtha mantû meega bûtirî gîtûmi?
59002021	I mbi yatûmire Ngai oona Îburaîmu, kîûyûyû gîetû arî muntû ûmwagîru? Ti bûra aarûthire weegua neetîgagîîria kûruta Isaka mwana wake arî kîgongwana?
59002022	Aabu ûtikwona wîtîgio bwake na mantû mara aarûthire imakûrutanîria ngûgî amwe? Mantû mara Îburaîmu aarûthire i mo maatûmire wîtîgio bwake bûtuîka wîtîgio bûûyûru.
59002023	Na wabu bûra Maandîko Maatheru maugîîte bwaingîk atî, "Îburaîmu neetîgîîtie Ngai. Na n'ûntû bwa wîtîgio bwake Ngai aamûthûkiirie arî muntû ûmwagîru." Gîkî i kîo gîatûmire Îburaîmu eetwa mûcoore wa Ngai.
59002024	Kwoogu bûtikwona muntû athûkagua n'ûmwagîru kuumania na mantû meega mara arûthaga, na t'ûntû bwa bûra arî na wîtîgio bunka?
59002025	Na nwa ta bu Ngai aathûkiirie kinya Raabu, mûka ûra aarî îrwaya, arî ûmwagîru n'ûntû bwa bûra aarûthire rîra aagwatire ûgeni Aisiraeri bara baarî athigaani, abatoorookithia baathi na njîra îngî.
59002026	Ta bûra mwîrî ûtarî na mwoyo ûtuîkaga n'ûmûkuû, i ta bu wîtîgio bûkari. Wîtîgio bwa muntû gûtarî bu akûrûtha i wîtîgio bûûkuû.
59003001	Aruayia na aarayia, baingî beenu bûtikeerirîîrie gûtuîka arutani ba kiugo kîa Ngai, n'ûntû ibwiyî tiû bara tûrutanaga bara bangî kîo îgamba rîetû ûkeegua rîrî rîûmo nkûrûki ya bara bangî.
59003002	Twinthe itûbîtagia na njîra inyingî mûno. Ûkaaya kwîgua kûrî we atabîtagia na mîgambo îra aaragia, ûyu i mwîtîgîri ûmûgima. We nwa aûmbe kwatha mwîrî wake unthe.
59003003	Antû boogagîîra gacuuma kaniini kanyuani ka mbaraathi kaingo ibaathîkîra baûmba gûcierekeria wanaara bakeenda.
59003004	Kana thûkia ngerekano ya meeri. Meeri n'înene mûno na itindîkagwa i ruuo rûûnene. Îndî ndereba amîtarithagia wanaara akeenda agîtûmagîra kamûtî kaniini.
59003005	Ûgu i ta bu rûrîmî rûkari. I karûngo kaniini ka mwîrî îndî nwa kaarie rwaria rûûnene rwa wîkumia. Tathûgaania wone bûra karathe kamwe kaûmba gûtûma mwithû unthe ûbea.
59003006	Na kaîrî rûrîmî rûkari ta mwanki. Rûgwataga mwanki wa îcamaarîro rûgatambia ûthûûku rûgateereera mwîrî wa muntû unthe na rûkeenyangia ûtûûro bwake bunthe.
59003007	Nyamû cia kîthaka, nyoni, ira itambaga na nthî na kinya ira ikaraga rûûyîîni, cionthe muntû naûmbaga gûcirutana ikamwathîkagîra.
59003008	Îndî rûrîmî, gûtirî muntû aûmba kûrûrutana rûmwathîkîra. Ru n'ûthûûku bûtaathîka na rûrî ûrogi bûûî.
59003009	Rûrîmî warûra tûkumagia na ru Mwathani Baaba wetû nwa ru tûrîrîkaga na ru bara bangî, antû Ngai aûmbîîte barî ngerekano yake.
59003010	Atî kanyua wakamwe nwa ko kaumaga mîgambo ya nkaatho na ya kûrîrîkana. Aruayia na aarayia, ûûgû ti bu kûbatîîrue kwîgua gûkari.
59003011	Gûtirî kînyaka kîûmba kwîgua kiumaga rûûyî rwega na rûûthûûku.
59003012	Aruayia na aarayia, mûkûyû ûtiûmba gûciara ncabiibû, na mûcabiibû ûtiûmba gûciara nkûyû. Na kinya kînyaka kîa rûûyî rûûthûûku gîtiûmba kuuma rûûyî rwega.
59003013	N'ûû wacienu arî na ûûme na ûmenyo? Weegua kûrî we noonanie na mûtûûrîre wake ûmwega na mantû meega mara arûthaga arî na kwinyithia kuumania na ûûme bûra arî.
59003014	Îndî ûkaaya kwîgua nkorooni yaku ûrî muntû wa rûriitho, marûrû na wa kwenda kûgîta wenka, woû ûtikaarie ûrongo ûgîîkumîria ûûme bwaku.
59003015	Ûûme ta bûbu ti bwa kuuma kîrî Ngai, i bwa kîînthîgûrû n'ûntû ti bwa gîîkîrundu. Na i Nkoma abûreetaga.
59003016	Bantû onthe antû barî na rûriitho na kwenda kûgîta nkûrûki ya bara bangî, bantû agu gûtiûraga gîtuma na ûthûûku bwa mîthemba yonthe.
59003017	Îndî ûûme bwa kuuma kîrî Ngai i bûûtheru, ibwendeete ûkiri, ûbooreru, kûthikanagîîria na kûûyûrwa i kîao. Bûciaraga mantû meega, bûtirî kîmenyano na bûtiîtuîkithagia kîra muntû atarî.
59003018	Ûra eendeete ûkiri aandaga na ûkiri agaketha wagîru.
59004001	I kû ndûa na matheta gatîgatîîni keenu biumaga? Biumanagia na mawîrirîîria meenu maathûûku mara makaraga makîrûaga ndeni ya mîîrî yenu.
59004002	Bwîriragîîria mûno kûgîa into îndî bûtibionaga. Rîra bwaga bira bwendaga bwîgua bûrî na bio i rîo bwanjagîîria matheta na bûkarûa kana bûkaûragana. Bwagaga bira bûcûaga n'ûntû bûtirombaga Ngai abwaa bio.
59004003	Kaîrî wana bwaromba bûtieyagwa n'ûntû bûrombaga bûrî na mworooto ûmûthûûku wa kwenda kûbitûmîra kwingia mantû mara bwîriragîîria.
59004004	Biû bûtirî mwanya na arugûri. Ka bûtaiyî ûgatuîka mûcoore wa mantû ma nthîgûrû ûgûtuma ûnthû na Ngai? Kwoogu ûra eendaga gûtuma ûcoore na mantû ma nthîgûrû eetuîkithagia mûnthû wa Ngai.
59004005	Bûtikaathûgaanie gûtirî bu Maandîko Maatheru maugîîte, ara kwandîkîîtwe, "Ngai arî bata na mwoyo ûra aatwere."
59004006	Îndî kîrî mantû mama Ngai natweyaga ûtugi bûra bûrî inya nkûrûki, ta bûra Maandîko Maatheru maugîîte, "Ngai nathûîre mwîkumia îndî ûra eenyiagia namweyaga ûtugi."
59004007	Kwoogu înenkanîreeni kîrî Ngai bûregane na Nkoma bwone abûkuthûke.
59004008	Îthengangîraani Ngai bwone aayanga akubî naabi. Îrireeni, eeyia baba. Theriani nkoro cienu, biû antû ba nkoro ciîrî.
59004009	Gwatwaani i kîîthikîîro, rîraani bûminuke, kûtheka kwenu igûtuîke i kîrîro. Na gîkeno kîenu igîtuîke kîeba.
59004010	Înyithieni mbere ya Mwathani n'we akabûneneithia.
59004011	Aruayia na aarayia, tigaani gûtuuyanagîîra n'ûntû muntû ûra atuuyagîîra ûra ûngî kana akamûgiitîra îgamba, eegagua akîbûthia watho na akabuagîra gîtûmi. Na rîra ûkwagîra watho gîtûmi, woû ûtirî ûra ûbuathîkagîra kaîrî n'ûntû ka ûbubûthagia.
59004012	I Ngai wenka eeyanire watho, na n'we wenka mûgambithania. Nwa we wenka aûmba kwonokia kana kwînyangia. Ûrîthûgaania ûrî ûû rîra ûkûgiitîra muntû ûra ûngî îgamba?
59004013	Thikîîriani mbwîre biû naabi buugaga, "Îmunthî kana rûû tûkauma aaga tûthi taûni nna tûkare noogo mwanka ûthire watûringaga biacaara cietû na tûkîonaga baita."
59004014	Bûkiuga ûgu, bûtiiyî bûra gûgaakara rûû! Mwoyo wenu îîndî i mbi? Mwoyo i ta ngooki bûra yonekanaga kagiita gaakai, îgacooka îkaûra.
59004015	Bûbatîîrue buuga ûûgû, "Mwathani eenda tûgaatûûra na tûrûthe ûûgû na ûûgû."
59004016	Îndî naabi bûrî eekumia na bwendaga kwîbûkîîria. Na bûbu n'ûntû bûûthûûku.
59004017	Kwoogu ûra aiyî ûntû bwega îndî atiburûthaga, i meeyia mamu.
59005001	Naabi bara bûrî itonga thikîîriani. Rîraani bûminûke n'ûntû bwa kînyamaara kîra kîbweteereete.
59005002	Ûtonga bwenu i bworu na nguo cienu n'indîe i mûthwa.
59005003	Thaabu na fetha cienu nigwete nganka. Na nganka inu ikeegua irî ûkûûyî ntugû ya îgamba. Ikaabûrîa nyama ta mwanki ûkûbûbîîthia. Bûtongeete mûno ntugû ino cia mûthia na
59005004	bûtirîîte antû mbia ciao, bara babûrutagîra ngûgî mîndaani yenu. Thikîîriani kîrîro kîao! Gûkaya kwa babu babûkethagîra mîndaani yenu igûkinyîîrîte Mwathani wa Njûûrî.
59005005	Ûtûûro bwenu aaga îgûrû rîa nthîgûrû n'ûtûûro bwa gwîkenia bûgîcûa kûganîrwa. Bûnoreete bwa mûûro bweteereete ntugû ya kûthînjwa.
59005006	Bwagiitire îgamba rîa antû bataarî na mabîtia bûûthûûku bwabaûraga batakûbûrigîîria.
59005007	Aruayia na aarayia, ûmagîîriani bweteere mwanka rîra Mwathani akaaya. Thûkiani ngerekano ya mûrîmi bûra eetagîîra irio biake biciara maketha meega. Eetagîîra bikaurîrwa i mbura ya mbere na ya ciîrî aûmîîrîîtie.
59005008	Ûmîîriani na biû bweteere bûrikîîtie wîrîgîîro nkorooni cienu n'ûntû ntugû ya kûûya kwa Mwathani îrî akubî.
59005009	Aruayia na aarayia, muntû atikaanung'une n'ûra ûngî, kaingo Ngai atabûgambithia. Mûgambithania arî akubî kûûya.
59005010	Aruayia na aarayia, bûkeenda kûthûkia ngerekano îmbega ya bara baûmîîrie mathîîna baûmba gweteera, ririkanaani iroria bira biaragia riîtwaani rîa Mwathani.
59005011	Atîrî, bara baûmagîîria tuugaga i baathaarime. Ririkanaani bûra Ayubu aûmîîrie na bûra Ngai aamûrûthîîre mûthiani n'ûntû Ngai arî kîao mûno na antû.
59005012	Îndî nkûrûki ya mantû monthe, aruayia na aarayia, bûtikaathiîtie bûkîeyana wîrane. Bwakara kweyana wîrane bûtikaathiîtie na riîtwa rîa Ngai, kana na into bia nthîgûrû, kana kinya na gîntû kîîngî. Ugaga "Yîî" weegua ûrîenda kuuga "Yîî," kana "Arî" weegua ûtikwenda, kaingo Ngai atakûgambithia.
59005013	Kûrî we wacienu arî thîînaani? Weegua kûrî we narombe Ngai. Kûrî we akeneete? Weegua kûrî we naine nyîmbo cia gûkumia Ngai.
59005014	Kûrî we mwayie? Weegua kûrî we neete akûrû ba kanica bamûrombere na bamwake maguta riîtwaani rîa Mwathani na
59005015	baaromba na wîtîgio mwayie akaabua. Mwathani akamworia amûcookerie mwîrî inya. Na weegua eeyîîtie, Mwathani akamûrekera meeyia maake mara arûthîîte.
59005016	Kwoogu umbûranagîraani meeyia meenu na rombanagîraani kaingo bworua. Îromba rîa muntû ûmwagîru rîrî inya ya kûrûtha mantû maanene.
59005017	Kîroria Eriya aarî muntû ta tiû tu na akûromba na inya mûno mbura îtikaure, mbura îtaura mîanka îthatû na nucu.
59005018	Agûcooka aaromba kaîrî, mbura yaura imera biauma.
59005019	Ka mbwîreeni, aruayia na aarayia. Ûmwe wacienu akaaya kûûra akauma ûmmaani, îndî ûmwe kîrî biû akamûcookia ûmmaani kaîrî,
59005020	ririkanagaani ûûgû--ûra acookagia mwîyia aûrîîte akoonokia mwoyo wa mwîyia ûyu ûtigaakue. Na agaatûma muntû ûyu arekerwa meeyia maingî mara akeegua arûthîîte.
60001001	I niû Petûrû, mûtûmwa wa Yiesû Kîrîstû nkûbwandîkîra. Ndîbwandîkîra biû bûtûûraga ûgeniini bûnyageere gûntû mwanya mwanya--Pontas, Garatia, Kapandokia, Îcia na Bithunia.
60001002	Bwathuurirwe i Ngai Baaba wetû wo tene kûringana na yerekeeria rîake, bwathûrua i Kîrundu wake kaingo bwathîkîra Yiesû Kîrîstû na bûtherua i nthakame yake. Ngai aroobwongeera ûtugi na ûkiri.
60001003	Ga tûkumie Ngai Îthe wa Mwathani wetû Yiesû Kîrîstû. N'ûntû bwa bûra arî kîao mûno naatûmire tûciarwa îciarwa rîa maîrî kaingo atwa wîrîgîîro bwa mma bwa mwoyo wa tene na tene na njîra ya kûriûkia Yiesû Kîrîstû.
60001004	Na wîrîgîîro bwetû i rûgai rûra rûtaûmba kwînyangîka, kûthûûka, kana kûthira. Na rûgai rûru bwaigîrîtwe ru îgûrû.
60001005	Bûmenyagîîrwa n'inya ya Ngai gûkûrûkîîra kîrî wîtîgio bwenu mwanka rîra bûkeewa wonokio bûra akûbûthuuranîra akaabwonia bu îgiita rîa mûthia.
60001006	Kwoogu keneeraani ûgu wana weegua îîndî nwa mwanka kwa îgiita rîîkai bûnyamaarue i magerio ma mîthemba mwanya mwanya.
60001007	Gîtûmi kîa magerio mamu i kûthima wîtîgio bwenu kaingo bûmenyeka kana i wîtîgio bwa mma. Wîtîgio bwenu bûgeragua ta thaabu bûra îkembûragwa na mwanki. Îndî wîtîgio bwenu i bu bûrî gîtûmi mûno nkûrûki ya thaabu. Wîtîgio bwenu bwooneka i bwa mma ûkeegua kûrî na ûkumio, mwago, na gîtîîyo rîra Yiesû Kîrîstû akoonanua.
60001008	Ibwendeete Yiesû Kîrîstû wana kinya ûkeegua bûtaamwona. Na wana ûkeegua bûtimwonaga ibûmwîtîgîîtie na ibûkenaga gîkeno kîrî mwago. Gûtirî mîgambo ya kûganîîra yoneka ya kuuga bûra gîkeno kîenu gîkari.
60001009	Na mûthiani maumithio mara bûkoona n'ûntû bwa gwîtîgia Yiesû Kîrîstû i wonokio bwa mîoyo yenu.
60001010	Tene iroria ibiaroriirie mantû ma wonokio bûra Ngai akaabwaa na ûtugi bûra akaabwonia, mantû birî bio biacûaga kûmenya na njîra cionthe.
60001011	Biendaga kûmenya bûra wonokio bûkaayanga na rîra gûkeegua kûrî. Kîrundu wa Kîrîstû ûra aarî kîrî bio n'we aaragia mantû mamu, aaroria mantû ma kûnyamaarua gwa Kîrîstû na mwago ûra akeegua arî na uu nyuma ya kûnyamaarua.
60001012	Iroria biagwûrîîrwe bionua ngûgî îra biarutaga yarî ya kûbûguna, îtaarî ya kûbiguna birî bio. Na îgiitaani rîrî tûrî ibwîrîîtwe mantû mama i bara baabûtûmîîrie ntheto îmbega kwa inya ya Kîrundu Ûmûtheru ûra aatûmirwe kuuma îgûrû. Mantû mama i ma kûrigaria mûno. Wana araîka ba Ngai ibeendaga kûmamenya.
60001013	Kwoogu îthuuranîreeni mathûgaaniani meenu. Îmenyagîîreeni na gûtarî ûntû bûngî bwîgwetie îrîgagîîraani kwewa kîewa gîa ûtugi rîra Yiesû Kîrîstû akoonanua.
60001014	Karagaani ta aana aathîki ba Ngai. Bûtigaacookere mîkarîre îra bwarî n'yo mbereeni rîra bwathingataga mawîrirîîria meenu maathûûku rîra bûtaiyî Ngai.
60001015	Îîndî îgaguani bûrî baatheru mantûûni monthe mara bûkaarûthaga, ta bûra Ngai ûra aabwîtire arî ûmûtheru.
60001016	Kwandîkîîtwe Maandîkooni Maatheru, "Îguani bûrî baatheru n'ûntû ndî ûmûtheru."
60001017	Ûkoona bûrombaga Ngai bûkamwîta Baaba, Ngai ûra agiitagîra muntû wonthe îgamba kûringana na bûra arûthîîte gûtarî we akwendeera, karagaani bûkîmûkuthûkaga gûkû ûgeniini.
60001018	Bûmenye Ngai aabûgûrire abûkûûra bwauma mûtûûrîreeni ûtarî ara warî, ûra bwerutanîîte kuumania na biûyûûyû bienu. Na ataabûgûra na gîntû gîtaûmba gûtûûra tene na tene ta fetha kana thaabu.
60001019	Aabûkûûrire na nthakame ya goro ya Kîrîstû. Kîrîstû aarî ta kagondu gatarî ûthûûku.
60001020	N'we Ngai aathuurire mbere ya nthîgûrû yûmbwa. Na îgiitaani rîrî tûrî tûgwûrîrîtwe we n'ûntû bwenu kaingo abwonokia.
60001021	Bwîtîgîîtie Ngai gûkûrûkîîra kîrî Kîrîstû. Ngai aamûriûkiirie amwaa mwago. Kwoogu wîtîgio bwenu na wîrîgîîro bwenu bûrî kîrî Ngai.
60001022	Na n'ûntû îîndî ibwîthereetie na njîra ya kwathîkîra ûmma, nwa bwende eetîgîri bara bangî na wendo bwa mma. Kwoogu endanagaani mûno na nkoro yonthe,
60001023	n'ûntû ibûciarîîtwe îciarwa rîa maîrî. Na mwoyo ûra bûrî na uu îîndî ûtiumanîîtie na gîntû kîûmba gûkua. Uumîîte kîrî gîntû gîtakua. Na kîo i kiugo kîa Ngai kîra gîtûûraga na gîtathira rî kana rî.
60001024	Na wata bûra kwandîkîîtwe Maandîkooni Maatheru, "Mwîrî wa muntû ûkari ta nyaki. Mwago unthe muntû arî ûkari ta wa maûa. Nyaki yaûma maûa imaûrûrûkaga.
60001025	Îndî kiugo kîa Mwathani kîo gîgaatûûra tene na tene." Na kiugo gîku i ntheto îmbega îra bwatûmîîrue.
60002001	Kwoogu bûtigaacooke kûrombeeria bara bangî mantû maathûûku kana bwenania. Rûthagaani mantû bûtakwîbuithia. Bûtigaatuîke antû ba rûriitho kana bwaria mantû maathûûku îgûrû rîa antû bara bangî.
60002002	Kwendekanaga kaana kaniini gakundua îria kaingo gakûra. Naabi kaingo bûkûra [bwonokua], bûbatîîrue bwendaga gûkundua îria rîîtheru, ta rîo kiugo kîa Ngai.
60002003	I mma ibûcamîîte bweegua bûra Mwathani arî kîao kîgana!
60002004	Ncûûni kîrî Yiesû Kîrîstû. We n'iiga rîrî mwoyo rîra rîaregirwe n'antû bakîonaga rîtarî na gîtûmi. Îndî Ngai aarîtaarire rîrî rîa gîtûmi kîînene mûno.
60002005	Wana biû bûrî maiga marî mwoyo. Ngai arîbûtûmîra gwaka nyomba întheru ya gîîkîrundu. Gûku nyomba înu i ku bûkaamûgongagîra na i ku bûkaamûrutagîra ngûgî bûrî athînjîri baake baatheru. Bûkaamûrutagîra igongwana bia gîîkîrundu gûkûrûkîîra kîrî Yiesû Kîrîstû akabiîtîgîîria.
60002006	Kwandîkîîtwe Maandîkooni Maatheru, "Ga nkûbwîra, nkaiga iiga rîa koona Kîrîmaani gîa Cayûni. Na iiga rîru i rîo rîthuurîîtwe i Ngai. Rîrî gîtûmi kîînene mûno. Ûra akaarîîtîgia rîtimwîkîrithia nthoni."
60002007	Biû bara bwîtîgîîtie iiga rîrî, ta rîo Kîrîstû, ibwiyî rîrî gîtûmi kîînene mûno. Bara bataathîkaga ibamenye atî, "Iiga rîra rîaregirwe n'aaki, îîndî i rîo rîtuîkîîte rîa koona."
60002008	Kaîrî kwandîkîîtwe Maandîkooni Maatheru, "Antû baingî bagaatiira iiga rîru bataratare bagwe." Antû batarataraga n'ûntû bwa kûrega kwathîkîra kiugo kîa Ngai. Na ûgu i bu Ngai aababangîîre.
60002009	Îndî biû bûrî bara Ngai athuurîîte. Bûrî athînjîri ba mûciî wa ûnene wa Ngai. Bûrî antû baatheru bara Ngai atuîkithîîtie antû baake ba mwanya. Ngai aabûthuurire bwîra antû bûra wega bwake bûgana. N'we aabwîtire bwauma mwinduuni bwaya werûûni bwake bwa kûrigaria.
60002010	Kûrî rîo bûtaarî antû ba Ngai, îndî îîndî bûrî antû baake. Na kûrî rîo bûtaakinyagîrwa i kîao kîa Ngai, îndî îîndî ikîbûkinyîîrîîte.
60002011	Eendwa, nthîgûrû îno bûkari ta ageni. Kwoogu ka mbûkaanieni. Bûtikaarûthe mantû maathûûku mara mîîrî yenu yendaga kûrûtha, mara marûaga na bûra mîoyo yenu yendaga.
60002012	Menyagîîraani mûkarîre wenu kîrî bara bateetîgîîtie Ngai. Baûmba kûbûtuîrîîra bakauga ibûrûthîîte mantû maathûûku. Îndî bakaaya kwona bûrûthaga mantû meega bagaakumia Ngai ntugû îra antû bonthe bakaagiitîrwa îgamba.
60002013	N'ûntû bwa Mwathani, înyithagieni kîrî bonthe bara barî na watho bwa kwathana. Înyithagieni kîrî Mûnene wa bonthe
60002014	na kîrî aniini baake. Aniini ba mûnene i Mûnene abathuuraga. Kwoogu barî na watho bwake bwa gûkumia bara aathîki na gûkaanûkia bara baunaga watho.
60002015	Ngai eendaga bûrûtha mantû meega kaingo bûtûma bara baaragia waa batiga kwaria mantû maataku îgûrû rîenu.
60002016	Bûtigaakare ta nkombo cia wîyia. Îndî amwe na kwîgua bûtirî nkombo, menyaani bûbu bûtûma bûrûtha ûthûûku. Tûûragaani bûrî nkombo cia Ngai.
60002017	Tîîyagaani antû bonthe, na mûno mûno, mûnene. Endagaani eetîgîri bara bangî na kuthûkagaani Ngai.
60002018	Biû bara bûrî nkombo înyithagieni kîrî anene beenu bara bûrutagîra ngûgî. Tîîya mûnene waku mûno, nwîgue n'ûmwega na arî kîao kana n'ûmûthûûku.
60002019	Nwa ûthîînue mana gûtarî bu ûrûthîîte. Îndî ûkaûmîîria n'ûntû bwa gûkîra Ngai, Ngai agaakena i woû.
60002020	Gûtirî gîtûmi gîa gûkumia kûûmîîria kwa muntû ûkaaya kwîgua arîûmîîria îkaanûkia akaanûkîîtue n'ûntû bwa kûrûtha mabîtia. Îndî ûkaaya kwîgua muntû arîûmîîria îkaanûkia eetwe rîo gûtarî mabîtia arûthîîte, bûbu n'ûntû bwa gûkaathîrwa i Ngai.
60002021	Ngai abwîtîîte bûûmagîîria mathîîna n'ûntû Kîrîstû nanyamaariirue n'ûntû bwenu arî ngerekano yenu ya kûthingata kaingo bûrûtha bûra aarûthire.
60002022	Ateeyia kana aaria ûrongo.
60002023	Aarumwa ataarumaga bara baamûrumaga. Na aanyamaarua ataugaga akoonia ûntû babu baamûnyamaaragia. Eenenkanagîra kîrî Ngai ûra agiitaga îgamba na njîra ya mma.
60002024	Kîrîstû naathûkiirie meeyia meetû na mwîrî wake arî we rîra aakuire mûtharabaani kaingo tûkua kîrî meeyia, tûtûûra tûkîrûthaga mantû mara maagîrîte. Bworeetue kuumania na gûtonyangwa kûra Kîrîstû aatonyangirwe.
60002025	Kûrî rîo bwakari ta ng'ondu ciûrîîte. Îndî îîndî ibûcookeete kîrî Mûrîîthi wenu, ta we Mûmenyeeri wa mîoyo yenu.
60003001	Naabi eekûrû, înyithagieni kîrî arûme beenu. Ûkaaya kwîgua kûrî we mûrûme wake ateetîgîîtie kiugo kîa Ngai, woû ûrî mwekûrû mûkarîre waku wa kîîngai waûmba kûmûkuuyia agatuîka wa Kîrîstû. Mûrûme waku nwa agarûke kinya ûtaarîîtie n'we,
60003002	oona bûra ûgûtîîya Ngai mûtûûrîreeni waku ûmûtheru.
60003003	Ûtikeegue kwîgemia kwenu kûrî kwa ome gunka--bûcukaga ntundu, bwîgemagia na tunyamû twa goro na bwîkagîra nguo cia goro akî.
60003004	Ûthongi bwenu bûbatîîrue bwîgua bûrî ûthongi bwa gîînkoro bûra bûtoonekaga na meetho. Bu n'ûthongi bwa kuumania na kîrundu kîa ûbooreeru, kîrundu gîa ûkirîîria. Bu bûtithiraga rî kana rî na kîrî Ngai bûrî gîtûmi kîînene mûno.
60003005	Wana eekûrû ba tene bara baarî baatheru i bu beethongamagia ûgu. Baarî eekûrû beenyithagia kîrî arûme baao na wîrîgîîro bwao bwarî kîrî Ngai.
60003006	Kwa ngerekano, kûringana na bûra Saara aathîkagîra Îburaîmu bûgana, aamwîtaga mûnene wake. Kwoogu biû eekûrû, weegua bûkaarûthaga mantû meega gûtarî kîo bûgûkuthûka, ûkeegua bûrî aarî ba Saara.
60003007	Naabi arûme, tûûranagiani na eekûrû beenu bûkîmenyaga bo ibataûkîrîtwe, batiganeene naabi. Batîîyageeni n'ûntû bakeewa kîewa kîa mwoyo wa tene na tene bûkîewa. Na bûkarûtha ûgu, gûtirî kîgiria maromba meenu meeguîka.
60003008	Na bûngî na bu bwa mûthia, i kîrî bwinthe. Na bu n'atî, îgaguani bûrî na yerekeeria rîmwe, bûkîîganagua na bûkîendanaga ta muntû na mûruagina kana mwaragina ndeni ya Kîrîstû. Îganaguani kîao. Na muntû neenyithagie kîrî ûra ûngî.
60003009	Bwarûthîrwa ûthûûku bûtikaarîithie. Bwarumwa bûtikaarume bara babûruma. Bûbatîîrue bûthaarimaga bara bakaabûrûthagîra mantû ta mamu. Menyaani atî, bweetirwe i Ngai bûrûthaga ûgu kaingo bûthaarimwa,
60003010	n'ûntû kwandîkîîtwe Maandîkooni Maatheru, "Ûra akeenda gûtûûra akeneete, akari bwega, abatîîrue eemenyeera atikaarie ûthûûku kana aaria ûrongo.
60003011	Abatîîrue atiga kûrûthaga mantû maathûûku, arûthaga mantû meega. Abatîîrue eegua arî mûcûi ûkiri. Naceragie ûkiri, nacûûgie bûra aûmba.
60003012	Mwathani araithagîra bara baagîru, eegagua maromba maao. Atigwatanagîra na bara barûthaga ûthûûku."
60003013	N'ûû abûrûthîra ûntû bûthûûku mûtugo wenu ûrî wa kûrûtha mantû meega?
60003014	Îndî bûkaaya kûnyamaarua n'ûntû bwa kûrûtha bûra kwagîrîte, gîku i kîthaarimo. Kwoogu bûtigaakuthûke muntû kana bûmakua.
60003015	Îndî nkorooni cienu thûkagiani Kîrîstû Mwathani wenu arî ûmûtheru. Na îgaguani rîonthe bwîthuuranîrîte gûcookeria kîûria ûra aûmba kûbûûria mantû ma wîrîgîîro bwenu bwa gîîkîrîstû, bûra bûrî na bu.
60003016	Îndî nwa mwanka bûrûthage ûgu na njîra ya ûbooreeru bûkîbatîîyaga na bûkîîgagua bûtibîtîîtie. Bûkarûthaga ûgu, bara babûrumangaga kana bara baaragia mantû maathûûku îgûrû rîa mûtûûrîre wenu ûmwega ndeni ya Kîrîstû ibakaagîa îgi.
60003017	I kaaba kûnyamaara n'ûntû bwa kûrûtha ûntû bwega weegua i kûringana na kwenda kwa Ngai kîrî kûnyamaara n'ûntû bwa kûrûtha ûntû bûûthûûku.
60003018	Kinya Kîrîstû naanyamaariirue aakua rîmwe na rîa mûthia n'ûntû bwa meeyia meetû. Muntû ûmwagîru aakua n'ûntû bwa antû batarî baagîru kaingo abûreeta kîrî Ngai. Aûragirwe arî mwîrîîni wa kîîwîthîre aariûkua arî na mwîrî wa gîîkîrundu.
60003019	Arî ndeni ya Kîrundu aathi aatûmîîria irundu birî nceera.
60003020	Irundu bibu i bira biaregire kwathîkîra Ngai tene mûno, mbere ya Ngai athiria nthîgûrû na rûûyî. Ngai eeteere Nuu aaka cabina, na bara baarî cabinaani bonka i bo boonokiirue na rûûyî. Baarî antû baakai mûno, antû banaana.
60003021	Rûûyî rûru i ta ûbaatithio bûra tûkûbaatithua na bu îîndî tûkoonokua. Îndî ingî ûbaatithio i mûkûûrani na kûthamba rûko rûkathira mwîrî. Ûbaatithio bungwa i muntû kûromba Ngai na nkoro îmbega amûgarûra kuumania na kûriûka kwa Yiesû Kîrîstû.
60003022	Nyuma ya kûriûka Kîrîstû neetiirie îgûrû. Îîndî akari nthî rûteere rwa ûrîo rwa Ngai. Na gûku îgûrû n'we mûnene wa araîka, mwathani wa mainya monthe.
60004001	Kîrîstû naanyamaariirue rîra aarî na mwîrî ta ûyû wetû. Kwoogu îbûûmagîîrieni na mathûgaanio ta mara aarî na mo. Bûra muntû oonaga kuumania na kûnyamaarua arî na mwîrî ûyû ibûtûmaga eebathûrana na meeyia.
60004002	I kîo n'ûntû bûtabatîîrue bwathîkîra mawîrirîîria maathûûku. Ntugû cienu cionthe ira itigeere cia gûtûûra gûkû nthîgûrû bûbatîîrue bûrûtha bûra Ngai eendaga kûrûthwa.
60004003	Ibwarî na kagiita kaaganu ga kûrûtha mara bara batarî ba Ngai beendeete kûrûtha. Ibwarûthaga mantû mataagîrîte, ibwathîkagîra mawîrirîîria maathûûku, ibwatogoonaga, ibwathiyaga biathooni bitaagîrîte na ibwagongaga mîbuanaano kînyume na watho bwa Ngai.
60004004	Bara batarî ba Ngai boonaga bûrî ûntû bwa kûrigaria rîra bûregaga kûrûtha mantû maathûûku mara barûthaga. Na gîku i kîo n'ûntû babûrumangaga.
60004005	Bakaagambithua i Ngai îgûrû rîa mantû mara ûkeegua barûthîîte. Ngai neebanganîîtie kûgiitîra îgamba bara barî mwoyo na bara bakuû.
60004006	Na gîku i kîo n'ûntû ntheto îmbega yatûmîîrue kinya kîrî antû bara baakuire. Baatûmîîrue kaingo baakua kîîmwîrî ta bûra bûrî wîthîre bwa antû gûkua, batûûrania gîîkîrundu amwe na Ngai.
60004007	Mûthia wa mantû monthe ûkûthengeera. Kwoogu menyagîîraani meeciiria meenu. Karagaani bûkîthûgaanagia bwega kaingo bûûmba kûromba Ngai.
60004008	Na nkûrûki ya mantû monthe îthiini na mbere kwendana mûno n'ûntû wendo ibûkunîkagîra meeyia maingî.
60004009	Gwatanagaani ûgeni bûtakûnung'una.
60004010	Woora ûmwe wacienu eetwe kîewa mwanya na ûra ûngî agîtûmîra gûteethia bara bangî. Tûmîkagîraani bara bangî bûrî aruti ngûgî eetîgua ba biewa bira Ngai atwete kuumania na ûtugi bwake.
60004011	Weegua muntû eetwe kîewa gîa kwaria, neerage antû biugo bia kîîngai. Na weegua muntû eetwe kîewa gîa gûteethia bara bangî, nateethanie na inya îra Ngai amwete. Mantû monthe mabatîîrue marûthwa na njîra îra îgaatûma Ngai akumua gûkûrûkîîra kîrî Yiesû Kîrîstû. Mwago na inya ya Ngai biroonekaga tene na tene. Aameni.
60004012	Eendwa, bûtikaarigarueni i kûnyamaarua gûku kûnene ûgu gûkûgeria wîtîgio bwenu. Bûtikoone ta ûntû bûûgeni bûgûkarîka kîrî biû.
60004013	Kenagaani bwona ûgu, n'ûntû ûgu i ta kwonania bûrî kîmwe na Kîrîstû kûnyamaaruani gwake kaingo bûkena mûno rîra akaaya yîya rîa maîrî arî na mwago wake.
60004014	Muntû agakûruma n'ûntû bwa bûra ûrî Mûkîrîstû, thûkagiani gîku kîrî kîthaarimo n'ûntû i ta kwonania Kîrundu ûra arî mwago, Kîrundu wa Ngai, arî naabi.
60004015	Gûtikeegue kûrî na wacienu akaanyamaarua n'ûntû bwa kwîgua i mûûragani kana i mwamba. Kana anyamaarua n'ûntû bwa kwîgua i muuni watho, kana n'ûntû bwa kwîthûngîîria mantûûni ma antû.
60004016	Îndî t'îgi muntû kûnyamaarua n'ûntû bwa kwîgua i mûthingati wa Kîrîstû. Kumia Ngai n'ûntû bwa kûgwetanîrua na riîtwa rîru.
60004017	Kagiita i gaakinyu ga kûgiitîrwa îgamba. Na bara barî ba Ngai i bo bakaanjîîria. Na waya kwîgua tiû eetîgîri i tiû tûkaanjîîria kûgiitîrwa îgamba rî, î bara bataathîkagîra ntheto îmbega ya Ngai bûrîthûgaania rîao rîkaagiitwa ata?
60004018	Kwandîkîîtwe Maandîko Maatheru, "Ûkaaya kwîgua bûrî inya muntû ûmwagîru kwonokua rî, î bara batarî ba Ngai na eeyia tuuge ata bwao?"
60004019	Kwoogu bara banyamaaragua kuumania na kwenda kwa Ngai babatîîrue banenkanîra mîoyo yao kîrî Mûûmbi mwîtîgua na bathi na mbere kûrûtha mantû meega.
60005001	Ndî na ûntû nkwenda kwîra akûrû beenu ba kanica. Niû ningwa ndî mûkûrû na ndî mûkûûyî wa kûnyamaarua kûra Kîrîstû aanyamaariirue. Nkeegua ndî ûmwe wa bara bakoonekana na mwago ûra ûkoonanua.
60005002	Ndîbûkinyîîria bûrîîthagie ng'ondu cia Ngai, nabwîtîgîîtie na cio. Ciraithîreeni na nkoro ya kwenda na t'ûntû na bûra bwagîrîtwe bûciraithîra. Rûthagaani ûgu n'ûntû ibûgûkeneera kûruta ngûgî înu îndî t'ûntû bwa ûtonga.
60005003	Bûtigaatûmîre ûnene bwenu kwinyîîria bara bwetwe bûmenyeera. Îgaguani bûrî ngerekano îmbega kîrî bo.
60005004	Na rîra Mûrîîthi ûra mûnene akaaya bûkeewa kîewa, ta kîo nthûmbî ya ûnene îrî mwago îra îtakîthira rî kana rî.
60005005	Na biû naabi, aana beethî, înyithagieni kîrî akûrû. Bwinthe bûbatîîrue wamuntû eenyithagia kîrî ûra ûngî, n'ûntû Maandîko Maatheru maugîîte, "Ngai atigwatanagîra na eekumia, eeyaga ûtugi bara beenyithagia."
60005006	Bûrî njaraani irî inya mûno cia Ngai. Kwoogu înyithagieni kaingo akaabûneneithia rîra îgiita rîgaakinya.
60005007	Mweyageeni mathîîna meenu monthe n'ûntû n'we abûmenyagîîra.
60005008	Karagaani bwîthuuranîrîte, bwîmenyeereete! Mûnthû wenu Nkoma athiûrûkaga ta cimba îkîruruma îgîcûa muntû wa gûtaguta.
60005009	Bûtikaareke mûnthû abûkîria inya. Karagaani bwîrikîîtie wîtîgioni bwenu. Ibwiyî wana eetîgîri bara bangî nthîgûrû yonthe barînyamaarua wata ûgu bûkûnyamaarua.
60005010	Îndî nyuma ya kûnyamaarua bantû a kagiita gaakai, Ngai mwene ûtugi bunthe ûra aabwîtire mwagooni wake wa tene na tene gûkûrûkîîra kîrî Kîrîstû Yiesû akabûûyûria, akabwongeera inya, na akabûrûngamia mûcingiini ûmwitu.
60005011	Inya ya Ngai îroonekanaga tene na tene. Aameni.
60005012	Ndîbwandîkîra baarûa îno înkubî ngîteethagîîrua i Sairas. Mmûthûkîîtie i mûruayia mwîtîgua ndeni ya Kîrîstû. Na gîtûmi gîakwa gîa kûbwandîkîra i mbûûmîîria na mbwîra mantû mama ma ûtugi bwa mma bwa Ngai. Kwoogu îrikieni kîrî bu.
60005013	Antû ba kanica ba naaga Mbabironi bakûbûkeethia. Bathuurîîtwe i Ngai wata biû. Na kinya Maariko akûbûkeethia. Mwonaga ta mwana wakwa.
60005014	Keethanagiani na wendo bwa eetîgîri. Bûrookaraga na ûkiri bwinthe biû bûrî ndeni ya Kîrîstû.
61001001	I niû Simioni Petûrû, mûruti ngûgî wa Yiesû Kîrîstû nkûbwandîkîra. Ndî mûtûmwa wake. Ndîbwandîkîra biû Ngai atûmîîte bwîgua bûrî na wîtîgio bwa gîtûmi mûno ta bwetû. Twetwe bu i Ngai, Mwonokia wetû, Yiesû Kîrîstû kûringana na wagîru bwake.
61001002	Ngai, Mwathani wetû Yiesû, aroobwongeera ûtugi na ûkiri n'ûntû bwa kûmûmenya.
61001003	Kwa inya yake Ngai natwete bionthe bira twendaga kaingo tûtûûra mûtûûrîre wa kîîngai. Twetwe bio gûkûrûkîîra kûmenyaani kûra tûmenyeete ûra aatwîtire mwagooni wake na wegaani bwake.
61001004	Na kwoogu natûrûthîrîte mantû maanene ma gîtûmi mûno mara aatwere wîrane bwa mo. Mantû mamu magaatûma bûtikaagwatwe i mawîrirîîria maathûûku ma nthîgûrû îno mara meenyangagia antû kaingo bwîgua bûrî amwe n'we mûtûûrîreeni wa kîîngai.
61001005	Kwoogu amwe na wîtîgio bwenu cûûgiani bûra bûûmba bwîgue bûrî na mûkarîre ûmwega. Amwe na mûkarîre ûmwega bwîgue bûrî na ûmenyo.
61001006	Amwe na ûmenyo bwîgue bûkîûmbaga kûrega kûrûtha mara mîîrî îîriragîîria. Amwe na kûrega kûrûtha mara mîîrî îîriragîîria bwîgue bûûmba kûûmîîria mathîîna. Amwe na kûûmîîria mathîîna bwîgue bûrî na mûkarîre wa kîîngai.
61001007	Amwe na kwîgua bûrî na mûkarîre wa kîîngai bwendage eetîgîri bara bangî ta barî aruanyûkwe na aaranyûkwe. Amwe na kwenda eetîgîri, bwendage antû bonthe.
61001008	Ûkeegua bûkaathi na mbere kwongeera mantû mamu bûkeegua bûrî na maciaro meega ûmenyooni bwenu bwa Mwathani wetû Yiesû Kîrîstû.
61001009	Îndî muntû atarî na mantû mamu akari ta ntûngi, kana ta muntû atoonaga bwega. We nariganîrîtue kana Ngai namûrekerete meeyia maake amûtuîkithia ûmûtheru.
61001010	Kwoogu, aruayia na aarayia, cûûgiani na inya mûno bûra kûûmbîka bûrûthage mantû mara makoonanagia bwega wabu Ngai nabwîtîîte na abûthuura bwatuîka baake. Bûkaaya kûrûtha ûgu bûtiuma wîtîgioni rî kana rî.
61001011	Na Ngai akabûgwata ûgeni ûneneeni bwa tene na tene, bwa Mwathani wetû Mwonokia Yiesû Kîrîstû.
61001012	Kwoogu mbangîîte nkarage nkîbûririkanagia mantû mamu rîonthe kinya ûkeegua ibûmaiyî na ibwîrikîîtie ûmmaani bûra bûrî na bu.
61001013	Kagiitaani gaka ndî mwîrîîni ûyû ndîona ikwagîrîte mbûririkanagie mantû mamu,
61001014	n'ûntû imbiyî ntugû ciakwa aaga nthîgûrû n'intare kûringana na bûra Mwathani Yiesû Kîrîstû aamboniirie.
61001015	Îndî nkaageria bûra bunthe mbûmba mbone bûkaûmba kûririkanaga mantû mamu monthe ndabûtiga.
61001016	Rîra twabwîraga mantû ma mûtûûrîre wa Mwathani wetû Yiesû Kîrîstû na inya îra oonaniirie, itaarî ngono cietû cia gûtua na ûûme bwetû. Tûroona mwago wake na meetho meetû.
61001017	Ngai Îthe naamûtîîyire na oonania bûra arî mwago ûgana rîra kayû kaumire kîrî we, Ngai ûra arî mwago ûmûnene, kauga, "Ûyû i Mwana wakwa ûra mbendeete, nankenagia mûno."
61001018	Tiû itweegiirue kayû gaku kaumire îgûrû tûrî n'we kîrîmaani kîîtheru.
61001019	Na nkûrûki itwiyî mara iroria biaroriirie i ma mma. Bweegua bûrî ûntû bwega weegua bûkamarûmîîra n'ûntû makari ta taa îmûrîkîîte mwinduuni mwanka rûkîîrî mûno rîra Kîrîstû akaaya kaîrî atharare nkorooni cienu ta nthata îra yonekaga îthararîîtie mûno gûgîkea.
61001020	Îndî mûno mûno, ibwagîrîtwe bûmenya gûtirî ûroria bûrî Maandîkooni Maatheru buumanîîtie na iroria birî bio,
61001021	n'ûntû gûtirî kîroria kîaroragia mantû na bwa kîo kîongwa. Biatongagîîrua n'inya ya Kîrundu Ûmûtheru bikaaria mantû kuuma kîrî Ngai.
61002001	Îndî ta bûra iroria bimwe bia Isiraeri biarî bia ûrongo, i ta bu bamwe bacienu bakeegua barî aarimû ba ûrongo. Aarimû babu bakaanjîîria kûrutana mantû ma ûrongo mara makeenyangia wîtîgio bwa antû. Na bagaakaana Kîrîstû, Mwathani ûra aakuire n'ûntû bwao, batûme Ngai abathiria na mpwî.
61002002	Antû baingî bakaathingatîîra mîkarîre yao îrî îgi, batûme antû batua kwaragia mantû maathûûku îgûrû rîa wîtîgio bwa mma.
61002003	Na n'ûntû bwa wîrirîîria bwao, aarimû babu bakabweneeria na ntheto itarî cia mma. Îndî Ngai nwa akwona bûra bakûrûtha na naabangire kûbatuîra îgamba wo tene. Na kwoogu kwînyangua ikûbeeteereete.
61002004	Rîra araîka beeyiirie Ngai ataabacaamîra. Aabaingîîre îcamaarîro. Na gûku i ku bakaraga bathaîkîîtwe na nyororo mwinduuni beeteereete ntugû ya kûgiitîrwa îgamba.
61002005	Îgiita rîa Nuu, Ngai ataabacaamîra bara baatûîre nthîgûrû, bara baarûthaga mantû matarî ma kîîngai. Aûyûriirie rûûyî nthîgûrû abathiria na ru. Bara bonka Ngai oonokiirie i Nuu ûra aatûmagîîria wagîru na antû bangî mûgwanja.
61002006	Na kaîrî Ngai naathiriirie antû ba taûni cia Sondomu na Ngomoora rîra aibîîthiirie ciatuîka muu îrî ngerekano ya bûra akaarûtha bara batarûthaga mantû ma kîîngai.
61002007	Ngai i Rooti oonokiirie. Aarî muntû ûmwagîru. Rooti naatangîkaga mûno i mîkarîre îtarî mîega ya antû babu baaregeete kwathîka.
61002008	Muntû ûyu mwagîru aatûûranagia na antû babu. Na naanyamaaraga mûno nkorooni i mantû mara baarûthaga mataagîrîte, mara oonaga na mara eegagua kîra ntugû.
61002009	Ngerekano inu irîtwonia Mwathani naiyî kûruta mathîînaani bara barî mîkarîre ya kîîngai. Kaîrî irîtwonia akaraga agîkaanûkagia bara barûthaga mantû mataagîrîte mwanka rîra ntugû ya kûgiitîrwa îgamba îgaakinya.
61002010	Na mûno mûno, Ngai akaanûkagia bara barûthaga mantû kûringana na mûtugo wa kîîmuntû, ta uu wa wîyia, bagaakwa rûko i mawîrirîîria maao. I bo bamenagîîria wathani. Aarimû babu ba ûrongo n'eekumia, gûtirî kîo kîbamakagia. Batikuthûkaga kwaria mantû mataagîrîte îgûrû rîa bara barî gîtîîyo.
61002011	Îndî araîka na i bo barî inya nkûrûki batibathitangaga kîrî Mwathani bamwîra mantû maathûûku îgûrû rîao.
61002012	Antû babu baaragia mantû mataagîrîte îgûrû rîa mantû mara bakûrigwa i mo. Bakari ta nyamû bûra irûthaga mantû itakûthûgaania, magaikuuyia. Îndî antû babu na bo bakaathirua ta nyamû bûra igwatagwa ikaûragwa.
61002013	Kwoogu ûyu n'uu mûcaara wao n'ûntû bwa kûrûtha mantû maathûûku. Bakenagîîra kûrûtha mantû mataagîrîte kinya kûrî mûthenya, batakwitha. Bakari ta marooro ma rûko na mathina rîra bakîbweneeria na mantû ma ûrongo beeringanîrîte naabi bûkîrîyanîra na bo biathooni.
61002014	Waboona mûka rîonthe bathûgaanagia kûruta ngûgî ya ûmaramari n'we. Bata îra barî ya kûrûtha meeyia îtithiraga na ibateeyaga antû bara batarikîîte wîtîgioni. Beerutanire kûrega kûganîrwa. Na n'ûntû bwa mantû mara barûthaga i baarume i Ngai.
61002015	Batithingatîîte njîra ya mma ibaûrîîte. Bathingatîîte njîra îra ya kîroria kîra kîa ûrongo, kîra gîetagwa Mbaraamu wa Biori. Kîroria gîku kîendire kûrûtha wîyia n'ûntû bwa kwenda mbia.
61002016	Amwe na kwîgua îng'ooi rîtiaragia irîamûkaaniirie na kayû ta ka muntû n'ûntû bwa wîyia bûra aarûthaga rîamwîra atige waa.
61002017	Aarimû babu ba ûrongo bakari ta inyaka biabwere rûûyî, kana ta bûra matu macûgagua i ruuo mbura îtaure. Ngai abarûthîrîte gîkaro kîao kûra kûrumeene mwindu ûmûnene mûno.
61002018	Beekumagia na kwaria mantû ma ûtheri. Bathiyaga kîrî bara beetîgîîtie Ngai rua rua, bara baumîîte kîrî bara baûrîîte bakabeeneeria na njîra ya kûbakuuyia barûtha mantû ma meeyia mara mîîrî îîriragîîria.
61002019	Babeenagîîria bakabeera muntû nwa arûthe bûra akwenda. Na aarimû babu barî bo i nkombo cia mantû ma kûbeenyangia. Muntû akaremwa gûtiga ûntû bûna atuîkaga nkombo ya ûntû bûbu.
61002020	Na muntû aatigana na mantû maathûûku mara marî nthîgûrû na njîra ya kûmenya Mwathani Mwonokia wetû Yiesû Kîrîstû, îndî akagarûka agacookera mantû mara araarî agûtiga makamûthaîka kaîrî, makamûkîria inya, muntû ûyu nathûûkaga nkûrûki ya bûra aakari mbereeni.
61002021	I kaaba muntû ta ûyu atakîmenya mantû ma wagîru, kîrî kûmamenya îndî acooka arekana na maathana maatheru mara aararutanîîtwe.
61002022	Muntû akarîîte ûgu, ûntû bûbu ibûkûgwatanîra na njuno îra yugaga, "Kurû îrîyaga mataîka ma yo," kana ta bûra kwîragwa, "Kûruta ngûgî ya kûthambia ngûkû magûrû."
61003001	Eendwa, îno n'yo baarûa yakwa ya ciîrî kûbwandîkîra. Na baarûani ino irî ciîrî ndîcûa kwona kana meeciiria meenu maatheru makaaririkana mantû mama.
61003002	Ndîenda bûririkana mantû mara iroria biitheru bia Ngai biaroriirie tene mûno. Na inkwenda bûririkana maathana ma Mwathani Mwonokia wetû mara bwarutanirwe n'atûmwa bara aatûmire kîrî biû.
61003003	Mûno mûno, ibûbatîîrue bûmenya ntugûûni cia mûthiro gûkeegua kûrî na antû bakaanyûrûntaga ntheto ya Ngai. Bakaarûthaga mantû kûringana na mawîrirîîria maao maathûûku.
61003004	Na bakaamînyûrûntaga bakauga, "Yiesû akuuga akaaya kaîrî îîndî arî kû? Kuuma wo tene rîra nthîgûrû yaûmbirwe nthuke cia biûyûûyû ciakua mwanka îmunthî tûrî mantû makari wabûra maakari."
61003005	Îndî antû babu ibaûragîria matû bakarega gwîtîgîîria ûmma bungwa atî, tene Ngai i kiugo aatûmîîre auga ikwîgue kûrî na nthîgûrû na îgûrû, na ciegua irî oogo, aategategia rûûyî nthîgûrû yaumîra.
61003006	Na rûûyî warûru i ru eenyangiirie na ru nthîgûrû rîra auyûriirie rûûyî kunthe.
61003007	Na i kiugo kaîrî Ngai aatûmîîre auga nthîgûrû na îgûrû rîra rîrî oogo îîndî aîgîîte akaabîîthia na mwanki ntugû îra akaagiitîra antû îgamba na athirie bara baaregire kûmwathîkîra.
61003008	Na, eendwa, bûtikaariganîrueni n'ûntû bûmwe. Kîrî Ngai ntugû îmwe i bûmwe na mîanka ngiri, na mîanka ngiri i bûmwe na ntugû îmwe.
61003009	Kûringana na bûra antû bamwe bathûgaanagia, boonaga Ngai atirî mpwî cia kwingia wîrane bwake. Îndî i kagiita abwete n'ûntû gûtirî muntû eendaga aûra. Eendaga antû bonthe beerira meeyia maao.
61003010	Ntugû ya gûcooka kwa Mwathani îgaakara ta ntugû îra mwamba aayaga. Kagiita gaku îgûrû rîkaathira na gîtuma kîînene mûno, bionthe bira birî ku bithirue na mwanki. Kinya nthîgûrû na bira birî ku bikaabîîthua.
61003011	N'ûntû ûgu i bu bionthe bikaathirua, thûgaaniani bûmenye bûbatîîrue bwîgua bûrî antû bakari ata. Mîkarîre yenu îbatîîrue îîgua îrî îmîtheru na îrî ya kîîngai,
61003012	bweteereete ntugû ya kûûya kwa Mwathani. Karagaani bûrî na wendo bwa gweteera ntugû înu, rîra îgûrû rîkaabîîthua rîthirue, kîra gîntû kîbîîthue kîthire kûrû.
61003013	Îndî itweteereete îgûrû rîngî rîîyerû na nthîgûrû îngî înjerû kûringana na wîrane bwa Ngai, kûra wagîru bûtûûraga.
61003014	Kwoogu, eendwa, cûûgiani mûno bûkarage bûrî baatheru nkorooni bûtarî na mabîtia na bûrî na ûkiri bweteereete ntugû îra Mwathani akaaya.
61003015	Thûgaaniani bwone bûra Ngai arî mwinyîkîria. N'ûntû mbere ya ntugû ya kûgiitîrwa îgamba îkinya nakwenda kûnenkera antû kaanya ga kwonoka, wata bûra mûruayia wetû, mwendwa, Paûrû, aabwandîkîîre kûringana na ûûme bûra Ngai aamwete.
61003016	Mantû wamamu nwa mo agweteete baarûani ciake cionthe. Na mamwe ma mara marî baarûani ciake i maûmo kûmenyeka. Bara batarî na ûmenyo, bara batarikîîte wîtîgioni bataûraga mantû mamu bakîbîtagia ta bûra bataûraga kûra kûngî Maandîkooni Maatheru. Kûrûtha ûgu i kwîbînyangia beereetagîra bongwa.
61003017	Îndî biû, eendwa, n'ûntû ibûkaanîîtue mantû mama, îmenyeereeni bûtikaaye kûbîtithua i mabîtia ma antû batarî ba mîkarîre îmîega buuma mûrûngamooni wenu.
61003018	Îthiini na mbere kwongeerwa ûtugi na kûmenya Mwathani Mwonokia wetû, Yiesû Kîrîstû. Arookumua îîndî mwanka tene na tene. Aameni.
62001001	Tûbwandîkîrîte tûkîenda kûbûmenyithia mantû ma ûra aarî oogo kuuma kîambîrîria, ûra twîgîîtue, twamûkûnîîra meetho, na njara cietû ciamûtongithia, ta we kiugo kîa mwoyo ûra tûkûbûtûmîîria.
62001002	Rîra ûra aarî na mwoyo ûyu aayire itwamwonire na tûkûûyagîîra mantû maake. Tûrîbwîra mantû ma ûra aarî na mwoyo wa tene na tene. N'we aarî kîrî Baaba na twagwûrîrwa we.
62001003	Bûra twoneete na tweegua i bu tûkûbwîra kaingo bûgwatanîra naati ngwatanîrooni îra tûrî n'yo na Baaba, na Mwana wake Yiesû Kîrîstû.
62001004	Tûrîbwandîkîra mantû mama kaingo tûkena mûno.
62001005	Ino i cio ntheto ira twîgîîtue ciake. Na i cio tûkwenda kûbwîra, atî, Ngai i werû na kîrî we gûtirî mwindu nwa aniini.
62001006	Ûkeegua tuugaga tûrî ngwatanîro n'we na tûgîkaraga mwinduuni, n'ûrongo twaragia tûtithingataga ûmma.
62001007	Îndî tûkathiyagîra werûûni, ta bûra we arî werûûni, tûkeegua tûrî na ngwatanîro twinthe, na nthakame ya Yiesû Kîrîstû Mwana wake îgatûthambia meeyia monthe.
62001008	Tûkaaya kuuga tûtirî na meeyia itûkwîbenia na ûmma bûtirî ndeni yetû.
62001009	Îndî tûkaaya kuumbûra meeyia meetû kîrî Ngai, we i mwîtîgua na wa ûmma. Agatûrekera na atûthambie maûthûûku monthe.
62001010	Tûkaaya kuuga tûtiîyîîtie, i ta kuuga Ngai i mûûrongo na kiugo gîake gîtirî ndeni yetû.
62002001	Aana baakwa, mbwandîkîrîte baarûa îno kaingo bûtikaaye kwîyia, îndî ûra akeeyia namenye tûrî na ûra atwaragîîria kîrî Ngai, ta we Yiesû Kîrîstû ûra mwagîru.
62002002	N'ûntû bwa kwîruta gwake arî kîgongwana itûrekagîrwa meeyia meetû, na ti tiû twinka îndî n'antû bonthe.
62002003	Ûkaaya kwîgua tûkaathîkîra maathana maake i rîo tûkaamenya wabu itûmwiyî.
62002004	Muntû akaaya kuuga, "Niû imwiyî," îndî atakwathîkîra maathana maake, ûyu i mûûrongo na ûmma bûtirî ndeni yake.
62002005	Îndî ûra aathîkagîra kiugo gîake, ûyu n'we oonanagia neendeete Ngai kûrû. Ûgu i bu tûûmba kûmenya tûrî ngwatanîro na Ngai.
62002006	Muntû ûra augaga arî na ngwatanîro na Mwathani nwa mwanka mîtugo yake îkare ta bûra ya Yiesû Kîrîstû yakari.
62002007	Eendwa, yathana rîrî nkûbwandîkîra tika rîrî rîgeni. I yathana warîra rîkûrû, rîra bweegiirue kuuma kîambîrîria. I rîo ûrutani bûra bweegiirue kuuma kîambîrîria.
62002008	Îndî yathana rîrî nwa rîîyerû. Ûmma bwa rîo bwonekanaga kîrî Kîrîstû na kîrî biû. Kwathîkîra kûra bwathîkagîra yathana rîrî kûrîonania mwindu nûkûthira na werû bwa mma ibûkûmûrîka.
62002009	Muntû ûra augaga arî werûûni na atiendeete mwîtîgîri ûra ûngî, ûyu i mwinduuni arî kinya îîndî.
62002010	Ûra eendeete mwîtîgîri ûra ûngî arî werûûni na ndeni yake gûtirî ûntû bûûthûûku bûra bûûmba kûgiitaria muntû ûngî.
62002011	Muntû ûra athûîre mwîtîgîri ûra ûngî ûyu i mwinduuni arî na atikûmenya bûra athiîte n'ûntû mwindu ûmûtuîkithîîtie ntûngi.
62002012	Biû twana, mbwandîkîrîte n'ûntû ibûrekeretwe meeyia meenu riîtwaani rîa Yiesû Kîrîstû.
62002013	Akûrû, mbwandîkîrîte n'ûntû ibwiyî ûra aarî oogo kuuma kîambîrîria. Aana beethî, mbwandîkîrîte n'ûntû ibûcindîîte ûra mûthûûku.
62002014	Twana, mbwandîkîrîte n'ûntû ibwiyî Baaba. Akûrû, mbwandîkîrîte n'ûntû ibwiyî ûra aarî oogo kuuma kîambîrîria. Aana beethî, mbwandîkîrîte n'ûntû bûrî na inya, n'ûntû kiugo kîa Ngai igîkaraga ndeni yenu na n'ûntû ibûcindîîte ûra mûthûûku.
62002015	Bûtikeende nthîgûrû kana into bia yo n'ûntû muntû ûra eendeete nthîgûrû atiendeete Baaba.
62002016	Mantû monthe ma nthîgûrû mara antû beeriragîîria, mara antû boonaga bakameenda, na into bionthe bia nthîgûrû bira antû beekumagîria, gûtirî kîo kiumîîte kîrî Baaba. Bionthe i bia nthîgûrû.
62002017	Nthîgûrû na mantû ma yo mara antû beendaga makaathira, îndî ûra arûthaga bûra Ngai eendaga agaatûûra tene na tene.
62002018	Aana baakwa, mûthiro ûrî akubî. Ibwîgîîtue mûregi Kîrîstû akaaya na îîndî ûgu aregi Kîrîstû ibaumîrîte baingî. Na gîku i kîo gîgûtûma tûmenya mûthiro ûrî akubî.
62002019	Antû baba bataarî ba ngwatanîro yetû. Na gîku i kîo gîatûmire baathûka batûtiga n'ûntû ûkeegua baarî beetû batikîthi. Îndî baathiire kaingo kûmenyeka bwega atî bonthe bataarî ba ngwatanîro yetû.
62002020	Îndî biû ibwiyî mantû monthe n'ûntû ibwîtûûrîrîtue Kîrundu Ûmûtheru.
62002021	Ntikûbwandîkîra i bûra bûtaiyî ûmma. Ndîbwandîkîra n'ûntû ibûbwiyî na n'ûntû ibwiyî gûtirî ûrongo buumaga ûmmaani.
62002022	Îîndî rî, mûûrongo n'ûû? N'ûra augaga Yiesû t'we Kîrîstû. Ûyû n'we mûregi Kîrîstû ûra aregaga Ngai Baaba na Mwana wake.
62002023	Ûra aregeete Mwana naregeete Îthe. Ûra eetîgagîra Mwana arî na ngwanatîro na Îthe.
62002024	Kwoogu menyagîîraani ûrutani bûra bweegiirue kuuma kîambîrîria, n'ûntû bwarûtha ûgu bûgaakaraga ndeni ya Mwana na Îthe.
62002025	Ngai akaingia wîrane bûra aatwere ta bu mwoyo wa tene na tene.
62002026	Mantû mama mbwandîkîrîte makoneetie bara bakwenda kûbweneeria.
62002027	Îndî biû bûrî na Kîrundu Ûmûtheru ûra bwetûûrîîrue. Kwoogu bûtikwenda muntû ûngî wa kûbûrutana. Kîrundu Ûmûtheru abûrutanaga mantû monthe na mara monthe abûrutanaga i ma mma, ti ma ûrongo. Kwoogu thingatagaani bûra abûrutanaga. Na karagaani ndeni ya Kîrîstû.
62002028	Kwoogu îîndî, aana baakwa, karagaani bûrî ndeni ya Kîrîstû kaingo ntugû îra agaacooka tûtikaaye kwîgua nthoni kana ûguaya.
62002029	Ibwiyî n'ûmwagîru na ibwiyî muntû ûra arûthaga bûra kwagîrîte i mwana wake.
62003001	Baaba oonanagia natwendeete mûno na gûtwîta aana baake, na wabu tûrî bo. I kîo n'ûntû antû ba nthîgûrû batatwiyî n'ûntû kinya Ngai batimwiyî.
62003002	Eendwa, îîndî tûrî aana ba Ngai na mwanka agu tûtiiyî tûgaakara ata. Îndî itûkûmenya rîra akaaya tûkaabuanaana n'we na tûkamwona bûra akari bu bungwa.
62003003	Na muntû wonthe ûra arî na wîrîgîîro bûbû neetheragia n'ûntû we n'ûmûtheru.
62003004	Ûra eeyagia i watho eegagua akiuna n'ûntû wîyia i kuuna watho.
62003005	Ibwiyî Yiesû aayire kaingo tûrekerwa meeyia meetû na we wengwa atirî wîyia.
62003006	Ûra wonthe akaraga ndeni ya Kîrîstû atikaraga akîîyagia. Îndî ûra akaraga akîîyagia atimwiyî buru.
62003007	Aana baakwa, muntû atikaabwenie. Ûra arûthaga bûra kwagîrîte n'ûmwagîru ta bûra Kîrîstû arî ûmwagîru.
62003008	Muntû ûra akaraga akîîyagia ûyu n'wa Nkoma, n'ûntû Nkoma yeeyiirie kuuma kîambîrîria. Mwana wa Ngai aayire kaingo eenyangia ngûgî cia Nkoma.
62003009	Ûra acierwe i Ngai atikaraga akîîyagia n'ûntû mûkarîre wa Ngai ûrî ndeni yake. Na n'ûntû Ngai n'we Îthe, ûra acierwe i Ngai atiûmba gûkara akîîyagia.
62003010	Bûbu i bu tûûmba kûmenya na bu aana ba Ngai na ba Nkoma. Muntû ûra atarûthaga bûra kwagîrîte, ûra ateendaga eetîgîri bara bangî, ûyu t'wa Ngai.
62003011	Ûrutani bûra bweegiirue i bûbû--nwa mwanka twendanage.
62003012	Tûtigaakare ta Kaini ûra wa Nkoma, ûra aûragire mûruagina. I mbi yatûmire amûûraga? N'ûntû Kaini aarûthaga ûthûûku, îndî mûruagina aarûthaga bûra kwaagîrîte.
62003013	Bûtikaarigare bwamenwa n'antû ba nthîgûrû.
62003014	Itûkûmenya bwega ituumîîte gîkuûni twathûngîra mwoyooni n'ûntû itwendeete eetîgîri bara bangî. Ûra ateendeete eetîgîri bara bangî atauma gîkuûni.
62003015	Muntû ûra athûîre mwîtîgîri ûra ûngî i mûûragani. Na ibûkûmenya bwega gûtirî mûûragani arî na mwoyo wa tene na tene ndeni yake.
62003016	Kwîruta kwa Yiesû na gûkua n'ûntû bwetû i ku gûtwonagia bûra wendo bûkari. Wana tiû itwagîrîtwe gûkua n'ûntû bwa eetîgîri bara bangî.
62003017	Muntû akaaya kwîgua arî na into biingî bia kûmûgana na akoona mwîtîgîri ûra ûngî atarî gîntû na akarega kûmûteethia, n'ata muntû ta ûyu aûmba kuuga arî na wendo bwa Ngai ndeni yake?
62003018	Aana baakwa, twonanagieni wendo bwetû i bwa mma na mantû mara tûkaarûthaga, îndî ti na kwaria gunka.
62003019	Wendo bwetû kîrî eetîgîri bara bangî i bu bûgaatûma tûmenya tûrî na ûmma, na atî, twaûmba kûrûngama mbere ya Ngai tûtarî na ûguaya nkorooni cietû.
62003020	Ûkeegua nkoro cietû igîtûgambithagia, Ngai n'we mûnene kîrî cio na naiyî mantû monthe.
62003021	Eendwa, îndî ûkeegua nkoro cietû itagûtûgambithia, tûkeegua tûrî na kûûmîîria mbere ya Ngai.
62003022	Bionthe bira tûrombaga itweyagwa bio n'ûntû itwathîkagîra maathana maake na itûrûthaga mantû mara mamûkenagia.
62003023	Na yathana rîake rîra atwete, n'atî twîtîgîre Mwana wake, Yiesû Kîrîstû na twendanage ta bûra atwathîîte.
62003024	Ûra aathîkagîra maathana maake akaraga ndeni ya Ngai, na Ngai n'we arî ndeni yake. Na Kîrundu ûra aatwere n'we atûmaga tûmenya Ngai arî ndeni yetû.
62004001	Eendwa, bûtigeetîgagie irundu bionthe bira birî na antû. Ambagaani bûkabigeria bûkoona kana i bia Ngai, n'ûntû iroria biingî bia ûrongo ibiumîrîte nthîgûrû.
62004002	Ûûgû i bu tûûmba kûmenya muntû arî na Kîrundu wa Ngai. Ûra augaga Yiesû aayire arî muntû, Kîrundu ûyu n'wa Ngai.
62004003	Îndî kîrundu kîonthe kîra kîugaga Yiesû ataaya arî muntû, kîrundu gîku gîtiumîîte kîrî Ngai. Kîumîîte kîrî mûregi Kîrîstû ûra bwiyî akaaya, na îîndî ûûgû arî gûkû nthîgûrû.
62004004	Îndî biû, aana, bûrî ba Ngai, na ibûbacindîîte n'ûntû Ngai ûra bûrî n'we n'ûmûnene kîrî ûra arî nthîgûrû.
62004005	Iroria bibi bia ûrongo biaragia mantû ma nthîgûrû n'ûntû i bia nthîgûrû, na i ntûma antû ba nthîgûrû babithikagîîria.
62004006	Îndî tiû tûrî ba Ngai. Bara bamwiyî ibatûthikagîîria. Bara batamwiyî batitûthikagîîria. Ûgu i bu tûûmba kûmenya Kîrundu wa mma na kîrundu kîa ûrongo.
62004007	Eendwa, twendanageeni n'ûntû wendo buumaga kîrî Ngai. Ûra eendanaga i mwana wa Ngai na naiyî Ngai.
62004008	Ûra ateendanaga atiyî Ngai, n'ûntû Ngai i wendo.
62004009	Ngai naatwoniirie wendo bwake na njîra ya gûtûma Mwana wake wa kîmoomwe nthîgûrû, kaingo twona mwoyo n'ûntû bwake.
62004010	Na wendo bûbû bûkari ûûgû. Ti tiû tweendire Ngai, îndî i Ngai aatwendire aatûma Mwana wake atuîka kîgongwana gîa gûtûma tûrekagîrwa meeyia meetû.
62004011	Eendwa, weegua i bu Ngai aatwendire ûgu na tiû itûbatîîrue twendanaga.
62004012	Gûtirî muntû oona Ngai. Îndî ûkeegua tûkeendanaga twingwa, Ngai nakaraga ndeni yetû na wendo bwake ibûtûûyûraga.
62004013	Tûmenyaga tûrî ndeni ya Ngai na Ngai arî ndeni yetû n'ûntû natwete Kîrundu wake.
62004014	Itwoneete na itûkûûyagîîra atî Baaba naatûmire Mwana wake atuîka Mwonokia wa nthîgûrû.
62004015	Ûra augaga Yiesû i Mwana wa Ngai, Ngai nakaraga ndeni yake na n'we nakaraga ndeni ya Ngai.
62004016	Na tiû twingwa itûmenyeete na itwîtîgîîtie wendo bûra Ngai atwendeete na bu. Ngai i wendo. Ûra akaraga wendooni akaraga ndeni ya Ngai na Ngai nakaraga ndeni yake.
62004017	Wendo bûûyûragua ndeni yetû kaingo tûûmba kûrûngama tûtarî na ûguaya mûthenya wa kûgiitîrwa îgamba n'ûntû ûtûûro bwetû gûkû nthîgûrû bûkari ta bwa Kîrîstû.
62004018	Wendo bûtirî ûguaya. Wendo bwa mma ibûrûngagia ûguaya. Kwoogu muntû ûra arî na ûguaya, wendo bwake ti bwa mma n'ûntû ûguaya i bwa îkaanûkia.
62004019	Twendeete Ngai n'ûntû n'we aatwendire mbere.
62004020	Ûra augaga neendeete Ngai na athûîre eetîgîri bara bangî n'ûrongo aaragia, n'ûntû atiûmba kwenda Ngai ûra atoona, îndî amena mwîtîgîri ûra oonaga.
62004021	Yathana rîra Kîrîstû atwete i rîrî--ûra eendeete Ngai nwa mwanka eende mwîtîgîri ûra ûngî.
62005001	Ûra eetîgîîtie Yiesû n'we Kîrîstû, ûyu i mwana wa Ngai. Na ûra eendeete îthe neendeete kinya mwana.
62005002	Tûmenyaga itwendeete aana ba Ngai n'ûntû itwendeete Ngai na itwathîkagîra maathana maake.
62005003	Rîra twathîkagîra maathana ma Ngai i rîo twonanagia itûmwendeete na maathana maake ti maûmo.
62005004	Ûra aciarîîtwe i Ngai nacindîîte nthîgûrû na tûcindaga nthîgûrû na njîra ya wîtîgio bwetû.
62005005	Na n'ûû we aûmba gûcinda nthîgûrû, twanga ûra eetîgîîtie Yiesû i Mwana wa Ngai?
62005006	Yiesû Kîrîstû noonaniirue i Mwana wa Ngai na njîra ya rûûyî na nthakame ya gîkuû gîake. Ataaya na rûûyî runka. Aayire na rûûyî na nthakame. Kîrundu nakûûyagîîra ntheto ino i cia mma n'ûntû Kîrundu aaragia ûmma.
62005007	Akûûyî i bathatû. Na bo i
62005008	Kîrundu, rûûyî na nthakame. Na bonthe barî bathatû ibagwatanagîra.
62005009	Itwîtîgagia ûkûûyî bûra antû beeyanaga. Îndî ûkûûyî bwa Ngai bûra eeyanaga bwa Mwana wake i bu bûnene.
62005010	Ûra eetîgîîtie Mwana wa Ngai arî na ûkûûyî nkorooni. Îndî ûra ateetîgîîtie Ngai namûtuîkithagia mûûrongo n'ûntû atiîtîgagia ûkûûyî bwa Ngai bûra augaga îgûrû rîa Mwana wake.
62005011	Ûkûûyî bwa Ngai buugaga, Ngai atwete mwoyo wa tene na tene na mwoyo ûyu ûrî ndeni ya Mwana wake.
62005012	Ûra arî na Mwana wa Ngai arî na mwoyo. Îndî ûra atarî n'we atirî na mwoyo.
62005013	Mbwandîkîrîte baarûa îno kaingo bûmenya bûrî na mwoyo wa tene na tene, n'ûntû ibwîtîgîîtie Mwana wa Ngai.
62005014	Tûtirî na ûguaya mbere ya Ngai tûkîmûromba n'ûntû itwiyî natwîgagua. Na tûkaaya kûmûromba gîntû kûringana na bûra eendaga, natweyaga kîo.
62005015	Itwiyî n'ûmma neegagua rîra tûkûmûromba. Kwoogu kinya bira tûmûrombaga itwiyî natweyaga.
62005016	Muntû akaaya kwona mwîtîgîri ûra ûngî akîrûtha wîyia bûtaûmba kûreeta gîkuû, namûrombere Ngai ûra akamwaa mwoyo. Kûrî wîyia bûûmba kûreeta gîkuû. Ntikuuga bûrombe n'ûntû bwa wîyia ta bûbû.
62005017	Mabîtia monthe i meeyia, îndî ti meeyia monthe mareetaga gîkuû.
62005018	Itwiyî ûra aciarîîtwe i Ngai atikaraga meeyiani n'ûntû Mwana wa Ngai namûrigagîîria atikaathûkue i Nkoma.
62005019	Itwiyî tûrî ba Ngai na itwiyî antû bonthe ba nthîgûrû baathagwa i Nkoma.
62005020	Itwiyî Mwana wa Ngai naayire na atwa ûmenyo, kaingo tûûmba kûmenya Ngai wa mma. Tûkaraga ndeni ya Ngai wa mma na ndeni ya Mwana wake Yiesû Kîrîstû. Ûyu n'we Ngai wa mma na n'we mweyani wa mwoyo wa tene na tene.
62005021	Aana baakwa, îmenyeereeni kuuma kîrî ngai cia mîbuanaano.
63001001	I niû Mûkûrû ngûkwandîkîra woû mwekûrû athuurîîtwe i Ngai na aana baaku. Mbwendeete mûno na wendo bwa mma. Na ti niû ninka mbwendeete, bwendeetwe i bonthe bara baiyî ûmma.
63001002	Na ûmma bûbû bûgaatûûra kîrî tiû tene na tene.
63001003	Ûtugi, kîao na ûkiri bwa Ngai Baaba na bwa Yiesû Kîrîstû, Mwana wake, bigaakaraga naabi ûmmaani na wendooni.
63001004	Indakenire mûno rîra ndamenyire aana bamwe baaku ibatûûraga ûmmaani ta bûra yathana rîra tweerwe i Baaba riugîîte.
63001005	Ka ngûkwîra, mwekûrû, twendanageeni. Kwoogu ntigûkwandîkîra yathana rîîyerû, nwa warîra tûtûûraga na rîo kuuma kîambîrîîria.
63001006	Wendo na bu n'atîrî, tûkare tûkîathîkagîra maathana ma Ngai. Yathana rîake ta bûra bweegiirue kuuma kîambîrîîriani, i bûtûûrage bwendanîîte.
63001007	Kûrî na eenania baingî baumîrîte nthîgûrû bakuuga Yiesû Kîrîstû ataarî na mwîrî ta wa muntû. Antû ta babu n'eenania na aregi Kîrîstû.
63001008	Kwoogu bwîmenyeere bûtikaaye gûta kîra bwîcereretie kaingo bûkeewa kîewa kîenu kîûyûri.
63001009	Muntû ûra atakaraga na ûrutani bwa Kîrîstû, ûra arî na ûrutani bûngî, ûyu atirî na ngwatanîro na Ngai. Îndî ûra akaraga na ûrutani bwake arî na ngwatanîro na Îthe na Mwana.
63001010	Muntû akaaya kûûya na ûrutani bûngî bûtikaamûthookie mîciî yenu kana kinya bûmûkeethia.
63001011	Ûra akaamûkeethia akeegua akîgwatanîra n'we mantûûni maake maathûûku mara arûthaga.
63001012	Ndî na mantû maingî mûno ma kûbwîra, îndî ntikwenda kûbwîra monthe na baarûa îno. Ndî na wîrîgîîro bwa kûûya kûbûriûngîra na tûkaaranîria kaingo tûkenanîra kûrû tûrî amwe.
63001013	Ûgûkeethua n'aana ba mwaranyûkwe ûra athuurîîtwe i Ngai.
64001001	I niû Mûkûrû ngûkwandîkîra mwendwa Gayas, ûra mbendeete na wendo bwa mma.
64001002	Îromba rîakwa, mwendwa, n'atî mantû maaku monthe i meega na ûrî na ûgima bwa mwîrî, ta bûra nkoro yaku îkari.
64001003	Indakenire mûno rîra aruayia bamwe baayire bambîîra bûra ûrî mwîtîgua mantûûni ma ûmma na bûra ûtûûraga ûmmaani.
64001004	Ntiona gîkeno kîngî gîkûrûkîîte bûra nkwîgua aana baakwa batûûraga ûmmaani.
64001005	Mwendwa, n'ûntû bwega ûrûthaga rîra ûteethagia eetîgîri bara bangî, bara wiyî na bara ûtaiyî.
64001006	Ibakûûyîîrîîte naaga kîrî kanica mantû ma wendo bwaku. N'ûntû bwega ûrûthaga rîra ûbateethagia na njîra îkenagia Ngai bakathi na mbere na rûgendo.
64001007	Barîthi bakîrutaga ngûgî n'ûntû bwa Kîrîstû na batigwîtîgîîria ûteethio bwa bara batarî eetîgîri.
64001008	Kwoogu tiû nwa mwanka tûteetheerie antû baba kaingo tûtaranîrua na bo ngûgîîni yao n'ûntû bwa ûmma.
64001009	Indarandîkîîre kanica baarûa îndî inkûmenya Ndioterebes, ûra eendaga rîonthe kwîgua arî mbere, atirî bata naati.
64001010	Rîra nkaaya nkaumbûra mantû monthe mara arûthaga na nguutû ira aaragia îgûrû rîetû. Na t'ûgu bunka, atiendaga kûgwata aruayia ûgeni, kana areka bara bangî babagwata, nabeengatagia bakauma kanicaani.
64001011	Mwendwa, ûtikaathingate mantû mara mathûûku îndî thingata mantû mara meega. Muntû ûra arûthaga mantû meega, ûyu n'wa Ngai. Îndî ûra arûthaga mantû maathûûku atiyî Ngai.
64001012	Antû bonthe baugaga Ndemeterias i mwega mûno na kinya ûmma bûra arûthaga ibûmûkûûyagîîra. Tiû itûgwatanagîra na bu na ibwiyî tûrîaria ûmma.
64001013	Ndî na maingî mûno ma kûbwîra îndî ntikwenda kûbwîra monthe na baarûa.
64001014	Ndî na wîrîgîîro bwa kûbwona nyuma ya îgiita rîtarî rîraaya. Rîra tûkoonana i rîo tûkaaranîria.
64001015	Ûkiri bûrookaraga naawe. Acoore baaku bagûgûkeethia. Naawe tûkeetherie wakîra ûmwe wa acoore beetû.
65001001	I niû Njunda mûruti ngûgî wa Yiesû Kîrîstû, mûruagina wa Njakubu nkûbwandîkîra. Ndîbwandîkîra biû bara Ngai Baaba eetîîte, biû eendeete, bara bûrî ûkariani bwa Yiesû Kîrîstû.
65001002	Bûroongeerwa kîao, ûkiri na wendo kwa wingî.
65001003	Eendwa, indareendeete mûno kûbwandîkîra îgûrû rîa wonokio bûbû bwetû twinthe. Îndî ndacooka ndeegua mbwandîkîre mbûkinyîîrie mbwîre bûthi na mbere kûrûîrîîra wîtîgio bûra Ngai aanenkeere antû baake rîmwe na rîa mûthia.
65001004	Ndîbwîra ûgu n'ûntû antû bamwe ba bara batatîîyaga Ngai ibeethûngîîrîîtie na witho gîkundiini keenu. Mantû maao maandîkîîtwe beerwa îgamba rîao irîbeeteereete. Bagarûraga ntûmwa ya ûtugi bwa Ngai wetû na njîra îtaagîrîte, kaingo boona mwanya wa kûrûtha ûntû bunthe bûûthûûku bûra beeriragîîria. Na kaîrî bakaanaga Yiesû Kîrîstû na n'we wenka Mûnene na Mwathani wetû.
65001005	Inkwenda kûbûririkania mantû mama kinya weegua ibûmaiyî. Ririkanaani bûra Mwathani oonokiirie antû baake ba Isiraeri, abaruta Miisiri, îndî nyumaani aacooka aathiria bara bataamwîtîgia.
65001006	Na araîka bara baumire ara baabatîîrue beegua barî, beenda kwîbongeera wathani, Ngai aabaingîîre kûra kûrumeene mwindu. Bakaraga ku abathaîkîîte na nyoyoro itatuîkaga rî kana rî beeteereete ntugû îra nene ya îgamba.
65001007	Kaîrî ririkanaani bwone bûra gwakarire Sondomu na Ngomoora na taûni ira ciarî akubî na cio, antû bagûtua kûrûtha mantû ma ûmaramari na mangî kinya mataûmba kûthûgaanîrîka. Mantû mamu baarûthire i mo maatûmire beewa îkaanûkia rîrî ngerekano kîrî bara bakaagiitîrwa îgamba bagerwe mwankiini wa tene na tene.
65001008	Antû baba barîrûtha ta bo. Barîroota mantû magatûma beenyangia mîîrî yao, bakameneeria wathani na bakarumanga biûmbe bia îgûrû,
65001009	ûntû kinya mûraîka ûra mûnene, Mikaeri, ataarûtha rîra baakararanagîria kiimba kîa Musa na Nkoma. Mikaeri ataûmîîria kûmîrûma kana amîîra mûgambo ûmûthûûku. Bûra Mikaeri aamîîrire n'atî, "Mwathani aroogûkaania!"
65001010	Antû baba bo barumangaga bunthe bûra batakûûmba gûciûkîrwa i bu na bûra bakûmenya woogu na meeciiria maao ta nyamû itarî na ûûme. Na mantû wamamu mongwa i mo mabathiragia.
65001011	Irû! Antû baba bagendeete ara Kaini aagendire. Na n'ûntû bwa kwenda mbia, bathûngîrîte mabîtiani ta mara mongwa Mbaraamu eethûngîîrie. Kûrega kwathîka kwao i ta kûra kwarî na Koora, na bakaathirua ta bûra aathiriirue.
65001012	Na antû baba rîra baayaga bûkarîyanîra na bo biathooni bia ngwatanîro yenu, bakari ta marooro ma rûko barî amwe naabi. Bakenagîîra kûrîa bagakûrûkîîria na kûnyua nkûrûki ya kîthimi batakûmaka. Bakari ta arîîthi ba ng'ondu bara beemakagîra batakûûrania na ng'ondu. Bakari ta matu matarî na mbura bûra macûgagua i ruuo woogu matakiura. Bakari ta mîtî îtarî maciara yakûûrwa, na i ta baakuû cwe.
65001013	Bakari ta makûmbî ma rûûyî rwa îria macacîîte. Ngûgî ira barutaga i cia îgi na itirî witho, nwa ta mûbûûyû wa rûko ûra makûmbî ma rûûyî rwa îria matigaga maakûmîîria rûteere. Bakari ta nthata igûcûga. Ngai abathuuranîrîte gîkaro kîao kûra kûrumeene mwindu ûmûnene. Na bagaakara ku tene na tene.
65001014	Enoki, kîûyûûyû gîetû kîa mûgwanja kuuma kîrî Andamu, naaroreetie mantû ma antû baba rîra augire, "Thikîîriani! Mwathani akaaya na atheru baake ngiri itatarîka
65001015	agiitîre îgamba muntû wonthe. Na ûra wonthe atatîîyaga Ngai akaagiitîrwa îgamba kûringana na mantû monthe mara aarûtha kînyume kîa Ngai. Mwathani akaagiitîra îgamba mwîyia wonthe ûra atamûtîîyaga kûringana na mîgambo yonthe îmîthûûku îra aaria îgûrû rîa Ngai."
65001016	Antû baba rîonthe bakaraga bakînung'unaga na bakîringaga gîtuma. Baathîkagîra wîrirîîria bwao bûûthûûku, na baaragia rwaria rwa wîkumia. Beenagîîria bara bangî na mîgambo îrî mûrîo kaingo bateetheka kuumania na bo.
65001017	Îndî amwe na ûgu, biû, eendwa, bûtikaariganîrue i mantû mara bweerirwe n'atûmwa ba Mwathani wetû Yiesû Kîrîstû.
65001018	Baabwîrire, "Ntugû cia mûthia ciakinya gûkooneka antû bakûbûnyûrûnta bakîthingataga wîrirîîria bwao, kînyume kîa Ngai."
65001019	Antû babu i bo bakûreeta kwathûkana kwenu, n'ûntû bathingataga wîrirîîria bwa mîîrî yao na batirî Kîrundu wa Ngai.
65001020	Îndî biû, eendwa, îbandeeni bwîrikie wîtîgioni bwenu bûûtheru mûno. Na rombagaani na inya ya Kîrundu Ûmûtheru.
65001021	Îkaragaani bûrî wendooni bwa Ngai, bweteereete gûcooka kwa Mwathani wetû Yiesû Kîrîstû abwaa ûtûûro bûra bûtakîthira kûringana na kîao gîake.
65001022	Îgaguani kîao bara bûkwona barî na nkanja.
65001023	Tharaani bangî bûboonokie baume mwankiini, na îgaguani bamwe kîao bûkîmenyagîîra meeyia maao batikaabwake rûko.
65001024	Arookumua ûra aûmba gûtûma bûtikaagwe na akabwira mwanka mwagooni wake bûkeneete bûtarî na mabîtia.
65001025	Ngai arookumua gûkûrûkîîra kîrî Yiesû Kîrîstû, Mwathani wetû. N'we Ngai wenka, Mwonokia wetû. N'ûntû bwa bûra arî mwago, ûnene, inya, na watho, arookumua tene na tene kuuma karaaya, îîndî, na îgiita rîîkaaya mwanka gûtarî rîo. Aameni.
66001001	Gûkû i ku kûgwûrîrwa kûra Yiesû Kîrîstû aagwûrîîrwe i Ngai, kaingo agwûrîra athingati baake mantû mara meengeerie gûtuîkîka kagiita gatarî karaaya, gûtarî kîrigîîria. Yiesû aatûmire mûraîka wake kaingo amenyithia mo Njoana, mûruti ngûgî wake.
66001002	Njoana akûûyîîrîîte mantû mama eegiirue kuuma kîrî Ngai, na mara ooniirue i Yiesû Kîrîstû.
66001003	Kîthaarimo i kîrî ûra athoomaga ûroria bûbû na bara babuîgagua bakaiga bûbû bwandîkîîtwe nkorooni ciao, n'ûntû kagiita karî akubî ka mantû mama gûtuîkîka.
66001004	I niû Njoana nkûbwandîkîra, biû eetîgîri ba makanica mûgwanja kîrî mara marî nthîgûrû ya Îcia. Ûra atûîre oogo, ûra aarî oogo wana tene, ta we ûra agaatûûra tene na tene, irundu mûgwanja bira birî mbere ya gîtî gîake kîa ûnene, na Yiesû Kîrîstû, baroobwaa ûtugi na ûkiri. Yiesû i mûkûûyî mwîtîgua, wa mbere kûriûkua, na mûnene wa anene ba nthîgûrû. Oonaniirie natwendeete na nthakame yake îra aatûthaûrire n'yo twauma meeyiani meetû.
66001006	N'we aatûmire twathanaga na tûrutagîra Ngai Îthe ngûgî ta athînjîri. Arookumagua, na inya yake îroonekanaga bûra îgana tene na tene. Aameni.
66001007	Ga nkûbwîra, Yiesû naayîîte na matu, na gûtirî we atakîmwona. Wana bara baamûûragire bakamwona akîîya. Antû ba mîgongo yonthe ya nthîgûrû bakamûrîrîra. Na ûgu i bu gûgaakara! Aameni.
66001008	Mwathani Ngai ariuga, "I niû Kîambîrîria na i niû Mûthia. I niû ntûîre oogo, ûra aarî oogo wana tene, ûra agaatûûra tene na tene. I niû mwene inya yonthe."
66001009	Niû Njoana ndî mûruanyûkwe. Wana niû innyamaaragua ta bûra bûnyamaaragua, imbîgagua ndî amwe naabi ûneneeni, na mbûmagîîria wata biû n'ûntû bwa Yiesû. N'ûntû bwa ntheto ya Ngai na gûkûûyîîra mantû ma Yiesû, i ntûma ndî gîcîgîîrioni kîa îria gîîtagwa Patimos.
66001010	Mantû mama maatuîkîkire ngwetwe i Kîrundu ntugû ya Mwathani. Ndeegiirue kayû kaanene ta ga karumbeeta nyuma yakwa,
66001011	kauga, "Andîka îbukuuni bûra ûkwona ûtûme rîo makanicaani mûgwanja ta mo--Ebeeso, Simaana, Pagamamu, Thiatira, Sandis, Birandebia na Raondisia."
66001012	Nkwîgua ûgu, ndagarûka mbona n'ûû aaragia. Nkûgarûka, ndoona taa mûgwanja igîakanaga irî itugîîni bia thaabu,
66001013	na muntû "aakari ta mwana wa muntû" arûngi gatîgatî ga taa inu. Eekîrîte rwambambio na oogeete mûciibi wa nguo ya thaabu kîbara.
66001014	Kîongo gîake kîarî kîîyerû. Na wana ntundu ciake ciarî injerû ce ta îra kana nyange. Meetho maake maakari ta ndîrîmbî cia mwanki.
66001015	Magûrû maake maakari ta gîkama rîra kîgwete mwanki mûno gîgatuunea tune. Na akîaria kayû gaake keeguîkaga ta ntherû îkwaria.
66001016	Aagwete nthata mûgwanja na njara ya ûrîo, arûmîîte rûyiû rûûgî mbarî cionthe na kanyua, na ûthiû bwake bwakengakengaga ta riûa.
66001017	Nkûmwona ndagwa agu nthî magûrûûni maake, ndakara ta muntû ûmûkuû. Aambaigîîra njara yake ya ûrîo ambîîra, "Tiga kûmaka. I niû Mbere na Mûthia.
66001018	I niû ntûûraga mwoyo. Kûrî rîo ndakuîte, îndî îîndî ndî mwoyo tene na tene! Ncaabi cia gîkuû na cia nthiko ndî na cio.
66001019	Kwoogu andîka mara ûkwona, mantû mara marîo îgiitaani rîrî na mara makoonekana nyumaani."
66001020	Aambîîra, "Ga nkuumbûrîre bûra nthata ino mûgwanja ûkwona irî njaraani yakwa ya ûrîo, na bûra taa ino mûgwanja cia thaabu ikwonania. Taa ino mûgwanja i makanica mûgwanja. Nthata ino mûgwanja n'araîka ba makanica mamu."
66002001	Ûyu ndeene akari ta mwana wa muntû aambîîra, "Andîkîra mûraîka wa kanica ya Ebeeso ûmwîre mantû mama." Mwîre, "Ûra agwete nthata mûgwanja na njara yake ya ûrîo akîriûngariûngaga ara itugî mûgwanja bia thaabu birî bira bitûûgîîrîîtue taa, ariuga ûûgû.
66002002	Imbiyî bûra ngûgî îra ûrutaga îkari. Na imbiyî ûrutaga ngûgî na inya mûno ûtagûkua nkoro. Imbiyî ûtiendaga kwona bara barûthaga mantû maathûûku. Na nûgereetie bara baugaga n'atûmwa na ti bo, woona ibarongoaga.
66002003	Wonaga mathîîna maingî ûkaûmîîria n'ûntû bwakwa ûtakûnoga.
66002004	"Îndî kûrî ûntû bûtagûnkenia. Ûtirî na wendo bûra warî na bu mbereeni.
66002005	Kwoogu ririkana bûra wakari mbereeni. Îrire ûcooke kûrûtha bûra warûthaga mbereeni. Weegua ûtiîrira, nkaaya ndute taa agu îrî.
66002006	Îndî kûrî bu ûkûrûtha bwagîrîte. Nûthûîre ûgu Anikoraitani babu bakûrûtha. Na kinya niû inthûîre ûgu.
66002007	"Ûra arî na matû neegue bûra Kîrundu akwîra makanica. Ûra akaûmbana nkamwîtîgîîria kûrîa matunda ma mûtî wa mwoyo mûndaani wa Ngai.
66002008	"Na andîkîra mûraîka wa kanica ya Simaana ûmwîre mantû mama." Mwîre, "Ûra eetagwa mbere na mûthia, ûra aakuire na acooka gûtûûra mwoyo kaîrî, ariuga ûûgû.
66002009	Imbiyî nûkûnyamaarua na ûtirî gîtonga, îndî ûrî gîtonga gîîkîrundu! Imbiyî bûra bara beebîtaga Ayaundi baaragia mantû maathûûku îgûrû rîaku. Baugaga bo n'Ayaundi, îndî t'Ayaundi bongwa. Bo i sinagoogi ya Saitaani.
66002010	Ûtikaamakue i mantû mara meengeerie gûkûûyîîra makûnyamaarie. Ga ngûkwîra, Nkoma îgaatûma bamwe beenu bûthaîkwa nceera îkîbûgeria. Kûnyamaarua kûra bûkaanyamaarua i gwa ntugû îkûmi. Îndî îthi na mbere kwîgua ûrî na wîtîgio wana weegua nûgaakua, naani ngakwa mwoyo ûrî kîewa.
66002011	"Ûra arî na matû neegue bûra Kîrundu akwîra makanica. Ûra akaûmbana, gûtirî bu gîkuû kîa maîrî gîkaamûrûtha.
66002012	"Na andîkîra mûraîka wa kanica ya Pagamamu mantû mama." Mwîre, "Ûra arî na rûyiû rûûgî mbarî cionthe ariuga ûûgû.
66002013	Imbiyî bûra ara ûtûîre gûkari. Ara ûtûîre noogo Saitaani yandîîte nkunyû, îndî woû wîtîgio bwaku bûrî kîrî niû. Kinya îgiita rîra Antipas, mûkûûyî wakwa wa mma aûragîîrwe naagu, agu Saitaani îtûûraga, ûtankaana.
66002014	"Îndî kûrî mantû matagûnkenia. Antû bamwe baaku bathingataga moorutani ma Mbaraamu. Kîroria gîku kîa ûrongo i kîo kîarutanire mûnene wa Moabu ûra eetagwa Mbaraki, bûra akaarûtha atûme Aisiraeri beeyia. Aatûmire beeyia na njîra ya kûrîa irio birutîrîtwe ngai cia ûrongo na njîra ya kûruta ngûgî cia ûmaramari.
66002015	Na kûrî antû bangî baaku na bo bathingataga ûrutani bwa Anikoraitani.
66002016	Kwoogu îrire. Weegua ûtiîrira inkûûya warîru ndûe na bo na rûyiû rûrû ndûmîîte na kanyua.
66002017	"Ûra arî na matû neegue bûra Kîrundu akwîra makanica. Ûra akaûmbana nkamwaa irio bira biîtagwa mana, bira biithe na mmwe iiga rîîyerû rîandîkîîtwe riîtwa rîake rîîgeni. Na gûtirî ûngî akaamenya riîtwa rîru tatiga ûra akeewa rîo.
66002018	"Na andîkîra mûraîka wa kanica ya Thiatira mantû mama." Mwîre, "Ûra arî na meetho magwakana ta mwanki na magûrû makari ta gîkama, ta we Mwana wa Ngai, ariuga ûûgû.
66002019	Imbiyî bûra ngûgî îra ûrutaga îkari. Imbiyî bûra wendo bwaku bûgana, bûra wîtîgio bwaku bûgana, bûra ûndutagîra ngûgî bûgana, na bûra kûûmîîria gwaku kûgana. Na imbiyî mantû mara ûrûthaga îgiitaani rîrî imakûrûkîîte mara warûthaga mbereeni.
66002020	"Îndî kûrî ûntû bûtagûnkenia. Nûrekeereetie Njecebeeri, mûka ûra eebîtaga kîroria, arutana aruti ngûgî baakwa ûrutani bwa ûrongo. Na kuumania na moorutaani maake, n'we atûmîîte antû baakwa beeyia wîyia bwa ûmaramari, na bwa kûrîa irio birutîrîtwe ngai cia ûrongo.
66002021	Mmweete kaanya ga kwîrira, îndî atikwenda kwîrira wîyia bwake.
66002022	Na kwoogu we na bara bonthe beeyagia ta we bakaanyamaara mûno. Na baarega kwîrira mantû mara barûthaga, ngaatûma bamaama batakuuma ûrîrî i kînyamaara kîra nkaabaa,
66002023	na mbûrage athingati baake. Rîru i rîo makanica monthe makaamenya i niû ncûnkûûnaga nkoro na mathûgaania ma antû. Na nkaa wakîra ûmwe wenu kîewa kûringana na ngûgî ciake.
66002024	Îndî kûrî bo bacienu, biû Athiatira, bara bûtathingataga moorutani mamu maake na bûteendeete kûmenya bûra bamwe beetaga mawitho ma Saitaani ma ndeni. Ga nkûbwîra biû gûtirî bu bûngî nkûbwîra bûrûthe,
66002025	tatiga kûbwîra bûthi na mbere kwîrikia wîtîgioni bwenu mwanka rîra nkaaya.
66002026	"Ûra akaûmbana athi na mbere kûmbathîkîra mwanka mûthia, nkamwaa watho bwa kwatha mîgongo yonthe
66002027	atarî na mathee, na akeegua arî na inya ya kûmîthiria. Nkaamwaa inya na watho ta bûra Baaba aampeere.
66002028	Na nkamwaa nthata îra yonekaga rûkîîrî gûgîkea.
66002029	Ûra arî na matû neegue bûra Kîrundu akwîra makanica.
66003001	"Na andîkîra mûraîka wa kanica ya Sandis mantû mama." Mwîre, "Ûra arî na irundu mûgwanja na nthata mûgwanja ariuga ûûgû. Imbiyî bûra ngûgî îra ûrutaga îkari. Antû baugaga ûrî mwoyo îndî ûmma n'atî ûrî ûmûkuû.
66003002	Ûkîîra! Riûkia kîra ûtigeerie mbere ya gîkua buru. Mboneete atî mantû mara ûkûrûtha matiri akubî na bûra Ngai wakwa eendaga kûrûthwa.
66003003	Kwoogu ûtikaariganîrue i bûra weegiirue kuumania na bûra weerirwe. Îrire na ûbwathîkîre. Weegua ûtiirûtha ûgu, nkaaya ta bûra mwamba aayaga. Ûtiimenya nkîîya.
66003004	Îndî kûrî antû bamwe baaku baakai naagu Sandis bara bo bataagwatithia nguo ciao rûko. Îgiita rîakinya bakeegua barî amwe naani beekîrîte nguo injerû n'ûntû ibaagîrîte ba mantû ta mamu.
66003005	"Ûra akaûmbana ageekîra nguo înjerû ta bo. Riîtwa rîake rîgaakara îbukuuni rîa mwoyo na nkeera Baaba na araîka baake muntû ûyu n'wakwa.
66003006	Ûra arî na matû neegue bûra Kîrundu akwîra makanica.
66003007	"Na andîkîra mûraîka wa kanica ya Birandebia mantû mama." Mwîre, "Ûra mûtheru na wa mma, ûra arî na rûcaabi rwa Ndaundi, ûra aarugûra mûrango gûtarî we aûmba gûcuinga kana ainga mûrango gûtarî we aûmba kuurugûra, ariuga ûûgû:
66003008	Imbiyî bûra ngûgî îra ûrutaga îkari. Mbere yaku kûrî na mûrango ndugûrîîte, na gûtirî we aûmba gûcuinga. Imbiyî tika ûrî na inya îrî thau îndî amwe na ûgu nûûmbîîte kwathîkîra ûrutani bwakwa na ûtankaana.
66003009	Naagu kûrî na gîkundi gîa antû ba Saitaani. Beebîtaga Ayaundi îndî bo t'Ayaundi bongwa, n'arongo. Ngaatûma bagûturîria maru na bamenya inkwendeete.
66003010	Na n'ûntû nwathîkagîra ûrutani bwakwa ûkarega gûtiga gwîtîgia, ngakûrigîîria ûtikoone kînyamaara kîra kîîyîîte nthîgûrû kûgeria antû.
66003011	Kûûya gwakwa kûrî akubî. Karaga wîrikîîtie wîtîgioni kaingo gûtagîta we atûma waga kîewa.
66003012	"Ûra akaûmbana ngaatûma akarage nyomba ya Ngai wakwa arî ta gîtugî kîa iiga. Nkamwandîka riîtwa rîa Ngai wakwa na rîa taûni ya Ngai wakwa, ta yo Njerusaremu înjerû îra îkauma îgûrû kîrî Ngai wakwa na mmwandîke riîtwa rîakwa rîîgeni.
66003013	Ûra arî na matû neegue bûra Kîrundu akwîra makanica.
66003014	"Na andîkîra mûraîka wa kanica ya Raondisia mantû mama." Mwîre, "Ûra eetagwa 'Aameni', ûra arî mwîtîgua na mûkûûyî wa mma, mwanjîîria wa biûmbe bionthe bia Ngai, ariuga ûûgu.
66003015	Imbiyî bûra ngûgî îra ûrutaga îkari. Ûtirî mwanki na ûtirî mpîo. Îndî mbenda wîgua ûkari bûmwe bwa ûgu!
66003016	Îndî n'ûntû woû ûrî agu gatîgatî, ûtirî mwanki kana mpîo, ingaagûtuîra nthî, uume kanyua gaakwa.
66003017	Wîbîîraga, 'Na mma niû ndî gîtonga, gûtirî kîo ntarî.' Woû ka ûtaiyî ûrî ûmûthirîre, ûrî wa kwîguîrwa kîao, nkîa, ntûngi na ûrî ûtheri.
66003018	Ndîkûroria ûgûre kuuma kîrî niû into bibi--thaabu îkembeetue na mwanki kaingo ûtonga, nguo înjerû wîkîre kaingo witha ûtheri bwaku antû batiga kûbuona, na ndawa wîkîre meetho kaingo ûûmba kwona.
66003019	"Bara mbendeete i bo nkaanagia, nkaboonia mabîtia maao. Kwoogu endaga kûrûtha bûra kwagîrîte na wîrire.
66003020	Na ga ngûkwîra, ndûngi mûrangooni nkîringaringaga. Ûra akeegua kayû gaakwa andugûrîre, nkaathûngîra tûrîyanîre amwe n'we.
66003021	"Ûra akaûmbana agaakaranîîra naani gîtîîni gîakwa kîa ûnene, ta bûra na niû ndakaranîîre na Baaba gîtîîni gîake kîa ûnene nkûûmbana.
66003022	Ûra arî na matû neegue bûra Kîrundu akwîra makanica."
66004001	Nyuma ya nkwona mantû mamu ndacooka ndoona mûrango ûrugûrîîtwe îgûrû. Kayû wakara kaarîîtie naani mbereeni, kara kaaragia ta karumbeeta, kambîîra, "Ncû naaga îgûrû nkwonie bûra kûthiîte gûkara."
66004002	Warîo ndaayîîrwa i Kîrundu. Ndaraitha mbere yakwa ndoona gîtî kîa ûnene gûku îgûrû na kûrî we aakarîrîte kîo.
66004003	Ûyu aagîkarîrîte aarî na mwago ta wa twiga twa goro mûno. Aakari ta kaiga geetagwa njacipa kana kangî geetagwa kaneria. Na gîtî gîku kîa ûnene kîathiûrûkîîtwe i mûkûngambura wakengakengaga ta kaiga kangî ka goro geetagwa emerandi.
66004004	Na kaîrî gîtî gîku kîathiûrûkîîtwe n'itî bingî bia ûnene mîrongo îîrî na bina. Na wakîra gîtî gîakarîrîtwe i mûkûrû. Akûrû babu mîrongo îîrî na bana beekîrîte nguo injerû na nthûmbî cia ûnene biongo, cia thaabu.
66004005	Ndoona gîtî gîku gîkîenia ndweni. Na kuuma kîrî kîo ndeegua gîtuma na mûrurumo wa nkwa. Mbere ya kîo ikwarî na taa mûgwanja ciakanaga, ta cio irundu mûgwanja bia Ngai.
66004006	Na agu mbere ya kîo kaîrî, ikwarî na gîntû gîakari ta îria rîayicaga ta kîyici. Ndoona biûmbe bina. Wakîra kîûmbe kîarî rûteere rûmwe rwa gîtî gîku. Biûmbe bibu biarî na meetho mwîrî unthe, mbere na nyuma.
66004007	Kîûmbe kîmwe gîakari ta cimba. Kîa biîrî ta kayaû, kîa bithatû kîarî na ûthiû ta bwa muntû, na kîa bina gîakari ta ndiû ibuurûûkîîte.
66004008	Na wakîra kîûmbe kîaarî na mathabu mathanthatû na gîakunîkîîtwe i meetho gûntû kunthe. Mûthenya na ûtugû biaugaga: "Mûtheru, mûtheru, mûtheru i Mwathani Ngai mwene inya, We naarî oogo wana tene, atûîre oogo, na agaatûûra mwoyo tene na tene."
66004009	Biûmbe bibu bina biugaga ûgu îgûrû rîa ûra akarîrîte gîtî kîa ûnene îrî njîra ya kûmûkumia, kûmûtîîya na ya kûmûcookeria nkaatho. N'we atûûraga mwoyo tene na tene.
66004010	Rîra biûmbe bibu biauga ûgu, akûrû bara mîrongo îîrî na bana bagatiirithia moothiû maao nthî mbere ya ûra aakarîrîte gîtî kîa ûnene bakîmûgonga, we ûra atûûraga tene na tene. Baamûgongaga barutîîte nthûmbî biongo mbere ya gîtî kîa ûnene, bakauga,
66004011	"Nwagîrîte ûkumua na ûtîîywa. Na inya yaku îroonekanaga bûra îgana, woû Mwathani Ngai wetû, n'ûntû i woû ûûmbîîte into bionthe. Bionthe biumanîîtie na wendi bwaku na ûbiûmbîîte kûringana na wendi bwaku."
66005001	Ndacooka ndoona îbuku njaraani ya ûrîo ya ûra aakarîrîte gîtî gîku kîa ûnene. Îbuku rîru rîarî na maandîko mbarî irî ciîrî na rîatumanîîtue na mûûra maita mûgwanja.
66005002	Ndoona mûraîka oonanagia naarî na inya înene aûria na kayû kaaraaya, "N'ûû aagîrîte ûntû arûmûra mûûra ûyû ûgwatithanîîtie îbuku rîrî akarîkûnjûra?"
66005003	Îndî gûtooneka akîûmba kûrîkunûra kana arîcûûba gûku îgûrû, nthîgûrû, kana rungu rwa nthîgûrû.
66005004	Gûgûtuîkîka gûtooneka aagîrîte wa kûrîkunûra kana wa kûrîcûûba ndeni, ndarîra mûno.
66005005	Ûmwe wa akûrû bara aambîîra, "Tiga kûrîra! Cimba ya mwîrîga wa Njunda, ya rûrîîyo rwa Ndaundi naûmbanîîte. Kwoogu we nwa arûmûre mûûra ûyû ûrîgwatithanîîtie maita mûgwanja, akarîkunûra."
66005006	Na ndacooka kaîrî ndoona kagondu karûngi gatîgatî ka bo bonthe, gakari taka kaarî kaûrage. Kaarî na ngoci mûgwanja na meetho mûgwanja. Na meetho mamu mûgwanja n'irundu mûgwanja bia Ngai bira biatûmirwe nthîgûrû yonthe.
66005007	Ndoona Kagondu kaaya kaathûkia îbuku rîru rîarî njaraani ya ûrîo ya ûra aakarîrîte gîtî kîa ûnene.
66005008	Gakûthûkia rîo, biûmbe bira bina na akûrû bara mîrongo îîrî na bana bagaturîria maru. Na wakîra ûmwe wa akûrû babu naarî na wandîndî ya ndigi inyingî, na mbakûri cia thaabu ciûyûri macoco. Macoco mamu moonanagia maromba ma antû ba Ngai.
66005009	Akûrû babu na biûmbe bira bina bainîra Kagondu rwîmbo rûûgeni. Rwaugaga, "Nwagîrîte wa kûnenkerwa îbuku rîru na wa kûrûmûra mûûra, n'ûntû nwaûragirwe, watûkûûra na nthakame yaku twatuîka ba Ngai, tiû antû ba mîîrîga yonthe, nthiomi cionthe, rangi cionthe, na mîgongo yonthe.
66005010	Ûtûtuîkithîîtie antû ba ûnene bwaku, tûrî athînjîri baaku, tûkaathana nthîgûrû."
66005011	Ndacooka ndacûûba ndoona araîka baingî bathiûrûkîîrîîte gîtî kîra kîa ûnene, biûmbe bira bina na akûrû bara. Baarî araîka ngiri itatarîka. Ndeegua
66005012	bauga na inya îra nene, "Kagondu kara kaûragirwe ikaagîrîte ga kwonwa karî ûûmbani, ûtonga, ûûme, na kaagîrîte ga gûtîîywa, kûgongwa na gûkumua."
66005013	Bakuuga ûgu biûmbe bionthe bia gûku îgûrû, bia nthîgûrû, bia rungu rwa nthîgûrû na bia îria, ndeegua biauga, "Ûra akarîrîte gîtî kîa ûnene barî na Kagondu baroogongagwa, barootîîyagwa, barookumagua, na inya yao îroonekanaga bûra îgana tene na tene."
66005014	Bakuuga ûgu, biûmbe bira bina biauga, "Aameni." Akûrû baaturîria maru ûyu aakarîrîte gîtî kîa ûnene na Kagondu, babagonga.
66006001	Ndoona Kagondu kaarûmûra mûûra wa mbere kîrî îra mûgwanja yarûmanîîrîîtie îbuku. Gakûrûmûra, ndeegua kîûmbe kîmwe kîrî bira bina kîagondoka ta nkwa, kîauga, "Ncû!"
66006002	Ndacûûba ndoona muntû atwete mbaraathi înjerû arî na mîguî na ûta. Ndoona muntû ûyu eekîrwa nthûmbî ya ûnene. Na agwîkîrwa yo aathi gûcinda.
66006003	Kagondu gakûrûmûra mûûra wa îîrî, ndeegua kîûmbe kîa biîrî kîauga, "Ncû!"
66006004	Waagu mbaraathi îngî yaumîîra, întuune. Ûra aamîtwete eewa watho bwa kûthiria ûkiri nthîgûrû na bwa gûtûma antû baûraganaga. Aanenkerwa rûyiû rûûnene.
66006005	Kagondu gakûrûmûra mûûra wa îthatû, ndeegua kîûmbe kîa bithatû kîauga, "Ncû!" Ngûcûûba ndoona mbaraathi înjirû na muntû amîtwete agwete thatiiri ciîrî na njara.
66006006	Na kuuma kîrî biûmbe bibu ndeegua gîntû ta kayû kauga, "Kathimi kaniini tu ka ngano kariuma îrîi rîa ngûgî ya ntugû yonthe. Na tûthimi tûthatû tûniini twa cayiri tûriuma îrîi rîa ngûgî ya ntugû yonthe. Ûtikeenyangie mîceituuni kana mîcabiibû!"
66006007	Kagondu gakûrûmûra mûûra wa îna, ndeegua kîûmbe kîa bina kîauga, "Ncû!"
66006008	Ngûcûûba ndoona mbaraathi yarî na rangi ya rûbiti. Ûra aamîtwete eetagwa Gîkuû na ûngî eetagwa Nthiko amûrûmarûmîîte nyuma. Beewa watho îgûrû rîa antû gacuncî kamwe ka bina. Beerwe watho bwa kûûraga antû na njîra ya ndûa, mayûûra, ndwari, na nyamû cia kîthaka.
66006009	Kagondu gakûrûmûra mûûra wa îtaano, ndoona rungu rwa kîthînjîro mîoyo ya bara baûragîîtwe n'ûntû bwa kiugo kîa Ngai na n'ûntû bwa gûkûûyîîra ûmma.
66006010	Mîoyo înu yaaria na inya, yauga, "Mûtheru, Mwathani wa mma, i mwanka rî tûgeeteera ûgambithia antû ba nthîgûrû, ûrîie nthakame yetû?"
66006011	Ndoona wakîra mwoyo wanenkerwa rwambambio rûûyerû, yeerwa înogokange yeteere aniini. Yeerirwe înogoke yeteere aruagina na aaragina bara baarutagîra na bo Kîrîstû ngûgî. Yeerirwe ibeeteere baûragwe ta bo, bagane.
66006012	Ndacooka ndoona Kagondu gakîrûmûra mûûra wa îthanthatû. Gakûrûmûra, nthîgûrû yainaina mûno. Riûa rîayirûa biri ta îkara, na mweri unthe watuunea tune ta nthakame.
66006013	Nthata cia îgûrû ciagwa nthî ta ûgaa bûûkûûrûrûka ruuo rûkîbuutana.
66006014	Îgûrû rîarima ta bûra maandîko marimaga îbuku rîakûnjwa. Irîma bionthe na icîgîîrio bia îria biakûûrwa ara bitûûraga.
66006015	Ndoona anene ba nthîgûrû, aathani, anene ba njûûrî, itonga, bara barî îgweta, nkombo na bara bataarî nkombo bonthe beebitha makurunguuni na maigaani ma irîma.
66006016	Beera irîma na maiga, "Tûgwîreeni. Twitheeni tûtikoonwe n'ûra akarîrîte gîtî kîa ûnene, na tûrigîîrieni mûthûûro wa Kagondu tûtigaakaanûkue!
66006017	Ntugû îra nene ya kwonania mûthûûro wao îgûkinya na îtiûmîîrîka kinya n'ûû!"
66007001	Nyuma ya kwona mantû mamu, ndacooka ndoona araîka bana barûngi nteere irî inya cia nthîgûrû, barigîîrîîtie ruuo rûtikaume nteere irî inya rûbuutana nthîgûrû, kana îriani, kana rwenyenyia mûtî.
66007002	Ndacooka ndoona mûraîka ûngî auma bwa uumîîro bwa riûa arî na mûûri wa Ngai, mûtûûra mwoyo. Eera na kayû kaaraaya araîka babu bana, bara Ngai eete inya ya kwînyangia nthîgûrû na îria,
66007003	"Bûtikeenyangie nthîgûrû, kana îria, kana mîtî twambe twîkîre bara batûmîkagîra Ngai wetû rwano ûthiû."
66007004	Ndathikîîria ndeegua kwaugwa ûtari bwa antû bara beekîîrwe rwano. Baarî antû ngiri îgana rîmwe, mîrongo îna na bana (144,000), bonthe kuuma kîrî wakîra mwîrîga wa Isiraeri.
66007005	Baba i bo beekîîrwe rwano: Kuuma kîrî mwîrîga wa Njunda, antû ngiri îkûmi na ciîrî. Kuuma kîrî mwîrîga wa Rubeni, antû ngiri îkûmi na ciîrî. Kuuma kîrî mwîrîga wa Ngandi, antû ngiri îkûmi na ciîrî.
66007006	Kuuma kîrî mwîrîga wa Aceri, antû ngiri îkûmi na ciîrî. Kuuma kîrî mwîrîga wa Nabutaari, antû ngiri îkûmi na ciîrî. Kuuma kîrî mwîrîga wa Manase, antû ngiri îkûmi na ciîrî.
66007007	Kuuma kîrî mwîrîga wa Simioni, antû ngiri îkûmi na ciîrî. Kuuma kîrî mwîrîga wa Raawî, antû ngiri îkûmi na ciîrî. Kuuma kîrî mwîrîga wa Isakaari, antû ngiri îkûmi na ciîrî.
66007008	Kuuma kîrî mwîrîga wa Saburoni, antû ngiri îkûmi na ciîrî. Kuuma kîrî mwîrîga wa Njosebu, antû ngiri îkûmi na ciîrî. Kuuma kîrî mwîrîga wa Benjameni, antû ngiri îkûmi na ciîrî.
66007009	Nyuma ya ûgu, ndacooka ndoona ntundu înene mûno ya antû batatarîka barûngi mbere ya gîtî kîa ûnene na mbere ya Kagondu. Baarî antû kuuma nthîgûrû cionthe, mîgongo yonthe, rangi cionthe, na nthiomi cionthe. Beekîrîte ndwambambio injerû bagwete nkîndû na njara.
66007010	Baugaga na kayû kaaraaya, "Wonokio buumaga kîrî Ngai wetû ûra akarîrîte gîtî kîa ûnene, na kîrî Kagondu."
66007011	Ndacooka kaîrî ndoona araîka bonthe barûngi bathiûrûkîîrîîte gîtî gîku kîa ûnene, akûrû bara, na biûmbe bira bina. Ndoona baaturia maru beendamîîtie moothiû maao nthîgûrû barî agu mbere, baagonga Ngai
66007012	bauga, "Tene na tene Ngai wetû aroogongagwa, arookumagua, ûûme bwake bûroonekanaga bûra bûgana, aroocookagîrua nkaatho, arootîîyagwa, na inya yake îroonekanaga bûra îgana. Aameni!"
66007013	Ûmwe wa akûrû bara ambûûria, "I ba ûû baba beekîrîte ndwambambio injerû, na i kû baumîîte?"
66007014	Ndamwîra, "I woû wiyî, mûnene." Mûkûrû ûyu aambîîra, "Baba n'antû bara baumîîte kînyamaaraani kîînene. Bathambîîtie ndwambambio ciao na nthakame ya Kagondu ciatuîka injerû.
66007015	Na gîku i kîo n'ûntû barî aaga mbere ya gîtî kîa ûnene, kîa Ngai. Bamûgongagîra nyomba yake mûthenya na ûtugû. Ûra akarîrîte gîtî kîa ûnene agaatûûrania na bo akîbamenyagîîra.
66007016	Batikooro beegua yûûra kaîrî kana bûûta. Batiibea i riûa kana beegua mwanki wa kûbathûûkia.
66007017	Na gîtûmi i kwîgua Kagondu gaka karî aaga gîtîîni kîa ûnene i ko gakeegua karî mûrîîthi wao. Gakaabatongoragîîria gakabaira inyakaani bia rûûyî rûra rûtûûragia muntû mwoyo. Ngai akabagiria yethori rîonthe baaroîtûûra."
66008001	Kagondu gakûrûmûra mûûra wa mûgwanja, gwakirwa ki gûku îgûrû bantû ta a nucu îthaa.
66008002	Ndoona araîka mûgwanja barûngi mbere ya Ngai. Na wakîra ûmwe wa bo aanenkerwa karumbeeta.
66008003	Ndacooka ndoona mûraîka ûngî aaya aarûngama akubî na kîthînjîro, agwete kabakûri ka thaabu kûra macoco maabîîthagîrua. Ndoona aanenkeerua macoco maingî mûno aruta marî kîgongwana amwe na maromba ma antû bonthe ba Ngai. Mûraîka ûyu aarîkîîra kîgongwana gîku îgûrû rîa kîthînjîro kîa thaabu agu mbere ya gîtî kîa ûnene.
66008004	Ntoogo îra yaumaga macocooni mamu yeetia îgûrû kîrî Ngai kuuma njaraani cia mûraîka ûyu yungeene na maromba mamu ma antû ba Ngai.
66008005	Mûraîka ûyu akûrûtha ûgu, aarûma mwanki kîthînjîrooni agîîkagîra kabakûriini gaku mwanka kaûyûra. Gakûûyûra, agakanyania nthîgûrû gaûka mpeni, nkwa yagondoka, ndeegua gîtuma kîînene mûno, na nthîgûrû yainaina.
66008006	Ndoona araîka babu mûgwanja beethuuranîra kûringa tûrumbeeta.
66008007	Mûraîka wa mbere aaringa karumbeeta gaake. Akûringa, mbura ya maiga, mwanki, na nthakame ciaura nthîgûrû. Ikuura nthîgûrû, ciarûngûria kûrû gîcuncî kîmwe kîrî bithatû kîa nthîgûrû, mîtî, na nyaki îmbîthî.
66008008	Mûraîka wa baîrî aaringa karumbeeta gaake. Akûringa, ndoona gîntû gîakari ta kîrîma kîînene mûno kîarûkua îriani gîgîakanaga mwanki. Gîntû gîku gîkwarûkua, gîcuncî kîmwe kîa bithatû kîa rûûyî rwa îria rîru rwatuîka nthakame.
66008009	Nyamû cia îrîa rîru ciakua gîcuncî kîmwe kîa bithatû, na meeri gîcuncî kîmwe kîrî bithatû cienyangua.
66008010	Mûraîka wa bathatû aaringa karumbeeta gaake. Akûringa, ndoona nthata înene mûno yarûkua kuuma îgûrû îmûrîkîîte ta tooci, yagwîra miuro na inyaka gîcuncî kîmwe kîa bithatû.
66008011	Nthata înu yeetagwa 'Gana'. Rûûyî gîcuncî kîmwe kîa bithatû rûra nthata înu yagwîrîîre rwagîa gana. Antû baingî baakua bakûnyua rûûyî rûru rwa gana.
66008012	Mûraîka wa bana aaringa karumbeeta gaake. Akûringa, gîcuncî kîmwe kîrî bithatû kîa riûa, mweri, na nthata gîaumpwa, kîagîa mwindu. Gîcuncî kîmwe kîa bithatû kîa mûthenya, kîaga werû. Na gîcuncî kîmwe kîa bithatû gîa ûtugû kîaga gîa kûmûrîka.
66008013	Ncûûbîîte woogu, ndoona ndiû îbuurûkîrîte îgûrû mûno. Ndeegua yauga na kayû kaanene mûno, "Irû! Irû! Irû bara batûûraga nthîgûrû. Bûkoona thîîna tûrumbeeta tûra tûtigeere twaringwa n'araîka bara bangî bathatû bathiîte gûtûringa."
66009001	Mûraîka wa bataano aaringa karumbeeta gaake. Akûringa, ndoona nthata yarûkua kuuma îgûrû îîndamîîte nthîgûrû. Yeewa rûcaabi rwa mûrinya wa kûthi îrinyaani rîra rîorokeru mûno.
66009002	Yarugûra mûrinya ûyu, ntoogo ta ya mwanki ûmûnene mûno yauma ku. Riûa na maanganyoni biagîa mwindu n'ûntû bwa ntoogo înu yaumaga îrinyaani rîru.
66009003	Ndoona ngige ciauma ntoogooni înu, ciendama nthîgûrû. Ciewa inya ya kûrûmana ta ing'aarurî.
66009004	Cierwa itikeenyangie nyaki nthîgûrû, kana kîmera, kana mûtî. Na cierwa ikaarûmanga antû bara bataarî na rwano rwa Ngai ûthiû bonka.
66009005	Iteewa watho bwa kûûraga antû. Ciarî ibanyamaarie akî mîeri îtaano. Na ûrûrû bûra antû beegagua ciabarûma bwakari ta bwa kîng'aarurî kîrûmîîte muntû.
66009006	Rîra kagiita gaku gagaakinya antû bagaacûa bûra bakua, îndî bationa bûra barûtha. Ûkeegua bakîenda gûkua, îndî gîkuû igîkaabakuthûka.
66009007	Ngige inu ciakari ta mbaraathi ithuuranîrîtwe kûthi ndûani. Ciekîrîte gîntû gîakari ta nthûmbî cia ûnene cia thaabu biongo, na ciarî na moothiû maakari ta ma antû.
66009008	Ciarî na ntundu ikari ta cia aka, na magego ta ma cimba.
66009009	Ciogeereetwe gîntû gîakari ta kîbaati kîa îthaga gîa kûrigîîria kîbara gîtigaatonywe. Na mûrurumo wa mathabu ma cio ibuurûûkîîte wakari ta wa mbaraathi inyingî mûno ikururîîtie nkaarî cia ndûa ira ciakururagia.
66009010	Ciarî na mîtiro na nguarû ta ing'aarurî. Na nguarû inu iciarî na inya. Ikîûmba kûrûmanga antû mîeri îtaano wabakînyamaaraga.
66009011	Na ngige inu iciarî na mûnene wa cio ûra aitongoreereetie. Mûnene ûyu aarî mûraîka kuuma îrinyaani rîra rîorokeru mûno. Na mûraîka ûyu eetagwa Abandoni na Kîîbirania. Na Kîîngiriki eetagwa Aporoni (na riîtwa rîru rîake riugaga 'Mwînyangia').
66009012	Kînyamaara gîku kîa mbere gîgûkûrûka. Îndî kûrî kîngî na kîngî kîîyîîte.
66009013	Mûraîka wa bathanthatû aaringa karumbeeta gaake. Akûringa, ndeegua kayû kauma koonaani irî inya cia kîthînjîro kîra kîarî agu mbere ya Ngai.
66009014	Keera mûraîka ûyu wa bathanthatû aarî na karumbeeta, "Rekeeria araîka bara bana barigîîrîîtue agu muurooni ûyu mûnene wa Ubarates."
66009015	Araîka babu bana baarekeerua. Baathuuranîrîtwe n'ûntû bwa îthaa, ntugû, mweri, na mwanka ûra mantû mama magaatuîkîka. Na gîtûmi, i kaingo baûraga antû gîcuncî kîmwe kîa bithatû.
66009016	Ndeegua kwerwa njûûrî îra baatongorereetie yarî ya acikaarî mirioni magana maîrî. Na wakîra mûcikaarî naarî na mbaraathi.
66009017	Kîonekiini gîku ndoona mbaraathi na bara baitwete. Na babu baitwete boogeereete mabaati ma kûrigîîria batigaatonywe ibara. Mabaati mamu maarî ma rangi ithatû--maatuune, mburuu, na yerû. Mbaraathi inu ciarî na biongo ta bia cimba. Tûnyua twaumaga ndîrîmbî, mwanki wa ûbiriti, na ntoogo.
66009018	Inyamaara bibu bithatû biaumire tûnyua twa mbaraathi inu biaûraga antû gîcuncî kîmwe kîa bithatû.
66009019	Rûgakaî rûra mbaraathi inu ciekagîra antû rwaumaga tûnyuani na mîtirooni. Mîtiro ya cio yarî njoka. Na mîtiro înu yarî na biongo n'yo ciatûmagîra kûnyamaaria antû.
66009020	Bara bataûragwa i mînyamaaro înu bateerira. Bataatigana na ngai ciao cia ûrongo ira beerûthîrîte. Bataatiga kûgonga irundu biithûûku na ngai cia mîbuanaano. Imwe cia ngai inu ciarûthîîtwe na thaabu, cingî na fetha, na cingî na yûmba rîra rîrûthagwa gîkama. Na kûrî imwe ciarûthîîtwe na maiga, na cingî na mîtî; into bitaûmba kwona, kana biîgua, kana biûmba kûthi.
66009021	Na bateerira batigana na ûûragani, kana marogi, kana ûmaramari, kana wamba bwao.
66010001	Ndacooka ndoona mûraîka ûngî aarî na inya mûno eendamîîte aumîîte îgûrû. Eekîrîte îtu ta nguo na mûkûngambura ûrî kîongo. Aarî na ûthiû bwakari ta riûa na magûrû maake maakari ta itugî bigwakana mwanki.
66010002	Na naagwete kabuku kaniini na njara gaakunûre. Aakinyîîte na kûgûrû gwake kwa ûrîo îriani na kwa ûmotho nthîgûrû.
66010003	Ndeegua aagondoka na inya ta cimba. Akûgondoka, ndeegua nkwa mûgwanja ciaria.
66010004	Nkwa inu mûgwanja ikwaria, nkîenda kwandîka, ndeegua kayû kauma îgûrû kambîîra, "Bûbu weegua nkwa inu mûgwanja ciauga ibûkare bûrî witho. Ûtikaabuandîke."
66010005	Rîru mûraîka ûyu ndooneete arûngi akinyîîte na kûgûrû kûmwe îriani na kûra kûngî nthîgûrû, aûkîîria njara yake ya ûrîo îgûrû.
66010006	Aathiîtia na ûra atûûraga tene na tene, ta we ûra aûmbire îgûrû, nthîgûrû, îria na bira birî gûku kunthe. Auga, "Gûtirî weteera kaîrî,
66010007	n'ûntû rîra mûraîka wa mûgwanja akaaringa karumbeeta gaake, Ngai akeegua akwingia mûbango wake, ta uu kîriga kîa ntheto îmbega kîra eerire aruti ngûgî baake, iroria."
66010008	Kaîrî ndeegua kayû gaku kaumîîte îgûrû kaambîîra, "Îthi ûthûkie kabuku kaara gakunûre kagwetwe i mûraîka ûûra akinyîîte îria na nthîgûrû."
66010009	Ndathi kîrî mûraîka ndamwîra aanenkere kabuku gaku. Mûraîka aambîîra, "Ka ûrîe. Ûkeegua karî na mûrîo ta ûkî ûgîgatagunya, îndî gaakinya nda gakaagîa gana."
66010010	Ndathûkia kabuku gaku kuuma njaraani cia mûraîka ndaarîa. Kaarî na mûrîo ta ûkî ngîgatagunya, îndî gagûkinya nda kaagîa gana.
66010011	Ndeerwa, "Nwa mwanka ûrorie kaîrî mantû ma antû baingî, mîgongo îmingî, nthiomi inyingî, na anene baingî."
66011001	Ndacooka ndanenkerwa kamûtî kaaraaya ga gûtûmîra karî kîthimi. Ndeerwa, "Îthi ûthime nyomba ya Ngai na kîthînjîro, na ûtare bara bagongagîra Ngai ku.
66011002	Ûtigaatindanîre na ome ya nyomba ya Ngai. Ûtikaamîthime n'ûntû n'ya antû batarî Ayaundi. Bakaatha taûni întheru na njîra înthûûku mîeri mîrongo îna na îîrî.
66011003	Na îgiitaani rîru nkaa akûûyî baakwa inya barî baîrî barorie ntugû ngiri îmwe na magana maîrî ma mîrongo îthanthatû (1,260), beekîrîte maguo matarî meega kwonania kîeba."
66011004	Akûûyî babu i mîceituuni îîrî kana taa ciîrî ira ndoonaga irî agu mbere ya Mwathani wa nthîgûrû.
66011005	Anthû baao bakageria kûbathûûkia, mwanki uuma tûnyua twa akûûyî babu ûkaûraga anthû babu. Ûgu i bu anthû baao bakaûragangwa baageria kûbathûûkia.
66011006	Îgiitaani rîao rîa ûroria, akûûyî babu baîrî barî na inya ya kûrigîîria îgûrû rîtaurithie mbûra. Barî na inya ya kûgarûra ndûyî igatuîka nthakame na ya kûreeta mûthemba unthe wa inyamaara nthîgûrû, maita wamara bakeenda.
66011007	Akûûyî babu baîrî bakûrîîkia gûkûûyîîra na ûroria, ndoona nyamû kuuma îrinyaani rîra rîorokeru mûno yarûa na bo, yabacinda, yabaûraga.
66011008	Mîîrî ya akûûyî babu baîrî yatungumana barabaraani ya taûni îra nene, taûniini îra Mwathani aambirwe. Taûni înu yîtagwa na gîîkîrundu Sondomu kana Miisiri.
66011009	Ndoona antû kuuma kîrî mîîraga yonthe, mîgongo, na nthiomi baakara baraithîîte mîîrî ya akûûyî babu ntugû ithatû na nucu, kûregeetwe bathikwa.
66011010	Bara batûûraga nthîgûrû baakeneera ûgu mûno, na kweyana beeyana biewa n'ûntû bwa bûra akûûyî babu baabareetagîra thîîna barî mwoyo.
66011011	Îndî ntugû inu ithatû na nucu ikûthira, Ngai aabuîrîîra akûûyî babu mîruke ya mwoyo. Akûbabuîrîîra, iroria bibu biarûngama. Bara baaboonire baamaka mûno.
66011012	Iroria bibu biegua kayû kaanene kuuma îgûrû, kabeera, "Ncûûni gûkû îgûrû!" Iroria bibu bietia îgûrû na îtu, anthû baao babicûûbîîte.
66011013	Warîo nthîgûrû yainaina mûno. Gîcuncî kîmwe gîa îkûmi gîa taûni înu kîenyangua, antû ngiri mûgwanja baûragwa i kwinaina gûku kwa nthîgûrû. Bara baatigarire baamaka mûno, baakîra Ngai wa îgûrû.
66011014	Kînyamaara kîa biîrî gîgûkûrûka. Kîa bithatû îîndî i kîo kîyîîte weendî.
66011015	Mûraîka wa mûgwanja aaringa karumbeeta gaake. Akûringa, ndeegua tûyû twagondoka gûku îgûrû, twauga, "Wathani bwa nthîgûrû îîndî i bwa Mwathani wetû na Kîrîstû mûthuure wake. Akaathana tene na tene."
66011016	Akûrû bara mîrongo îîrî na bana, bara bakari itîîni biao bia ûnene bathiûrûkîîrîîte Ngai baaturia maru batiirithîîtie moothiû maao nthîgûrû, bamûgonga.
66011017	Bauga, "Mwathani mwene inya yonthe, woû ûtûîre oogo, woû warî oogo wana tene, itûgûgûcookeria nkaatho n'ûntû bwa kwanjîîria kwathana na inya yaku înene.
66011018	Antû ba nthîgûrû ibarathûûri i woû, îndî îîndî nûbooneetie bûra mûthûûro waku ûgana. Îîndî îgiita rîgûkinya rîa kûgiitîra bara bakuû îgamba. Îîndî n'îgiita rîa kwaa aruti ngûgî baaku biewa, ta bo iroria. Na ûkaa biewa kinya antû baaku, ta bo bara bagûtîîyaga, baanene na baaniini. Îgiita rîgûkinya rîa kwînyangia bara beenyangagia nthîgûrû!"
66011019	Ndoona nyomba ya Ngai gûku îgûrû yarugûrwa, kathandûkû kara kaarî na maathana gaatua kwonekana. Ndoona gwatua kwenia, ndeegua gîtuma, nkwa yatua kwaria, nthîgûrû yatua kwinaina, na gwatua kuura mbura ya maiga.
66012001	Magegania ma kûrigaria moonekana gûku îgûrû. Maarî mantû ma mûka eekîrîte riûa ta nguo, mweri ûrî rungu rwa magûrû maake, na eekîrîte nthûmbî ya ûnene îrî na nthata îkûmi na ciîrî.
66012002	Na mûka ûyu naarî na nda. Aatua gûkaya na inya i rûgakaî arî akubî gûciara.
66012003	Magegania mangî moonekana gûku îgûrû. Kwoneka njoka întuune, înene mûno. Njoka înu yarî na biongo mûgwanja na wakîra kîongo ikîarî na nthûmbî ya ûnene. Na nîarî na ngoci îkûmi.
66012004	Njoka înu yakondoria na mûtiro wa yo nthata gîcuncî kîmwe kîa bithatû kuuma îgûrû ciagwa nthîgûrû. Yarûngama agu mbere ya mûka ûyu aarî akubî gûciara kaingo aaciara îrîa kaana.
66012005	Mûka ûyu aaciara mwana wa muntû mûrûme ûra akaatha nthîgûrû cionthe atarî na mathee. Kaana ka mûka ûyu kaatharwa geetithua kîrî Ngai, kairwa ara gîtî gîake kîa ûnene kîrî.
66012006	Mûka ûyu augia rwîro aathi gûkara rwanda, bantû Ngai aamûthuuranîrîte. Agu noogo aakarire ntugû ngiri îmwe na magana maîrî ma mîrongo îthanthatû (1,260) waakîmenyagîîrwa.
66012007	Ndûa yaûka gûku îgûrû. Mûraîka Mikaeri aateetheerua n'araîka baake kûrûa na njoka înu. Njoka n'yo yateetheerua n'araîka ba yo kûrûa na bo.
66012008	Njoka înu îtaacinda. Îgûcindwa, gwatuîka yo na araîka ba yo batigîîtîgîîrua bakara îgûrû kaîrî.
66012009	Njoka înu nene mûno yeengatua gûku îgûrû. Na njoka înu n'yo îtûîre yîtagwa Nkoma kana Saitaani. N'yo yenagîîria antû ba nthîgûrû yonthe. Yeengatiirue îgûrû amwe na araîka ba yo.
66012010	Ndeegua kayû kaagondoka gûku îgûrû kauga, "Îîndî i kagiita ka Ngai wetû kwonokania, kwonania inya yake, ûnene bwake, na wathani bwa mûthuure Kîrîstû, n'ûntû ûra athitangaga aruayia na aarayia akwîngatua. Arabathitangaga kîrî Ngai wetû mûthenya na ûtugû.
66012011	Aruayia na aarayia baramûcindire kwa inya ya nthakame ya Kagondu na gûtûmîîria ûmma. Batiramakagîra mîoyo yao. Batigîkuthûka gûkua.
66012012	Kwoogu, îgûrû kena, na bonthe bara bûrî ku. Irû, yîî kûrû nthîgûrû na îria! Nkoma yaya îthûûri mûno n'ûntû nîkûmenya îtirî na kagiita karî thau."
66012013	Njoka înu nene mûno îkwona îkwîngatua yagerwa nthîgûrû, yageria kûgwata mûka ûra aaciarire kaana kara ga kaîyî.
66012014	Mûka ûyu eewa mathabu maîrî ta ma ndiû înene mûno, kaingo abuurûûka athi bantû ara aarûthîrîtwe akara, rwanda. Mûka ûyu aarî akare bantû agu akîmenyagîîrwa na arigîîrîîtue njoka înu kwa îgiita rîgana ûna, na rîngî ta rîo, na rîngî ta rîo kaîrî na nucu.
66012015	Njoka înu yathûrîra na kanyua mûka ûyu rûûyî ta rwa muuro, îkîgeria kûmûkondoria na ru.
66012016	Mûka ûyu aateethua i nthîgûrû. Nthîgûrû yatîkire yameria muuro ûyu waumaga kanyuani ka njoka înu.
66012017	Gûgûkarîka ûgu, njoka înu yathûûra i mûka ûyu. Yauma agu yathi kûrûa na nciarwa ciake ira ingî, ira ciathîkagîra maathana ma Ngai, ira irî akûûyî ba Yiesû.
66012018	Ndoona njoka înu nene ûgu yarûngama kîthangaani rûteere rwa îria.
66013001	Ndacooka ndoona nyamû yatiibûka îriani. Nyamû înu yarî na ngoci îkûmi, na wakîra rûgoci irweekîrîtwe nthûmbî ya ûnene. Na yarî na biongo mûgwanja. Na wakîra kîongo kîandîkîîtwe riîtwa rîa kûruma Ngai.
66013002	Nyamû înu ndoonire yakari ta ngo. Yarî na mathu maakari ta ma ndû, na kanyua gaakari ta ga cimba. Njoka înu yarî nene ûgu yanenkera nyamû înu inya ya yo, gîtî kîa yo kîa ûnene, na inya înene mûno ya wathani.
66013003	Kîongo kîmwe kîa nyamû înu gîakari taka kîarî kîîmunte bwa kûrigaria, gîakua kûrû, îndî îmuntîrwa rîru rîora, kîongo kîabua kaîrî. Kîrîndî kîa nthîgûrû yonthe kîarigarua i nyamû înu, gîatuîka athingati ba yo.
66013004	Kîagonga njoka înu yarî nene ûgu n'ûntû bwa inya înu ya yo yeere nyamû înu. Baagonga nyamû înu, bauga, "N'ûû aganaane na îno? N'ûû amîota?"
66013005	Nyamû înu yeewa watho bwa kwaria mîgambo îmîthûûku mûno ya kûrumanga Ngai. Yeetîgîîrua mîeri mîrongo îna na îîrî îrûtha wabûra îkwenda.
66013006	Ndoona yaatîka yaruma Ngai, kûra atûûraga, na bara batûîre îgûrû.
66013007	Yeewa watho bwa kûrûa na antû ba Ngai îkaboota, inya ya kwatha mîgongo yonthe, antû ba rangi cionthe, nthiomi cionthe, na nthîgûrû cionthe.
66013008	Antû bonthe bamîgonga bara baatûîre nthîgûrû, bara mariîtwa maao mataandîkwa îbukuuni rîa mwoyo mbere ya nthîgûrû yûmbwa. Îbuku rîru rîa mwoyo, i rîra rîa Kagondu kara kaûragirwe.
66013009	Ûra arî na matû neegue.
66013010	"Ûra arî mûtagwa, nagaataîgwa. Ûra arî mûûragwa na rûyiû, nakaûragwa na ru. Ûgu i ta kwonania, bara ûkeegua barî antû ba Ngai bakeendekana beegua barî na kûûmîîria na wîtîgio."
66013011	Ndoona nyamû îngî yatiibûka nthîgûrû. Yarî na ngoci ciîrî ta cia gatûrûme, na kayû ka yo keeguîkaga ta ka njoka îra nene mûno.
66013012	Yatûmagîra inya ya nyamû îra ya mbere, îgatûma antû ba nthîgûrû bagonga nyamû înu ya mbere, îra yarî na kîronda kîra.
66013013	Antû bakîonaga, nyamû înu yaringa biama bia kûrigaria, ta gûtûma mwanki ûkauma îgûrû mwanka nthîgûrû.
66013014	Yeeneeria antû ba nthîgûrû na biama bibu yaringaga kuumania na inya îra yeetwe i nyamû înu îngî îmîringîîra bio. Yeera antû nwa mwanka barûthe mûbuanaano wa nyamû înu yamuntîîtwe kîongo kîmwe na rûyiû, gîakua, îndî gîacooka kîabua.
66013015	Yeewa inya ya gwîkîra mûbuanaano ûyu mwoyo. Mûbuanaano ûyu watua kwaria na ûkîûraga bara bataugonga.
66013016	Nyamû înu yeekîrithia antû bonthe rwano njara ya ûrîo kana ûthiû, baanene na baaniini, itonga na nkîa, nkombo na bara batarî nkombo.
66013017	Gûgûkarîka ûgu, gwatuîka gûtirî muntû akîgûra kana eendia gîntû atarî na rwano rûru. Na rwano rûru i riîtwa rîa nyamû înu kana namba ya riîtwa rîa yo.
66013018	Ûtitaûra rwano rûru ûtarî mwe ûûme. Ûra mûûgî nacerie amenye kîra namba înu îrûngamîîrîîte, n'ûntû namba înu îrûngamîîrîîte riîtwa rîa muntû. Namba înu i magana mathanthatû ma mîrongo îthanthatû na ithanthatû (666).
66014001	Ndaraitha ndoona Kagondu karûngi Kîrîmaani gîa Cayûni. Na ikwarî na antû ngiri îgana rîmwe, mîrongo îna na bana (144,000) barûngi na ko gûku Cayûni, baandîkîîtwe moothiû riîtwa rîa ko na rîa Îthe.
66014002	Ndeegua kayû kaaria kuuma îgûrû. Gaakari ta mûrurumo wa muuro ûmûnene mûno, kana ta nkwa îkûruruma, kana ta mûkondo wa antû bakîringa wandîndî îra ya ndigi inyingî.
66014003	Ndeegua antû babu baarî na Kagondu baina rwîmbo rûûgeni barî mbere ya gîtî kîa ûnene, agu mbere ya biûmbe bira bina, na akûrû bara mîrongo îîrî na bana. Gûtirî we akîmenya rwîmbo rûru, tatiga antû babu ngiri îgana rîmwe rîa mîrongo îna na bana, bara baakûûrîîtwe kuuma mwingîîni wa antû ba nthîgûrû.
66014004	Na babu i bara bateethûûkia na ûmaramari. Bo bakari ta mwarî ataamaama na muntû mûrûme. Bathingataga Kagondu wanaara karathi. Na bakûûrîîtwe kuuma mwingîîni wa antû barî ba mbere, beeyanwa kîrî Ngai na kîrî Kagondu barî kîewa kîa mwanya.
66014005	Bataaria ûrongo na tûnyua twao, na batirî mabîtia.
66014006	Ndoona mûraîka ûngî abuurûûkîrîte îgûrû maanganyoni. Mûraîka ûyu aarî na ntheto îmbega îra îgaatûûra tene na tene athiîte kûmîtûmîîria kîrî bara batûîre nthîgûrû--mîgongo yonthe, mîîrîga yonthe, nthiomi cionthe na antû ba rangi cionthe.
66014007	Augîîria na inya îra nene, auga, "Kuthûkagaani Ngai na mûkumagieni. Îgiita rîake rîgûkinya rîa kûgiitîra antû bonthe îgamba. Gongaani ûra aûmbire îgûrû, nthîgûrû, îria, na inyaka."
66014008	Gwacooka kwaya mûraîka ûngî, wa baîrî. Auga, "Taûni înene ya Mbabironi îkwomorangwa, îkwomborangwa! N'yo îratûmaga antû ba mîgongo yonthe banyua ndibei ya wîrirîîria bwa ûmaramari."
66014009	Mûraîka ûngî wa bathatû aaya. Augîîria na inya îra nene, auga, "Ûra akaagonga nyamû îra, mûbuanaano wa yo, kana eekîrwe rwano rwa yo ûthiû kana njara,
66014010	ûyu nakaanyua gîkombe kîa ndibei ya mûthûûro wa Ngai îtaunganîîtue na rûûyî. Na nakaathangîkua na mwanki wa ûbiriti mbere ya araîka baatheru, agu mbere ya Kagondu.
66014011	Na ntoogo ya kûthangîkua kwao îgeetagia îgûrû tene na tene. Bara bakaagonga nyamû îra, mûbuanaano wa yo, kana beekîrwe rwano rwa riîtwa rîa yo batiinogoka kûrî mûthenya kana ûtugû."
66014012	Kwoogu i ta kuuga, antû ba Ngai bara baathîkagîra maathana maake barî eetîgua kîrî Yiesû, nwa mwanka beegue barî na kûûmîîria.
66014013	Ndeegua kayû kuuma îgûrû kambîîra, "Andîka ûûgû: Kuuma îîndî bara bagaakua beetîgîîtie Mwathani bakaathaarimwa nkûrûki." Ndeegua Kîrundu auga, "I mma bakaanogoka mînoga ya ngûgî ira ûkeegua bararutaga, n'ûntû mantû meega mara ûkeegua barûthîîte makoonekana."
66014014	Ndaraitha ndoona îtu rîîyerû, na kûrî we aarîkarîrîte aakari ta mwana wa muntû. Eekîrîte nthûmbî ya ûnene ya thaabu kîongo na naagwete kayiû kaûgî mûno ga gûketha.
66014015	Mûraîka ûngî aumagarûka nyomba ya Ngai. Augîîria na inya eera ûyu aakarîrîte îtu rîru, "Thûkia kayiû gaaku ûkethe n'ûntû kagiita ka maketha gagûkinya, na maketha nthîgûrû imaûmo ma gûketha."
66014016	Ûyu aakarîrîte îtu aathûkia kayiû gaake. Aaketha maketha ma nthîgûrû.
66014017	Mûraîka ûngî aumagarûka gûku nyomba ya Ngai kaîrî. Wana we naagwete kayiû ga gûketha kaûgî mûno.
66014018	Ndoona mûraîka ûngî aarî na inya ya kwatha mwanki auma kîthînjîrooni. Eera mûraîka ûyu wa baîrî aumire nyomba ya Ngai, "Thûkia kayiû gaaku ûteme mpong'i cia mûcabiibû wa nthîgûrû, n'ûntû ncabiibû cia uu n'imbîru."
66014019	Mûraîka ûyu aathûkia kayiû gaake. Aaketha igaro bia ncabiibû mûcabiibûûni wa nthîgûrû, aigera kîrinyaani gîa gûkinyangîra ncabiibû kîa mûthûûro ûmûnene wa Ngai.
66014020	Ncabiibû ciaitîrwa kîrinyaani gîku, agu ome ya taûni ikiumaga nthakame yathi mîrirû mairi magana maîrî. Yarî na ndia ta ya ûraaya bwa biiti îtaano.
66015001	Ndoona mantû mangî maanene ma kûgegania gûku îgûrû. Ndaraithire ndoona araîka mûgwanja bara baareetire inyamaara mûgwanja. Bibi i bio inyamaara bia mûthia bia kûthirîkîria mûthûûro wa Ngai.
66015002	Kaîrî ndoona gîntû gîakari ta îria rîa kîyici kiungeene na mwanki. Ndaraitha ndoona bara baacindîîte nyamû îra, mûbuanaano wa yo, na namba ya riîtwa rîa yo. Baarûngi rûteere rwa îria rîru bakiinaga na wandîndî ira beetwe i Ngai.
66015003	Bainaga rwîmbo rwa Musa, mûruti ngûgî ya Ngai, na rwîmbo rwa Kagondu. Bainaga, "Mantû mara ûrûthaga i mantû maanene na i ma kûrigaria, Mwathani, Ngai, mwene inya. Bûra bunthe ûrûthaga ibwagîrîte na i bwa mma, mûnene wa mîgongo yonthe.
66015004	N'ûntû Mwathani, i woû wenka mûtheru, n'ûû atagîgûkuthûka, atûme riîtwa rîaku rîtîîywa? Mîgongo yonthe ya nthîgûrû îkaaya îkûgonge n'ûntû mantû maagîru mara ûrûthaga i maiyîkeene."
66015005	Nyuma ya mantû mamu ndoona nyomba ya Ngai yarugûka gûku îgûrû, ta yo îrema rîra, kûra maathana ma Ngai maigîîtwe.
66015006	Araîka mûgwanja bara baareeteete inyamaara mûgwanja bauma ku beekîrîte nguo igûkengakenga, injerû ce, na boogeete mîciibi ya nguo ya thaabu ibaraani.
66015007	Kîûmbe kîmwe kîrî bira bina kîanenkera wakîra ûmwe wa araîka babu mûgwanja mbakûri ya thaabu yûyûri mûthûûro wa Ngai ûra atûûraga mwoyo tene na tene.
66015008	Ndoona Ngai aûyûria ntoogo gûku nyomba ya Ngai kwonania bûra arî inya na mwago ûgana. Gûtirî muntû akîthûngîra gûku mwanka rîra inyamaara bibu mûgwanja biathirire, bibu biareeteetwe n'araîka babu.
66016001	Ndeegua kayû kaaria na inya îra nene gûku nyomba ya Ngai. Keera araîka babu mûgwanja, "Îthiini bûtûûrîrie nthîgûrû mûthûûro ûyu wa Ngai ûrî mbakûriini inu mûgwanja."
66016002	Mûraîka wa mbere aathi eetûûra mûthûmba wa mbakûri yake nthîgûrû. Agwîtûûra, bara baarî na rwano rwa nyamû îra, bara baagongaga mûbuanaano wa yo bauma maronda maathûûku mûno.
66016003	Mûraîka wa baîrî eetûûra mûthûmba wa mbakûri yake îriani. Agwîtûûra, rûûyî rwakara ta nthakame ya muntû ûmûkuû. Kîonthe kîra kîarî mwoyo îriani gîakua.
66016004	Mûraîka wa bathatû eetûûra mûthûmba wa mbakûri yake miurooni na inyakaani. Agwîtûûra, ndûyî ciatuîka nthakame.
66016005	Ndeegua mûraîka ûra aathanaga ndûyîîni auga, "Woû mûtheru, woû ûtûîre oogo, woû warî mwoyo na tene, i woû mwagîru, n'ûntû i woû weyanîîte îkaanûkia rîrî.
66016006	Nthakame îno wakundia antû baba ibaagîrîte kûmînyua n'ûntû ibeetûûrire nthakame ya antû baaku na ya iroria."
66016007	Ndeegua kayû kauma kîthînjîrooni. Kauga, "Yîî wabu, Mwathani, Ngai mwene inya, woû ûgiitaga magamba na njîra ya mma, bûra kwagîrîte."
66016008	Mûraîka wa bana eetûûrîria riûa mûthûmba wa mbakûri yake. Riûa rîewa watho bwa kûrûngûria antû na mûrugutîra wa rîo.
66016009	Antû baarûngûra i mwanki wa riûa. Warî mûrugutîra ûmûnene mûno. Antû baaruma Ngai ûra eeyanîîte inyamaara bibu, baarega kwîrira na bataatîîya Ngai.
66016010	Mûraîka wa bataano eetûûra mûthûmba wa mbakûri yake gîtîîni kîa ûnene kîa nyamû îra, ûnene bwa yo bwaruma mwindu. Antû baincia n'ûrûrû.
66016011	Baaruma Ngai wa îgûrû n'ûntû bwa ûrûrû bûbu beegagua na n'ûntû bwa maronda mamu baarî na mo. Baarega kwîrira mantû mara baarûthîîte maathûûku.
66016012	Mûraîka wa bathanthatû eetûûra mûthûmba wa mbakûri yake muurooni ûmûnene ûra wîtagwa Ubarates. Agûcuîtûûra ku, muuro ûyu wabwa. Kwoneka njîra ya anene bara bakauma bwa uumîîro bwa riûa.
66016013	Ndacooka ndoona irundu bithatû biithûûku bikari ta biûra. Kîrundu kîmwe ndoonire kîauma kanyuani ka njoka îra yarî nene mûno, kîa biîrî kîauma kanyuani ka nyamû îra, na kîa bithatû kîauma kanyuani ga kîroria kîa ûrongo.
66016014	Irundu bibu biithûûku i nkoma ira irî inya ya kûringa biama. Ndoona biathi biethîrania amwe anene ba nthîgûrû yonthe n'ûntû bwa ndûa îra îkaarûîgwa ntugû îra nene ya Ngai, mwene inya.
66016015	Mwathani ariuga, "Thikîîria! Nkaaya ta mwamba bûra aayaga! Kîthaarimo i kîrî ûra akaraga eethuuranîrîte, ûra akaraga amenyeereete nguo ciake kaingo atathi ûtheri mbere ya antû, eebîkîrithia nthoni."
66016016	Irundu bibu biithûûku biethîrania anene amwe bantû eetagwa Amagendoni na rwaria rwa Kîîbirania.
66016017	Mûraîka wa mûgwanja eetûûra mûthûmba wa mbakûri yake ruuoni. Ndeegua kayû kauma gîtîîni kîra kîa ûnene, gûku nyomba ya Ngai. Kaugîîria na inya kauga, "N'ûgu îîndî!"
66016018	Kayû gaku gakuuga ûgu rweni rwatua kwenia, ndeegua gîtuma kîînene mûno na mûrurumo wa nkwa. Nthîgûrû yainaina na inya mûno bûra îtaaroinaina kuuma muntû akûûmbwa.
66016019	Taûni îra nene yaatûkanua icuncî bithatû na taûni ira ingî cionthe cia nthîgûrû ciomoranangua. Ngai aaririkana taûni înene ya Mbabironi. Amîkundia gîkombe kîa ndibei ya mûthûûro wake ûmûnene.
66016020	Icîgîîrio bionthe bia îria biaûra. Na irîma bitoonwa kaîrî.
66016021	Kwaura mbura ya maiga înene mûno. Îthanta rîmwe rîa yo rîarî rîa ûrito ta bwa kiro mîrongo îna. Mathanta maumaga îgûrû makawîra antû. Antû baaruma Ngai akuurithia mbura înu, n'ûntû kînyamaara kîra boonire kîarî kîînene bwa kûrigaria.
66017001	Ûmwe wa araîka babu mûgwanja, babu baarî na mbakûri mûgwanja aaya aaria naani. Aambîîra, "Ncû nkwonie îkaanûkia rîra rîkeewa îrwaya rîra rînene, rîra rîkari rûteere rwa rûûyî rwingî mûno.
66017002	Anene ba nthîgûrû ibaamaamire na rîo, baaruta ngûgî ya ûmaramari na rîo. Antû nthîgûrû ibaatogoonu i ndibei ya ûmaraaya bwa rîo."
66017003	Mûraîka ûyu aanthûkia na njîra ya gîîkîrundu, aambira rwanda. Akûmbira noogo, ndoona mûka akarîrîte nyamû întuune. Nyamû înu yaandîkîîtwe mariîtwa ma kûrumanga Ngai maûyûra mwîrî teke. Yarî na biongo mûgwanja na ngoci îkûmi.
66017004	Mûka ûyu eekîrîte nguo cia rangi ya ûkûyû na întuune, eegemia na thaabu, twiga twa goro, na ruru. Aagwete gîkombe kîa thaabu kîûyûri mantû matakenia Ngai na marûko ma ûmaramari bwake.
66017005	Na kûrî mariîtwa aandîkîîtwe ûthiû maarî kîriga. Îrwaya rîru rîandîkîîtwe, "Mbabironi, taûni îra nene, gina wa marwaya na wa mantû ma nthîgûrû matakenia Ngai."
66017006	Mûka ûyu naatogooneete i kûnyua nthakame ya antû ba Ngai na ya bara barî eetîgua kîrî Yiesû. Nkwona mûka ûyu ndarigara mûno mûno.
66017007	Mûraîka aambûûria, "I mbi îgûkûrigaria ûûgû? Ngakuumbûrîra kîriga kîra kîrî oogo îgûrû rîa mûka ûyû na nyamû îno atwete îrî na biongo mûgwanja na ngoci îkûmi.
66017008	Nyamû îno nîarî mwoyo, îndî îtirî mwoyo îîndî. Îkaarîûka yume îrinyaani rîra rîorokeru mûno. Yariûka, bara batûîre nthîgûrû, bara mariîtwa maao mataandîkwa îbukuuni rîa mwoyo mbere ya kûûmbwa kwa nthîgûrû bakaarigara bamîona. Îndî îkaathirua.
66017009	"Ûtarî mwe ûûme ûticiûkîrwa i mantû mama. Biongo mûgwanja n'irîma mûgwanja kûra mûka ûyû akaraga, na n'anene mûgwanja.
66017010	Bataano ba anene babu ibaathirie. Ûmwe wa anene babu arî oogo, na ûyu ûngî atikûrî akuumîra. Rîra akaumîra, nwa mwanka agaakarakara kagiita gaakai.
66017011	Nyamû îra yarî mwoyo îndî îtirî mwoyo îîndî, n'yo îkeegua îrî mûnene wa banaana, îndî nîkaathirua. Na nyamû înu n'ûmwe wa anene bara mûgwanja.
66017012	"Ngoci îkûmi n'anene îkûmi. Bo batikûrî bakwewa inya ya wathani. Îndî bakeewa yo baathane na nyamû înu îthaa rîmwe.
66017013	Na mworooto wao n'ûmwe. Bakaa nyamû înu inya yao ya kwathana.
66017014	Bagaûkia ndûa barûe na Kagondu, îndî Kagondu nakaabacinda n'ûntû n'we Mwathani wa aathani na mûnene wa anene. Bara ûkeegua bakîgwatia Kagondu ndûa, i bara bathuurîîtwe, beetwa, bara barî eetîgua."
66017015	Mûraîka aacooka aambîîra, "Rûûyî rûûra rîkari rûteere rwa ru, n'antû ba rangi cionthe, kîrîndî gîa antû, mîgongo yonthe, na antû ba nthiomi cionthe.
66017016	Ngoci îkûmi na nyamû mbene ikaamena îrwaya rîrî. Bagaatiga îrwaya rîrî rîtarî gîntû, rîrî ûtheri, irîe nyama cia mwîrî wa rîo, irîbîîthie na mwanki.
66017017	Ûkeegua ûrî mûbango wa Ngai ngoci kûrûtha ûgu ikaarûtha. N'we akeegua atûmîîte ciîtîganîîria kwaa nyamû înu inya ya cio ya kwathana mwanka rîra bûra Ngai augîîte bûûyûre.
66017018	Mûka ûyû i taûni îra nene, îra yathaga anene ba nthîgûrû."
66018001	Nyuma ya kîoneki gîku, ndoona mûraîka ûngî eendamîîte kuuma îgûrû arî na inya înene ya wathani. Mwago wake waamûrîka nthîgûrû.
66018002	Augîîria na inya, auga, "Taûni îra nene ya Mbabironi îkwomorangwa, îkwomorangwa! Îgûtuîka gîkaro gîa nkoma na kîa irundu bionthe biithûûku. Îgûtuîka gîkaro kîa nyoni na nyamû cionthe irî nting'o.
66018003	Mîgongo yonthe ya nthîgûrû îranyua ndibei ya wîrirîîria bwa ûmaramari bwake. Anene ba nthîgûrû baramaama n'we baaruta ngûgî ya ûmaramari n'we. Abiacaara ba nthîgûrû batongeetue i wîrirîîria bûra arî bwingî mûno bwa kwenda into nkûrûki ya kîthimi."
66018004	Ndacooka ndeegua kayû kangî kauma îgûrû kauga, "Umaani taûni înu, biû antû baakwa, bûtikaagwetanîrue na wîyia bwake, na kaingo bûtagwatwa i kînyamaara kîra gîkaamûgwata.
66018005	Wîyia bwake i kîthûmba gîkinya îgûrû matuuni, na Ngai atiiriganagîrua i mabîtia maake.
66018006	Newe ta bûra eeyanaga, narûthîrwe maita maîrî nkûrûki ya bûra aarûthaga. Nakundue gîkombe kîa ndibei îndûru maita maîrî nkûrûki ya îra aakundagia antû.
66018007	Nanyamaarue na eekîrwe kîeba kûringana na bûra eendeete into nkûrûki ya kîthimi na îgweta. N'ûntû arîîbîîra na nkoro, 'Nkari nthî ta mûnene wa mûka akarîrîte gîtî gîake kîa ûnene. Niû ntirî ntigwa, gûtirî rîo nkaagwatwa i kîeba.'
66018008	Kwoogu akoona kinyamaara na ntugû îmwe - gîkuû, kîeba na yûûra. Akaabîîthua na mwanki n'ûntû ûra akaagiita îgamba rîake i Mwathani Ngai mwene inya."
66018009	Anene ba nthîgûrû boona ntoogo ya îrwaya rîrî rîkîbîîthua ibakaarîrîrîra bagwetwe i kîeba. Anene babu i bara ûkeegua baamaamîîte na rîo baaruta ngûgî ya ûmaramari na beenda into nkûrûki ya kîthimi bûra rîendeete.
66018010	Boona bûra rîkûnyamaara bûgana bakaamaka beebûmbe gataaria bauge, "Irû! Irû! Yîî kûrû, taûni îra nene, woomboranua na îthaa rîmwe, Mbabironi, taûni îrî inya!"
66018011	Na abiacaara ba nthîgûrû boona rîkîbîîthua kinya bo ibakaarîrîrîra bagwetwe i kîeba n'ûntû bationa muntû wa kûgûra into biao kaîrî.
66018012	Gûtirî we akaabagûrîra thaabu, fetha, twiga twa goro, ruru, nguo cia goro, cia rangi ya ûkûyû, intuune, na ikûmetameta. Kana mbaaû cia mîtî ya mîthemba yonthe, into bia mîthemba yonthe bira birûthagwa na mîguongo, bira birûthagwa na mbaaû cia ûgûri bûûmo, yûmba rîra rîrûthagwa gîkama, into bia mathaga, bira birûthagwa na twiga tûkengakengaga tûûtenderu mûno,
66018013	into bia gwîkîra irio mûrîo, mîtaa, ndibei, maguta ma ncabiibû, mîtu, ngano, ng'ombe, ng'ondu, mbaraathi, nkaarî cia ndûa ira ikururagua i mbaraathi, na nkombo--mîoyo ya antû. Abiacaara bakauga,
66018014	"Mantû mara ûreendeete ûtimoona kaîrî. Ûtonga bwaku bunthe na mwago bikûthira. Ûtibiona kaîrî."
66018015	Abiacaara bara bagaatonga kuumania n'we boona bûra akûnyamaara bûgana bakaamaka beebûmbe gataaria barîre barî na kîeba
66018016	bauge, "Irû! Irû! Yîî kûrû taûni îra nene! Îreekagîra nguo inthongi cia rangi ya ûkûyû na intuune, îkeegemia na thaabu, twiga twa goro na ruru.
66018017	Îndî ûtonga bûbu bunthe bwathira na îthaa rîmwe!" Anene ba meeri, bara bathiyaga na meeri, bara barutaga ngûgî meeriini, na bara bonthe bathûkûmaga kuumania na îria batiithengeera Mbabironi.
66018018	Boona ntoogo Mbabironi îkîbîa bakauga na inya, "Gûtooneka taûni îngî înene ta îno!"
66018019	Bageetûûrîria mûthetu biongo biao barîre barî na kîeba bauge na inya, "Irû! Irû! Yîî kûrû, taûni îra nene! Bara bonthe barî meeri batongeete kuumania na ûtonga bwa yo! Îndî yomorangwa na îthaa rîmwe.
66018020	Îgûrû, keneera ûgu Mbabironi yarûthwa! Keneeraani ûgu antû ba Ngai, atûmwa na iroria, n'ûntû Ngai akûmîkaanûkia n'ûntû bwa bûra yabûrûthire."
66018021	Ndoona mûraîka ûmwe aarî na inya mûno ooya iiga rîînene mûno rîkari ta rîa kûthia, arîgera îriani. Auga, "Ta ûgu i bu Mbabironi taûni îra nene îkaarûkua, na îtikooro yonwa kaîrî.
66018022	Tûyû twa antû bakiina na wandîndî ira cia ndigi inyingî, kana into bingî bia wini, mîtûûrirû, kana tûrumbeeta tûtiîguîka kîrî woû kaîrî. Gûtirî mûruti ngûgî akoonwa kîrî woû kaîrî. Na gûtiîguîka iiga rîkîthia kîrî woû kaîrî.
66018023	Gûtioneka taa îmûrîkîîte kîrî woû kaîrî, na kayû ka mûgûrani na mwiki gatiîguîka kîrî woû kaîrî. Abiacaara baaku i bo baraarî abiacaara bara banene nthîgûrû na ûrogi bwaku i bu bûrakangayîtie mîgongo yonthe.
66018024	Na ikwoonekanire i woû weetûûrithiirie nthakame ya iroria, antû ba Ngai, na bara bonthe baûragirwe nthîgûrû."
66019001	Nyuma ya mantû mamu ndeegua tûyû ta twa kîrîndî gîa antû baingî mûno. Ndeegua baugîîria na inya bauga, "Arerûûya! I Ngai oonokanagia, na n'we mwene inya na mwago,
66019002	n'ûntû agiitaga îgamba na njîra ya mma na bûra kwagîrîte. Nagiitîîte îgamba rîa îrwaya rîra rîrathûûkagia nthîgûrû na ûmaraaya bwa rîo. Narîete îkaanûkia n'ûntû bwa gûtûma aruti ngûgî baake bakua!"
66019003	Bauga kaîrî, "Arerûûya! Ntoogo ya rîo îra rîkuuma rîkîbîîthua îgeetagia îgûrû tene na tene."
66019004	Ndoona akûrû bara mîrongo îîrî na bana na biûmbe bira bina baaturia maru, baagonga Ngai akari gîtîîni kîa ûnene. Bauga, "Aameni, arerûûya!"
66019005	Kayû kauma gîtîîni gîku kîa ûnene, kauga, "Kumagiani Ngai wetû, bwinthe bara bûmûtûmîkagîra, biû bûmûkuthûkaga, baanene na baaniini."
66019006	Ndacooka ndeegua gîtuma ta gîa tûyû twa kîrîndî gîa antû baingî mûno, kana ta gîtuma kîa muuro ûûyîîte, kana ta gîtuma gîa nkwa îgondokeete. Ndeegua kwaugwa, "Arerûûya! Mwathani wetû, Ngai mwene inya, n'we aathanaga.
66019007	Tûkeneeni mûno mûno na tûkumie Ngai, n'ûntû wiki bwa Kagondu bûgûkinya, na mwiki wake neethuuranîrîte.
66019008	Mwiki eekîrîte nguo înthongi mûno, înjerû na întheru, îra eetwe." (Nguo înthongi i mantû maagîru mara antû ba Ngai barûthîîte.)
66019009	Mûraîka aambîîra, "Andîka ûûgû: Kîthaarimo i kîrî bara beete kîathooni kîa wiki bwa Kagondu!" Ndeegua kaîrî ndeerwa, "Bibi i bio biugo bia mma bia Ngai."
66019010	Ndaturia maru ngonga mûraîka ûyu aambîîraga mantû mamu. Îndî nkiuga mmûgonga aambîîra, "Arî, ûtikangonge! Niû ndî mûruti ngûgî ta woû, kana aruanyûkwe na aaranyûkwe bara barikîîtie ntûmwa ya mma ya Yiesû. Gonga Ngai!" (Kûrikia ntûmwa ya Yiesû i kwîgua muntû arî na Kîrundu ûra aaragia gûkûrûkîîra kîrî iroria.)
66019011	Ndoona îgûrû rîarugûka, ndoona mbaraathi înjerû na muntû amîtwete. Muntû ûyu eetagwa 'Mwîtîgua na wa mma'. N'we agiitaga îgamba na njîra ya mma na akarûa bûra kwagîrîte.
66019012	Muntû ûyu aarî na meetho maakari ta ndîrîmbî cia mwanki. Na eekîrîte nthûmbî cia ûnene kîongo gîake teke. Naandîkîîtwe riîtwa îndî gûtirî ûngî aariiyî tatiga we wenka.
66019013	Nguo ira eekîrîte ciakundîîte nthakame ciarindara. Muntû ûyu eetagwa 'Kiugo kîa Ngai'.
66019014	Ikwarî na njûûrî cia îgûrû ciamûthingatîîte itwete mbaraathi injerû, ciîkîrîte nguo inthongi mûno, injerû na intheru.
66019015	Muntû ûyu aatwete mbaraathi înu naarûmîîte rûyiû rûûgî mûno na kanyua. Rûyiû rûru i ru agaatûmîra acinde mîgongo ya nthîgûrû. Amîcinda, amîathe atarî na mathee. Na agaakinyangîra ncabiibû kîrinyaani kîra ikinyangagîrwa, ta kîo kîrinya kîa mûthûûro ûmûnene wa Ngai, mwene inya.
66019016	Aandîkîîtwe nguoni na kîerooni, 'Mûnene wa anene na Mwathani wa aathani.'
66019017	Ndoona mûraîka arûngi riûani. Nyoni cionthe ira ibuurûûkagîra maanganyoni aciîra na inya, "Ncûûni bwîthîrane amwe kîathooni gîkî kînene ûûgû, kîa Ngai.
66019018	Ncûûni bûrîe nyama cia mîîrî ya anene, anene ba acikaarî, acikaarî, mbaraathi na bara baitwete, na antû bonthe--nkombo na bara batarî nkombo, baanene na baaniini."
66019019	Ndoona nyamû îra, anene ba nthîgûrû na njûûrî ciao beethîrana amwe baarûa na muntû ûyu aatwete mbaraathi na njûûrî yake.
66019020	Nyamû înu na kîroria kîa ûrongo kîra kîamîringagîra biama baagwatwa. Kîroria gîku gîatûmagîra biama gîkeeneeria antû bara beekîrîtwe rwano rwa nyamû înu, bara bagongaga mûbuanaano wa yo. Nyamû înu na kîroria gîku baagwatwa baagerwa îriani rîa mwanki wa ûbiriti barî mwoyo.
66019021	Njûûrî ya nyamû înu yathirua i muntû ûyu aatweete mbaraathi na rûyiû rûra aarûmîîte na kanyua. Nyoni cionthe ciegaagûra na nyama cia mîîrî yao ciabaa.
66020001	Ndoona mûraîka eendamîîte kuuma îgûrû, agwete rûcaabi rwa îrinya rîra rîorokeru mûno. Na naarî na nyororo înkamu.
66020002	Mûraîka ûyu aakumbata njoka îra nene, îra îtûîre yîtagwa Nkoma kana Saitaani. Amîthaîka mîanka ngiri îmwe.
66020003	Akûmîthaîka, amîgera îrinyaani rîra rîorokeru mûno, amiingîra ku bûra îtauma ku yeneeria antû, mwanka mîanka înu ngiri îmwe îthire. Na mîanka ngiri îmwe yathira, nwa mwanka njoka înu îtharue îrekeerue kaîrî bantû a kagiita gaakai.
66020004	Ndacooka kaîrî ndoona itî bia ûnene. Itî bibu biakarîrîtwe n'antû beetîgîîtue beewa inya ya kûgiitîra antû îgamba. Na ndoona mîoyo ya antû bara baûragirwe n'ûntû bwa kwîgua barî eetîgua ntûmwaani ya Yiesû na kiugooni kîa Ngai. Antû babu i bara bataagonga nyamû îra kana mûbuanaano wa yo. Na bateekîrwa rwano rwa nyamû înu moothiû maao kana njara ciao. Ndoona baatuîka antû barî mwoyo kaîrî, baathana na Kîrîstû mîanka ngiri îmwe.
66020005	Gûku i ku kûriûka kwa mbere. Bara bangî baarî baakuû bo bataatuîka antû barî mwoyo mwanka mîanka îra ngiri îmwe yathira.
66020006	N'ûmûthaarime na n'ûmûtheru ûra aakaariûkua îriûkua rîa mbere. Bo batiikua îkua rîa maîrî. Bakeegua barî athînjîri ba Ngai na Kîrîstû. Na bakaathana na Kîrîstû mîanka ngiri îmwe.
66020007	Mîanka înu ngiri îmwe yathira, Saitaani akaatharua aume gûku aingîrîtwe,
66020008	athi nteere cionthe cia nthîgûrû eeneerie antû ba mîgongo yonthe, amîîthîranie amwe n'ûntû bwa ndûa. Ûkeegua barî antû baingî mûno ta mûthanga wa îria. I bo antû ba Ngoogu na Maagoogu.
66020009	Bakaathi barî mûkondo bacereere kambî ya antû ba Ngai, ta yo taûni îra Ngai eendeete, îndî mwanki ûkauma îgûrû ûbathirie.
66020010	Ûra akeegua abeeneereetie, ta we Nkoma, agerwe îriani rîa mwanki wa ûbiriti, kûra nyamû îra na kîroria kîra kîa ûrongo baagerirwe. Na bakaanyamaarîra gûku tene na tene, mûthenya na ûtugû.
66020011	Ndacooka ndoona gîtî kîa ûnene. Kîarî gîtî kîînene, kîîyerû. Na ikwarî na ûra aagîkarîrîte. Îgûrû na nthîgûrû bitoonwa kaîrî.
66020012	Ndoona bara baakuite, baanene na baaniini, barûngi mbere ya gîtî gîku kîa ûnene. Mabuku maagwûrua na îbuku rîa mwoyo rîagwûrua. Bara baakuîte baagiitîrwa îgamba kûringana na mantû mara woora muntû aarûthîîte, mara maandîkîîtwe mabukuuni mamu.
66020013	Baarî bonthe bara baanenkanîîrue n'îria, bara baakuîrîrîte ku, na bara Nthiko yanenkanîîrie. Bonthe baagiitîîrwe îgamba kûringana na mantû mara woora muntû aarûthîîte.
66020014	Ndoona Gîkuû na Nthiko biagerwa îriani rîa mwanki. Îria rîa mwanki i rîo rîreetaga îkua rîa maîrî.
66020015	Ûra riîtwa rîake rîtaandîkîîtwe îbukuuni rîa mwoyo aagerirwe îriani rîru rîa mwanki.
66021001	Rîarî îgûrû rîîyerû na nthîgûrû înjerû n'ûntû îgûrû rîra rîkûrû na nthîgûrû îra nkûrû ibiarî bikûûra na îria rîene.
66021002	Ndoonire taûni îra ntheru, ta yo Njerusaremu înjerû yeendamua kuuma îgûrû kîrî Ngai. Yathuuranîrîtwe yakara ta bûra mwiki athuuranagîrwa eeteereete mûgûrani.
66021003	Kayû kara ndeegiirue kaaria kuuma gîtîîni kîa ûnene, kaariirie na inya kauga, "Îîndî ûtûûro bwa Ngai bûrî kîrî antû, Ngai agaatûûrania na bo. Ûkeegua barî antû baake, na Ngai we wengwa akeegagua arî amwe na bo arî Ngai wao.
66021004	Ngai akabagiria meethori. Ûtiîgua kûrî na gîkuû kaîrî, kana kîeba, kana kîrîro, kana ûrûrû. Mara makûrû monthe ûkeegua magûkûrûka."
66021005	Ûra aakarîrîte gîtî kîa ûnene auga, "Raitha wone! Ndîgarûra mantû monthe matuîke maayerû!" Aambîîra, "Andîka ûgu n'ûntû mîgambo înu n'ya gwîtîgîka na n'ya mma."
66021006	Aambîîra, "N'ûgu îîndî. I niû Alfa na Omega, Mwanjîîrio na Mûthia. Ûra arî na bûûta, eenda nkamûkuundia rûûyî rwa kînyaka kîa mwoyo, gûtarî kîo akûûrua,
66021007	ûra akaûmbana. Ngaatuîka Ngai wake n'we atuîke mwana wakwa.
66021008	Îndî iguaya, bara batarî wîtîgio, bara barûthaga mantû mara mataankenagia, aûragani, bara barutaga ngûgî cia ûmaramari, arogi, bara bagongaga ngai cia ûrongo, na bara bonthe baaragia ûrongo, babu bonthe bakaagerwa îriani rîra rîa mwanki wa ûbiriti, ta rîo îkua rîa maîrî."
66021009	Ûmwe wa araîka bara mûgwanja, bara baarî na mbakûri ira mûgwanja ciaûyûri inyamaara bira mûgwanja bia mûthia, aaya aambîîra, "Ncû nkwonie mwiki, mwekûrû wa Kagondu."
66021010	Aanthûkia na njîra ya gîîkîrundu aambira kîrîmaani kîîraaya, kîînene. Aambonia taûni îra ntheru, ta yo Njerusaremu, îîndamîîte kuuma îgûrû kîrî Ngai,
66021011	îgîkengakengaga i mwago wa Ngai na îgîyicaga ta kaiga ka goro geetagwa njacipa, îkembûkîîte ta kîyici.
66021012	Yairigîrîtwe na rûthingo rûûkamu, rûraaya. Rûthingo rûru rwarî na mîîrîga îkûmi na îîrî. Kîrî wakîra mwîrîga ikwarî na mûraîka. Na wakîra mwîrîga kîrî mîîrîga înu, ikwandîkîîtwe rîmwe rîa mariîtwa ma mîîrîga îra îkûmi na îîrî ya Isiraeri.
66021013	Na wakîra mbarî kîrî nteere cia rûthingo rûru irî inya, ikwarî na mîîrîga îthatû, îthatû.
66021014	Rûthingo rûru rwakîîtwe mûcingiini wa maiga îkûmi na maîrî. Na wakîra iiga rîa mûcingi irîandîkîîtwe rîmwe rîa mariîtwa mara îkûmi na maîrî ma atûmwa bara îkûmi na baîrî ba Kagondu.
66021015	Mûraîka ûyu aaragia naani naagwete mûraagi wa thaabu wa kûthima gîntû. Warî wa kûthima taûni înu, mîîrîga ya yo na nthingo ciayo.
66021016	Mûraîka ûyu aathima taûni înu na mûraagi ûyu. Wariî na ûraaya bwa mbarî cia taûni înu irî inya, ibwaganeene. Ûraaya na wariî bwa yo bwarî bwa mairi ngiri îmwe na magana mataano. Wana gwîtia îgûrû nwabu yagana ûgu.
66021017	Aacooka kaîrî aathima rûthingo. Na kûringana na kîthimi kîra aatûmagîra, rwarî rwa ûraaya ta bwa biiti magana maîrî, gwîtia.
66021018	Rûthingo rûru rwakîîtwe na njacipa. Taûni yaakîîtwe na thaabu îtaunganîîtue na gîntû kîngî, îra nkembûku ta kîyici.
66021019	Maiga mara îkûmi na maîrî ma mûcingi maagemeetue na twiga twa goro twa mîthemba yonthe. Iiga rîa mbere rîagemeetue na njacipa, rîa maîrî na cabire, rîa mathatû na karekandooni, rîa mana na emerandi,
66021020	rîa mataano na carindoniki, rîa mathanthatû na carindioni, rîa mûgwanja na kiricorite, rîa manaana na beriri, rîa kenda na topaci, rîa îkûmi na kîricopiraco, rîa îkûmi na rîmwe na njacinthi, na rîa îkûmi na maîrî rîagemeetue na amethîsto.
66021021	Mîîrîga îrî îkûmi na îîrî yarî ruru. Wakîra mwîrîga warûthîîtwe na ruru îmwe. Barabara ya taûni înu yarî ya thaabu îtarî mbunganie na gîntû kîngî. Yakari ta kîyici.
66021022	Ntoona nyomba ya Ngai taûni înu n'ûntû Mwathani Ngai mwene inya na Kagondu ibaarî gûku, barî bo.
66021023	Gûtaarî gîtûmi gîa kûmûrîkîrwa i werû bwa riûa kana bwa mweri, n'ûntû taûni înu îmûrîkagîrwa i mwago wa Ngai. Kagondu n'we taa ya yo.
66021024	Mîgongo yonthe yamûrîkîrwa i werû bwa taûni înu, anene ba nthîgûrû baareeta into biao ku bira birî mwago mûno, birî biewa.
66021025	Na gûtirî ntugû mîîrîga ya taûni înu yaingwa n'ûntû gûku gûtitugaga.
66021026	Na mîgongo yonthe yareeta into bia yo bira birî mwago mûno, birî biewa kwonania gûtîîya kûra baatîîyîîte taûni înu.
66021027	Ûra ateethereetie, kana ûra aarûthaga mantû mara matakenagia Ngai, kana ûra aaragia ûrongo atikîthûngîra gûku. Bara mariîtwa maao maandîkîîtwe îbukuuni rîa mwoyo, ta rîo îbuku rîa Kagondu, i bo bonka baathûngîîre gûku.
66022001	Na mûraîka ûyu naacookire ambonia muuro wa rûûyî rwa mwoyo. Rûûyî rûru rwaumîîte gîtîîni kîa ûnene kîa Ngai na Kagondu, rûkembûkîîte ta kîyici.
66022002	Muuro ûyu wagendeete gatîgatî ka barabara ya taûni înu. Na wakîra rûteere rwa muuro ûyu ikwarî na mûtî wa mwoyo, waciaraga maita îkûmi na maîrî wakîra mwanka, iita rîmwe wakîra mweri. Na mathangû ma uu maarî ma kworia antû ba mîgongo yonthe ya nthîgûrû.
66022003	Kîrumi kîathira. Gîtî kîa ûnene kîa Ngai na Kagondu gîgaatûûra taûni înu, aruti ngûgî ba Ngai bakîmûgongaga.
66022004	Bakoona Ngai na meetho. Na ûkeegua riîtwa rîake rîandîkîîtwe moothiûni maao.
66022005	Gûtiituga kaîrî. Gûtirî rîo bakeenda werû bwa taa kana bwa riûa. Mwathani Ngai akabamûrîkîra, na bakaathana tene na tene.
66022006	Mûraîka ûyu aambîîra, "Mantû mamu i ma gwîtîgîka na i ma mma. I Mwathani, Ngai mwene irundu bia iroria aantûmîîte niû mûraîka wake, mbonia aruti ngûgî baake mantû mara meengeerie gûkarîka, gûtarî kîrigîîria.
66022007	"Mwathani ariuga, 'Na mma ga nkûbwîra, imbengeerie kûûya! Kîthaarimo i kîrî ûra akeegua ûroria bûbû bûrî îbukuuni rîrî, aburikie nkorooni yake.' "
66022008	I niû Njoana ndeegiirue mantû mama na ndamoona. Nkûmeegua na ndamoona, ndaturia maru ngonga mûraîka ûra aambonagia mo.
66022009	Îndî warîra nkiuga mmûgonga, mûraîka ûyu aambîîra, "Arî, ûtikangonge! Niû ndî mûruti ngûgî ta woû, kana ta aruanyûkwe iroria, na bara barikîîtie nkorooni ciao mîgambo îno îrî îbukuuni rîrî. Gonga Ngai!"
66022010	Na kaîrî aambîîra, "Ûtikaithe ûroria bûbû bûrî îbukuuni rîrî, n'ûntû kagiita karî akubî.
66022011	Ûra akûrûtha ûthûûku nathi na mbere kûrûtha. Ûra atarî mûtheru nathi na mbere kûrûtha mantû matarî matheru. Ûra mwagîru nathi na mbere kûrûtha mantû maagîru. Na ûra mûtheru nathi na mbere kûrûtha mantû maatheru."
66022012	Mwathani ariuga, "Na mma ga nkûbwîra, imbengeerie kûûya! Na mbûyîîte na kîewa gîa kwaa woora ûmwe wacienu kûringana na ngûgî ya woora muntû.
66022013	I niû Alfa na Omega, Mbere na Nyuma, Mwanjîîrio na Mûthia.
66022014	"Kîthaarimo i kîrî bara bakaraga bathambîîtie nguo ciao kaingo baûmba kûthûngîra taûni na mîîrîga, baagîrîte kûrîa matunda ma mûtî wa mwoyo.
66022015	Bara barî ome ya taûni înu n'antû baathûûku, arogi, amaramari, aûragani, arombi ngai cia ûrongo, na eendi ûrongo.
66022016	"I niû, Yiesû, ntûmîîte mûraîka wakwa abwîra mantû mama n'ûntû bwa makanica. Niû ndî wa rûrîîyo rwa mûciî wa Ndaundi, na i niû nthata îra yonekanaga îthararîîte mûno rûkîîrî gûgîkea.
66022017	"Kîrundu na mwiki bariuga, 'Ncû!' Na ûra akeegua ûgu n'we nauge 'Ncû!' Ûra arî na bûûta naaye. Ûra akwenda nanyue rûûyî rwa mwoyo, kîewa kîa ûtheri.
66022018	"Na ka mbûkaanieni, muntû ûra akeegua ûroria bûbû bûrî îbukuuni rîrî, ûra akoongeera nwa mbi kîrî mîgambo îno, Ngai nakaamwongeera inyamaara bira biandîkîîtwe îbukuuni rîrî.
66022019	Na ûra akaagaûra nwa mbi îbukuuni rîrî, Ngai nakaagaûra gîcuncî gîake gîa taûni îra ntheru na kîa mûtî ûra wa mwoyo, bira biandîkîîtwe îbukuuni rîrî."
66022020	Ûra augîîte mantû mama, ariuga, "Wabu, imbengeerie kûûya nthûti." Aameni. Ncû, Mwathani Yiesû!
66022021	Ûtugi bwa Mwathani Yiesû bûrookaraga na antû ba Ngai bonthe. Aameni.
