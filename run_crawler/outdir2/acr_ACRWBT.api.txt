40001001	Ri Kanimajawal Jesucristo e ralc'o'al can ri David y ralc'o'al can ri Abraham. E ri quipetebem lo che ri Abraham e tak wa':
40001002	Ri ralc'o'al ri Abraham, Isaac rubi'; ri ralc'o'al ri Isaac, Jacob rubi'; tak ri ralc'o'al ri Jacob, e ri Judá cuc' ri ratz-uchak'.
40001003	Tak ri ralc'o'al ri Judá, e ri Fares y ri Zara yey rubi' ri quichu e Tamar; ri ralc'o'al ri Fares, Esrom rubi'; ri ralc'o'al ri Esrom, Aram rubi'.
40001004	Ri ralc'o'al ri Aram, Aminadab rubi'; ri ralc'o'al ri Aminadab, Naasón rubi'; ri ralc'o'al ri Naasón, Salmón rubi'.
40001005	Ri ralc'o'al ri Salmón, Booz rubi' yey ruchu ri Booz e Rahab. Ri ralc'o'al ri Booz, Obed rubi' yey rubi' ruchu ri Obed e Rut. Ri ralc'o'al ri Obed, Isaí rubi'.
40001006	Ri ralc'o'al ri Isaí, e ri rey David y ri ralc'o'al ri David, Salomón rubi' yey ruchu ri Salomón e ri rixokil ri Urías.
40001007	Ri ralc'o'al ri Salomón, Roboam rubi'; ri ralc'o'al ri Roboam, Abías rubi'; ri ralc'o'al ri Abías, Asa rubi'.
40001008	Ri ralc'o'al ri Asa, Josafat rubi'; ri ralc'o'al ri Josafat, Joram rubi'; ri ralc'o'al ri Joram, Uzías rubi'.
40001009	Ri ralc'o'al ri Uzías, Jotam rubi'; ri ralc'o'al ri Jotam, Acaz rubi'; ri ralc'o'al ri Acaz, Ezequías rubi'.
40001010	Ri ralc'o'al ri Ezequías, Manasés rubi'; ri ralc'o'al ri Manasés, Amón rubi'; ri ralc'o'al ri Amón, Josías rubi'.
40001011	Tak ri ralc'o'al ri Josías, e ri Jeconías cuc' ri ratz-uchak'; rique xebalax chupa tak ri k'ij echiri' raj Israel xec'am bi Babilonia.
40001012	Echiri' ec'amom chubi Babilonia, xalax jun ralc'o'al ri Jeconías, Salatiel rubi'; ri ralc'o'al ri Salatiel, Zorobabel rubi'.
40001013	Ri ralc'o'al ri Zorobabel, Abiud rubi'; ri ralc'o'al ri Abiud, Eliaquim rubi'; ri ralc'o'al ri Eliaquim, Azor rubi'.
40001014	Ri ralc'o'al ri Azor, Sadoc rubi'; ri ralc'o'al ri Sadoc, Aquim rubi'; ri ralc'o'al ri Aquim, Eliud rubi'.
40001015	Ri ralc'o'al ri Eliud, Eleazar rubi'; ri ralc'o'al ri Eleazar, Matán rubi'; ri ralc'o'al ri Matán, Jacob rubi'.
40001016	Y ri ralc'o'al ri Jacob e ri José, ri rachijil ri María, ruchu ri Jesús. Yey ri Jesús e ri cabi'x “Cristo” che.
40001017	Jec'ula' chi conoje ri ticawex ujekebem lo chwi ri Abraham c'a chwach ri David, xebic'ow cajlajuj lema'j; chwi lo ri David c'a chwach echiri' xec'am bi raj Israel pa ri tinamit Babilonia, xebic'ow cajlajuj lema'j; yey chwi lo echiri' xec'am bi raj Israel pa ri tinamit Babilonia c'a chwach ri ralaxibal ri Cristo, xebic'ow cajlajuj lema'j.
40001018	Jewa' xu'an ri ralaxibal ri Kanimajawal Jesucristo: Ri María, ruchu ri Jesús, unimam chic cac'uli' ruc' ri José. Ec'uchiri' c'amaja' caquijunimaj quib, ri María xcanaj yewa' ixok ruma ruchuk'ab ri Santowilaj Ruxlabixel ri Dios.
40001019	Ri José, ri rachijil ri María, ruma lic jusuc' rubinic y ruma na caraj taj cuya uq'uix ri María chiquiwach ri winak, xraj c'ut cuya canok e la' na jinta c'o quena'ben re.
40001020	Ec'uchiri' cuch'ob rakan puwi wa', xakic'ate't jun ángel re ri Dios xuc'ut rib pa uwachic' y xubi'ij che: «José, at ralc'o'al can ri David, maxi'ij awib che cac'am ri María re cu'an awixokil, ma rumatzem rire, uc'ulum ruma ri Santowilaj Ruxlabixel ri Dios.
40001021	Calax c'u jun ralab y Jesús rubi' cacojo, ma Rire quebucolobej rutinamit che ri quimac» xcha'.
40001022	Ronoje wa' xu'ano cha' e cu'ana janipa ri cubi'ij Ruch'a'tem ri Dios echiri' ri k'alajisanel re ri Dios xubi'ij:
40001023	Chitanape': Jun chomilaj k'apoj ali cacanaj yewa' ixok y calax jun ralab. Ec'u rubi' cabi'xic: Emanuel xcha'. Wa' que'elawi “Dios xo'ljekel kuc'”.
40001024	Ec'uchiri' xc'un sak chwach ri José, e xu'an ri xtak che ruma ri ángel re ri Dios; xuc'am c'u ri María re rixokil.
40001025	Pero xuchajij na ruchomal ri María ma na xc'oji' ta ruc' c'a echiri' xalax na ri ralco ralab. Y Jesús rubi' xucojo.
40002001	Ri Jesús xalax chila' Belén re Judea echiri' e rey ri Herodes. Xebopon c'u Jerusalem jujun achijab e petinak pa relebal lo ri k'ij. Rique lic c'o quina'oj puwi tak ri ch'umil.
40002002	Jec'uwa' caquibi'ij: —¿Pa c'o wi ri rey que raj judi'ab alaxinak? Ma ri'oj xkil ruch'umil c'a pa relebal lo ri k'ij; yey e wa' oj petinak cha' co'lkalok'nimaj uk'ij —quecha'.
40002003	Echiri' xuta wa' ri rey Herodes, lic xsach una'oj che y jela' xquic'ulumaj conoje ri winak e aj Jerusalem.
40002004	Xumol c'u quichi' conoje ri nimak e aj chacunel pa Rocho Dios cuc' raj c'utunel re ri tzijpixab y xutz'onoj c'u chique pa calax wi ri Cristo, Rucha'o'n lo ri Dios.
40002005	Rique xquibi'ij che: —Ri Cristo calax pa raldea Belén re Judea, ma jewa' utz'ibam can ri k'alajisanel chupa Ruch'a'tem ri Dios:
40002006	Ri'at Belén at c'o pa ri luwar re Judea, tob lic at ch'uti'n, ri'at lic c'o awach chiquiwach raj wach e c'o Judea, ma awuc' ri'at cape wi ri Jun Takanel; ec'u Rire cu'ana chajinel que ri nutinamit Israel —xecha'.
40002007	Ri Herodes ruma ri xuto, xa xe'lak'ay xebusiq'uij rachijab e aj na'oj puwi tak ri ch'umil y xutz'onoj c'u chique jampa xwinakir wa' wa ch'umil.
40002008	Tec'uchiri', xebutak bi Belén, jewa' xubi'ij chique: —Oj alak y lic tzucuj alak chi utz ri ralco ac'a. We xrik c'u alak, co'lbi'ij alak chwe pa c'o wi cha' jela' quin'ec ri'in y qui'nlok'nimaj uk'ij —xcha'.
40002009	Tec'uchiri' rachijab e aj na'oj xquita ri xubi'ij ri rey, xquimaj chubi ri quibe. Ec'u ri ch'umil quilom lo c'a pa relebal lo ri k'ij, nabe bi chiquiwach y xtaq'ui' c'u chwi ri luwar pa c'o wi ri ralco ac'a.
40002010	Rique echiri' xquil ri ch'umil, lic xequi'cot che.
40002011	Ec'uchiri' xeboc pa ri ja, xquil ri ralco ac'a ruc' ruchu María. Xexuqui'ic y xquilok'nimaj uk'ij. Xquijak c'u uchi' ri quicaxa y xquiya tak sipanic che, wa' re oro, re incienso y re mirra lic qui' ruxlab.
40002012	Chak'ab c'u ri', xk'alajisax chique pa wachic' na quetzelej ta chi pa c'o wi ri Herodes. Ruma c'u ri', xetzelej pa quitinamit pa jun chic be.
40002013	Echiri' rachijab e aj na'oj ebelinak chubi ruc' ri Jesús, xuc'ut rib jun ángel re ri Dios pa uwachic' ri José y xubi'ij che: «Chatyactajok, chebac'ama bi rac'a y ruchu. Chixanimaj bi c'a Egipto y chixcanaja chila' c'ate cambi'ij chiwe jampa quixpetic, ma ri Herodes cutak utzucuxic rac'a cha' cacamisaxic» xcha'.
40002014	Xyactaj c'u bi ri José chak'ab, xebuc'am bi rac'a y ruchu, y xebec Egipto.
40002015	Chila' c'ut xec'oji' wi c'a che rucamic ri Herodes. Xu'an c'u wa' cha' e cu'ana rubi'im lo ri Dios ruma ri k'alajisanel echiri' jewa' xubi'ij: «C'a chila' Egipto xinsiq'uij wi lo ri Nuc'ajol» xcha'.
40002016	Ri Herodes, echiri' xreta'maj xsocoso'x can cuma rachijab e aj na'oj, lic xpe royowal. Ruma c'u ri', xutak quicamisaxic conoje ri raltak co ch'uti'k alabo c'amaja' caquiq'uis queb junab, chique ri e c'o Belén y pa tak ri luwar e c'o lo chunakaj. Ec'u xuc'am re ri' ri xquibi'ij ri e aj na'oj puwi ruk'ijol echiri' xwinakir ri ch'umil.
40002017	Jec'ula' e xu'ana ri tz'ibital can ruma ri k'alajisanel Jeremías echiri' xubi'ij:
40002018	Xtataj jun kulaj pa Ramá, ok'ej y sic' ruc' bis. E ri Raquel querok'ej ri ralc'o'al y na caraj tane cabochi'ix uc'u'x ruma ri quicamic ri ralc'o'al xcha'.
40002019	Tec'uchiri' caminak chi ri Herodes, jun ángel re ri Dios xuc'ut rib pa uwachic' ri José chila' Egipto y xubi'ij che:
40002020	«Chatyactajok, chebac'ama bi rac'a junam ruc' ruchu y chixtzelej tanchi Israel, ma ya xecam conoje ri cacaj caquicamisaj rac'a» xcha'.
40002021	Xyactaj c'u ri José, xebuc'am bi rac'a y ruchu, y xtzelej lo Israel.
40002022	Pero xuxi'ij rib que'ec Judea, ma xreta'maj e ri Arquelao ruc'ajol ri Herodes ri xcanaj can rey re Judea puc'axel rukaw. Ruma c'u ri xk'alajisax che pa jun chic uwachic', xumaj bi ube Galilea.
40002023	Echiri' xebopon chila', xe'jekela pa ri tinamit Nazaret, cha' e xu'ana ri xquibi'ij ri k'alajisanelab chwi ri Jesús: “Rire cabi'x che aj Nazaret.”
40003001	Xopon ruk'ijol echiri' ri Juan Aj Ya'l Bautismo catzijon pa tak ri luwar catz'intz'otic re Judea.
40003002	Jec'uwa' cubi'ij: «Tzelej tzij alak chwach ri Dios, ma rutakanic ri Dios petinak chila' chicaj lic xa nakaj chi c'o wulok» cacha'.
40003003	Ri k'alajisanel Isaías xutz'ibaj can puwi wa' wa Juan echiri' xubi'ij: Catataj ukul jun tzijonel casiq'uin chupa ri luwar catz'intz'otic, jewa' cubi'ij: “Yijba' pana alak ri be re ri Kanimajawal; suc'upij alak rube Rire” xcha'.
40003004	Ruk'u' ri Juan ucojom 'anom ruc' rismal camello y rupas ximil che rupa e jun tz'u'um; ri cutijo e tak ri sac' y uwa'al cab re upa tak juyub.
40003005	Ri ejekel pa ri tinamit Jerusalem cuc' conoje ri e c'o pa ri luwar re Judea y ri ejekel chuchi' ri nimaya' Jordán, xebel lo che utayic ri Juan.
40003006	Caquitz'onoj c'u cuybal quimac chwach ri Dios, y ri Juan cuya ri bautismo chique pa ri nimaya' Jordán.
40003007	Ec'u ri Juan echiri' xrilo lic e q'ui chique ri fariseos y ri saduceos xec'un ruma ri bautismo cuya'o, xubi'ij chique: «¡Ralak pacha' alak jupuk chi cumatz! ¿China xbi'n re we utz quesaj ib alak chwach ri unimal c'axc'obic cutak lo ri Dios pawi' alak?
40003008	Bina alak jusuc' cha' jela' cak'alajinic jalc'atim chi ri binic silabic alak, jela' pacha' ri takal chique ri quitzelem chi quitzij.
40003009	»Y mach'ob ne alak chi ibil ib alak wa': “Ri'oj utz ka'anom, ma oj ralc'o'al can ri Abraham.” Ma ri'in cambi'ij che alak: We xraj ri Dios, utz cu'an ralc'o'al ri Abraham tob ne che tak wa'baj.
40003010	Yey jiquil chi ne uwach ruk'atbal tzij ri Dios pawi' alak, e pacha' juna achi uyacom chi ri icaj chwi ri ratz'ayak ri che'; ec'u tak ri che' na cuya ta chomilaj jik'obal, capok'ix bi y cac'ak pa ak'.
40003011	»Ri'in pakatzij wi canya ri bautismo che alak ruc' ya', c'utubal re tzelem chi tzij alak chwach ri Dios. No'j c'u ri Jun catajin lo chwij ri'in, c'o puk'ab cuya ri bautismo che alak ruc' ri Santowilaj Ruxlabixel ri Dios y ruc' ak'. Rire más c'o uchuk'ab chinuwach ri'in; na takal tane chwe tob xa canmolej ruxajab.
40003012	Ec'u Rire colu'k'ata tzij paquiwi ri ticawex cha' jela' cuya ri tojbal takal chique chiquijujunal. E pacha' juna achi ruc'a'am chi ri pu'bal uwach ri trigo puk'ab cha' na'l cujosk'ij wa' y caresaj rupuc' chupa. Tec'uchiri', cujoc ri trigo y cuc'ol chupa ruc'olibal. Ec'u rupuc' cuporoj pa ri jun ak' na jinta utakexic catenowic» xcha ri Juan.
40003013	Ec'uchiri' ri Jesús petinak Galilea, xopon chuchi' ri nimaya' Jordán cha' ri Juan cuya ri bautismo che.
40003014	Pero ri Juan na xraj taj cuya ri bautismo che ri Jesús, jec'uwa' xubi'ij che: —Ri lic usuc' e rilal ri caya'w la ri bautismo chwe ri'in. ¿Yey e cami ca'aj la ri' canya ri'in ri bautismo che'la? —xcha'.
40003015	Ec'u ri Jesús xuc'ul uwach: —E cha'ana wo'ora sa' ri cambi'ij ri'in chawe, ma lic chirajawaxic e caka'an janipa ri lic usuc' chwach ri Dios —xcha'. Jec'ula' ri Juan xuya ri bautismo che.
40003016	Tec'uchiri' ri Jesús xuc'ul ri bautismo, xel lo pa ri ya'. Y na jampatana c'u ri' xjakataj ruwa caj y xrilo echiri' ri Ruxlabixel ri Dios xkaj lo puwi' pacha' juna palomax.
40003017	Ec'uchiri', xch'aw lo Jun chila' chicaj, jewa' xubi'ij: «E Nuc'ajol wa' ri lic c'ax canna'o y lic quinqui'cot che» xcha ri Dios.
40004001	Tec'uchiri', ri Jesús xc'am bi ruma ri Ruxlabixel ri Dios pa jun luwar catz'intz'otic cha' cac'am upa ruma ritzel winak.
40004002	Ri Jesús xc'oji' chila' yey cuarenta k'ij y cuarenta ak'ab c'u ri' na jinta c'o xutijo. Q'uisbal re wa' xpe numic che.
40004003	Xkib c'u ritzel winak ruc' ri Jesús re cuc'am upa cha' catzak pa mac, jewa' xubi'ij che: —We katzij at Uc'ajol ri Dios, chat-takan che cha' tak wa'baj cu'an wa —xcha'.
40004004	Ri Jesús xuc'ul uwach: —Jewa' tz'ibital can chupa Rutzij Upixab ri Dios: Na xew ta ruma ri wa e c'as ri ticawex, ma e c'aslic ruma ronoje tak ch'a'tem quel lo puchi' ri Dios —xcha'.
40004005	Ec'uchiri', ritzel winak xuc'am bi pa ri santowilaj tinamit Jerusalem c'a chicaj che ruwi ri Rocho Dios.
40004006	Xubi'ij c'u che: —We katzij at Uc'ajol ri Dios, chac'aka bi awib c'a chu'lew y na jinta c'o cac'ulumaj, ma jewa' tz'ibital can chupa Rutzij Upixab ri Dios: Ri Dios quebutak lo ru ángeles awuc' cha' catquichajij. Catquichap c'u ruc' ri quik'ab cha' na ca'chika ta rawakan che juna abaj —xcha'.
40004007	Ri Jesús xuc'ul uwach: —Jewa' tz'ibital can chupa Rutzij Upixab ri Dios: Mac'am upa ri Dios Kajawxel —xcha'.
40004008	Ec'uchiri', ritzel winak xuc'am tanchi ubi ri Jesús chutza'm jun nimalaj juyub y xuc'ut c'u chwach, ronoje ri takanic ca'an puwi tak ri tinamit che ruwachulew ruc' ronoje ruchomalil tak wa'.
40004009	Xubi'ij c'u che: —Ronoje tak wa' canya pak'ab we caxucuba' awib chinuwach y calok'nimaj nuk'ij —xcha'.
40004010	Ec'u ri Jesús xubi'ij che: —Chatela chinuwach Satanás, ma jewa' tz'ibital can chupa Rutzij Upixab ri Dios: Lic chalok'nimaj uk'ij ri Dios Kajawxel y xew Rire chanimaj uk'ij —xcha'.
40004011	Ec'u ritzel winak xuya can ri Jesús y xel bi chiri'. Xec'un c'u lo jujun ángeles y xquijeko caquinimaj ri Jesús.
40004012	Ri Jesús, echiri' xuto c'o ri Juan pa cárcel, xe'ec tanchi Galilea.
40004013	Xel bi pa ri tinamit Nazaret y xe'jekela pa ri tinamit Capernaúm. Wa' jun tinamit c'o chuchi' ri mar pa ri luwar re Zabulón y re Neftalí.
40004014	Xu'an c'u wa' cha' e cu'ana janipa rutz'ibam can ri k'alajisanel Isaías echiri' xubi'ij:
40004015	Pa ri luwar re Zabulón y re Neftalí, ri c'o pa rubeyal ri mar, ch'aka ya' che ri nimaya' Jordán, pa tak ri luwar re Galilea pa ejekel wi uq'uiyal winak na e ta aj judi'ab;
40004016	ri ticawex ejekel pa k'eku'm xquil ri K'ijsak yey ri ejekel pa ri k'eku'm re camic, xwon ri K'ijsak paquiwi' xcha'.
40004017	Chwi c'u lo ri' xujek ri Jesús catzijonic, jewa' cubi'ij: «Tzelej tzij alak chwach ri Dios, ma rutakanic ri Dios petinak chila' chicaj lic xa nakaj chi c'o wulok» cacha'.
40004018	Echiri' cabin ri Jesús chuchi' ri mar re Galilea, xril pan quiwach queb achijab quichak' quib, jun Simón rubi' (Pedro quecha che) y ri jun chic Andrés rubi'. Rique e aj chapal car, yey e ri' quetajin che uc'akic ri qui atarraya pa ri mar.
40004019	Ec'u ri Jesús xubi'ij chique: —Chixpetok, chixterej lo chwij, y ri'in can'an chiwe ix aj molol ticawex, jela' pacha' i'anom lo chique ri car —xcha chique.
40004020	Y na jampatana xquiya can ri qui atarraya y xeterej bi chirij ri Jesús.
40004021	Xbin c'u pan jubik' chic y xeril chi pan queb achijab quichak' quib, jun Jacobo rubi' y ri jun chic Juan rubi'. Wa ca'ib e uc'ajol ri Zebedeo. Rique e c'o chupa jun barco junam ruc' ri quikaw y quetajin che uc'ojoxic ri qui atarraya. Ec'u ri Jesús xebusiq'uij bi.
40004022	Y na jampatana rique xquiya can ri quibarco y ri quikaw, y xeterej c'u bi chirij ri Jesús.
40004023	Ri Jesús xic'ow che ronoje tinamit re Galilea. Cac'utun pa tak sinagogas chujujunal tinamit, cutzijoj ri Utzilaj Tzij re rutakanic ri Dios y cucunaj ronoje uwach yabil c'o chique ri winak.
40004024	Conoje ri e c'o pa tak ri tinamit re Siria xqueta'maj tak ri cu'an ri Jesús. Xequic'am c'u lo chwach Rire conoje ri ticawex ruc' tak uq'uiyal c'axc'olil. Wa' e ri e c'o pa yabil, ri c'ax quic'ulumam, ri e c'o paquik'ab itzel uxlabixel, ri quebumaj tew y ri e sic. Ec'u ri Jesús xebucunaj conoje.
40004025	Lic e q'ui c'u ri xeterej bi chirij. Wa' e petinak Jerusalem y che jujun chic luwar re Judea, cuc' ri e petinak pa tak ri tinamit re Galilea, re Decápolis y che jujun chic tinamit e c'o ch'aka ya' che ri nimaya' Jordán.
40005001	Ri Jesús, echiri' xeril ruq'uiyal winak, xak'an chwa ri juyub y xtz'uyi'ic. Ec'u rutijo'n xquimol quib ruc'.
40005002	Jec'uwa' ri xujek uc'utic chiquiwach:
40005003	«Nim quik'ij calaxic ri caqueta'maj lic chirajawaxic ri Ruxlabixel ri Dios chique, ma rutakanic ri Dios petinak chila' chicaj cu'ana que.
40005004	Nim quik'ij calaxic ri quebok'ic, ma ri Dios e cabochi'in quic'u'x.
40005005	Nim quik'ij calaxic ri qui'anom ch'uti'n che quib chwach ri Dios, ma caya' na chique, ri luwar ubi'tisim chi ri Dios.
40005006	Nim quik'ij calaxic ri lic cacha quic'u'x che utzukuxic ri jusuc' binic silabic chwach ri Dios, ma ri Dios e caya'w wa' chique.
40005007	Nim quik'ij calaxic ri caquic'ut ri c'axna'bal quic'u'x chique jujun chic, ma ri Dios cuc'ut ri c'axna'bal uc'u'x chique rique.
40005008	Nim quik'ij calaxic ri u'anom chom ri canima' chwach ri Dios, ma rique caquil na uwach ri Dios.
40005009	Nim quik'ij calaxic ri caquitzucuj utzil chomal chiquiwach, ma cabi'x chique rique e ralc'o'al ri Dios.
40005010	Nim quik'ij calaxic ri queternabex ruc' c'axc'obic ruma ri caqui'an ri jusuc' chwach ri Dios, ma rutakanic ri Dios petinak chila' chicaj cu'ana que.
40005011	»Nim ik'ij iwalaxic ri'ix echiri' wuma ri'in quixternabex ruc' c'ax, cac'ak bi ik'ij y cabi'x ronoje ri na utz taj chiwij yey wa' xa rak'ubal.
40005012	Chixqui'cotok y chixbixonok, ma lic nim ri rajil uc'axel quic'ul chila' chicaj. Macam c'u iwanima' che echiri' quixya' pa c'ax, ma jela' x'an chique ri k'alajisanelab ojertan, ri xenabej lo chiwach ri'ix.
40005013	»Wara che ruwachulew ri'ix lic quixajawax chique ri ticawex jela' pacha' ratz'am lic cajawaxic. Yey we xsach rutzayul ratz'am, ¿su'anic tanchi ca'an tza che? Ri' na jinta chi c'ana uchac; que'c'ak c'u bi y caxajaxo'x can uwi' cuma ri ticawex.
40005014	»Ri'ix ix k'ijsak che ruwachulew. E juna tinamit c'o lo chwi juna juyub na utz taj quewaxic.
40005015	Yey na utz tane catzij juna ak' y cach'uk uwi' ruc' juna mulul re pajbal, ma ri ca'an che e caya'i' lo chupa ruc'olibal chicaj cha' jela' cutzij quiwi' conoje ri e c'o pa ri ja.
40005016	Jec'ula' ri'ix, ix k'ijsak chiquiwach ri ticawex cha' caquil ri chomilaj chac qui'ano y jela' e caquiyac uk'ij ri Kakaw Dios c'o chila' chicaj.
40005017	»Mich'ob c'u ri'ix we ri'in in c'uninak re co'lnusacha uwach Rutzij Upixab ri Dios tz'ibital can cuma ri Moisés y ri k'alajisanelab. Ma na in c'uninak ta che usachic uwach wa'; e in c'uninak re co'lnuk'alajisaj rusuc'.
40005018	Pakatzij wi cambi'ij chiwe: Xalok' c'a tiquil ruk'ijol ruwa caj y ruwachulew, na quesax ta c'ana juna letra yey na quesax tane tob xa juna ralco juch' che Rutzij Upixab ri Dios, ma e cu'ana na ronoje ri tz'ibitalic.
40005019	»Ruma c'u wa', china ri cupalajij juna takanic tob ne lic ch'uti'n chwach rire yey e tanchi uc'utic cu'an chiquiwach ri ticawex, ri' na jinta uwach chupa rutakanic ri Dios petinak chila' chicaj. China c'u ri cucoj Rutzij Upixab ri Dios yey jela' cuc'ut chiquiwach jujun chic cha' e caqui'ano, ri' lic c'o uwach chupa rutakanic ri Dios.
40005020	»Pakatzij wi cambi'ij chiwe: Xew quixoc ri'ix chupa wa takanic petinak chila' chicaj, we ribinic isilabic e más jusuc' chwa ri quibinic raj c'utunel re ri tzijpixab y ri fariseos. No'j we na je ta la', ri' na takal ta chiwe.
40005021	»Ri'ix itom ri xbi'x lo chique ri ticawex ojertan chupa Rutzij Upixab ri Dios: “Matcamisanic”; yey china c'u ri cacamisanic, ri' cak'at tzij puwi'.
40005022	»No'j ri'in cambi'ij chiwe: China ri cape royowal chirij juna ratz-uchak', ri' cak'at tzij puwi'. China c'u ri cuc'ak bi uk'ij ri ratz-uchak', ri' cac'am bi chwach ri k'atbal tzij re ri tinamit. Yey china ri cubi'ij che juna ratz-uchak': “¡Na jinta c'ana achac!”, ri' catewun puwi' que'ec pa ak' chi xibalba' re tijbal c'ax.
40005023	»Ruma c'u la', echiri' cac'am bi rakasa'n chwa raltar yey chiri' cac'un chac'u'x c'o juna awatz-achak' c'o royowal chawij,
40005024	chaya'a na can rakasa'n chwa raltar y jat nabe ruc' rawatz-achak', ja'ana utzil chomal ruc'. Ec'uchiri', utz catpe tanchi chwa raltar y caya c'u ri' rakasa'n chwach ri Dios.
40005025	»We c'o junok cucoj amac y catuc'am bi pa k'atbal tzij, nabe cha'ana pan utzil chomal ruc' pa be cha' jela' na catu'ya'a ta chi puk'ab raj k'atal tzij. Ma we na xa'an ta ri', raj k'atal tzij catuya bi puk'ab ri ausiliar cha' catu'ya'a pa cárcel.
40005026	Pakatzij wi cambi'ij chawe: Na catel tana lo pa ri cárcel we na xatoj ta can ronoje ramac.
40005027	»Ri'ix itom ri xbi'x lo ojertan chupa Rutzij Upixab ri Dios: “Matmacun chirij ri c'ulaniquil.”
40005028	»No'j ri'in cambi'ij chiwe: We c'o junok caril juna ixok y curayij uwach re camacun ruc', ri' ya xmacun ruc' pa ranima'.
40005029	»E uwari'che, we e rawach uwiquik'ab ri catzakisan awe pa ri mac, chawesaj y chac'aka bi; ma xa ne cuya ri' e cajam jun che rawach, chwa ri catc'ak bi ruc' ronoje racuerpo chi xibalba' re tijbal c'ax.
40005030	We e rak'ab uwiquik'ab ri catzakisan awe pa ri mac, chak'ata' y chac'aka bi; ma xa ne cuya ri' e cajam jun che rak'ab, chwa ri catc'ak bi ruc' ronoje racuerpo chi xibalba' re tijbal c'ax.
40005031	»Jenewa' xbi'x lo ojertan: “We juna achi caraj cujach bi ri rixokil, xew chuya'a bi ruwujil re jachbal ib che.”
40005032	»No'j ri'in cambi'ij: We rachi cuya bi ruwujil re jachbal ib che ri rixokil tob rixok na macuninak ta chirij ri c'ulaniquil, ri' e cumin ri rixokil pa ri mac. Ma we rixok jachom bi cuc'am jun chic achi, camacun c'u ri' chirij ri c'ulaniquil. Yey e rachi cac'uli' ruc' rixok jachom bi, ri' jenela' camacun chirij ri c'ulaniquil.
40005033	»Ri'ix itom ri xbi'x lo chique ri ticawex ojertan: “Matsocon ruc' ri cajiquiba' uwach; e lic cha'ana janipa rajiquibam uwach chwach ri Dios” cacha'.
40005034	»No'j ri'in cambi'ij chiwe: Lic mac'o mijiquiba' uwach pubi' junok. Mac'o ne mijiquiba' uwach pa rubi' ri caj, ma ri chila' chicaj e tz'ulibal pa catakan wi ri Dios.
40005035	Mac'o mijiquiba' uwach pubi' ruwa ulew, ma ruwa ulew e utac'alibal ri rakan ri Dios. Mac'o ne mijiquiba' uwach pubi' ri tinamit Jerusalem, ma wa' e utinamit ri Nimalaj Takanel Dios.
40005036	Mac'o mijiquiba' uwach pubi' ruwi' ijolom, ma ri'ix na quirik tane u'anic sak o k'ek che riwi', tob tane xa jun chi wi'aj.
40005037	E chibi'ij ri jusuc'. We lic katzij, xew chibi'ij: “Katzij.” We na katzij taj, xew chibi'ij: “Na katzij taj.” Ma ri cacoji' uwi' ri cabi'xic, wa' ruc' ritzel winak petinak wi.
40005038	»Ri'ix itom ri xbi'x lo ojertan: We c'o junok cupuch' rawach, ri' takal che capuch' ri ri're. We c'o junok cutor bi juna awe', ri' takal che cator bi ri ri're.
40005039	»No'j ri'in cambi'ij chiwe: Mi'an uc'axel che ri cu'an ri na utz taj chiwe. We c'o c'u junok cupach' k'ab xe' awe' pawiquik'ab, chaya'a luwar che cupach' ri pa mox.
40005040	We c'o junok catuchap pa ch'a'oj pa k'atbal tzij re cumaj racoton, asu chaya'a ne can rak'u' re pisbal awij che.
40005041	We c'o junok catumin bi chuxe' eka'n cha' cawekaj bi jun kilómetro che, asu queb kilómetro chawekaj bi che.
40005042	Chatsipan che ri niba' we cutz'onoj to'bal chawe. We c'o junok cachik'iman chawe, ma'an xu'yal che.
40005043	»Itom c'u ri xbi'x lo ojertan: C'ax chana'a rawatz-achak' yey tzel chawila ri tzel quilow awe.
40005044	»No'j ri'in cambi'ij chiwe: C'ax chebina'a ri e aj retzelal c'u'x chiwij. Chitz'onoj ri rutzil uc'u'x ri Dios paquiwi ri caquitz'onoj ri na utz taj piwi ri'ix. Chi'ana ri utz chique ri tzel quebilow iwe. Chi'ana c'u orar paquiwi janipa ri caquic'ak bi ik'ij y ri quixquiternabej ruc' c'axc'obic
40005045	cha' jela' cak'alajinic ix ralc'o'al ri Kakaw Dios c'o chila' chicaj. Ma Rire cu'an che ri k'ij quel lo paquiwi ri ticawex caqui'an ri utz y paquiwi ri caqui'an ri na utz taj, yey cutak lo ri jab paquiwi ri jusuc' quibinic quisilabic y paquiwi ri na jusuc' ta quibinic quisilabic.
40005046	»Ma we xew c'ax quebina' ri c'ax quena'w iwe, ¿sa' c'u ri' ri rajil uc'axel quic'ulu? Ma jenela' caqui'an raj tz'onol puak re tojonic.
40005047	We xew quiya rutzil quiwach ri iwatz-ichak' ri'ix, ¿sa' c'u ri' ri utz quixtajin che u'anic? Ma jenela' caqui'an ri na queta'am ta uwach ri Dios.
40005048	Chi'ana c'u jusuc' che ri ibinic isilabic jela' pacha' ri usuc'liquil ri Kakaw Dios c'o chila' chicaj.
40006001	»Mi'an ri quic'ut ri jusuc' ibinic isilabic chiwachil xa re quixilitaj cuma ri ticawex; ma we jela' qui'ano, na jinta rajil uc'axel quic'ul che Rikaw Dios c'o chila' chicaj.
40006002	E uwari'che, echiri' quiya limoxna che juna niba', mitzijoj chique ri ticawex, pacha' ri caqui'an ri xa queb quipalaj pa tak sinagogas y pa tak be. Ma rique jela' caqui'ano xew cha' cayac quik'ij. No'j ri'in pakatzij wi cambi'ij chiwe: Ruc' c'u wa yacbal quik'ij, ya e la' xquic'ul ri rajil uc'axel ri xqui'ano.
40006003	E uwari'che, echiri' quiya limoxna chique ri niba'ib, mi'an chiwachil.
40006004	Jec'ula' na jinta c'o cana'ben re, xew Rikaw Dios queta'man wa'. Ec'u Rire cuya na ri rajil uc'axel chiwe.
40006005	»Echiri' quixch'a't ruc' ri Dios, mi'an iwe'ix pacha' ri caqui'an ri xa queb quipalaj. Ma rique lic cuc'ul quic'u'x ri caquibololej oración e la' e tac'al pa tak sinagogas y pa tak jachbal be cha' jela' quebilitaj cuma ri ticawex. No'j ri'in pakatzij wi cambi'ij chiwe: Ruc' c'u wa yacbal quik'ij, ya e la' xquic'ul ri rajil uc'axel ri xqui'ano.
40006006	No'j ri'ix echiri' quixch'a't ruc' ri Dios, chixoc pa ja, chitz'apij lo ri puerta y chixch'a't ruc' Rikaw Dios xa ituquel; jec'ula' Rikaw Dios caril ri qui'an xa ituquel y cuya na c'u ri rajil uc'axel chiwe chiwachil.
40006007	»Ec'uchiri' quixch'a't ruc' ri Dios, miwererej ch'a'tem uq'uiyal laj pacha' caqui'an ri na queta'am ta uwach ri Dios; ma e caquich'ob rique ruma ri caquiwererej ch'a'tem, quetataj ruma ri Dios.
40006008	Mi'an c'u iwe'ix pacha' ri caqui'an rique, ma Rikaw Dios lic reta'am chic sa' ri cajawax chiwe echiri' c'amaja' ne quitz'onoj che.
40006009	»Ec'u ri'ix echiri' quixch'a't ruc' ri Dios utz jewa' tak ri quibi'ij: Kakaw Dios, Lal c'o la chila' chicaj, ¡lic cheta'maxok nim uk'ij ri bi' la!
40006010	Peta la, takana la pakawi'; chu'ana c'u ri rajawal c'u'x la wara che ruwachulew, jela' pacha' ri ca'an chila' chicaj.
40006011	Ya'a co la wak'ij ri kawa, ri cajawax chike ronoje k'ij.
40006012	Cuyu co la kamac, jela' pacha' ri'oj cakacuy quimac ri emacuninak chikij.
40006013	Y maya co la luwar chike cojtzak pa mac; e lic chojcolobej la chwach ritzel winak. Ma pak'ab Rilal c'o wi ronoje takanic y chuk'ab; y xew che Rilal takal wi ri yacbal k'ij na jinta utakexic. Amén.
40006014	»Ma we ri'ix quicuy quimac tak ri ticawex, jec'ula' ri' cu'an ri Kakaw Dios c'o chila' chicaj, cucuy imac ri'ix.
40006015	No'j we ri'ix na quicuy ta quimac tak ri ticawex, jec'ula' ri' cu'an ri Kakaw Dios, na cucuy ta imac ri'ix.
40006016	»Echiri' ri'ix qui'an ayuno, mic'ut bis che ripalaj pacha' ri caqui'an ri xa queb quipalaj. Ma rique caqui'an wa' xa pacha' quebilitaj cuma ri winak. Pakatzij wi cambi'ij chiwe: Ruc' c'u wa yacbal quik'ij, ya e la' xquic'ul ri rajil uc'axel ri xqui'ano.
40006017	No'j ri'ix echiri' qui'an ayuno, chich'aja ripalaj y chixiya riwi' chi utz.
40006018	Jec'ula' ri ticawex na caquil taj we ri'ix ix c'o pa ayuno. Xew c'u Rikaw Dios, ri na quilitaj ta uwach, caril ri na caquil ta ri ticawex. Ec'u ri' Rire caya'w na ri rajil uc'axel chiwe.
40006019	»Mixchacun xa re quimol uc'u'xibal beyomalil re ruwachulew, ma ri wara e tak ri ic'olom xa capoq'uiric y cu'an mojos, yey queboc ne elek'omab che relek'axic bi.
40006020	We quiwaj quirik ri sakil beyomalil, e chi'ana wara che ruwachulew janipa ri lic c'o uchac chwach ri Dios cha' jela' c'o cutikoj chiwe ri'ix chila' chicaj. Ma ri ic'olom chila' na capoq'uir taj y na cu'an ta mojos, yey na jinta ne elek'omab queboc che relek'axic bi.
40006021	Ma pa c'o wi ribeyomalil ri'ix, puwi wa' que'ec wi ic'u'x.
40006022	»Ri kawach e pacha' candil re ri kacuerpo, ma ruma wa' cojtzu'nic cha' utz cojbinic. Jec'ula', we ri kawach utz u'anom, ronoje ri kacuerpo nojinak che k'ijsak y cakil c'u ronoje chi utz.
40006023	No'j we ri kawach na utz taj, ronoje ri kacuerpo c'o pa k'eku'm. Jec'ula', we ri k'ijsak c'o kuc' u'anom junam ruc' ri k'eku'm, ¡co'l chi lo k'eku'malil ri' oj c'o wi!
40006024	»Lic c'ayew we juna aj chac e ca'ib ri rajaw. Ma laj tzel caril ri jun yey c'ax cuna' ri jun chic; o laj cuyac uk'ij ri jun yey cuc'ak bi uk'ij ri jun chic. Ruma c'u la', na utz taj we junok cuya rib che unimaxic ri Dios yey cuya rib che utzucuxic ri beyomalil re ruwachulew.
40006025	»E uwari'che cambi'ij chiwe ri'ix: Mubisoj ic'u'x ric'aslem; mubisoj ne ic'u'x sa' riwa y rimik'ina' quitijo o sa' rik'u' quicojo. ¿Na e ta neba más c'o uwach ric'aslem ri'ix chwach ri quitijo? ¿Yey na e ta neba más c'o uwach ri cuerpo chwach rik'u' quicojo?
40006026	»Chebiwilape ri tz'iquin quexiq'uic' che ruwa caj. Rique na quetico'naj taj, na caqui'an tane quimolonic y na jinta ne pa caquic'ol wi ri quimolonic. Na ruc' ta c'u ri', Rikaw Dios c'o chila' chicaj quebutzuku. ¡Mac'uwari' ri'ix, ri Dios quixuchajij, ma e más c'o iwach ri'ix chiquiwa ri tz'iquin!
40006027	»¿C'o neba junok chiwe ri'ix curik cunajtirisaj jun chic k'ij che ruc'aslem wara che ruwachulew? Na jinta junok, tob ne lic cutij uk'ij che.
40006028	¿Su'be c'u ri' lic cubisoj ic'u'x rik'u' quicojo? Chiwilape' su'anic queq'uiy ri cotz'i'j pa tak juyub; wa' na quechacun taj y na quequeman ta nenare' cha' caqui'an ri quik'u'.
40006029	Yey ri'in cambi'ij chiwe: Ri rey Salomón, tob lic c'o uchomal ruk'u' xucojo, wa' na xumaj ta c'ana ruchomalil tak ri cotz'i'j.
40006030	Jec'ula' we ri Dios u'anom chom che ri ak'es c'o wak'ij pa juyub yey chwe'k xa caporox pa ak', ¿na cuya ta cami ri' ri Dios rik'u' cajawax chiwe? ¡Ri'ix lic xa jubik' ri cubulibal ic'u'x ruc' ri Dios!
40006031	»Cambi'ij c'u chiwe: Mubisoj ic'u'x y mibi'ij: “¿Sa' ri kawa, sa' ri kamik'ina' cakatijo? ¿Sa' ri kak'u' cakacojo?”
40006032	Ma jenela' caqui'an ri winak na queta'am ta uwach ri Dios, e cubisoj quic'u'x tak wa'. No'j ri'ix c'o jun Ikaw chila' chicaj lic reta'am cajawax ronoje tak wa' chiwe.
40006033	»Ri lic chirajawaxic chiwe nabe e lic chixoc il che rutakanic ri Dios y che ri jusuc' binic silabic caraj Rire chiwe. Yey ronoje tak c'u ri cajawaxic, xa uwi' chic caya'taj chiwe.
40006034	Mubisoj pan ic'u'x ri quiwil chwe'k, ma chujujunal k'ij uc'amom chi lo ruc'ayewal.
40007001	»Mi'an ri xa piwe ri'ix quixu'an aj k'atal tzij paquiwi jujun chic, cha' jela' na cak'at ta tzij piwi ri'ix.
40007002	Ma e ru'anic quik'at tzij ri'ix paquiwi jujun chic, jela' cu'an ri Dios piwi ri'ix; ma ruc' ri pajbal quixpajan wi, ruc' la' quixpaj wi ri'ix.
40007003	»¿Su'chac e lic catzutza' ruc'aj che' c'o chupa ruwach rawatz-achak' yey e na catoc ta c'u il che resaxic ri che' k'ebel chupa rawach ri'at?
40007004	Y we k'ebel la jun che' chupa rawach ri'at, ¿utz nawi cabi'ij che rawatz-achak': “Chaya'a luwar chwe canwesaj la jun uc'aj che' c'o chupa rawach”? ¡Na utz taj!
40007005	¡Xa queb apalaj! Nabe na chawesaj lo la che' k'ebel chupa rawach ri'at, y jela' cat-tzu'n chi utz cha' cato' rawatz-achak' che resaxic lo ruc'aj che' c'o chupa ruwach rire.
40007006	»Miya chiquiwa ri tz'i' janipa ri lic chom chwach ri Dios, ma c'axtaj quepe chiwij y caquirakach'ij ipa; jec'ula' mic'ak chiquiwach ri ak ri perlas c'o iwuc', ma c'axtaj xa caquixik'ixa' uwi'.
40007007	»Janipa ri cajawax chiwe, chitz'onoj che ri Dios y caya'i' chiwe; chitzucuj ruc' Rire janipa ri cajawax chiwe y quiriko; chich'a'bej Rire y lic quixucajmaj lok.
40007008	Ma china ri cutz'onoj ri cajawax che, cuc'ul na; china ri c'o cutzucuj, curik na; y china ri cach'aw pan che ruchi' ja, cajaki' na lo che.
40007009	»¿C'o neba juna achi chixo'l, we ruc'ajol cutz'onoj pam, cuya juna abaj che;
40007010	o we cutz'onoj car, cumatz ri cuya che? ¡Na jintaj junok!
40007011	Ec'u ri' ri'ix tob xa ix ticawex na lic ta utz ic'u'x, na ruc' ta c'u ri', quirik uya'ic chomilaj tak sipanic chique riwalc'o'al. ¡Mac'uwari' ri Kakaw Dios c'o chila' chicaj cuya chomilaj tak sipanic chique ri quetz'onow re che!
40007012	»Ec'u ri'ix chi'ana chique ri ticawex jela' pacha' ri quiwaj caqui'an rique chiwe. Ma e utakanic wa' Rutzij Upixab ri Dios tz'ibital can cuma ri Moisés y ri k'alajisanelab.
40007013	»Chixoc bi che ri oquibal ch'uti'n uwach. Ma ri oquibal y ri be que'ec chi xibalba' lic nim uwach, yey lic e q'ui ri queboc bi chiri'.
40007014	No'j ri oquibal y ri be que'ec chi c'aslemal na jinta utakexic, lic ch'uti'n uwach, yey na e ta q'ui ri queboc bi chiri'.
40007015	»Lic chichajij iwib chiquiwach ri caquibi'ij e k'alajisanelab re ri Dios yey xa e socoso'nel. Ma wa' quec'un iwuc' ri'ix lic chacojo' utz quic'u'x, no'j chupa ri canima' xa pacha' e utiw lic e bik'onel.
40007016	Ec'u ri'ix quiweta'maj sa' ri c'o pa canima' ri ticawex ruma ri caqui'ano, we utz o na utz taj. »E pacha' tak ri che': ri q'uix, na uva ta rujik'obalil cuya'o; yey ri xuluquej, na higos ta rujik'obalil cuya'o.
40007017	Jec'ula' juna chomilaj che', lic chom rujik'obalil cuya'o; no'j ri che' na chom taj, na jinta uchac rujik'obalil cuya'o.
40007018	Ri chomilaj che' na ube taj we na chom ta rujik'obalil cuya'o; jec'ula' ri che' na chom taj na cuya ta ujik'obalil chom.
40007019	Yey ronoje che' we na chom taj rujik'obalil cuya'o, cachet bi y caporox pa ak'.
40007020	Ri'ix quiweta'maj c'u uwach juna che' ruma rujik'obalil cuya'o; jec'ula' cak'alajinic sa' tak ri c'o pa canima' ri ticawex ruma ri quibinic quisilabic.
40007021	»Na conoje ta ri caquibi'ij chwe “Kajawal, Kajawal” queboc chila' chicaj pa rutakanic ri Dios, ma xew queboc ri caqui'an ri rajawal uc'u'x ri Nukaw c'o chila' chicaj.
40007022	Copon c'u ruk'ijol echiri' ri Dios cuk'at tzij paquiwi ri ticawex, yey chupa la' la k'ij lic e q'ui ri caquibi'ij chwe: “Wajawal, Wajawal, ri'oj xka'an k'alajisanic chupa ri bi' la chique ri ticawex. Yey chupa ri bi' la xekesaj bi ri itzel uxlabixel y pa ri bi' la xka'an uq'uiyal milagros” quecha'.
40007023	Ec'uchiri', ri'in jewa' cambi'ij chique: “Na xinweta'maj ta c'ana iwach, chixela wuc'; ma ri'ix xew ix 'anal re ri lic itzel uwach.”
40007024	»China c'u ri cataw re ri nutzij yey cu'an janipa ri cambi'ij, canjunimaj ruc' jun achi lic c'o una'oj ma xutz'ak lo ri rocho pa'baj.
40007025	Xpe c'u lo ri jab, lic xnimar tak ri nimaya' y xpe lo unimal cakjik' y xumach' rib che ri ja; na ruc' ta c'u ri', ri ja na xtzak ta ubi, ma pa'baj tz'akom lo wi.
40007026	No'j c'u ri cuta ri nutzij yey na cu'an ta janipa ri cambi'ij, canjunimaj ruc' jun achi na jinta una'oj, ma xu'an ri rocho pa sanyeb.
40007027	Xpe c'u lo ri jab, xenimar tak ri nimaya', xpe lo unimal cakjik' y xumach' rib che ri ja. Ec'u ri' ri ja xwuluwub bi y xsach uwach» xcha'.
40007028	Echiri' xuq'uis ubi'xic wa' ri Jesús, ri winak lic caminak canima' che ruc'utunic,
40007029	ma ruma ruc'utunic cak'alajinic lic c'o uwach, na xa ta pacha' ri caqui'an raj c'utunel re ri tzijpixab.
40008001	Ec'uchiri' xkaj lo ri Jesús chwa ri juyub, lic uq'uiyal winak xeterej lo chirij.
40008002	Tec'uchiri', xopon jun achi c'o ri yabil lepra che, xuxuc rib chwach ri Jesús y xubi'ij che: —Wajawal, we ca'aj co la, josk'ij la ri nucuerpo che wa yabil —xcha'.
40008003	Ec'u ri Jesús xuchap pana ruc' ruk'ab y jec'uwa' xubi'ij che: —Cuaj, chu'ana ba chom ri' racuerpo —xcha'. Xew c'u xuq'uis ubi'xiquil wa', na jampatana xsach ri yabil c'o che rachi.
40008004	Ec'u ri Jesús xubi'ij che: —Chatape', lic matzijoj che junok ri'in xatincunaj. Jat chwach raj chacunel pa Rocho Dios cha' rire carilo na jinta chi lepra chawe, y chaya'a chwach ri Dios ri kasa'n xtakan can ri Moisés che cha' cak'alajin chiquiwach ri ticawex at cunutajinak chic —xcha'.
40008005	Echiri' xopon ri Jesús pa ri tinamit Capernaúm, xopon jun capitán que ri soldados aj Roma ruc' y xujek lic quelaj che,
40008006	jewa' cubi'ij: —Wajawal, ri waj chac lic yewa' c'o chwa uwarabal chiwocho. Rire xu'an sic y lic c'o pa c'ax —cacha'.
40008007	Ri Jesús xubi'ij che: —Ri'in quin'ec y cancunaj —xcha'.
40008008	Ec'u ri capitán xubi'ij che: —Wajawal, ri'in lic na takal ta chwe coc la chiwocho. Xew bi'ij la: “Chatcunutajok”, y ruc' ri ch'a'tem la, cacunutaj ri waj chac.
40008009	Ma e pacha' ri'in, in c'o puk'ab jun takanel y rire ebuya'om uq'uiyal soldados panuk'ab. We cambi'ij c'u che junok “Jat”, que'ec; o cambi'ij che junok chic “Chatpetok”, capetic. Yey we cambi'ij che juna waj chac “Cha'ana wa'”, cu'ano —xcha'.
40008010	Ri Jesús echiri' xuta wa', lic xcam ranima' che y jewa' xubi'ij chique ri eteran chirij: —Pakatzij wi cambi'ij chiwe: Na nurikom tane chiquixo'l raj Israel junok lic c'o unimal cubulibal uc'u'x pacha' wa jun achi.
40008011	Cambi'ij c'u chiwe: Lic e q'ui ri quepe pa relebal lo ri k'ij y e q'ui ri quepe putzakibal ri k'ij y queboc chwa ri mexa pa wa'im ruc' ri Abraham, ruc' ri Isaac y ruc' ri Jacob chupa rutakanic ri Dios c'o chila' chicaj.
40008012	No'j tak c'u ri caquich'obo takal chique caquic'ul rutakanic ri Dios ruma e ratz-uchak' can ri Abraham, ri' quebesax bi y quec'ak bi pa ri k'eku'm; chiri' c'u ri' quebok' wi y cakich'ich' ruwi que' —xcha'.
40008013	Ec'uchiri', xubi'ij ri Jesús che ri capitán: —Oj chi ocho la, ma jela' cu'ana' pacha' ri xcubi' c'u'x la che —xcha'. Chupa c'u la' la jok'otaj xcunutaj ri raj chac.
40008014	Ri Jesús xopon chirocho ri Pedro. Chiri' c'u ri' xril ruchu-uji' ri Pedro c'o chwa uwarabal y lic c'o ak' chirij.
40008015	Ec'u ri Jesús xuchap ruk'ab y jec'ula' xic'ow ri ak' chirij. Ec'uchiri', rixok xyactajic y xujek quebunimaj.
40008016	Echiri' xoc rak'ab, xequic'am lo chwach ri Jesús uq'uiyal ticawex e c'o paquik'ab itzel uxlabixel. Ec'u ri Jesús ruc' ruch'a'tem xeberesaj bi tak ri itzel uxlabixel chique y xebucunaj conoje ri yewa'ib.
40008017	Xu'an wa' cha' e cu'ana ri utzijom can ri k'alajisanel Isaías echiri' xubi'ij: Rire xuc'am bi ri kayabil, y xuc'am bi ri kac'axc'olil xcha'.
40008018	Ri Jesús echiri' xrilo uq'uiyal winak quisutum rij, xebutak rutijo'n cha' quek'ax ch'aka ya'.
40008019	Ec'u la' la jok'otaj xopon ruc' ri Jesús jun achi aj c'utunel re ri tzijpixab y xubi'ij che: —Lal tijonel, ri'in quinterej bi chi'ij la tob pachawi que'ec wi la —xcha'.
40008020	Ri Jesús xuc'ul uwach: —Ri yac c'o quijul y ri tz'iquin quexiq'uic' che ruwa caj c'o quisoc; no'j Ralaxel Chiquixo'l Ticawex na jinta ne uluwar tob xa pa cuxlan wi —xcha'.
40008021	C'o chi jun chique rutijo'n xubi'ij che ri Jesús: —Wajawal, ya'a la luwar chwe canwoy'ej cacam na ri nukaw y canmuk canok; tec'uchiri', quinterej chi'ij la —xcha'.
40008022	Ec'u ri Jesús xuc'ul uwach: —Ri'at chat-terej lo chwij; chaya'a can chique ri ecaminak chwach ri Dios cha' e rique quemukuw ri catz-quichak' quecamic —xcha'.
40008023	Ec'uchiri', xoc ri Jesús pa jun barco y rutijo'n xebec ruc'.
40008024	Tec'uchiri', xpe jun nimalaj cakjik' chwi ri mar y xujeko canoj ri barco che ya'. Yey ri Jesús cawaric.
40008025	Ec'u rutijo'n xe'quic'osoj y xquibi'ij che: —¡Kajawal! ¡Chojcolobej la, ma cojcamic! —xecha'.
40008026	Ri Jesús xuc'ul uwach: —¿Su'chac lic quixi'ij iwib? Ri'ix lic xa jubik' ri cubulibal ic'u'x wuc' —xcha'. Ec'uchiri' xyactajic, xuk'atej ri cakjik' y ri ya'. Xtani' c'u ri' ri cakjik' y ri ya' xyeni'ic.
40008027	Rutijo'n lic xcam canima' che y xquibi'ij: «¿Sa' ruwach wa' wa'chi? ¡Ma tob ne e ri cakjik' y ri ya' caquicoj utzij!» xecha'.
40008028	Echiri' xopon ri Jesús ch'aka mar pa ri luwar re Gadara, xo'lc'ul cuma queb achijab ebelinak lo chuxo'l tak mukubal que anima'. Quicabichal e c'o paquik'ab itzel uxlabixel y lic itzel quiwachlibal, ma cuma rique na jinta junok quic'ow chiri'.
40008029	E tak c'u ri' wa' xquijeko lic co quesiq'uinic, jewa' xquibi'ij: —¿Su'chac co'lmina ib la kuc', Jesús, Lal Uc'ajol ri Dios? ¿Petinak cami la re cojya la pa c'ax echiri' c'amaja' ne copon ri kak'ij? —xecha'.
40008030	E c'o c'u uq'uiyal ak quewa' lo chinimanaj.
40008031	Ec'u ri itzel uxlabixel lic xebelaj che ri Jesús: —We cojesaj bi la, ya'a la luwar chike cojoc bi cuc' ri ak —xecha'.
40008032	Ec'uchiri', xubi'ij ri Jesús chique: —Jix ri' —xcha'. Tak ri itzel uxlabixel xebel bi chique rachijab y xeboc cuc' ri ak. Tec'uchiri', conoje ri ak xe'quic'aka bi quib chwi jun siwan, xebe'tzaka c'a chupa ri mar y chiri' xejik' wi.
40008033	Ec'u ri e chajinel que ri ak xebanimajic. Y echiri' xebopon pa ri tinamit, xquijek utzijoxic ronoje ri xquic'ulumaj ri ak y ri xu'an ri Jesús chique ri queb achijab echiri' xeberesaj paquik'ab ri itzel uxlabixel.
40008034	Conoje c'u ri winak re ri tinamit xepe pa c'o wi ri Jesús. Echiri' xquil uwach, lic xquitz'onoj che cha' quel bi chiri' pa tak ri quiluwar.
40009001	Ec'uchiri', xoc ri Jesús pa jun barco, xk'ax ch'aka ya' y xopon pa ri tinamit pa jekel wi.
40009002	E c'o c'u jujun achijab xquic'am lo jun achi sic chwach ri Jesús, quitelem lo chwa jun ch'at. Echiri' ri Jesús xril ri cubulibal quic'u'x ruc', xubi'ij che rachi sic: —Wal, chanimarisaj ac'u'x, ma ronoje ramac cuytajinak chic —xcha'.
40009003	E c'o c'u jujun chique raj c'utunel re ri tzijpixab jewa' xquich'obo: «Wa jun achi lic camacun chirij ri Dios, ma na ya'tal ta puk'ab junok cubi'ij wa'.»
40009004	No'j ri Jesús xuna'bej sa' ri caquich'obo; ruma c'u ri', xubi'ij chique: —¿Su'chac cach'ob alak ri na utz taj?
40009005	¿Sa' c'u ri na c'ayew taj cambi'ij: “Ronoje ramac cuytajinak chic” o “Chatyactajok y chatbinok”?
40009006	E cuaj c'ut queta'maj alak wa': Ralaxel Chiquixo'l Ticawex ya'tal puk'ab cucuy tak ri mac que ri winak che ruwachulew —xcha'. Xubi'ij c'u ri' che ri sic: —Chatyactajok, chac'ama bi rach'at y jat cha'wocho —xcha'.
40009007	Xyactaj c'u ri sic y xe'ec chirocho.
40009008	Echiri' xquil wa' ri winak, lic xcam canima' che y xquiyac uk'ij ri Dios ruma uya'om chique ri ticawex caqui'an tak wa'.
40009009	Xel c'u bi ri Jesús chiri' y xril jun achi aj tz'onol puak re tojonic, Mateo rubi', tz'ul pa ri luwar pa ca'an wi ri tojonic che ri gobierno, y xubi'ij che: —Chat-terej lo chwij —xcha'. Y ri Mateo xyactajic y xterej bi chirij.
40009010	Ec'u ri Jesús xumaj bi chirocho wa'chi y xeboc chwa ri mexa cuc' rutijo'n. Xebopon c'u uq'uiyal aj tz'onol puak re tojonic y uq'uiyal aj maquib y xetz'uyi' junam cuc'.
40009011	Echiri' xquil wa' ri fariseos, xquibi'ij chique rutijo'n ri Jesús: —¿Su'chac ri tijonel iwe ri'ix cawa' junam cuc' raj tz'onol puak re tojonic y cuc' raj maquib? —xecha'.
40009012	Echiri' xuta wa' ri Jesús, xubi'ij chique: —E janipa ri utz quiwach, na cajawax ta aj cunanel chique; ma wa' xew chique ri e yewa'ib cajawax wi.
40009013	Oj c'u alak y maja na alak sa' que'elawi ri cubi'ij ri Dios chupa Ruch'a'tem: Ri lic cuaj ri'in chiwe e ri c'utubal re ri c'axna'bal c'u'xaj, na e ta ri cacamisax awaj re kasa'n chinuwach cacha'. »Ri'in na in petinak ta che quisiq'uixic ri jusuc' quibinic quisilabic, ma in petinak che quisiq'uixic raj maquib cha' caquijalc'atij ri quibinic quisilabic —xcha'.
40009014	Ec'uchiri', rutijo'n ri Juan Aj Ya'l Bautismo xekib ruc' ri Jesús y xquitz'onoj che: —¿Su'chac ri'oj y ri fariseos lic caka'an ayuno yey ri tijo'n rilal na caqui'an taj? —xecha'.
40009015	Ri Jesús xuc'ul uwach: —¿Utz neba quec'oji' pa bis ri esiq'uim pa c'ulaniquil we c'a c'o rala cac'uli'ic chiquixo'l? Na utz taj. No'j copon na ri k'ij echiri' quesax bi rala chiquixo'l; c'a ec'uchiri' caqui'an ayuno.
40009016	Na jinta junok cuc'ojoj ruk'u' k'e'l ruc' c'ojobal c'asak, ma ri c'ojobal c'asak, we xc'olotaj upa, e cujec' ri c'ul k'e'l y más ne curich'ij bi.
40009017	»Jec'ula' ri vino c'ac' 'anom na cak'ej ta chupa juna surun k'e'l. Ma we ca'ani' wa', ri vino c'ac' echiri' canajtir uk'ij, curakij ri surun, catix c'u ri' ri vino y ri surun na jinta chi uchac. Ruma c'u la', ri vino c'ac' 'anom chirajawaxic wi cak'ej chupa ri surun c'asak cha' ucabichal wa' cacowinic —xcha'.
40009018	Echiri' catajin ri Jesús che ubi'xiquil tak wa', xc'un lo jun achi aj wach re ri tinamit, xuxuc rib chwach y xubi'ij che: —Ri numi'al lic c'a e la' xcamic. We ta rilal que'ec la wuc' y que'ya'a ri k'ab la puwi', rire cac'astaj tanchic —xcha'.
40009019	Ri Jesús xyactajic y xe'ec ruc' rachi, junam cuc' rutijo'n.
40009020	Ec'u la', c'o jun ixok lic yewa', e cablajuj lo junab ri' na catani' ta ri yabil re upa ic' che. Xkib c'u pana chirij ri Jesús y xuchap ruchi' ruk'u'.
40009021	Ma xuch'ob pa ranima': «Tob tane xew lu'k'u' canchapo, ruc' ri' quincunutajic.»
40009022	Pero ri Jesús xtzu'n lo chirij, xutzu' uwach rixok y jewa' xubi'ij che: —Ixok, nimarisaj c'u'x la, ma xcunutaj la ruma xcubi' c'u'x la wuc' —xcha'. Chupa c'u ri' la jok'otaj rixok asu xcunutajic.
40009023	Ec'uchiri' xoc bi ri Jesús chirocho rachi aj wach, quebutzutza' ri caquich'awisaj su' y ri winak quewokokic.
40009024	Xubi'ij c'u ri Jesús chique: —Chixelubi, ma wa ralco ali na caminak taj, xa cawaric —xcha'. Yey xa xquitze'ej c'u ri xubi'ij.
40009025	Ec'uchiri' xebesax lo ri winak, ri Jesús xoc bi pa c'o wi ri ralco ali; xuchap c'u ruk'ab y wa'li xyactajic.
40009026	Xe'ec c'u utzijoxic ri' wa' che ronoje tak la luwar.
40009027	Echiri' xel bi ri Jesús chiri', xeterej bi ca'ib potz' chirij, lic co quesiq'uin che, jewa' caquibi'ij: —¡Choj-juch' ca'n co che'la, lal Ralc'o'al can ri rey David! —xecha'.
40009028	Echiri' xoc ri Jesús chuchi' jun ja, xekib ri ca'ib potz' ruc' y Rire xubi'ij chique: —¿Quicoj ri'ix we ri'in c'o panuk'ab canya ri itzu'nibal? —xcha'. Rique xquibi'ij: —Cakacojo, Kajawal —xecha'.
40009029	Ec'u ri Jesús xuya ruk'ab puwi ri quiwach y xubi'ij chique: —Chu'ana wa' iwuc' e chirij ri cubulibal ic'u'x —xcha'.
40009030	Jec'ula' xcunutaj ri quiwach. Ewi ri Jesús lic xebupixabaj, jewa' xubi'ij chique: —Lic mitzijoj wa' che junok —xcha'.
40009031	No'j rique xew xebel bi, xquijek caquitzijoj pa ronoje tak la' la luwar ri xu'an ri Jesús.
40009032	Echiri' catajin bi quelic ri queb achijab xcunutaj ri quiwach, ri winak xquic'am lo chwach ri Jesús jun achi me't c'o puk'ab jun itzel uxlabixel.
40009033	Ec'uchiri' ri Jesús xresaj bi ri itzel uxlabixel che, ri me't xcunutajic y xujek cach'a'tic. E tak c'u ri winak lic xcam canima' che wa' y xquibi'ij chiquiwach: «Na kilom ta c'ana wa' wara Israel pacha' wa xkil wo'ora» xecha'.
40009034	No'j ri fariseos xquibi'ij: «La' la Jesús queberesaj bi itzel uxlabixel ruma ruchuk'ab ri cajawal ri itzel uxlabixel» xecha'.
40009035	Echiri' ri Jesús xic'ow pa tak ronoje tinamit y aldeas, cac'utun chupa tak ri sinagogas chujujunal luwar, cutzijoj ri Utzilaj Tzij re rutakanic ri Dios y cucunaj ronoje yabil y c'axc'obic.
40009036	Ec'uchiri' xeril ruq'uiyal winak, lic xejuch' ca'n pa ranima', ma rique pacha' e bexex e sachinak, quiquichom quib y na jinta chi chajinel que.
40009037	Xubi'ij c'u chique rutijo'n: «Pakatzij wi cambi'ij chiwe: Ri molonic cajawax u'anic, lic nim; no'j raj chac na e q'ui taj.
40009038	E uwari'che, chitz'onoj che ri Dios, ri Rajaw ri molonic, cha' quebutak lo aj chac chupa ruchac» xcha'.
40010001	Ec'u ri Jesús xebusiq'uij ri cablajuj utijo'n y xuya paquik'ab quebequesaj bi itzelilaj uxlabixel y caquicunaj ronoje yabil y ronoje c'axc'obic.
40010002	E quibi' tak wa' wa cablajuj e tako'n: Nabe e Simón ri cabi'x Pedro che y ruchak' Andrés, Jacobo y ruchak' Juan (wa ca'ib e uc'ajol ri Zebedeo),
40010003	Felipe, Bartolomé, Tomás, Mateo ri aj tz'onol puak re tojonic, Jacobo ruc'ajol ri Alfeo, Lebeo ri cabi'x Tadeo che,
40010004	Simón ri cabi'x che “ri Cananista”, q'uisbal re, e Judas aj Iscariot, ri xc'ayin re ri Jesús.
40010005	Ri Jesús xebutak bi ri cablajuj y e pixabanic wa' xuya bi chique: «Mix'ec pa tak ri luwar que ri na e ta aj judi'ab, mixoc ne pa tak ri tinamit re Samaria.
40010006	Jix c'u nabe cuc' ri bexex e sachinak, wa' e ri e aj judi'ab re ri tinamit Israel.
40010007	Jix y jewa' chitzijoj: “Rutakanic ri Dios petinak chila' chicaj xa nakaj chi c'o wulok.”
40010008	»Chebicunaj conoje ri yewa'ib cuc' tak ri c'o ri yabil lepra chique, chebic'astajisaj ri ecaminak y chebiwesaj bi itzel uxlabixel. Wa chuk'ab quic'ul ri'ix e rutzil nuc'u'x chiwe; jec'ula' mitz'onoj rajil ri chac qui'an ruc'.
40010009	»Mic'am bi imeyo re oro, re plata o re cobre.
40010010	Mic'am ne bi teb re ubitak iwe, mic'am bi jun chic icoton, jun chic mola'j ixajab o jun chic ich'ami'y. Ma e junok cachacunic, lic takalic caya'i' janipa ri cajawax che.
40010011	»Echiri' quixopon pa juna tinamit o pa juna aldea, chitzucuj junok jusuc' ubinic usilabic y chixcanaj c'u can chirocho c'ate quixel bi chiri' echiri' quix'ec pa jun chic tinamit.
40010012	»Echiri' quixoc chuchi' juna ja, chiya'a rutzil quiwach ri e c'o chiri', quitz'onoj c'u ri utzil chomal re ri Dios paquiwi'.
40010013	We quixquic'ul c'u ri e c'o pa ri ja, cacanaj ri utzil chomal itz'onom can paquiwi'. No'j we rique na quixquic'ul taj, ri utzil chomal catzelej tanchi lo iwuc'.
40010014	»We na quixquic'ul taj y na cacaj tane caquita ri quitzijoj, chixelubi chupa ri ja o pa ri tinamit yey chipupa' can rulew c'o che ri iwakan.
40010015	Ma pakatzij wi cambi'ij chiwe: Chupa ruk'ijol ri k'atbal tzij, más lic c'ax ri cape paquiwi ri tinamit na xquic'ul ta ri Utzilaj Tzij, chwa ri cape paquiwi ri e aj Sodoma y ri e aj Gomorra.
40010016	»Chitape': Ri'in quixintak bi pacha' ix bexex chiquixo'l utiw. Lic chichajij c'u iwib chi utz jela' pacha' ru'anic cuchajij rib ri cumatz, yey chi'ana pacha' ri palomax na jinta c'o cu'an che junok.
40010017	»Lic chichajij c'u iwib chiquiwach ri winak, ma quixquic'am bi pa tak k'atbal tzij y caquijich' ipa pa tak sinagogas.
40010018	Wuma ri'in, quixquic'am ne bi chiquiwach tak raj k'atal tzij y ri takanelab. Ruc' c'u ri' wa', utz quik'alajisaj nuwach ri'in chiquiwach rique y chiquiwach conoje tak ri tinamit che ruwachulew.
40010019	Ec'uchiri' quixquiya chiquiwach, mubisoj ic'u'x sa' ri quibi'ij; ma echiri' copon ru'orayil re quixch'a'tic, e ri Dios caya'w lo ich'a'tem.
40010020	Ma na ix ta ri quixch'a'tic, e ri Ruxlabixel Rikaw; e Rire cuya ich'a'tem.
40010021	»E tak c'u ri ticawex quequiya ri catz-quichak' pa camic; ri c'o calc'o'al quequiya tak ri calc'o'al pa camic; ri calc'o'al queyactaj chiquij quichu-quikaw y quequiya pa camic.
40010022	Tak ri winak lic tzel quixquil ri'ix xa ruma icojom ri nubi'; no'j china c'u ri cuchuk'ubej rib c'a chupa ri q'uisbal re, e ri' ri cacolobetajic.
40010023	Echiri' lic quixternabex ruc' c'axc'obic pa juna tinamit, jix che jun chic. Ma pakatzij wi cambi'ij chiwe, c'amaja' ne quiq'uiso quixic'ow chupa ronoje tak ri tinamit re Israel, echiri' cac'un tanchi Ralaxel Chiquixo'l Ticawex.
40010024	»Na jinta juna tijo'n más c'o uwach chwa rutijonel y na jinta ne juna aj chac más c'o uwach chwa ri rajaw.
40010025	Juna tijo'n cubulok we xu'ana jela' pacha' rutijonel y juna aj chac cubulok we xu'ana pacha' ri rajaw. We cabi'x “Beelzebú” che ri quikaw rac'alab, ¿mac'uwari' ri cabi'x chique ri ralc'o'al?
40010026	»Mixi'ij iwib chiquiwach ri winak. Ma copon ri k'ij echiri' janipa ri na k'alajisam taj, cak'alajisax na; yey janipa ri ewatalic, queta'maxic.
40010027	E janipa ri cambi'ij ri'in xew chiwe ri'ix, chibi'ij ri'ix chiwachil; yey ri canweswa' ri'in chiwe, chixsiq'uin che ubi'xiquil pa tak be.
40010028	»Mixi'ij iwib chiquiwach ri c'o paquik'ab quixquicamisaj, ma wa' xew che ri cuerpo caqui'an wi, no'j na jinta paquik'ab caquisach uwach ruc'aslem junok chwach ri Dios. E chixi'ij iwib chwach ri Jun c'o puk'ab quebuc'ak bi ri ticawex junam ruc' ri quicuerpos y ri canima', chi xibalba' re tijbal c'ax.
40010029	»Iweta'am, ca'ib raltak co tz'iquin quec'ayix xa chwa jun ralco meyo. Na ruc' ta c'u ri', na catzak tane junok chique pulew we ri Kakaw na cuya ta luwar.
40010030	Mac'uwari' ri'ix lic puk'ab ix c'o wi, ma xa ne chujujunal riwi' ajilam ruma Rire.
40010031	E uwari'che, mixi'ij iwib; ma ri'ix más c'o iwach chiquiwach ri raltak co tz'iquin.
40010032	»E junok cuk'alajisaj chiquiwach ri winak, cubi'ij: “In tijo'n re ri Jesús”; jec'uri'la' can'an ri'in che rire, cambi'ij chwach ri Nukaw c'o chila' chicaj: “Katzij, wa jun e nutijo'n” quincha'.
40010033	»No'j c'u ri cubi'ij chiquiwach ri winak: “Ri'in na in ta tijo'n re ri Jesús.” Jec'uri'la' can'an ri'in che rire, cambi'ij chwach ri Nukaw c'o chila' chicaj: “Katzij, wa jun na nutijo'n taj” quincha'.
40010034	»Mich'obo we ri nuc'unic che ruwachulew cuc'am lo utzil chomal. Na e ta ri', ma e cuc'am lo ch'a'oj chiquixo'l tak ri ticawex.
40010035	Ruma c'u ri nuc'unic, ri ticawex caquijek quech'o'jin chiquiwach rala ruc' rukaw, rali ruc' ruchu y ralibatz ruc' ruchu-ralib.
40010036	Ec'u ri' ri tzel quebilow re juna ticawex, e mismo ri e c'o pa rocho.
40010037	»China ri más lic e c'ax quebuna' ruchu-ukaw chinuwach ri'in, na takal ta che caterej chwij; jec'ula' china ri más lic e c'ax quebuna' ri ralc'o'al chinuwach ri'in, ri' na takal ta che caterej chwij.
40010038	»China ri na caraj taj cutij c'ax ruma e nutijo'n, ri' na takal ta che caterej chwij.
40010039	China ri cutij uk'ij lic quel chi utz ruc'aslem wara che ruwachulew, ri' e cujam ri c'aslemal chila' chicaj; no'j ri cuya ranima' ruc'aslem wuma ri'in, ri' e curik ri chomilaj uc'aslemal chwach ri Dios.
40010040	»China ri cac'uluw iwe ri'ix, in ri quinuc'ulu; yey china ri cac'uluw we ri'in, e cuc'ul ri Jun takayom lo we.
40010041	China ri cac'uluw re juna k'alajisanel ruma e k'alajisay re rutzij ri Dios, ri rajil uc'axel cuc'ulu e jela' pacha' ri cuc'ul juna k'alajisanel. China ri cac'uluw re juna ticawex ruma jusuc' rubinic chwach ri Dios, ri rajil uc'axel cuc'ulu e jela' pacha' ri cuc'ul ri jusuc' ubinic usilabic chwach ri Dios.
40010042	China c'u ri cusipaj tob xa juna tzima ya' joron che junok chique wa' wa ch'uti'k ruma e nutijo'n, pakatzij wi cambi'ij chiwe, ri' na cujam ta c'ana ri rajil uc'axel» xcha ri Jesús.
40011001	Echiri' ri Jesús xuq'uis quipixabaxic ri cablajuj utijo'n, xel bi chiri' re cac'utunic y re cutzijoj Ruch'a'tem ri Dios chupa tak ri quitinamit rutijo'n.
40011002	Ri Juan c'o pa cárcel echiri' xuta ri cu'an ri Cristo. Xebutak c'u lo ca'ib chique rutijo'n ruc' Rire,
40011003	cha' que'quitz'onoj che: —¿E rilal Rucha'o'n lo ri Dios, ri Jun bi'tal chic cac'unic, o cakoy'ej chi junok chic? —xecha'.
40011004	Ri Jesús xuc'ul uwach: —Jix y chitzijoj che ri Juan ronoje wa quixtajin che utayic y che rilic.
40011005	Ma ri e potz' quetzu'nic, ri e sic quebinic, ri c'o yabil lepra chique quecunutajic, ri e t'o'c quetanic, ri ecaminak quec'astajic y chique ri niba'ib catzijox ri Utzilaj Tzij.
40011006	Nim uk'ij ralaxic c'u ri' ri na casach ta ri cubulibal uc'u'x wuc' —xcha'.
40011007	Ec'uchiri' xebec rique, ri Jesús xujek cach'a't puwi ri Juan chique ri winak, jewa' xubi'ij: «¿Sa' ri xe'ila alak pa ri luwar catz'intz'otic? ¿Xe'ila neba alak jun achi na jinta ucowil xa pacha' tani cajabajo'x ruma ri tew?
40011008	¿Sa' ri xe'ila alak? ¿Xe'ila neba alak jun achi uwikom rib ruc' chomilaj c'ul? Na e ta ri', ma eta'am alak ri lic quewikikic, ri' pa cocho e aj wach ejekel wi.
40011009	Cantz'onoj c'u ri': ¿Sa' ri xe'ila alak? ¿Xe'ila alak jun k'alajisanel? Are', yey pakatzij wi cambi'ij che alak: Rire e más c'o uwach chiquiwa ri jujun chic k'alajisanelab.
40011010	Ma jewa' cubi'ij Ruch'a'tem ri Dios puwi ri Juan: Ri'in cannabesaj bi ri waj chac chawach Ri'at cha' cuyijba' ri be chwach pan rawoponibal cacha'.
40011011	»Pakatzij wi cambi'ij che alak: Na jinta junok chique ri ticawex ebalaxinak wara che ruwachulew más c'o uwach chwa ri Juan Aj Ya'l Bautismo. Pero chwi c'u ri' wa' wa que'ec, china ri coc chupa rutakanic ri Dios petinak chila' chicaj, tob na jinta uwach, más nim uk'ij ralaxic chwa ri Juan.
40011012	»Ruc' ri Juan Aj Ya'l Bautismo xjek lo utzijoxic ri Utzilaj Tzij puwi rutakanic ri Dios petinak chila' chicaj, y wa' c'a catajin utzijoxic wak'ij ora, tob e c'o ri caquitij uk'ij caquik'atej wa'. Na ruc' ta c'u ri', e ri lic caquitij uk'ij caquitzucuj wa takanic, caya'taj chique queboc chupa.
40011013	Ma lic chwach pana echiri' xujek catzijon ri Juan, ri k'alajisanelab y ri Moisés quitz'ibam chi lo chupa ri Tzij Pixab chwi ruc'unibal rutakanic ri Dios.
40011014	We quiwaj c'u ri'ix quicojo, ri Juan e ri Elías, ri jun bi'tal chic cac'unic.
40011015	China c'u ri c'o utanibal che utayic, ¡chuta c'u ri'!
40011016	»¿China c'u ruc' canjunimaj wi quiwach wa winak re wak'ij ora? E canjunimaj cuc' ri c'o'mab quebe'tz'ula pa c'ayibal y lic quesiq'uin chiquiwach,
40011017	caquibi'ij: Echiri' ri'oj xkach'awisaj su' chiwe, ri'ix na xiwaj taj quix-xajawic; yey echiri' xkatunaj bix bisobal uwach chiwe, na xiwaj taj quixjuyuyic quecha'.
40011018	»Jec'ula' caqui'an tak ri winak, ma echiri' xc'un ri Juan Aj Ya'l Bautismo, rire lic cu'an ayuno y na cutij tane vino. Yey ri winak caquibi'ij: “Wa' wa'chi c'o puk'ab jun itzel uxlabixel” quecha'.
40011019	»Xc'un c'u lo Ralaxel Chiquixo'l Ticawex. Rire cutij ronoje ri caya' chwach, yey tak ri winak caquibi'ij: “Wa' wa jun achi lic japjatel y k'aba'rel, cachbi'il raj tz'onol puak re tojonic y raj maquib” quecha'. No'j cak'alajin na c'ut china tak ri lic c'o runa'oj ri Dios cuc' ruma ri qui'anom» xcha ri Jesús.
40011020	Ec'uchiri', ri Jesús lic xebuyaj ri winak re tak ri tinamit pa u'anom wi uq'uiyal milagros, ma rique na xquitzelej ta quitzij chwach ri Dios. Jec'uwa' xubi'ij:
40011021	«¡Lic tok'o' iwach ri ix aj Corazín! ¡Lic tok'o' iwach ri ix aj Betsaida! Ma we ta chupa ri tinamit Tiro y ri tinamit Sidón xilitaj wi wa c'utubal re ruchuk'ab ri Dios xin'an chiwach ri'ix, c'o tan k'ij ta lo ri' xquitzelej quitzij chwach ri Dios, quicojom chi c'u quik'u' c'ax rij y quitz'uyubam quib pa chaaj ruma ri quibis.
40011022	E uwari'che cambi'ij chiwe: Echiri' copon ri k'ij re ri k'atbal tzij, más nim ri c'axc'obic cape piwi ri'ix chwa ri c'axc'obic cape paquiwi ri winak re ri tinamit Tiro y ri tinamit Sidón.
40011023	»Yey ri ix aj Capernaúm, e chiwach ri'ix lic yacom chi ik'ij c'a chicaj; yey na e ta ri', ma lic cac'ak ne bi ik'ij y quixc'ak ne bi c'a chi xibalba' re tijbal c'ax. Ma we ta pa ri tinamit Sodoma xilitaj wi wa milagros xin'an chiwach ri'ix ix aj Capernaúm, ri' la' la tinamit c'a c'o tane wo'ora.
40011024	Ec'u cambi'ij wa' chiwe: Pa ri k'ij re ri k'atbal tzij, lic nim ri c'axc'obic cape piwi ri'ix chwa ri xpe paquiwi ri winak re ri tinamit Sodoma» xcha'.
40011025	Ec'u la' la jok'otaj ri Jesús xu'an orar chwach Rukaw, jewa' xubi'ij: «Nukaw, canyac k'ij la, Lal Rajaw ruwa caj y ruwachulew, ma ri k'alajisam la chique ri lic caqui'an ch'uti'n che quib, wa' ewam la chiquiwach ri lic c'o quina'oj y lic c'o quimajom.
40011026	Jela' x'an la, Nukaw, ma e x'aj la ri'» xcha'.
40011027	Tec'uchiri', xubi'ij chique ri ticawex: «Ronoje tak ri c'olic ya'tal lo panuk'ab ruma ri Nukaw. Na jinta c'u junok lic umajom usuc' chi utz sa' ruwach Ruc'ajol ri Dios, xew ri Kakaw Dios eta'mayom re. Y na jinta ne junok umajom usuc' chi utz sa' ruwach ri Kakaw Dios, xew Ruc'ajol ri Dios eta'mayom re; yey puk'ab c'u ri' Ruc'ajol c'o wi china chique caraj cuk'alajisaj wi wa'.
40011028	»Chixpeta wuc', iwonoje ri ix cosinak y c'o iweka'n, ma ri'in canya uxlanem chiwe.
40011029	Chiya'a iwib chuxe' ri nuyucu cancoj ri'in chiwe. Chimaja c'u iwe'ix chwij, ma ri'in utz nuc'u'x y na can'an ta nim che wib chiwach. We qui'an c'u ri' wa', quirik na ri utzil chomal piwanima'.
40011030	Ma ri nuyucu ri'in, na c'ayew ta ruc'axic bi y ri eka'n canya bi chiwe na al taj» xcha'.
40012001	Chupa tak c'u ri' la' la k'ij pa jun k'ij re uxlanibal, ri Jesús cuc' rutijo'n e ri' quebic'ow pa tak tico'n re trigo. Ec'u rutijo'n, ruma lic quenumic, xquijek caquich'upila' bi ri trigo; tec'uchiri', caquikil ruc' ri quik'ab y caquitijo.
40012002	Echiri' ri fariseos xquil wa', xquibi'ij che ri Jesús: —Chilape la, ri e tijo'n la caqui'an ri na takal taj ca'ani' chupa ri k'ij re uxlanibal —xecha'.
40012003	Ec'u ri Jesús xuc'ul uwach: —¿Na ajilam ta neba alak ri xu'an ri David julaj echiri' rire cuc' ri rachbi'il xenumic?
40012004	Xoc c'u chupa ri Rocho Dios y junam cuc' ri rachbi'il xquitij ri pam ya'tal chi puk'ab ri Dios; tob na takal ta chique rique caquitijo, ma wa' xew takal chique raj chacunel pa Rocho Dios.
40012005	»¿Na iwajilam ta neba ri tz'ibital can ruma ri Moisés chupa ri Tzij Pixab? Ma cubi'ij e raj chacunel pa Rocho Dios na quebuxlan ta chupa ri k'ij re uxlanibal; na ruc' ta c'u ri', wa' na mac ta chique.
40012006	»Cambi'ij c'u ri'in chiwe: C'o jun wara más nim uk'ij chwa ri Rocho Dios.
40012007	We ta ri'ix imajom usuc' sa' que'elawi ri cubi'ij ri Dios chupa Ruch'a'tem: Ri lic cuaj Ri'in chiwe e ri c'utubal re ri c'axna'bal c'u'xaj, na e ta ri cacamisax awaj re kasa'n chinuwach cacha'; we ta c'u lic quimaj usuc' wa', ri' na quik'at ta tzij paquiwi ri na jinta mac qui'anom.
40012008	Ma Ralaxel Chiquixo'l Ticawex e rajaw ri k'ij re uxlanibal —xcha'.
40012009	Echiri' xel ri Jesús chiri', xoc chupa ri sinagoga re ri tinamit.
40012010	C'o c'u jun achi chiri' chakijinak jun uk'ab. Yey e tak ri lic caquitzucuj su'anic caquitz'ak uchi' ri Jesús, xquitz'onoj che: —¿Ube nawi cacunax juna yewa' chupa ri k'ij re uxlanibal? —xecha'.
40012011	Ri Jesús xuc'ul uwach: —¿C'o nawi junok che alak we pa ri k'ij re uxlanibal tzakinak juna ubexex pa siwan, na que'resaj tulok?
40012012	¿China c'u ri más c'o uwach, e rachi o e ri bexex? Ruma c'u ri', takalic ca'an ri utz chupa ri k'ij re uxlanibal —xcha'.
40012013	Ec'uchiri', xubi'ij ri Jesús che rachi chakijinak uk'ab: —Chasuc'upij rak'ab —xcha'. Ec'u rachi xuyuk ruk'ab y wa' xutziric, ruk'ab xu'an tanchi jela' pacha' ri jun chic.
40012014	Xebel c'u bi ri fariseos y xquich'a'tibej chiquiwach su'anic caquisach uwach ri Jesús.
40012015	Ri Jesús reta'am sa' ri cacaj caqui'an che; ruma c'u la', xel bi chiri' y lic e q'ui ri winak xeterej bi chirij. Ec'u Rire xebucunaj conoje ri yewa'ib
40012016	yey lic xebupixabaj cha' na caquik'alajisaj taj china Rire.
40012017	Xu'an tak wa' cha' e xu'ana rubi'im ri Dios ruma ri k'alajisanel Isaías:
40012018	E waj chac wa', ri Jun nucha'om lok. Ri'in lic c'ax canna'o y lic quinqui'cot ruc'. Canya c'u ri Wuxlabixel puwi Rire cha' cutzijoj ri lic usuc' can'an Ri'in chiquiwach conoje tak ri tinamit che ruwachulew.
40012019	Na ruc' ta yaj, na ruc' ta sic' cu'an wa'; Na jinta c'u junok ri' cataw re cayajanic o casiq'uin pa tak be.
40012020	Yey Rire na cusach tane uwach ri xa ch'itil chic. E pacha' junok na que'ec ta che uk'epic juna su' cotoquic y na cuyubij tane juna mecha xa cabutzutz chic; ma cuc'ut ri rutzil uc'u'x chique tak ri paxinak quic'u'x y ri na jinta chi quichuk'ab. Jec'uri'la' cu'ano copon na ri k'ij echiri' na jinta chi junok cach'ijow uchuk'ab ri lic usuc' can'an Ri'in.
40012021	Conoje tak c'u ri' ri tinamit che ruwachulew lic caquicuba' pan quic'u'x ruc' Rire xcha'.
40012022	Ec'uchiri', xquic'am bi chwach ri Jesús jun achi potz' y me't yey c'o puk'ab jun itzel uxlabixel. Ec'u ri Jesús xucunaj y jec'ula' wa'chi xtzu'nic y xujek cach'a'tic.
40012023	Conoje c'u ri winak lic xcam canima' che y xquibi'ij: «¿C'axtaj e rire ri Ralc'o'al can ri rey David?» xecha'.
40012024	Ec'u ri fariseos echiri' xquita wa', xquibi'ij: «Wa' wa jun achi queberesaj bi ri itzel uxlabixel ruma ruchuk'ab ri Beelzebú, ri cajawal ri itzel uxlabixel» xecha'.
40012025	Ri Jesús reta'am sa' ri caquich'obo; ruma c'u ri', xubi'ij chique: «We ri takanelab re juna tinamit quijachom quipa ruma quech'o'jin chiquiwach, ri' na canajtir ta ri quitakanic. Yey we ri ejekelel pa juna tinamit o pa juna ja quijachom quipa ruma quech'o'jin chiquiwach, ri' na quetiqui' ta chi utz.
40012026	Jec'ula', we ta ri Satanás caresaj bi ri Satanás chique ri winak, ri' e pacha' cach'o'jin chiribil rib y utuquel cujach upa rutakanic. ¿Sa' c'u u'anic ri' canajtir rutakanic?
40012027	»Ralak cabi'ij alak ri'in quebenuwesaj bi tak ri itzel uxlabixel ruc' ruchuk'ab ri Beelzebú. We ta e ri', ¿china c'u caya'w quichuk'ab ri' ri e tijo'n alak cha' quequesaj bi tak ri itzel uxlabixel? ¿Ruc' nawi ruchuk'ab ritzel winak caqui'ano? Tz'onoj c'u alak ri' chique ri e tijo'n alak we e u'anom ri'.
40012028	Pero we ri'in quebenuwesaj bi tak ri itzel uxlabixel ruc' ruchuk'ab ri Ruxlabixel ri Dios, wa' e c'utubal re c'uninak chi rutakanic ri Dios chixo'libal alak.
40012029	»Tape alak: ¿Su'anic coc juna elek'om pa rocho junok lic c'o uchuk'ab yey carelek'aj c'u lo rubitak re pa ja, we na cuyut ta nabe ri rajaw ja? Ma we relek'om uyutum chi ri rajaw ja, c'a ec'uchiri' utz carelek'aj bi ronoje la c'o pa ri ja.
40012030	»China c'u ri na u'anom ta re wuc' ri'in, ri' aj ch'a'oj chwij. Yey china ri na cato'b ta wuc' ri'in che quic'amic lo jujun chic, ri' e cuwulij wa chac can'ano.
40012031	»E uwari'che cambi'ij che alak: C'o puk'ab ri Dios cucuy ronoje tak ri mac que ri ticawex ruc' ronoje tak ri na utz taj caquibi'ij, no'j na cucuy ta umac ri cach'a't chirij ri Ruxlabixel ri Dios.
40012032	China ri tzel cach'a't chirij Ralaxel Chiquixo'l Ticawex, ri' cacuytaj umac we cutzelej utzij. No'j ri tzel cach'a't chirij ri Santowilaj Ruxlabixel ri Dios, ri' na cacuytaj ta c'ana umac che wa' wa k'ij oj c'o wi y na cacuytaj tane c'ana umac tob ne che ruk'ijol ri c'aslemal catajin lok.
40012033	»E juna chomilaj che', lic chom rujik'obalil cuya'o; yey ri che' na chom taj, na chom ta rujik'obalil cuya'o. Ma ri che' queta'max uwach ruma rujik'obalil.
40012034	¡Ralak pacha' alak jupuk chi cumatz! ¿Su'anic c'u ri' cach'a'tibej alak ri utz we itzel c'u'x alak? Ma ruc' ruch'a'tem ri ticawex cak'alajin ronoje ri uc'olom chupa ri ranima'.
40012035	Jec'ula' e junok utz uc'u'x, echiri' cach'a'tic, e caresaj lo ri chom uc'olom chupa ri ranima'. Yey e junok itzel uc'u'x, echiri' cach'a'tic, e caresaj lo ri na chom taj uc'olom chupa ri ranima'.
40012036	»Ri'in cambi'ij c'u che alak: Chupa ri k'ij re ri k'atbal tzij, chiquijujunal ri ticawex cata' quichi' ruma ronoje ri ch'ulilaj ch'a'tem quel lo chwa que'.
40012037	Ma chijujunal alak, we utz ri ch'a'tem alak, ri' cak'alajinic alak jusuc'; no'j we na chom ta ri ch'a'tem alak, ri' cak'at tzij pawi' alak» xcha'.
40012038	Ec'uchiri', jujun chique ri fariseos y raj c'utunel re ri tzijpixab, xquibi'ij che ri Jesús: —Lal tijonel, ri'oj cakaj cakilo ca'an la juna c'utubal re ri chuk'ab la chikawach —xecha'.
40012039	Ri Jesús xuc'ul uwach: —Ri caquitz'onoj c'utubal re ruchuk'ab ri Dios e ri winak re wak'ij ora, ri itzel quic'u'x y na jusuc' ta ri canima' chwach ri Dios. No'j na caya'taj ta c'u wa' chique, ma xew caya'taj ri c'utubal x'ani' ojertan ruc' ri k'alajisanel Jonás.
40012040	Ma jela' pacha' ri Jonás xc'oji' oxib k'ij y oxib ak'ab chupa ri nimalaj car, jec'ula' Ralaxel Chiquixo'l Ticawex oxib k'ij y oxib ak'ab camuki' pulew.
40012041	»Ri winak aj Nínive re ojertan queyactaj chupa ri k'ij re k'atbal tzij y caquicoj quimac ri ticawex re wak'ij ora. Ma rique xquitzelej quitzij chwach ri Dios ruma ri tzijonic xu'an ri Jonás chiquiwach. No'j ri ticawex re wak'ij ora, c'o jun chiquixo'l más c'o uwach chwa ri Jonás, yey na queboc tane il che.
40012042	»Jec'ula' echiri' copon ri k'ij re ri k'atbal tzij, cayactaj lo ri reina re pa sur y cucoj quimac ri ticawex re wak'ij ora. Ma rojertan lic naj petinak wi rire cha' colu'xiquinaj runa'oj ri rey Salomón. No'j ri ticawex re wak'ij ora, c'o jun chiquixo'l más c'o uwach chwa ri Salomón, yey na queboc tane il che.
40012043	»Echiri' juna itzelilaj uxlabixel quel bi che juna ticawex, ri cu'ano e casutin pa tak luwar catz'intz'otic, cutzucuj pa cajeki' wi. Yey we na curik taj,
40012044	cubi'ij c'u chiribil rib: “Quintzelej pe chupa ri wocho pa xinel lo wi” cacha'. Ec'uchiri' coponic, cu'rika rachi pacha' juna ja c'a jinta rajaw, mesom upa y yijbital chi utz.
40012045	Que'ec c'ut, quebu'c'ama chi lo wukub rach itzelilaj uxlabixel más itzel quiwachlibal chwa rire; y conoje c'u ri' queboquic y quejeki' chiri'. Jec'uri'la', rubinic rachi más cayojtaj chwa ri petinak lok. Ec'u caquic'ulumaj wa' ri winak itzel quic'u'x wak'ij ora —xcha ri Jesús.
40012046	Ec'u ruchu y tak ruchak' ri Jesús xec'un lok echiri' Rire c'a cach'a't ne cuc' ri winak. Xec'oji' c'u lo pa be yey lic cacaj quech'a't ruc'.
40012047	C'o c'u jun xubi'ij pan che ri Jesús: —Ri chu la y tak ri chak' la e c'o pa be yey lic cacaj quech'a't uc' la —xcha'.
40012048	Ec'u ri Jesús xubi'ij che ri xbi'n pan che: —Chawach ri'at, ¿china c'u ri nuchu y china tak ri nuchak'? —xcha'.
40012049	Ec'uchiri', ruc' ruk'ab xebuc'ut rutijo'n y xubi'ij: —Wa e c'o wara e nuchu y e tak nuchak' ri'.
40012050	Ma china ri cu'an janipa ri caraj ri Nukaw c'o chila' chicaj, wa' e nuchak', e wanab y e nuchu ri' —xcha'.
40013001	Chupa la' la k'ij, ri Jesús xel bi pa ri ja y xe'tz'ula chuchi' ri mar.
40013002	Y uq'uiyal winak c'ut xemolotaj chiri' pa c'o wi Rire. Ruma la', ri Jesús xoc chupa jun barco, xtz'uyi' chupa y conoje ri winak xecanaj can chuchi' ri mar.
40013003	Yey Rire xujek uya'ic uq'uiyal c'utunic chiquiwach ruc' tak c'ambal na'oj, jewa' xubi'ij chique: «Jun awanel xel bi cha' que'awanok.
40013004	Ec'uchiri' catajin che ujopopexic rija', c'o xtzak can chuchi' ri be. Xec'un c'u lo tz'iquin y xo'lquitija bi.
40013005	»C'o ija' xtzak can pa tak abaj; yey ruma na jinta uq'uiyal ulew chuxe', xel tan lo rija'.
40013006	Ec'uchiri' xel lo ri k'ij, xc'atic; yey ruma na jinta ratz'ayak, xchakijic.
40013007	»C'o ija' xtzak can pa tak q'uix. Ec'u ri q'uix xq'uiyic yey rija' xjik' can chuxe'.
40013008	»No'j c'o ija' xtzak can pa chomilaj ulew. Ec'u ri' wa' lic xu'an reka'n. C'o ne jujun rakan xuya jun ciento, c'o jujun chic xuya sesenta y c'o xuya treinta.
40013009	China c'u ri c'o utanibal che utayic, ¡chuta c'u ri'!» xcha'.
40013010	Ec'u rutijo'n xekib ruc' ri Jesús y xquitz'onoj che: —¿Su'be cac'utun la chiquiwach ri winak ruc' tak c'ambal na'oj? —xecha'.
40013011	Ri Jesús xuc'ul uwach: —Chiwe ri'ix ya'talic cak'alajisax runa'oj ri Dios chwi rutakanic petinak chila' chicaj; no'j chique tak ri winak, na ya'tal taj.
40013012	Ma china ri c'o umajom chic, ri' caya'taj ne che cha' más c'o cumajo. No'j china ri na jinta c'o umajom, camaj ne che ri cuch'obo umajom chic.
40013013	Ruma la' quinch'a't cuc' rique xa ruc' tak c'ambal na'oj. Ma tob rique quetzu'nic, e junam ruc' na quetzu'n taj; tob quetanic, e junam ruc' na quetan taj y e ri' na jinta c'o caquimaj usuc'.
40013014	Ma ri quic'ulumam rique e cu'ana pacha' rubi'im can ri Dios ruma ri k'alajisanel Isaías: Ri'ix tob quixtanic, na jinta c'o quimaj usuc' che ri quito; y tob ne quixtzu'nic, na jinta c'o quimaj usuc' che ri quiwilo.
40013015	Ma wa tinamit lic u'anom co ri canima'; e pacha' lic c'ayew chique quetanic, y ri quiwach e pacha' yupulic. Jec'ula' na jinta c'o caquilo, na jinta c'o caquito y na jinta c'o caquimaj usuc'; yey na caquitzelej tane quitzij chinuwach cha' jela' quebenucunaj xcha'.
40013016	»No'j ri'ix lic nim ik'ij iwalaxic, ma ri Dios cuya chiwe quiwilo y quita janipa ri cu'an Rire wuma ri'in.
40013017	Pakatzij wi cambi'ij chiwe: Ojertan uq'uiyal k'alajisanelab y ticawex jusuc' quibinic quisilabic lic xcaj caquil bi janipa ri quiwil ri'ix wo'ora; pero na xquimaj ta chi rilic bi. Lic xcaj caquita bi janipa ri quita ri'ix wo'ora, pero na xquimaj ta chi utayic bi.
40013018	»Chita c'ut sa' que'elawi ri c'ambal na'oj puwi ri awanel.
40013019	Rija' xtzak can chuchi' ri be, e pacha' ri ticawex quetaw re ri ch'a'tem chwi rutakanic ri Dios yey na caquimaj ta usuc'. Cac'un c'u lo ritzel winak y caresaj bi ri ch'a'tem xtiqui' pa canima'.
40013020	»Rija' xtzak can pa tak abaj, e pacha' ri ticawex caquita Ruch'a'tem ri Dios y caquicoj ruc' qui'cotemal.
40013021	Pero ruma na e tiquil ta chi utz, na quecowin taj. Ma echiri' cac'un lo c'ambal quipa o queternabex ruc' c'ax ruma quic'ulum Ruch'a'tem ri Dios, quepajtaj c'u ri'.
40013022	»Rija' xtzak can pa tak q'uix e pacha' ri ticawex caquita Ruch'a'tem ri Dios. Pero rubis quic'u'x chwi tak ri cajawax chique, ruc' ri socoso'nic re tak ri beyomalil, cusachisaj uwach Ruch'a'tem ri Dios c'o pa canima'. Ruma c'u ri', na jinta c'ana quijik'obalil quilitaj che ri quibinic.
40013023	»No'j rija' xtzak can pa chomilaj ulew e pacha' ri ticawex caquita Ruch'a'tem ri Dios, lic caquimaj usuc' y lic c'o c'u quijik'obalil quilitaj che ri quibinic. E jela' pacha' rija' lic xu'an reka'n; c'o ne jujun rakan xuya jun ciento, c'o jujun chic xuya sesenta y c'o xuya treinta —xcha ri Jesús.
40013024	Ri Jesús xutzijoj tanchi jun c'ambal na'oj chique: «Ri cu'ana pa rutakanic ri Dios petinak chila' chicaj e jela' pacha' ri xu'ano echiri' jun achi xutic chomilaj ija' trigo chwa ri rulew.
40013025	Ec'uchiri' quewar conoje ri ticawex, xopon jun achi tzel caril ri rajaw rulew; xe'lak'ay c'u ri' xutic can rak'es cizaña chuxo'l ri trigo y xe'ec c'ut.
40013026	Xel c'u lo ri trigo y echiri' xpok'ic, xk'alajin rak'es c'o chupa.
40013027	Ec'u ri aj chaquib xe'quibi'ij che ri rajaw ri tico'n: “Kajawal, we chomilaj ija' xe'tica la chwa rulew la, ¿pachawi c'u ri' xpe wi rak'es xel lo chupa?”
40013028	»Yey ri rajaw ri tico'n xubi'ij chique: “C'o junok la' tzel quinrilo xolu'tica chupa.” Xquibi'ij c'u ri raj chaquib che: “We ca'aj la, que'kamich'a ronoje rak'es chupa.”
40013029	»Ec'u ri rajaw ri tico'n xubi'ij chique: “Na qui'mich'a taj; ma we ximich' rak'es, c'axtaj quimich' ri trigo ruc'.
40013030	Chiya'a luwar cheq'uiy na junam, copon na ruk'ijol ri molonic. Ma c'a e chiri' quebenutak ri waj chac cha' caquimol na rak'es nabe, caqui'an chiyata'j y caquixim upa re caporoxic. Tec'uchiri', caquimol ri trigo y que'quiya'a pa cac'oli' wi ri trigo we'in”» xcha'.
40013031	Ri Jesús xutzijoj tanchi jun c'ambal na'oj chique: «Rutakanic ri Dios petinak chila' chicaj e pacha' juna ija' re moxtasa xutic jun achi chwa ri rulew.
40013032	Pakatzij wi, la' li'ja' e más ch'uti'n chwa tak rija'; no'j we xq'uiyic, más canimar chwa tak rak'es y cu'ana pacha' jun che'. Quec'un ne ri tz'iquin quexiq'uic' che ruwa caj y caqui'an quisoc puwi tak ruk'ab» xcha'.
40013033	Ri Jesús xutzijoj wa jun chic c'ambal na'oj chique: «Rutakanic ri Dios petinak chila' chicaj e pacha' ri levadura. Ma echiri' juna ixok cu'an pam, cuc'am jubik' levadura y cutuc chuxo'libal oxib pajbal harina; yey ri levadura cusipowirisaj upa ronoje ri k'or» xcha'.
40013034	Ri Jesús xuc'ut ronoje wa' chique ri winak ruc' tak c'ambal na'oj y na jinta c'o xuc'utu we na ruc' ta c'ambal na'oj xu'ano.
40013035	E xu'an wa' cha' e cu'ana rubi'im can ri jun k'alajisanel echiri' xutz'ibaj: Ruc' tak c'ambal na'oj quinc'utunic; e cank'alajisaj ri na eta'matal ta chwi lo ri jekebal re ruwachulew xcha'.
40013036	Ec'uchiri', ri Jesús xebuch'a'bej can ri winak y xoc bi pa ja. Xekib c'u rutijo'n ruc' y xquitz'onoj che: —Kajawal, k'alajisaj la chike sa' que'elawi ri c'ambal na'oj puwi rak'es cizaña —xecha'.
40013037	Ec'u ri Jesús xuc'ul uwach: —Rachi caticow re ri chomilaj ija' e Ralaxel Chiquixo'l Ticawex.
40013038	Rulew pa catic wi ri tico'n e ruwachulew. Ri chomilaj ija' e tak ri ticawex e c'o chupa rutakanic ri Dios. Rija' re rak'es cizaña e tak ri ticawex eteran chirij ritzel winak.
40013039	Ri jun itzel uc'u'x xutic rak'es e ritzel winak. Ri molonic e ri q'uisbal re ruwachulew, yey ri que'anaw re ri molonic e ri ángeles.
40013040	»Jec'ula' pacha' ri ca'an che rak'es cizaña, camolic y caporox pa ak', jela' ri cu'ana che ri q'uisbal re ruwachulew.
40013041	Ralaxel Chiquixo'l Ticawex quebutak bi ru ángeles cha' quequimolo y quequesaj chupa rutakanic conoje ri equiminom jujun chic pa mac y ri caqui'an ri na utz taj.
40013042	Quebequic'ak bi pa ri orna cajomow ak' chupa; chiri' c'u ri' quebok' wi y cakich'ich' ruwi que'.
40013043	No'j ri jusuc' quibinic quisilabic e jela' pacha' ri k'ij quewon chila' pa catakan wi ri quikaw Dios. China c'u ri c'o utanibal che utayic, ¡chuta c'u ri'! —xcha'.
40013044	«Rutakanic ri Dios petinak chila' chicaj e pacha' jun beyomalil ewatal can chupa juna ulew. C'o c'u jun achi que'tzak lo puwi' y carewaj tanchi canok. Que'ec c'u chirocho y cu'c'ayij ronoje rubitak re; tec'uchiri', culok' ri ulew pa c'o wi ri beyomalil.
40013045	»Rutakanic ri Dios petinak chila' chicaj e pacha' ri cu'an juna aj c'ay cutzucuj tak chomilaj abaj perla.
40013046	Ec'uchiri' curik juna chomilaj perla lic q'ui rajil, que'ec y cu'c'ayij ronoje rubitak re; tec'uchiri', culok' ri chomilaj abaj perla.
40013047	»Ri cu'an chupa rutakanic ri Dios petinak chila' chicaj e pacha' ri cu'ano echiri' cac'ak bi juna atarraya pa ri mar cha' quebu'chapa lo uq'uiyal quiwach tak car.
40013048	»Echiri' nojinak chi ri atarraya che car, raj chapal car caquesaj lo chuchi' ri mar, quetz'uyi' c'ut y quequicha' quipa ri car. E tak c'u ri utzilaj car, quequiya pa chacach; no'j tak c'u ri na e ta utz, quequic'ak bi.
40013049	»Jec'ula' cu'ana che ri q'uisbal re ruwachulew. Quebel bi ri ángeles y quequesaj c'u ri ticawex itzel quic'u'x chiquixo'l ri e jusuc' chwach ri Dios.
40013050	Quebequic'ak c'u bi pa ri orna cajomow ak' chupa; chiri' c'u ri' quebok' wi y cakich'ich' ruwi que'» xcha'.
40013051	Ec'uchiri', ri Jesús xutz'onoj chique: —¿Quimaj usuc' ri'ix ronoje tak wa'? —xcha'. Rique xquic'ul uwach che ri Jesús: —Cakamaj usuc', Kajawal —xecha'.
40013052	Ec'u ri Jesús xubi'ij chique: —E juna aj c'utunel re ri tzijpixab, we lic c'o cumaj chwi rutakanic ri Dios petinak chila' chicaj, e pacha' juna achi rajaw ja caresaj lo che rubeyomalil uc'olom, tak ri c'ac' y ri xex chi c'o wi; yey ucabichal wa' cuchapabej. Ma ri aj c'utunel cac'utun chwi tak ri c'ac' umajom, junam ruc' tak ri xex chi umajom lok —xcha'.
40013053	Ri Jesús echiri' xuq'uis ubi'xic tak wa c'ambal na'oj chique, xel bi chiri'.
40013054	Echiri' xopon pa rutinamit, xujek cac'utun chiri' pa ri sinagoga. Ec'u ri winak lic xcam canima' che y xquibi'ij: —¿Pa xu'maja wi wa'chi lu'na'oj? ¿Su'anic cu'an tak wa milagros?
40013055	¿Na e ta neba uc'ajol wa' ri jun carpintero yey ralab ri María? ¿Na e ta neba catzixel ri Jacobo, ri José, ri Simón y ri Judas?
40013056	¿Na ejekel ta neba ri ranab wara chikaxo'l? ¿Pa c'u xu'maja wi ronoje tak ri' wa cu'ano? —xecha'.
40013057	Ewi lic e q'ui tzel xquita ri xubi'ij. No'j ri Jesús xubi'ij chique: —Chupa ronoje luwar cayac uk'ij juna k'alajisanel; no'j chupa rutinamit o chiquiwach ri ratz-uchak', na cayac ta uk'ij —xcha'.
40013058	Y ri Jesús na xu'an ta uq'uiyal milagros chiri' ruma na xquicoj taj china Rire.
40014001	Chupa c'u la' la k'ij, ri Herodes ri rey re Galilea xuta puwi ri chom uch'a'tibexic ri Jesús.
40014002	Ri Herodes xubi'ij c'u chique ri raj chaquib: «La' e Juan Aj Ya'l Bautismo xc'astaj lo chiquixo'l ri ecaminak; e uwari'che c'o uchuk'ab che u'anic wa milagros» xcha'.
40014003	Xubi'ij wa' ma e rire ri xutak uchapic ri Juan cha' caya'i' pa carena y queyo'k pa cárcel. Xu'an wa' ri Herodes ma ri Juan xuch'a'bej upa ruma u'anom rixokil che ri Herodías, yey wa' wi'xok e rixokil ri Felipe ruchak' ri Herodes.
40014004	Jewa' ri xubi'ij ri Juan che: «Lic na ube taj 'anom ixokil la che ri rixokil ri chak' la» xcha'.
40014005	Ruma c'u wa' ri Herodes lic xraj cucamisaj ri Juan, no'j lic cuxi'ij rib chique ri tinamit ma chiquiwach rique ri Juan e jun k'alajisanel re ri Dios.
40014006	Ec'uchiri' xuq'uis ujunab ri Herodes, x'ani' jun nimak'ij. Ec'u ri ralit rixok Herodías xajaw chiquiwach ri esiq'uim pa ri nimak'ij, y wa' lic xuc'ul uc'u'x ri Herodes.
40014007	Ruma c'u ri', xubi'tisij cuya che rali tob sa' ri caraj cutz'onoj, y lic xujiquiba' uwach cu'an wa'.
40014008	Ec'u rali nabe na xu'tz'onoj che ruchu y wa' xuya lo itzel na'oj che. Xubi'ij c'u rali che ri Herodes: «Ya'a la rujolom ri Juan Aj Ya'l Bautismo chwe pa juna plato» xcha'.
40014009	Ri rey lic xbisonic ruma ri xtz'onox che. No'j ruma c'u ri xujiquiba' uwach che rali chiquiwach conoje ri e c'o ruc' pa ri wa'im, xtakan c'u che cha' caya'i' na che rali ri cutz'onoj.
40014010	Xtakan c'u che cac'atzix rujolom ri Juan pa ri cárcel.
40014011	Jela' xc'am lo rujolom ri Juan pa jun plato, xya' c'u che rali y rali xu'ya'a che ruchu.
40014012	Tec'uchiri', rutijo'n ri Juan xo'lquic'ama rucuerpo y xe'quimuku'. Xebec c'ut, xe'quibi'ij che ri Jesús sa' ri xuc'ulumaj ri Juan.
40014013	Echiri' ri Jesús xreta'maj puwi rucamic ri Juan, xoc bi pa jun barco re que'ec pa jun luwar catz'intz'otic pa na e jinta wi winak. Yey ri winak echiri' xqueta'maj, xebel lo pa tak ri tinamit y chakan xebec cha' co'lquirika ri Jesús.
40014014	Echiri' ri Jesús xel lo pa ri barco, xrilo e c'o chi uq'uiyal winak chiri'. Lic c'ut xejuch' ca'n pa ranima' y xebucunaj conoje ri e yewa'ib chique.
40014015	Ec'uchiri' ya coc rak'ab, rutijo'n ri Jesús xekib ruc' y xquibi'ij che: —Kajawal, wa luwar oj c'o wi lic catz'intz'otic y benak k'ij chic. Utz we quetak bi la ri winak cha' quebec pa tak raldeas re que'quilok'o quiwa —xecha'.
40014016	No'j ri Jesús xubi'ij chique: —Na cajawax taj quebec; chebitzuku ri'ix —xcha'.
40014017	Rique xquibi'ij che ri Jesús: —Na q'ui ta ri wa'im kuc'a'am, xew wo'ob pam y ca'ib car c'o kuc' —xecha'.
40014018	Xubi'ij c'u ri Jesús chique: —Chic'ama lo la' chwe —xcha'.
40014019	Ec'uchiri', xtakan che quetz'uyi' ri winak pa tak ri q'uim. Xuc'am c'u ri wo'ob pam ruc' ri ca'ib car, xtzu'n chicaj y xtioxin chwach ri Dios. Tec'uchiri', xuwech' upa ri pam, xuya chique rutijo'n y rique xquijach chique ri winak.
40014020	Conoje c'u ri winak xewa'ic y xenoj chi utz. Tec'uchiri', xquimol ri ch'aka'ta'k quikax y ruc' wa' xnoj lo cablajuj chacach.
40014021	Ri xewa'ic laj e lo wo'ob mil chi achijab yey na xebajilax tane rixokib y rac'alab.
40014022	Tec'uchiri', ri Jesús xebutak rutijo'n cha' queboc bi chupa ri barco, quenabej bi chwach y quek'ax c'a ch'aka ya' xalok' Rire quebuch'a'bej tak can ruq'uiyal winak.
40014023	Echiri' ebuch'a'bem chi canok, xpaki' chwa ri juyub cha' cu'ana orar. Xoc c'u rak'ab, y ri Jesús utuquel c'o chiri'.
40014024	Ec'u ri barco pa ebenak wi rutijo'n c'o chi pan chunic'ajal ri mar, yey c'o c'u jun cakjik' lic curoj rib che ri barco, ma wa' pube ri cakjik' benak wi.
40014025	Lic anim tan c'ut, ri Jesús xe'ec cuc' rutijo'n, e ri' cabin chwi ri mar.
40014026	Rutijo'n echiri' xquilo cabin ri Jesús chwi ri mar, lic xsach quina'oj che, xesiq'uin c'u ruc' xi'in ib: —¡Le' jun espíritu! —xecha'.
40014027	Ec'u ri Jesús xch'aw chique, jewa' xubi'ij: —Chinimarisaj ic'u'x, ma ri'in in Jesús; mixi'ij c'u iwib —xcha'.
40014028	Ec'uchiri', xch'aw pan ri Pedro che, jewa' xubi'ij: —Wajawal, we katzij e rilal, bi'ij la chwe quin'ec uc' la, e la' quimbin chwi ri mar c'a pa c'o wi la —xcha'.
40014029	Ri Jesús xubi'ij che: —Chatpeta ri' —xcha'. Ec'uchiri' ri Pedro xel bi pa ri barco, xujeko cabin chwi ri mar cha' que'ec pa c'o wi ri Jesús.
40014030	Pero echiri' xril ruchuk'ab ri cakjik', xoc xi'in ib ruc' y xujek e ri' camukutajic. Xsiq'uin c'u pan ri' che ri Jesús, jewa' xubi'ij: —¡Chincolobej la, Wajawal! —xcha'.
40014031	Na jampatana ri Jesús xuchapala' pan che ruk'ab y xubi'ij che: —Pedro, ¡na nim ta c'ana ri cubulibal ac'u'x wuc'! ¿Su'be xuxi'ij rib ac'u'x? —xcha'.
40014032	Echiri' ri Jesús y ri Pedro xeboc chupa ri barco, xtani' ri cakjik' chwi ri mar.
40014033	Ec'uchiri', ri e c'o pa ri barco xekib ruc' ri Jesús y xquilok'nimaj uk'ij, jewa' xquibi'ij: —Pakatzij wi lal Uc'ajol ri Dios —xecha'.
40014034	Echiri' xek'ax ch'aka ya', xebopon pa ri luwar re Genesaret.
40014035	Ri winak, echiri' xquito c'o ri Jesús chiri', xquitak ubi'xiquil pa tak ronoje la' la luwar. Xequic'am c'u lo conoje ri yewa'ib pa c'o wi ri Jesús.
40014036	Lic xebelaj c'u che ri Jesús cha' cuya luwar chique tob xew caquichap ruchi' ruk'u'. Conoje c'u ri xebanaw wa', xecunutajic.
40015001	Ec'uchiri', jujun chique ri fariseos y raj c'utunel re ri tzijpixab e petinak Jerusalem, xekib ruc' ri Jesús y xquitz'onoj che:
40015002	—¿Su'chac ri tijo'n la caquipalajij ri quic'utu'n can ri kati'-kamam? Ma rique na caquich'aj ta ri quik'ab nabe na echiri' quewa'ic —xecha'.
40015003	Ec'u ri Jesús xutz'onoj chique: —¿Su'chac ralak capalajij alak Rutzij Upixab ri Dios ruma e ca'an alak tak ri quic'utu'n can ri mam alak?
40015004	Ma ri Dios jewa' xtakan che: Chalok'oj quik'ij rachu-akaw yey We c'o junok quebuyaj ruchu-ukaw ruc' itzel ch'a'tem, ri' lic takal che cacamisaxic xcha ri Dios.
40015005	»No'j ralak cabi'ij alak: “Utz we junok cubi'ij chique ruchu-ukaw: Na utz taj canto' alak, ma ri to'bal cajawax che alak, nubi'tisim chic re nukasa'n chwach ri Dios.”
40015006	Yey chiwach ralak, china ri cabi'n re wa', na chirajawaxic ta chi che quebuto' ruchu-ukaw. Jec'ula' 'anom alak che Rutzij Upixab ri Dios pacha' na jinta uchac, ma e takem alak ri xa no'jibal alak.
40015007	»¡Xa queb palaj alak! Lic c'u katzij ri ubi'im lo ri Dios pawi' alak ruma ri k'alajisanel Isaías, echiri' xubi'ij:
40015008	Wa' wa tinamit xa ruc' ruwaque' caquiyac nuk'ij, no'j ri canima' lic naj c'o wi chwe.
40015009	Na jinta c'ana cutikoj caquilok'oj nuk'ij, ma ri c'utunic caqui'ano xa takanic que achijab —xcha'.
40015010	Ec'uchiri', xebusiq'uij ruq'uiyal winak y xubi'ij chique: —Lic tape alak y lic maja alak usuc' wa':
40015011	Ri coc bi puchi' ri ticawex na e ta ri cach'ulan re; no'j ri ch'a'tem quel lo puchi', e wa' ri cach'ulan re —xcha'.
40015012	E tak c'u rutijo'n xekib ruc' y xquibi'ij che: —Kajawal, ¿xeta'maj la lic xpe coyowal ri fariseos echiri' xquita ri xbi'ij la? —xecha'.
40015013	Ri Jesús xuc'ul uwach: —Wa' wa'chijab na jinta runa'oj ri Dios cuc', pacha' e tico'n na e ta ticom ruma ri Nukaw c'o chila' chicaj; ruma c'u ri', camich' bi c'a pa ratz'ayak.
40015014	Mixoc il chique, ma rique pacha' e potz' e c'amal quiwach cach e potz'. Yey we juna potz' cuc'am uwach juna chic potz', quicabichal c'u ri' quebe'tzak bi pa siwan —xcha'.
40015015	Ec'uchiri', ri Pedro xubi'ij che ri Jesús: —K'alajisaj la chike sa' que'elawi wa jun c'ambal na'oj —xcha'.
40015016	Xubi'ij c'u ri Jesús chique: —¿Ix neba cuq'uil ri na jinta quina'oj puwi wa'?
40015017	¿Na quimaj ta neba usuc'? Ma e janipa ri coc bi puchi' ri ticawex que'ec pa rupa y tec'uchiri', cu'pamaj bi.
40015018	No'j ri ch'a'tem quel lo puchi', pa ranima' cawinakir wulok y ec'u wa' ri cach'ulan re ri ticawex.
40015019	Ma pa ranima' ri ticawex quel wi lo tak wa': ritzel na'oj, ri camisanic, ri macunic chirij ri c'ulaniquil, ri caretz'abej uwa uk'ij ruc' jun chic na uc'ulel taj, ri elek', ri rak'ubal y ri itzel ch'a'tem chirij junok.
40015020	E tak wa' ri cach'ulan que ri ticawex. No'j ri cawa' junok yey na cuch'aj ta ruk'ab nabe, wa' na cuch'ulaj ta rubinic junok —xcha'.
40015021	Ri Jesús xel bi chiri' y xopon pa tak ri luwar re Tiro y re Sidón.
40015022	C'o c'u jun ixok aj Canaán jekel chiri', rire casiq'uinic xc'un chwach ri Jesús, jewa' cubi'ij: —¡Wajawal, lal ri Ralc'o'al can ri rey David, chinjuch' ca'n co che'la! Ma c'o jun walit lic c'ax uc'ulumam ruma c'o puk'ab jun itzel uxlabixel —xcha'.
40015023	No'j ri Jesús na xuc'ul ta c'ana uwach. Ec'u rutijo'n xekib ruc' y lic xebelaj che ri Jesús: —Ch'a'bej can la li'xok ma lic casiq'uinic teran lo chikij —xecha'.
40015024	Ec'uchiri', xubi'ij ri Jesús: —Ri'in intakom lo xew cuma rutinamit ri Dios e aj Israel, ri pacha' e bexex e sachinak —xcha'.
40015025	No'j rixok xkib ruc' ri Jesús, xuxuc rib chwach y xubi'ij che: —¡Wajawal, chinto'o co la! —xcha'.
40015026	Ri Jesús xubi'ij che: —Na usuc' taj we c'o junok cumaj ri quiwa ri ralc'o'al y cuc'ak chiquiwa ri tz'i' —xcha'.
40015027	Xubi'ij c'u rixok: —Katzij, Wajawal, pero ri tz'i' caquitij ne ruc'aj ri wa catzak chuxe' rumexa ri cajaw —xcha'.
40015028	Ec'uchiri', xubi'ij ri Jesús che: —¡Ixok, lic nim ri cubulibal c'u'x la! E chu'ana uc' la sa' ri ca'aj la —xcha'. Chupa c'u ri' la jok'otaj ri ralit xcunutajic.
40015029	Ri Jesús xel bi chiri' y xic'ow chuchi' ri mar re Galilea; tec'uchiri', xak'an chwa ri juyub y xtz'uyi'ic.
40015030	Uq'uiyal c'u winak xebopon chila' pa c'o wi Rire. Yey xequic'am lo ri e sic, ri e potz', ri e me't, ri e t'um cakan quik'ab y uq'uiyal yewa'ib chic. Xequiya c'u chwach ri Jesús, y Rire xebucunaj conoje.
40015031	Ec'u ri winak lic xcam canima' che echiri' xquilo xech'aw ri e me't, ri e t'um cakan quik'ab quecunutajic, ri e sic quebinic, ri e potz' quetzu'nic. Y xquijek c'u caquiyac uk'ij ri Dios re Israel.
40015032	Ec'uchiri', ri Jesús xebusiq'uij rutijo'n y xubi'ij chique: —Lic cajuch' ca'n nuc'u'x chique wa ticawex, ma e urox k'ij wa' e c'o wuc' yey na jinta chi quiwa. Na cuaj taj quebenutak bi chicocho e la' na jinta c'o quitijom, ma c'axtaj quebe'k'ochk'ob pa be —xcha'.
40015033	Xquibi'ij c'u rutijo'n che: —¿Pa que'karika wi wa re quebekatzuk wa uq'uiyal ticawex? Ma chupa wa luwar na jinta ne c'o e jekelic —xecha'.
40015034	Ri Jesús xutz'onoj chique: —¿Janipa chi pam c'o iwuc'? —xcha'. Rique xquibi'ij: —Wukub pam c'o kuc' y jujun raltak co car —xecha'.
40015035	Ec'uchiri', ri Jesús xtakan che quetz'uyi' ri ticawex chu'lew.
40015036	Xuc'am c'u ri wukub pam puk'ab ruc' tak ri car, y xtioxin chwach ri Dios puwi wa'. Tec'uchiri' xuwech' upa y xuya bi chique rutijo'n yey rique xquijach chique ri winak.
40015037	Conoje xewa'ic y lic xenoj chi utz. Tec'uchiri', ruc' tak rukax ri wa'im xquimolo, xquinojisaj wukub chacach.
40015038	Ri xewa'ic e cajib mil chi achijab yey na xebajilax tane rixokib y rac'alab.
40015039	Ec'uchiri', ri Jesús xebuch'a'bej can ri winak; xoc bi pa jun barco y xe'ec pa tak ri luwar re Magdala.
40016001	Ri fariseos y ri saduceos xebopon ruc' ri Jesús re caquic'am upa. Xquitz'onoj c'u che cu'an juna c'utubal re chila' chicaj chiquiwach cha' jela' cak'alajinic we Rire takom lo ruma ri Dios.
40016002	Ec'u ri Jesús xuc'ul uwach: «Echiri' que'ec la k'ij, ralak cabi'ij alak: “Lic utz ri katiempo ma cak ruwa caj.”
40016003	Echiri' anim tan, cabi'ij alak: “Wak'ij lic na utz ta ri katiempo. ma cak ruwa caj y k'ekmuj.” ¡Ralak xa queb palaj alak! Ma carik alak uch'obic chi utz sa' ru'anom ruwa caj, yey na camaj tane alak usuc' sa' tak ri catajin ri Dios che uc'utic chiwach alak wak'ij ora.
40016004	Ri caquitz'onoj c'utubal re ruchuk'ab ri Dios e ri winak re wak'ij ora, ri itzel quic'u'x y na jusuc' ta ri canima' chwach ri Dios. Pero na caya'taj ta c'u wa' chique, ma xew caya'i' chiquiwach ri c'utubal x'ani' ojertan ruc' ri k'alajisanel Jonás» xcha'. Ec'uchiri', xebuya canok y xe'ec.
40016005	Echiri' xebopon rutijo'n ch'aka mar, xc'un chiquic'u'x na xquic'am tubi pam.
40016006	Xubi'ij c'u ri Jesús chique: —Chitape': Lic chichajij iwib chwa ri levadura que ri fariseos y ri saduceos —xcha'.
40016007	Rutijo'n xa chiquiwach xquibi'ij: «Rire cubi'ij wa', ma na xkac'am ta lo pam» xecha'.
40016008	Ri Jesús xreta'maj sa' ri caquich'a'tibej chiquiwach, xubi'ij c'u chique: —¡E ri'ix na nim ta c'ana ri cubulibal ic'u'x wuc'! ¿Su'chac e cubisoj ic'u'x ri na jinta pam iwuc'a'am lok?
40016009	¿C'amaja' neba quimaj usuc'? ¿Na cac'un ta neba chic'u'x echiri' xebenutzuk ri wo'ob mil chi achijab ruc' wo'ob pam y janipa lo chacach xinojisaj ruc' ri quikax?
40016010	¿Yey na cac'un ta neba chic'u'x echiri' xebenutzuk cajib mil chi achijab ruc' wukub pam y janipa lo chacach xinojisaj ruc' ri quikax?
40016011	¿Cha'taj na ximaj ta usuc' na e ta chwi ri pam xinch'a't wi echiri' ximbi'ij: “Chichajij iwib che ri levadura que ri fariseos y ri saduceos”? —xcha'.
40016012	C'a ec'uchiri' xquimaj usuc' na chwi ta ri levadura re ri pam xch'a't wi ri Jesús, ma e chwi ri quic'utunic ri fariseos y ri saduceos.
40016013	C'o jun k'ij xebopon ri Jesús che tak ri luwar re ri tinamit Cesarea re Filipo, y xutz'onoj c'u chique rutijo'n: —Chiquiwa ri winak, ¿china nawi Ralaxel Chiquixo'l Ticawex? —xcha'.
40016014	Rutijo'n xquibi'ij che: —C'o quebi'n re e Juan Aj Ya'l Bautismo; jujun chic caquibi'ij e Elías; y jujun chic, e Jeremías o junok chic chique ri k'alajisanelab re ojertan —xecha'.
40016015	Ec'uchiri', xubi'ij chique rutijo'n: —Yey chiwach ri'ix, ¿in china ri'in? —xcha'.
40016016	Ec'u ri Simón Pedro xubi'ij che: —Rilal lal ri Cristo, lal Ruc'ajol ri Dios c'aslic —xcha'.
40016017	Ri Jesús xuc'ul uwach: —Lic nim ak'ij awalaxic ri'at Simón at uc'ajol ri Jonás; ma na e ta juna ticawex xk'alajisan wa' chawe, e ri Nukaw c'o chila' chicaj.
40016018	Ri'in cambi'ij c'u chawe: Ri'at at Pedro. Y chwi c'u wa' wa'baj cantic wubi ri nu iglesia, yey ruchuk'ab ri camic na cuch'ij tane c'ana usachic uwach ri nu iglesia.
40016019	Y ri'in canya pak'ab ri'at ri lawe re rutakanic ri Dios petinak chila' chicaj. Ec'u janipa ri caxim wara che ruwachulew, caximitaj chila' chicaj; yey janipa ri caquir wara che ruwachulew, caquiritaj chila' chicaj —xcha'.
40016020	Ec'u ri Jesús xebutak rutijo'n che cha' na caquitzijoj ta c'ana che junok we Rire e ri Cristo, Rucha'o'n lo ri Dios.
40016021	Chwi c'u ri', ri Jesús xujek uk'alajisaxic chique rutijo'n janipa ri cuc'ulumaj: E lic chirajawaxic che que'ec Jerusalem, caya'i' na c'u pa c'ax cuma tak ri nimak winak re Israel, ri nimak e aj chacunel pa Rocho Dios y raj c'utunel re ri tzijpixab, yey cacamisaxic; no'j churox k'ij cac'astaj lok.
40016022	Ec'u ri Pedro xresaj bi ri Jesús chiquixo'l y xuch'a'bej upa, jewa' xubi'ij che: —¡Wajawal, lic ne muya luwar ri' ri Dios e cac'ulumaj la wa'! —xcha'.
40016023	Ec'u ri Jesús xutzu' lo uwach ri Pedro y xubi'ij che: —¡Chatel chinuwach, Satanás! Ri'at at latz'anel chwe, ma na e ta cach'ob puwi ri uch'obom lo ri Dios, xew e cach'ob jela' pacha' ri caquich'ob ri winak —xcha'.
40016024	Ec'uchiri', xubi'ij ri Jesús chique rutijo'n: —We c'o junok caraj caterej lo chwij, lic chirajawaxic che mu'an xew ri caraj rire, e chucuyu ri c'ax cape puwi' ruma ucojom ri nubi', y tereja lo chwij.
40016025	Ma china ri na cuya ta ranima' ruc'aslem, ri' e cujam ri chomilaj c'aslemal chwach ri Dios; no'j ri cuya ranima' ruc'aslem wuma ri'in, ri' e curik ri chomilaj uc'aslemal chwach ri Dios.
40016026	Ma ¿sa' c'u cutikoj ri' che ri ticawex we cu'an rajaw ronoje ruwachulew yey cusach c'u uwach ruc'aslemal? ¿O c'o nawi rajil cutoj rachi chwa ruc'aslemal cha' jela' na cujam taj? ¡Na jintaj!
40016027	»Ma Ralaxel Chiquixo'l Ticawex cac'un ruc' runimal yacbal uk'ij Rukaw y cuc' tak ru ángeles. Ec'uchiri' cuya chique chiquijujunal ri ticawex, ri rajil uc'axel e chirij tak ri qui'anom.
40016028	Pakatzij wi cambi'ij chiwe: E c'o jujun chique wa e c'o wara na quecam tana we na xquil tubi Ralaxel Chiquixo'l Ticawex cac'un che rutakanic —xcha'.
40017001	Wakib k'ij c'u ubi'xiquil ri' wa' echiri' ri Jesús xebucha' ri Pedro, ri Jacobo y ri Juan ruchak' ri Jacobo; y xebuc'am bi chwa jun nimalaj juyub.
40017002	Chila' c'ut xjalc'atitaj uwach ri Jesús chiquiwach. Rupalaj lic xwonic jela' pacha' ruwonibal ri k'ij; yey ruk'u' xujek cawolk'inic jela' pacha' ri k'ijsak.
40017003	Xakic'ate't c'ut chiquiwach xewinakir ri Moisés y ri Elías, k'alajisanelab re ojertan; e ri' quech'a't ruc' ri Jesús.
40017004	Ec'u ri Pedro xubi'ij che ri Jesús: —Kajawal, lic utz xya'taj chike ri'oj oj c'o wara. We ca'aj la, caka'an oxib rancho: jun e la, jun re ri Moisés y jun re ri Elías —xcha'.
40017005	C'a cach'a't ne ri Pedro echiri' jun sutz' lic cawonic xuch'uk quiwi'. Y chupa c'u ri sutz' xquita rukul ri Dios, jewa' xubi'ij: «E Nuc'ajol wa' ri lic c'ax canna'o y lic quinqui'cot che. E chita utzij Rire» xcha'.
40017006	Echiri' rutijo'n xquita wa', xexuqui'ic, xquikasaj quimejelem c'a chu'lew y xoc jun nimalaj xi'in ib cuc'.
40017007	Ec'uchiri', xkib ri Jesús cuc', xebuchapo y xubi'ij chique: —Chixyactajok, mixi'ij iwib —xcha'.
40017008	Echiri' xetzu'n apanok, na jinta junok chic xquilo, xew ri Jesús.
40017009	Ec'uchiri' xekaj lo chwa ri juyub, ri Jesús xebutak che: —Mitzijoj c'ana che junok janipa ri xc'ut chiwach, c'ate quitzijoj echiri' Ralaxel Chiquixo'l Ticawex c'astajinak chi lo chiquixo'l ri ecaminak —xcha'.
40017010	Ec'uchiri', rutijo'n xquitz'onoj che: —¿Su'be c'ut caquibi'ij raj c'utunel re ri tzijpixab: “Lic chirajawaxic wi cac'un na ri Elías nabe”? —xecha'.
40017011	Ri Jesús xuc'ul uwach: —Katzij, ri Elías nabe cac'unic y cuyijba' pan ronoje chwach ruc'unibal Ralaxel Chiquixo'l Ticawex.
40017012	No'j cank'alajisaj c'u wa' chiwe: Ri Elías ya xc'unic, yey ri winak na xqueta'maj ta uwach. Xqui'an c'u ri' che janipa ri xcaj rique; jec'ula' Ralaxel Chiquixo'l Ticawex cutij na ri c'ax paquik'ab rique —xcha'.
40017013	Ec'u rutijo'n xqueta'maj e cach'a't puwi ri Juan Aj Ya'l Bautismo.
40017014	Echiri' xebopon pa e c'o wi tak ri winak, c'o jun achi xkib ruc' ri Jesús, xuxuc rib chwach y xubi'ij che:
40017015	—Wajawal, c'utu co ri c'axna'bal c'u'x la che ri nuc'ajol, ma rire xa cumaj tew y lic cutij c'ax ruma wa'; uq'uiyal laj tzakinak pa ak' y pa ya'.
40017016	Xinc'am lo cuc' wa tijo'n la, pero rique na quich'ijom ta ucunaxic —xcha'.
40017017	Ec'u ri Jesús xuc'ul uwach: —¡E ri ix ticawex re wak'ij ora na cubul ta ic'u'x wuc' yey ix sachinak! ¿Janipa chi lo k'ij cajawaxic quinc'oji' iwuc' cha' cacubi' ic'u'x wuc'? ¿Janipa chi lo k'ij quixincuyu e la' jela' i'anom? Chic'ama lo rala wara —xcha'.
40017018	Ec'uchiri', ri Jesús xutak ri itzel uxlabixel cha' quel bi che rala. Y chwi c'u ri' asu xcunutaj rala.
40017019	Tec'uchiri', rutijo'n ri Jesús xekib ruc' re quech'a't ruc' quituquel y xquitz'onoj c'u che: —¿Su'be ri'oj na xkach'ij ta resaxic bi wa' wa itzel uxlabixel? —xecha'.
40017020	Ri Jesús xubi'ij chique: —E ruma na nim ta ri cubulibal ic'u'x ruc' ri Dios. We ta ri cubulibal ic'u'x caq'uiyic jela' pacha' ri caq'uiy rija' re moxtasa, utz ne ri' quibi'ij che wa juyub: “Chatela bi wara y chatk'ax pan jela'”, y e cu'ana'. Ri' na jinta c'ayew chiwach ri'ix we ta lic c'o cubulibal ic'u'x.
40017021	No'j wa' wa juch'ob itzel uxlabixel xew utz quebesax bi ruc' oración y ayuno —xcha'.
40017022	Ec'uchiri' e c'o pa tak ri luwar re Galilea, ri Jesús xubi'ij chique rutijo'n: «Ralaxel Chiquixo'l Ticawex caya'i' paquik'ab rachijab
40017023	y cacamisax cuma; no'j churox k'ij cac'astaj lok» xcha'. Echiri' xquita wa' rutijo'n, lic xquibisoj.
40017024	Echiri' ri Jesús cuc' rutijo'n xebopon pa ri tinamit Capernaúm, raj tz'onol puak re ri tojonic xe'quila ri Pedro y xquitz'onoj che: —¿Ri tijonel iwe'ix na cutoj ta cami ri' ri tojonic ca'anic re ri Rocho Dios? —xecha'.
40017025	Ec'u ri Pedro xubi'ij: —Rire cutojo —xcha'. Ec'uchiri' xoc ri Pedro pa ri ja, ri Jesús nabe na xch'aw che, jewa' xubi'ij: —Chawach ri'at, ¿e juna rey che ruwachulew, china chique cutz'onoj wi tak ri tojonic ca'anic? ¿Chique ri e ralc'o'al o chique ri na e ta ralc'o'al? —xcha'.
40017026	Xubi'ij c'u ri Pedro: —Chique ri na e ta ralc'o'al —xcha'. Tec'uchiri', xubi'ij ri Jesús che: —Ec'u ri e ralc'o'al na jinta c'o catz'onox chique.
40017027	No'j cha' na cakapetisaj ta c'u royowal junok, jat chuchi' ri mar y chac'aka ri anzuelo chupa. Ec'u ri nabe car cachapo, chajaka rupuchi' y carik jun meyo chupa. Ruc' c'u ri', chaya'a ri tojonic can'an ri'in y ri tojonic ca'an ri'at —xcha'.
40018001	Chupa c'u la' la k'ij, rutijo'n ri Jesús xekib ruc' y xquitz'onoj che: —¿China ri más c'o uwach chupa rutakanic ri Dios petinak chila' chicaj? —xecha'.
40018002	Ec'uchiri', ri Jesús xusiq'uij jun ralco c'o'm y xuya chiquinic'ajal rique.
40018003	Xubi'ij c'u chique: —Pakatzij wi cambi'ij chiwe: We na quijalc'atij ta ribinic isilabic cha' quixu'an pacha' raltak co ac'alab, na quixoc ta ri' chupa rutakanic ri Dios petinak chila' chicaj.
40018004	Jec'ula', china ri cu'an ch'uti'n che rib pacha' wa ralco c'o'm, e lic c'o uwach ri' pa rutakanic ri Dios.
40018005	Yey china ri cuc'ul chupa ri nubi' junok na jinta uwach pacha' wa ralco c'o'm, e junam ruc' e in ri quinuc'ulu.
40018006	»China ri caminow pa mac junok chique wa ch'uti'k cubul quic'u'x wuc', e ne más utz catzayabax bi pukul juna nimalaj ca' re que'em y cac'ak c'u bi pa ri mar cha' camukutaj c'a chuxe'.
40018007	¡Tok'o' quiwach ri ticawex ma lic c'o ri catzakisan que chupa ri na utz taj! Ma che ruwachulew lic c'o tak wa'. Pero ¡lic tok'o' c'u uwach ri jun cumin junok chic pa mac, ma e cape ri k'atbal tzij re ri Dios puwi'!
40018008	»E uwari'che, we rak'ab o rawakan e catzakisan awe pa mac, chak'ata bi y chawesaj bi chawe. Ma xa ne cuya tob at t'um o at jetz' catopon pa ri c'aslemal chila' chicaj, chwa ri c'o ucabichal rak'ab y ucabichal rawakan yey catc'ak bi chi xibalba' pa c'o wi ri ak' na jinta chi uchupic.
40018009	Yey we rawach e catzakisan awe pa mac, chawesaj bi y chac'aka bi. Ma xa ne cuya tob xa jun rawach catopon pa ri c'aslemal chila' chicaj, chwa ri c'o ucabichal rawach yey catc'ak bi pa ak' chi xibalba' re tijbal c'ax.
40018010	»Mic'ak bi uk'ij junok chique wa e ch'uti'k cubul quic'u'x wuc'. Ma cambi'ij c'u chiwe, ri ángeles e chajal que rique xaki e c'o chwach ri Nukaw Dios chila' chicaj.
40018011	Ma Ralaxel Chiquixo'l Ticawex xc'unic re quebucolobej ri e sachinak.
40018012	¿Sa' quich'ob ri'ix cu'an juna achi we c'o jun ciento ubexex yey casach c'u junok chique? ¿Na quebuc'ol ta neba can ri' ri noventa y nueve y que'ec chwa ri juyub che utzucuxic ri jun xsach canok?
40018013	We xurik c'ut, pakatzij wi cambi'ij chiwe: E más caqui'cot ruma ri jun bexex chiquiwa ri noventa y nueve na e ta sachinak.
40018014	Jec'uri'la', ri Nukaw c'o chila' chicaj na caraj taj casach junok chique ri ch'uti'k cubul quic'u'x wuc'.
40018015	»E uwari'che, we rawatz-achak' cu'an ri na utz taj chawe, chatch'a't ruc' e la' ituquel; chabi'ij che sa' ri na utz taj u'anom chawe. We xatuta c'ut, ri' xacoj chi utzil chomal rawatz-achak'.
40018016	No'j we na xatuta taj, jat tanchi ruc'; chac'ama c'u bi jun o ca'ib awachbi'il awuc' cha' jela' e queb oxib che utayic sa' ri cabi'xic.
40018017	We na xebuta ta c'u wa queb oxib, ec'uchiri' chatzijoj chiquiwach rutinamit ri Dios. Yey we na xoc ta c'u il chique wa', chi'ana c'u ri' che pacha' e cuq'uil ri na queta'am ta uwach ri Dios y e cuq'uil raj tz'onol puak re tojonic.
40018018	Pakatzij wi cambi'ij chiwe: Janipa ri quixim ri'ix wara che ruwachulew, caximitaj chila' chicaj. Janipa ri quiquir ri'ix wara che ruwachulew, caquiritaj chila' chicaj.
40018019	Cambi'ij c'u chiwe: We e c'o ca'ibok chiwe wara che ruwachulew cu'an junam quic'u'x chwi ri caquitz'onoj pa oración, ri Nukaw c'o chila' chicaj cuya na chique.
40018020	Ma pa quimolom wi quib queb oxib pa ri nubi', chiri' in c'o wi ri'in chiquinic'ajal rique —xcha'.
40018021	Ec'uchiri', ri Pedro xkib ruc' ri Jesús y xutz'onoj che: —Wajawal, ¿janipa laj cancuy umac juna watz-nuchak' we xu'an ri na utz taj chwe? ¿C'a pa wukub laj nawi? —xcha'.
40018022	Ri Jesús xuc'ul uwach: —Na cambi'ij ta chawe xa pa wukub laj, ma c'a wukub laj chi setenta.
40018023	»Ma ri cu'an chupa rutakanic ri Dios petinak chila' chicaj e jela' pacha' ri xu'ano echiri' juna takanel xraj carilo we na jinta quic'as ri raj chaquib ruc'.
40018024	Ec'u ri' xujek rajilaxic, xrikitaj lo jun aj chac lic uq'uiyal ruc'as ruc' y xc'am lo chwach.
40018025	Ec'u wa aj chac ruma na cuch'ij ta chi utojic ruc'as, xtakan rupatrón che cha' cac'ayix bi rire, junam ruc' ri rixokil, ri ralc'o'al y ruc' ronoje rubitak re cha' jela' catojtaj ruc'as.
40018026	Pero wa aj chac xuxucuba' rib chwach rupatrón y lic c'u xutz'onoj che: “Lal wajaw, lic chinoy'ej co c'ana la ma cantoj ronoje ri nuc'as che'la” xcha'.
40018027	Ec'u rupatrón lic xjuch' ca'n uc'u'x che ri raj chac. Xucuy c'u umac che ronoje ruc'as y xuya bi luwar che xe'ec.
40018028	»No'j c'u wa aj chac xew xel bi, xu'c'ulu lo jun rach aj chac yey wa' c'o jubik' uc'as ruc'. Xuchapij c'u pukul e ri' pacha' cujitz'aj, jewa' xubi'ij che: “¡Chatojola' rac'as wuc'!” xcha che.
40018029	»Ec'u ri rach aj chac xuxucuba' rib chwach y lic xutz'onoj che: “Chacuyu co numac, chinawoy'ej na q'uenok ma cantoj ronoje ri nuc'as chawe” xcha'.
40018030	»No'j rire na xraj taj xroye'ej wa'. Ri xu'ano e xu'ya'a ri jun chic rach aj chac pa cárcel; yey c'a ec'u quesax lok we xutoj na ruc'as.
40018031	»Echiri' xquil tak wa' ri cach aj chaquib, lic xoc chiquic'u'x. Xebec c'ut, xe'quibi'ij che ri quipatrón ronoje ri xu'an ri jun aj chac.
40018032	Ec'uchiri', rupatrón xutak uc'amic y xubi'ij che: “¡At jun aj chac itzel ac'u'x! Ri'in xincuy amac ri'at che ronoje rac'as, ma lic e xatz'onoj ri' chwe.
40018033	Ta ne e xa'an ri'at jela' pacha' ri xin'an ri'in chawe, ta e xac'ut ri c'axna'bal ac'u'x che rawach aj chac; no'j na e ta c'u ri xa'ano” xcha'.
40018034	»Ec'u rupatrón lic xpe royowal y xtakan che caya'i' pa c'ax y c'a e quesax lo chupa wa' we xutoj na ronoje ruc'as.
40018035	»Jec'ula' cu'an ri Nukaw c'o chila' chicaj iwuc' ri'ix we c'o junok chiwe na cucuy ta umac ri ratz-uchak' ruc' ronoje ranima' —xcha'.
40019001	Echiri' xuq'uis ubi'xic wa' ri Jesús, xel bi Galilea y xe'ec pa tak ri luwar re Judea y xopon pa tak ri luwar c'o ch'aka ya' che ri nimaya' Jordán.
40019002	Lic c'ut e q'ui ri winak xeterej bi chirij y xebucunaj ri yewa'ib chiri'.
40019003	E c'o c'u jujun chique ri fariseos xekib ruc' ri Jesús xa re caquic'am upa y xquitz'onoj che: —¿Ube nawi che juna achi, xa tob sa' ri cujal wi uchi' ri rixokil, cuya bi ruwujil re jachbal ib che? —xecha'.
40019004	Ri Jesús xuc'ul uwach: —¿Na ajilam ta neba alak sa' ri tz'ibital can pa Ruch'a'tem ri Dios? Ma jewa' cubi'ij: Che ri jekebal lo ruwachulew echiri' ri Dios xebu'an ri ticawex, chi achi chi ixok xebu'ano.
40019005	Y cubi'ij: Ruma c'u ri', rachi echiri' cac'uli'ic, caresaj rib chiquij ruchu-ukaw cha' cajeki' ruc' ri rixokil y quicabichal c'u ri' quebu'ana xa e jun chwach ri Dios.
40019006	Jec'uri'la' na e ta chi ca'ib, ma xebu'ana xa e jun. E uwari'che, ri xebujunimaj ri Dios, na ya'tal ta che ri ticawex cujach upa —xcha'.
40019007	Ec'uchiri', xquitz'onoj che: —¿Su'chac c'u ri' ri Moisés xubi'ij we juna achi caraj cujach bi ri rixokil, xew chuya'a bi ruwujil re jachbal ib che y jec'ula' na rixokil ta chic? —xecha'.
40019008	Ri Jesús xubi'ij chique: —Wa' e ruma lic co ri anima' alak. Ruma la' ri Moisés xuya luwar caya'i' ruwujil re jachbal ib; no'j che lo ri jekebal ruwachulew na je ta la' ri xraj ri Dios.
40019009	Cambi'ij c'u ri'in che alak: China junok cuya ruwujil re jachbal ib che ri rixokil tob ri rixokil na macuninak ta chirij ri c'ulaniquil, yey cac'uli' tanchi ruc' juna chic ixok, ri' camacun chirij ri c'ulaniquil. Y china ri cac'uli' ruc' rixok jachom canok, ri' jenela' camacun chirij ri c'ulaniquil —xcha'.
40019010	Ec'u rutijo'n xquibi'ij che: —We jela' cuc'ulumaj rachi ruc' ri c'ulaniquil, más ne utz ri' we junok na cac'uli' taj —xecha'.
40019011	Ri Jesús xubi'ij chique: —Na conoje ta c'u ri ticawex caquich'ij wa'; ma xew ri ya'tal lo chique ruma ri Dios, caquich'ij u'anic.
40019012	E c'o achijab na quec'uli' taj ma calaxibem pacha' e eunucos. E c'o jujun chic na quec'uli' taj ma 'anom eunucos chique. Yey e c'o ri na quec'uli' taj ma quiya'om quib che ri chac re rutakanic ri Dios petinak chila' chicaj. China ri cach'ijow u'anic wa', chuch'ija c'u ri' —xcha'.
40019013	E c'o jujun raltak co ac'alab xec'am lo chwach ri Jesús cha' cuya ruk'ab paquiwi' y jela' cutz'onoj che ri Dios quebuchajij. Yey rutijo'n xequiyaj ri ec'amayom lo que.
40019014	No'j ri Jesús xubi'ij chique: «Chiya'a luwar chique ri raltak co ac'alab chepeta na wuc'. Mebik'atej; ma ri caqui'an e jela' pacha' rique, ri' cu'an que rutakanic ri Dios petinak chila' chicaj» xcha'.
40019015	Xuya c'u ruk'ab paquiwi ri raltak co ac'alab. Tec'uchiri', xel bi pa ri luwar.
40019016	C'o c'u jun c'ac'al achi xc'un ruc' ri Jesús y xutz'onoj che: —Lal utzilaj tijonel, ¿sa' ri utz can'ano cha' c'o nuc'aslemal na jinta utakexic? —xcha'.
40019017	Ri Jesús xuc'ul uwach: —¿Su'be cabi'ij la “utz” chwe? Ma xa jun ri lic utz c'olic, wa' e ri Dios. Yey we ca'aj la coc la pa ri c'aslemal na jinta utakexic ruc' Rire, e takej la Rutzij Upixab —xcha'.
40019018	Rachi xubi'ij che ri Jesús: —¿Pachique c'u ri' ri tzijpixab? —xcha'. Ri Jesús xubi'ij che: —“Matcamisanic. Matmacun chirij ri c'ulaniquil. Matelek'ic. Ma'an rak'ubal chirij junok.
40019019	Chalok'oj quik'ij rachu-akaw” y “C'ax chana'a rawatz-achak' jela' pacha' c'ax cana' awib ri'at” —xcha'.
40019020	Rachi xubi'ij che ri Jesús: —Ronoje wa' nu'anom lo chwi nuch'uti'nal. ¿Sa' c'u ri' ri c'a chirajawaxic chwe can'ano? —xcha'.
40019021	Ri Jesús xubi'ij che: —We ca'aj la e ca'an la janipa ri caraj ri Dios che ri binic silabic la, c'ayij la ronoje tak ri beyomalil la y jacha c'u la chique ri niba'ib; jec'uri'la' c'o beyomalil la chila' chicaj. Tec'uchiri', peta la, terej lo la chwij y cuyu la ri c'ax cape pawi' la ruma lal nutijo'n —xcha che.
40019022	Rachi echiri' xuta wa', lic cabisonic xe'ec ma rire lic rajawal beyom.
40019023	Ec'uchiri', xubi'ij ri Jesús chique rutijo'n: —Pakatzij wi cambi'ij chiwe: Juna beyom lic c'ayew che coc chupa rutakanic ri Dios petinak chila' chicaj.
40019024	Cambi'ij tanchi c'u chiwe: E ne más c'ayew ri coc juna beyom chupa rutakanic ri Dios chwa ri quic'ow juna camello chupa rutel juna acuxa' —xcha'.
40019025	Echiri' xquita wa' rutijo'n, lic xcam canima' che y xquitz'onoj chiquiwach: —We e ri', ¿china c'u ri' ri cacolobetajic? —xecha'.
40019026	Ri Jesús xutzu' quiwach y xubi'ij chique: —Ri ticawex na caquicolobej ta quib quituquel ma wa' lic c'ayew chiquiwach; no'j ri Dios ronoje cu'ano ma na jinta c'ayew chwach Rire —xcha'.
40019027	Ec'uchiri', xubi'ij ri Pedro che: —Kajawal, ri'oj kaya'om can ronoje y oj teran chi'ij la. ¿Sa' c'u ri' ri cakac'ul ri'oj? —xcha'.
40019028	Ri Jesús xuc'ul uwach: —Pakatzij wi cambi'ij chiwe: Copon c'u ri' ri k'ij echiri' ronoje cu'an c'ac', wa' echiri' Ralaxel Chiquixo'l Ticawex que'tz'ula chupa ri chomilaj tz'ulibal re rutakanic. Jec'ula' ri'ix quixe'tz'ula chupa cablajuj tz'ulibal re quixtakan paquiwi ri cablajuj tinamit re Israel.
40019029	Yey china c'u ri uya'om can rocho, ebuya'om can ri ratz-uchak', ruchu-ukaw, ri rixokil, ri ralc'o'al o ri rulew ruma ucojom ri nubi', ri' cuc'ul na jun ciento chic chwa ronoje la' yey cuc'ul c'u ri c'aslemal na jinta utakexic.
40019030	»Lic c'u e q'ui chique ri lic c'o quiwach wo'ora, chwach apanok na jinta chi quiwach; yey lic e q'ui chique ri na jinta quiwach wo'ora, e lic cac'oji' quiwach chwach apanok.
40020001	»Ri cu'an chupa rutakanic ri Dios petinak chila' chicaj e jela' pacha' ri xu'ano echiri' juna rajaw chac anim tan xel bi che quitzucuxic aj chaquib quebajawax chupa rutico'n re uva.
40020002	Xch'a't cuc' raj chaquib puwi ri cajil y xcanajic cuya jun denario re jun k'ij chac chique. Tec'uchiri', xebutak bi chupa rutico'n.
40020003	Laj che ri ubelej ora anim, xel tanchi ubi y xeburik jujun chic quimolom quib pa c'ayibal na jinta caqui'ano.
40020004	»Xubi'ij c'u chique: “Jix ri'ix, jixe'chacuna wuc' chupa ri nutico'n re uva y tz'akat quixintojo” xcha'. Ec'u rique xebec.
40020005	»Pa tiq'uil k'ij c'u ri', ri rajaw ri chac xel tanchi ubi che quitzukuxic más aj chac. Yey je tanchi la' xu'an che ri urox ora benak k'ij.
40020006	»Laj che c'u ri uro' ora benak k'ij, xel tanchi ubi y xebu'rika lo jujun chic na jinta caqui'ano. Xubi'ij c'u chique: “¿Su'chac ri'ix ix c'o wara y na jinta c'o xi'an wa jun k'ij?”
40020007	»Xquic'ul c'u uwach rique: “E ruma na jinta junok xojchocowic.” »Ec'uchiri', xubi'ij ri rajaw ri chac chique: “Jix, jixe'chacuna chupa ri nutico'n re uva y tz'akat quixintojo.”
40020008	»Echiri' xoc rak'ab, ri rajaw ri chac xubi'ij che ri caporal: “Chebasiq'uij conoje raj chaquib y chebatojo bi. E quebatoj nabe ri xeboc c'unaj, y q'uisbal c'u re, quebatoj ri xeboc nabe pa chac.”
40020009	»Ec'uchiri', xec'un raj chac ri xeboc benak k'ij che ri uro' ora. Y chiquijujunal c'u ri' xquic'ul jun denario.
40020010	Tec'uchiri', xec'un lo ri eboquinak nabe pa chac. E chiquiwa rique más q'ui ri cajil caquic'ulu. No'j na je ta la' xu'ano, ma xquic'ul chiquijujunal jun denario, pacha' ri xquic'ul ri jujun chic.
40020011	»Echiri' xquic'ul ri cajil re jun k'ij, xquijeko quech'a't chirij ri rajaw ri tico'n,
40020012	jewa' xquibi'ij che: “Wa' wa xeboc benak k'ij chic, xa jun ora xechacunic yey xetoj la junam kuc' ri'oj, tob c'u ri' ri'oj xkacuy lo ruc'atanil ri k'ij” xecha'.
40020013	»No'j ri rajaw chac xuc'ul uwach, jewa' xubi'ij che jun chique: “Wamigo, mabi'ij we na usuc' ta ri xin'an chawe. ¿Na xojcanaj ta neba la' catintoj jun denario?
40020014	Chac'ama c'u rawajil ri'at y jat. Yey we ri'in cuaj canya che ri xoc c'unaj pa chac, junam ruc' ri xinya chawe ri'at,
40020015	¿na jinta neba panuk'ab ri'in can'an sa' ri cuaj ruc' ri nupuak? ¿O c'ax ac'u'x chwij xa ruma xinc'ut ri rutzil nuc'u'x chique jujun chic?” xcha ri rajaw ri chac.
40020016	»Jela' c'u ri', lic e q'ui chique ri na jinta quiwach wo'ora, e lic cac'oji' quiwach chwach apanok; yey lic c'u e q'ui chique ri lic c'o quiwach wo'ora, chwach apanok na jinta chi quiwach. Ma lic e q'ui ri esiq'uim, tob c'u xa e jujun ri echa'talic —xcha ri Jesús.
40020017	Echiri' c'o chi ri Jesús chi be re que'ec Jerusalem, xebuc'am bi ri cablajuj utijo'n quituquel pa jun luwar y xubi'ij chique:
40020018	«Chitape': E wa' cojpaki' Jerusalem, yey ec'u Ralaxel Chiquixo'l Ticawex caya' paquik'ab ri nimak e aj chacunel pa Rocho Dios y raj c'utunel re ri tzijpixab cha' caquik'at tzij puwi' re camic.
40020019	Tec'uchiri', caquiya paquik'ab ri na e ta aj judi'ab cha' rique caquich'amij, caquijich' upa y caquicamisaj chwa cruz. No'j churox k'ij c'ut cac'astaj bi chiquixo'l ri ecaminak» xcha'.
40020020	Ec'uchiri', xkib ruc' ri Jesús ri quichu ri queb uc'ajol ri Zebedeo, y ec'u la' e rachbi'il ri ralab; xuxucuba' rib chwach ri Jesús ma c'o caraj cutz'onoj che.
40020021	Ri Jesús xutz'onoj che: —¿Sa' ri ca'aj la? —xcha'. Rixok xuc'ul uwach: —Wajawal, ya'a la chique wa queb walab quetz'uyi' uc' la pa ri takanic la, jun pawiquik'ab la y ri jun chic, pa mox la —xcha'.
40020022	Ec'u ri Jesús xuc'ul uwach, y jewa' xubi'ij chique ri queb utijo'n: —Ri'ix na iweta'am taj sa' ri quitz'onoj. ¿Quich'ij neba ri'ix ri quinic'ow wi ri'in y ri c'ax cape panuwi'? —xcha'. Rique xquibi'ij: —Cakach'ijo —xecha'.
40020023	Ri Jesús xubi'ij chique: —Katzij, ri'ix quich'ij na ri c'ax quinic'ow wi ri'in y ri c'axc'obic cape panuwi'. Pero ri quixtz'uyi' pa nuwiquik'ab y pa numox, ri' na in ta quinya'w re. Ma xew caya'taj chique ri echa'tal chi ruma ri Nukaw cha' cu'ana na que —xcha'.
40020024	Echiri' xquita wa' ri lajuj chic utijo'n, lic xpe coyowal chiquij ri queb quichak' quib.
40020025	Ec'u ri Jesús xebusiq'uij y xubi'ij chique: —Iweta'am ri'ix, ri quetakan paquiwi ri nimak tinamit quebu'ana pacha' e rajaw ronoje; yey ri lic c'o quiwach quic'ow uwi' ri takanic caqui'an paquiwi ri eya'tal paquik'ab.
40020026	No'j chixo'l ri'ix na ube taj jela' cu'ano. Ma we c'o junok chiwe ri'ix caraj cu'ana aj wach, e chuya'a rib cu'an nimanel iwe'ix.
40020027	Yey e junok chiwe caraj cu'ana nabe chixo'libal, e chuya'a rib cu'an nimanel que conoje
40020028	jela' pacha' ri cu'an Ralaxel Chiquixo'l Ticawex. Ma Rire na xc'un taj re canimaxic; xc'unic re co'lnimanok y re colu'ya'a rib pa camic che quicolobexic uq'uiyal ticawex —xcha'.
40020029	Echiri' ri Jesús cuc' rutijo'n catajin bi quelic pa ri tinamit Jericó, lic uq'uiyal winak xeterej bi chirij Rire.
40020030	E c'o c'u ca'ib potz' etz'ul chuchi' ri be. Echiri' xquito catajin ric'owic ri Jesús, lic xesiq'uin pan che: —¡Kajawal, lal ri Ralc'o'al can ri rey David, choj-juch' ca'n co che'la! —xecha'.
40020031	Ec'u ri winak xequich'a'bej quipa cha' na quesiq'uin ta chic, no'j ri ca'ib potz' más ne co xesiq'uinic, xquibi'ij: —¡Kajawal, lal ri Ralc'o'al can ri rey David, choj-juch' ca'n co che'la! —xecha'.
40020032	Ec'uchiri', xtaq'ui' ri Jesús, xebusiq'uij y xutz'onoj chique: —¿Sa' ri quiwaj can'an chiwe? —xcha'.
40020033	Ri ca'ib potz' xquic'ul uwach: —Kajawal, chojcunaj co la cha' cojtzu'nic —xecha'.
40020034	Ec'u ri Jesús xejuch' ca'n pa ranima' y xuya ruk'ab puwi ri quiwach. Na jampatana c'u ri' xetzu'nic y xeterej bi chirij ri Jesús.
40021001	Ri Jesús cuc' rutijo'n xa nakaj chic e c'o che ri tinamit Jerusalem, ya e ri' queboc pa raldea Betfagé, ri c'o chwach ri juyub Olivos. Ec'uchiri', ri Jesús xebutak bi ca'ib chique rutijo'n cha' quenabej apanok,
40021002	jewa' xubi'ij chique: «Jix pa raldea c'o pan chikawach. Chiri' qui'rika jun axna yukulic yey c'o ri ral ruc'. Chiquira lok y chebic'ama lo chwe.
40021003	We c'o c'u junok cutz'onoj chiwe sa' ri qui'ano, jewa' chibi'ij che: “Rawaj quebajawax che ri Kajawal, yey c'ate cutak tanchi ulok” quixcha'.»
40021004	E xu'an wa' cha' e cu'ana rubi'im can ri k'alajisanel echiri' xubi'ij:
40021005	Chibi'ij chique ri e aj Sion: “Chiwilape', ri Rey iwe'ix cac'un iwuc', u'anom lo ch'uti'n che rib; ucojom lo jun buru, wa' jun k'apoj buru, ral jun awaj aj eka'n” xcha'.
40021006	Ec'uchiri', xebec rutijo'n y xqui'ano janipa ri xubi'ij bi ri Jesús chique.
40021007	Xquic'am c'u lo ri axna junam ruc' ri ral y xquirip ri quimanta chiquij. Tec'uchiri', ri Jesús xucoj bi.
40021008	Uq'uiyal winak xquiwik ri be pa quic'ow wi ri Jesús, xquilic' tak ri quimanta pa ri be; yey e c'o jujun chic xquik'at raltak co uk'ab che' y xquilem pa la be re yacbal uk'ij.
40021009	Ec'u ri winak e nabe chwach cuc' ri eteran lo chirij xquijeko lic quesiq'uinic, caquibi'ij: «¡Kayaca uk'ij ri Ralc'o'al can ri rey David! ¡Nim uk'ij ralaxic ri jun petinak chupa rubi' ri Dios Kajawxel! ¡Kayaca uk'ij ri Dios c'o chila' chicaj!» quecha'.
40021010	Echiri' xoc ri Jesús Jerusalem, xetucuc conoje ri winak re ri tinamit y lic e q'ui ri caquitz'onobej chiquiwach: —¿China nawi wa jun achi? —quecha'.
40021011	Ec'u ri winak caquibi'ij: —E ri k'alajisanel Jesús, ri aj Nazaret re Galilea —quecha'.
40021012	Ec'uchiri', xoc ri Jesús pa ri Rocho Dios y xeberesaj bi conoje ri quec'ayinic y ri quelok'ow chupa. Xuc'akala' tak bi ri quimexa raj jachal uwach puak y tak ri quixila raj c'ay palomax.
40021013	Xubi'ij c'u chique: «Ri Dios jewa' cubi'ij chupa Ruch'a'tem: Che ri Wocho cabi'xic: “E luwar re oración” cacha'. No'j ralak 'anom alak che ri Wocho e jun luwar que elek'omab» xcha'.
40021014	Chiri' c'u ri' chupa ri Rocho Dios, xekib ruc' ri Jesús jujun potz' cuc' jujun sic, y ri Jesús xebucunaj.
40021015	Ri nimak e aj chacunel pa Rocho Dios cuc' raj c'utunel re ri tzijpixab lic xpe coyowal echiri' xquil wa milagros y xquito lic quesiq'uin rac'alab pa ri Rocho Dios, caquibi'ij: «¡Kayaca uk'ij ri Ralc'o'al can ri rey David!» quecha'.
40021016	Xquibi'ij c'u ri' che ri Jesús: —¿Cata la sa' ri caquibi'ij rac'alab che'la? —xecha'. Ec'u ri Jesús xuc'ul uwach: —Katzij wi canto. ¿Na ajilam ta neba alak ri cubi'ij Ruch'a'tem ri Dios paquiwi rac'alab? Ma jewa' cubi'ij: Chiquichi' rac'alab y ri quetz'umanic yijbam la ri chomilaj bix re yacbal k'ij la —xcha ri Jesús.
40021017	Ec'uchiri', xebuya canok y xel bi pa ri tinamit; xe'ec c'u Betania y chiri' xcanaj can wi la jun ak'ab.
40021018	Anim tan, echiri' ri Jesús catzelej tanchi pa ri tinamit, xpe numic che.
40021019	Xril c'u jun che' re higo c'o chuchi' ri be. Xe'rila' c'ut yey na xurik ta tob xa juna uwach ri che', xew ruxak c'olic. Ec'uchiri', xubi'ij ri Jesús che ri che': —¡Na jinta chi c'ana ajik'obalil caya'o! —xcha'. Y na jampatana xchakij ri che'.
40021020	Echiri' xquil wa' rutijo'n, lic xcam canima' che y xquitz'onoj c'u che: —¿Cha'taj xchakij tan wa che'? —xecha'.
40021021	Ri Jesús xuc'ul uwach: —Pakatzij wi cambi'ij chiwe: We ta lic c'o cubulibal ic'u'x ruc' ri Dios y na queb ta c'ana ipa ruc', ri' na xew ta jewa' qui'an ri'ix pacha' wa xin'an ri'in che ri higo. Ma utz ne ri' quibi'ij che wa juyub: “Chatela wara y jate'c'ola chupa ri mar” quixcha' y e cu'ano.
40021022	Jec'ula' ri', e janipa ri quitz'onoj che ri Dios ruc' cubulibal ic'u'x, quic'ul na —xcha'.
40021023	Echiri' xopon ri Jesús pa ri Rocho Dios, xujek cac'utunic. Ec'u ri nimak e aj chacunel re ri Rocho Dios cuc' ri nimak winak re ri tinamit xekib ruc' y xquitz'onoj che: —¿China xya'w pak'ab la ca'an tak la wa'? ¿China xtakaw la che ca'an tak la wa'? —xecha'.
40021024	Ri Jesús xuc'ul uwach: —Ri'in can'an jun tz'onobal che alak. We xc'ul alak uwach chwe, cambi'ij c'u ri' che alak china ya'yom panuk'ab can'an wa'.
40021025	¿China c'u xtakaw re ri Juan cuya ri bautismo? ¿E ri Dios o e rachijab? —xcha'. Ec'u rique xquijek quech'a't chiquiwach puwi wa': «We xkac'ul uwach che: “E ri Dios xtakaw re”, ri' cubi'ij rire chike: “¿Su'chac c'u ri' na xcoj ta alak ri xubi'ij?” cacha chike.
40021026	Yey cakaxi'ij kib cakabi'ij: “Xa achijab xetakaw re” ma conoje ri tinamit caquich'obo ri Juan e jun k'alajisanel re ri Dios» xecha chiquiwach.
40021027	Xquibi'ij c'u che ri Jesús: —Na keta'am taj —xecha'. Ec'u ri Jesús xubi'ij chique: «Jec'uri'la', ri'in na cambi'ij ta che alak china ya'yom panuk'ab can'an tak wa'.
40021028	»Yey chiwach ralak ¿sa' que'elawi wa'? C'o jun achi e c'o ca'ib uc'ajol y xubi'ij che jun chique: “Nuc'ajol, jat wak'ij pa chac, ma can'an numolonic re uva.”
40021029	»Ruc'ajol xuc'ul uwach: “Na cuaj taj” xcha'. Pero c'ate na xujalc'atij runa'oj y xe'ec pa ruchac rukaw.
40021030	Tec'uchiri', rachi xkib ruc' ri jun chic uc'ajol y xubi'ij che pacha' ri xubi'ij che ri ratzixel. »Ec'u rala xuc'ul uwach: “Utz ri', tat, quin'ec pa ri chac” xcha'. Yey na xe'ec ta c'u ri'.»
40021031	Xutz'onoj c'u ri Jesús chique ri e aj wach: —Chiwach ralak, ¿china nawi chique wa ca'ib alabo e xu'an ri caraj ri quikaw? —xcha'. Xquibi'ij c'u rique: —E ri nabe —xecha'. Ec'u ri Jesús xubi'ij chique: «Pakatzij wi cambi'ij chiwe: E raj tz'onol puak re tojonic y rixokib na chom ta ri quibinic quisilabic, e rique ri nabe nenare' queboc chupa rutakanic ri Dios chiwach ralak.
40021032	Ma ri Juan Aj Ya'l Bautismo xc'un chiwach ralak, xolu'c'utu' su'anic cajeki' alak chi jusuc' che ruwachulew, yey ralak na xcoj ta alak. No'j c'u raj tz'onol puak re tojonic y rixokib na chom ta ri quibinic quisilabic, rique xquicojo. Ec'u ralak, tob xil alak wa', na xjalc'atij ta ri na'oj alak cha' cacoj alak rutzij.
40021033	»Tape alak wa jun chic c'ambal na'oj: C'o jun achi rajaw jun ulew. Ec'u rire xu'an tico'n re uva chwach. Xusut rij ruc' coral, xuc'ot jun luwar pa cayitz' wi ruwa'al ri uva y xuyac jun ja naj uwi' re chajibal re. Xuya c'u can pa tunulic chique jujun aj chaquib. Tec'uchiri', xe'ec naj.
40021034	»Echiri' xopon ruk'ijol ri molonic, xebutak lo jujun raj chaquib cha' caquitz'onoj chique raj tunulel ri takalic cuc'ul rire che ri molonic.
40021035	No'j raj tunulel xequichap raj chaquib ebutakom lok. Lic xqui'an c'ax che jun chique, xquicamisaj jun chic y c'o jun chic xqui'an pa'baj.
40021036	»Ec'u ri rajaw xebutak tanchi lo más aj chaquib, yey wa' más e q'ui chwa ri xebutak lo nabe. Ewi raj tunulel je tanchi la' xqui'ano pacha' ri xqui'an chique ri e nabe.
40021037	»Q'uisbal c'u re, ri rajaw ri tico'n e xutak lo ruc'ajol cuc' raj tunulel, ma xuch'obo: Caquic'ul na chi utz wa nuc'ajol.
40021038	»No'j raj tunulel echiri' xquil uwach ruc'ajol, jewa' xquibi'ij chiquiwach: “Wa' e uc'ajol ri rajaw rulew, ri cu'ana na rajaw we xcam rukaw. Jo' je'kacamisaj cha' rulew cu'an can ke'oj” xecha'.
40021039	»Ewi xquichapo, xquesaj bi chupa wa' wu'lew y xquicamisaj» xcha ri Jesús.
40021040	Tec'uchiri', xutz'onoj chique ri e aj wach: —Chiwach ralak, echiri' cac'un ri rajaw rulew, ¿sa' nawi cu'an chique raj tunulel? —xcha'.
40021041	Rique xquic'ul uwach: —Na cucuy ta c'ana quimac. Cusach na c'u quiwach ri itzel quiwachlibal y cuya tanchi ri rulew pa tunulic chique jujun chic aj chaquib, yey rique caquiya na ri molonic che chupa ruk'ijol —xcha'.
40021042	Tec'uchiri', xubi'ij ri Jesús chique: —¿Na ajilam ta neba ralak ri tz'ibital can chupa Ruch'a'tem ri Dios? Ma jewa' cubi'ij: E rabaj c'akital can cuma raj yacal ja, e abaj wa' lic xajawaxic cha' catiqui' lo ri ja. Wa' e ri Dios Kajawxel x'anaw re y ri'oj lic cacam kanima' che cacha'.
40021043	Ec'u uwari'che cambi'ij che alak: Camajataj na c'u che alak rutakanic ri Dios y caya'taj chique jujun chic tinamit cha' cuya ri jik'obalil caraj ri Dios che rutakanic.
40021044	China c'u ri catzak puwi la' la'baj, lic c'ax ri cuc'ulumaj; yey we rabaj catzak puwi junok, ri' xa jumul cusach uwach —xcha'.
40021045	Echiri' ri nimak e aj chacunel pa Rocho Dios cuc' ri fariseos xquita tak ri c'ambal na'oj xutzijoj ri Jesús, xquimaj usuc' chiquij rique xbi'x wi wa'.
40021046	Ruma c'u ri' wa', lic xcaj caquichap ri Jesús; no'j e xquixi'ij quib chique ri tinamit ma rique caquich'obo ri Jesús e jun k'alajisanel re ri Dios.
40022001	Ri Jesús xujek tanchic cac'utun ruc' tak c'ambal na'oj chiquiwach, jewa' xubi'ij:
40022002	«Ri cu'ana chupa rutakanic ri Dios petinak chila' chicaj e pacha' ri xuc'ulumaj jun rey echiri' xu'an jun nimalaj nimak'ij re ruc'ulaniquil ruc'ajol.
40022003	»Echiri' xopon ri k'ij re ri c'ulaniquil, ri rey xebutak bi ri raj chaquib cuc' ri esiq'uim pa ri c'ulaniquil cha' que'quibi'ij chique quepetic, pero rique na xcaj taj xepetic.
40022004	»Ewi xebutak tanchi ubi jujun chic raj chaquib, xubi'ij bi chique: “Chibi'ij chique ri esiq'uim chic: Ri kajaw uyijbam chi ronoje ri wa'im; tak ri nawilo'ib y tak ri mek' eti'o'jirisam chic, ya xecamisaxic. Ronoje c'u ri' yijbital chic. Peta c'u alak ri' pa ri nimak'ij re c'ulaniquil” quixcha'.
40022005	»No'j ri esiq'uim chic, na xeboc ta il che. Jun chique xe'rila ri rulew, jun chic xe'ec pa c'ayij.
40022006	Yey jujun chic xequichap ri raj chaquib ri rey, lic xqui'an c'ax chique y jela' xequicamisaj.
40022007	»Ec'uchiri' xuta wa' ri rey, lic xpe royowal che. Xebutak c'u bi rusoldados re que'quisacha quiwach ri e camisanel y que'quiporoj ri quitinamit.
40022008	»Tec'uchiri', xubi'ij chique ri raj chaquib: “Ronoje yijbital chi che ri c'ulaniquil; no'j c'u ri esiq'uim nabe, na takal ta chi chique queboc pa ri nimak'ij.
40022009	Jix c'u ri' wo'ora pa tak nimabe y chebisiq'uij lo pa ri c'ulaniquil janipa tak ri winak quebiriko” xcha'.
40022010	»Xebel c'u bi ri raj chaquib pa tak be y xequimol lo quichi' conoje tak ri winak xequiriko xa tob e chinok; jec'uri'la' ri luwar pa ca'an wi ri c'ulaniquil xnoj che winak c'ac' esiq'uim.
40022011	Ec'uchiri', xoc bi ri rey y xeril ri esiq'uim chic. Xril c'u jun achi c'o chiri' y na ucojom ta ruk'u' re c'ulaniquil.
40022012	»Xubi'ij c'u che: “Wamigo, ¿cha'taj xatoc lo wara we na acojom ta rak'u' re c'ulaniquil?” xcha'. No'j rachi na xch'aw ta q'uenok.
40022013	»Ec'uchiri', xubi'ij ri rey chique ri queniman chwa ri mexa: “Wa jun achi na uwikom ta rib, chiyutu tak ri rakan y ruk'ab y chic'aka bi pa ri k'eku'm. Chiri' c'u ri' cok' wi y cakich'ich' wi ruwi re'” xcha'.
40022014	»Ma tob lic e q'ui ri esiq'uim, xa e jujun ri echa'tal chique» xcha ri Jesús.
40022015	Xebel c'u bi ri fariseos chiri' y xquich'a'tibej chiquiwach su'anic caquic'am upa ri Jesús ruc' tak ri cubi'ij cha' caquicoj umac.
40022016	Xequitak c'u bi ri quitijo'n rique junam cuc' jujun chique ri quitakem ri rey Herodes. Ec'u rique xquibi'ij che ri Jesús: —Lal tijonel, ri'oj keta'am lic katzij ri cabi'ij la y lic jusuc' cac'utun la chwi ri be re ri Dios. Yey na caxi'ij tane ib la che tak ri caquibi'ij ri ticawex; ma rilal junam quiwach quebil la conoje, tob c'o quiwach o na jinta quiwach.
40022017	Bi'ij c'u la chike: ¿Usuc' nawi caka'an tojonic che ri nimalaj takanel re Roma o na usuc' taj? —xecha'.
40022018	Ri Jesús, ruma reta'am ri retzelal quic'u'x, jewa' xubi'ij chique: —¡Xa queb palaj alak! ¿Su'chac cac'am alak nupa?
40022019	C'utu pe alak chwe juna meyo re ca'an tojonic ruc' —xcha'. Ec'uchiri', xquic'ut jun denario che.
40022020	Ec'u ri Jesús xutz'onoj chique: —¿China re wa c'axwach y china re wa bi'aj c'o chwach wa meyo? —xcha'.
40022021	Rique xquic'ul uwach: —Re ri nimalaj takanel re Roma —xecha'. Xubi'ij c'u ri Jesús chique: —Ya'a alak che ri nimalaj takanel re Roma janipa ri takal che rire, yey ya'a c'u alak che ri Dios janipa ri takal che ri Dios —xcha'.
40022022	Echiri' xquita wa', lic xcam canima' che. Xquiya c'u can ri Jesús y xebec.
40022023	Chupa c'u la' la jun k'ij, xec'un ruc' ri Jesús jujun chique ri saduceos, ri caquibi'ij na jinta c'astajibal chique ri ecaminak. Xquitz'onoj c'u che ri Jesús,
40022024	jewa' xquibi'ij: —Lal tijonel, ri Moisés xubi'ij canok: “We c'o juna achi xcamic yey na e jinta can ralc'o'al, ec'u ri' ruchak' cac'uli' ruc' rixok malca'n canok y jec'ula' quec'oji' ralc'o'al ruc' pubi' ri ratz xcamic” xcha'.
40022025	»Julaj e c'o wukub achijab quichak' quib xejeki' chikaxo'l. Ri nabe chique xc'uli'ic yey ec'u ri' wa' xcamic y na e jinta can ralc'o'al ruc' ri rixokil. Ewi ruca'm xc'uli' ruc' rixok malca'n canok.
40022026	Jela' c'u ri' ruca'm xcamic y na e jinta can ralc'o'al ruc' rixok. Yey je tanchi la' xuc'ulumaj rurox, rucaj y chiquijujunal ri wukub achijab.
40022027	Q'uisbal c'u re, e xcam rixok.
40022028	»Chupa c'u ruk'ijol ri c'astajibal, ¿chinok chique ri wukub achijab cu'ana rachijil rixok? Ma conoje xec'uli' ruc' —xecha'.
40022029	Ri Jesús xuc'ul uwach: —Ralak lic sachinak alak, ma na majom ta alak usuc' Ruch'a'tem ri Dios y ruchuk'ab ri Dios.
40022030	Ma echiri' quec'astaj lo ri ecaminak, na quec'uli' ta chic yey na quequiya ta chi ne ri calc'o'al pa c'ulaniquil; quebu'ana c'u pacha' ri ángeles re ri Dios chila' chicaj, ma ri ángeles na quec'uli' taj.
40022031	Yey puwi ri c'astajibal que ri ecaminak, ¿na ajilam ta neba alak rubi'im ri Dios echiri' xubi'ij:
40022032	“In ri Dios re ri Abraham, re ri Isaac y re ri Jacob”? Yey ri Dios na e ta Dios que ri ecaminak, ma e Dios que ri e c'aslic —xcha'.
40022033	Echiri' xquita wa', ri winak lic xcam canima' che tak ruc'utunic.
40022034	Ri fariseos xquimol quib echiri' xqueta'maj ri saduceos na xquirik ta chi uc'ulic uwach ri Jesús.
40022035	C'o c'u jun chique raj c'utunel re ri tzijpixab xraj xuc'am upa ri Jesús, jewa' xutz'onoj che:
40022036	—Lal tijonel, chupa Rutzij Upixab ri Dios, ¿pachique ri takanic más chirajawaxic? —xcha'.
40022037	Ri Jesús xubi'ij che: —“C'ax chana'a ra Dios Kajawxel ruc' ronoje awanima', ruc' ronoje ac'u'x y ruc' ronoje ana'oj.”
40022038	Wa' e nabe tzijpixab lic chirajawaxic y e uc'u'xibal Rutzij Upixab ri Dios.
40022039	Yey ruca'm jewa' cubi'ij: “C'ax chana'a rawatz-achak' jela' pacha' ri c'ax cana' awib ri'at.”
40022040	Ucabichal wa' e uc'u'xibal Rutzij Upixab ri Dios tz'ibital can ruma ri Moisés y cuma ri k'alajisanelab —xcha'.
40022041	Ec'uchiri' c'a quimolom quib ri fariseos, ri Jesús xutz'onoj chique:
40022042	—¿Sa' ri cach'ob alak chwi ri Cristo, Rucha'o'n lo ri Dios? ¿China che upetebem wi lo rire? —xcha'. Xquic'ul c'u uwach: —E ralc'o'al can ri rey David —xecha'.
40022043	Ec'uchiri', ri Jesús xutz'onoj chique: —¿Cha'taj cabi'x che ri Cristo e ralc'o'al can ri David? Ma ruma ri Ruxlabixel ri Dios, ri David xubi'ij “Wajawal” che ri Cristo echiri' rire xubi'ij:
40022044	Ri Dios Kajawxel xubi'ij che ri Wajawal: “Chat-tz'ula pa nuwiquik'ab, y chawoye'ej na ri k'ij echiri' quebenuya ri tzel quebilow awe chuxe' rawakan” xcha'.
40022045	Ec'u ri David cubi'ij “Wajawal” che Rucha'o'n lo ri Dios. ¿Su'be c'u ri' cabi'xic e Ralc'o'al can ri rey David? —xcha'.
40022046	Y na jinta junok xrikow uc'ulic uwach. Chwi c'u ri' la' la jun k'ij, conoje caquixi'ij quib caqui'an tz'onobal che.
40023001	Ec'uchiri', ri Jesús xubi'ij chique ri winak y chique rutijo'n:
40023002	«Raj c'utunel re ri tzijpixab y ri fariseos ya'tal paquik'ab caquik'alajisaj tak rutzijpixab can ri Moisés.
40023003	Ruma c'u ri', ri'ix chi'ana janipa ri caquibi'ij puwi wa tzijpixab; no'j mi'an c'u iwe'ix ri na utz taj caqui'an rique, ma junwi ri caqui'an rique chwa ri caquic'utu.
40023004	»Ri quitakanic rique e pacha' nimak tak eka'n lic al y lic c'ayew ruc'axic; quequitak c'u ri winak cha' caquekaj bi yey rique na cacaj tane c'ana queto'b ruc' wa'.
40023005	»Ronoje tak ri caqui'ano xew e cha' quebilitaj cuma ri winak. Caqui'an che quib pacha' lic e jusuc' chwach ri Dios; ruma c'u la', e ri quifilacterias ximital chucurusil ri quipalaj y che ri quik'ab, lic caqui'an nim che; yey tak ri cordón carabab che ri quik'u', caqui'an lic naj rakan che.
40023006	Pa tak ri sinagogas y pa tak wa'im, lic e cuc'ul quic'u'x quetz'uyi' chupa ri tz'ulibal que ri lic c'o quiwach.
40023007	Yey lic cuc'ul quic'u'x caya' rutzil quiwach pa quebilitaj wi y cabi'x chique: “¡Lal tijonel!”
40023008	»Ec'u ri'ix miwoy'ej cabi'x “¡Lal tijonel!” chiwe, ma xa jun ri tijonel iwe, wa' e ri Cristo. Yey ruma Rire xixu'an iwatz-ichak' iwib.
40023009	Mibi'ij “Nukaw” che junok wara che ruwachulew, ma xa jun Rikaw c'olic, y wa' e Rikaw c'o chila' chicaj.
40023010	Miya luwar cabi'x “¡Lal Aj C'amal Kawach!” chiwe, ma xa jun ri Aj C'amal Iwach, wa' e ri Cristo.
40023011	»Ec'u ri c'o uwach chixo'libal ri'ix e chuya'a rib cu'an nimanel iwe'ix.
40023012	Ma china ri lic cu'an nim che rib, ri Dios cukasaj uwa uk'ij; no'j china ri cu'an ch'uti'n che rib, ri Dios cuyac uk'ij.
40023013	»¡Lic c'u tok'o' wach ralak alak aj c'utunel re ri tzijpixab y alak fariseos! ¡Xa queb palaj alak! E tz'apim alak ri oquibal re rutakanic ri Dios petinak chila' chicaj cha' na jinta c'o queboc bi; ma na coc tane ubi ralak y na caya tane alak luwar chique jujun chic queboc bi.
40023014	»¡Lic tok'o' wach ralak alak aj c'utunel re ri tzijpixab y alak fariseos! ¡Xa queb palaj alak! Ma camaj alak ri cocho rixokib e malca'nib. Yey cha' na cak'alajin ta ri na utz taj ca'an alak, e cawererej alak unimal ch'abal echiri' ca'an alak orar. Ruma c'u wa ca'an alak, lic unimal c'axc'olil cac'ul na alak echiri' cak'at tzij pawi' alak ruma ri Dios.
40023015	»¡Lic tok'o' wach ralak alak aj c'utunel re ri tzijpixab y alak fariseos! ¡Xa queb palaj alak! Ralak cak'axuj alak uwi tak mar y cabinibej alak tak ri luwar che ruwachulew cha' juna ticawex cu'an tijo'n alak. Yey echiri' u'anom chi tijo'n alak, ca'an alak che ri ticawex calaj más itzel uwachlibal chiwach ralak.
40023016	»Lic tok'o' wach ralak alak pacha' potz' c'amal quiwach jujun chic, ma cabi'ij alak: “We c'o junok cujiquiba' uwach juna tzij pa rubi' ri Rocho Dios, ri' na chirajawaxic ta che cu'an ri ubi'im; no'j we cujiquiba' uwach juna tzij pa rubi' ri oro re ri Rocho Dios, ri' chirajawaxic che cu'an janipa ri ubi'im” cacha alak.
40023017	»¡Na jinta na'oj alak y alak potz'! ¿Pachique ri más c'o uwach? ¿E ri oro o e ri Rocho Dios, ri cu'an santo che ri oro?
40023018	Jenewa' ri cabi'ij ralak: “We c'o junok cujiquiba' uwach juna tzij pa rubi' raltar, na chirajawaxic ta che cu'an ri ubi'im; no'j we cujiquiba' uwach juna tzij pa rubi' ri kasa'n c'o chwi raltar, ri' chirajawaxic che cu'an janipa ri ubi'im” cacha alak.
40023019	»¡Sachinak ri na'oj alak y alak potz'! ¿Pachique ri más c'o uwach? ¿E ri kasa'n o e raltar ri cu'an santo che ri kasa'n?
40023020	Ma china ri cujiquiba' uwach juna tzij pa rubi' raltar, ri' na xew ta cu'an pa rubi' raltar, ma cu'an pa rubi' ronoje ri c'o chwi raltar.
40023021	Jec'ula', china ri cujiquiba' uwach juna tzij pa rubi' ri Rocho Dios, na xew ta cu'an pa rubi' ri Rocho Dios, ma ri' e cu'an tzij pa rubi' ri Dios, ri Jun jekel chiri'.
40023022	Jec'ula', china ri cujiquiba' uwach juna tzij pa rubi' ri caj, ri' cu'an pa rubi' ri tz'ulibal pa catakan wi ri Dios y cu'an pa rubi' ri Jun tz'ul chupa.
40023023	»¡Lic tok'o' wach ralak alak aj c'utunel re ri tzijpixab y alak fariseos! ¡Xa queb palaj alak! Ma caya alak che ri Dios ri diezmo alak re ri arweno, re ri anix y re ri cominox. No'j na coc ta alak il che ruc'u'xibal ri Tzij Pixab re ri Dios: Wa' e ri ca'an alak ri usuc', ri cac'ut alak ri c'axna'bal c'u'x alak chique jujun chic y ri cacubi' c'u'x alak ruc' ri Dios. Lic chirajawaxic c'u ri' ca'an alak tak wa', junam ruc' ri caya ri diezmo alak.
40023024	»¡Alak pacha' potz' c'amal quiwach jujun chic! Ma ri ca'an alak e pacha' junok lic cuchajij rib cha' na cubik' tubi tob xa juna ralco us, pero cubik' bi ri nimak tak awaj pacha' ri camello.
40023025	»¡Lic tok'o' wach ralak alak aj c'utunel re ri tzijpixab y alak fariseos! ¡Xa queb palaj alak! Ma xew cach'aj alak chi utz ri rij ri vaso y ri lak, pero na coc ta alak il che uch'ajic rupa. Jec'uri'la' ralak lic coc alak il che ri josk'inic re ri cuerpo, pero lic c'o ch'ulil pa anima' alak ruma relek' y ri na usuc' taj 'anom alak.
40023026	¡Rilal fariseo, lal potz'! Nabe na ch'aja la rupa ri vaso y ri lak; jec'uri'la' cu'an chom rupa y ri rij.
40023027	»¡Lic tok'o' wach ralak alak aj c'utunel re ri tzijpixab y alak fariseos! ¡Xa queb palaj alak! Ma ralak alak pacha' mukubal que anima' xew 'anom sak che ri rij; chom catzu'nic, no'j c'u rupa nojinak che quibakil anima' y che uq'uiyal ch'ul.
40023028	Jec'ula' ri 'anom ralak, ma ri binic silabic alak e quilitajic pacha' lic jusuc' chiquiwach ri winak; no'j xa queb palaj alak, ma ri c'u'x alak nojinak che uq'uiyal ch'ulil.
40023029	»¡Lic tok'o' wach alak aj c'utunel re ri tzijpixab y alak fariseos! ¡Xa queb palaj alak! Ma cayac alak chomilaj mukubal chique ri k'alajisanelab re ojertan y cawik alak ri mukubal que ri ticawex lic jusuc' xebinic.
40023030	Yey cabi'ij c'u alak: “We ta oj c'o chi ri'oj echiri' xec'asi' ri kati'-kamam ojertan, na caka'an ta ke'oj ri' cuc' ri xecamisan ri k'alajisanelab” cacha alak. Pero ¡na e ta c'ana u'anom!
40023031	Ruc' c'u ri catajin alak che u'anic, cak'alajinic alak calc'o'al can ri xecamisan que ri k'alajisanelab.
40023032	¡Q'uisa c'u alak u'anic ri' ri na utz taj xquijek lo u'anic ri chu'kaw alak ojertan!
40023033	»¡Ralak pacha' alak jupuk chi cumatz! ¿Su'anic quesaj ib alak chuxe' ri k'atbal tzij re ri Dios echiri' cutak bi alak chi xibalba'?
40023034	E uwari'che ri'in quebenutak lo uc' alak k'alajisanelab, waj chac lic c'o quina'oj y aj c'utunel re Rutzij Upixab ri Dios. Pero ralak quecamisaj alak jujun chique rique. E c'o ne ri quecamisaj alak chwa cruz, jujun chic cajich' alak quipa pa tak sinagogas y jujun chic queternabej alak ruc' c'axc'obic pa tak tinamit.
40023035	Ruma c'u ri' cape pawi' alak ronoje ri c'axc'obic takal chique ri xecamisan que rachijab jusuc' xebinic, ujekebem lo chwi rucamic ri Abel ri jun ala lic jusuc', c'a chwa rucamic ri Zacarías, ruc'ajol ri Berequías, ri xcamisaj alak chuxo'l raltar y ri Rocho Dios.
40023036	Pakatzij wi cambi'ij che alak: Ronoje wa' cape paquiwi ri winak e c'o wak'ij ora» xcha'.
40023037	Tec'uchiri', xubi'ij: «¡Jerusalem, Jerusalem, ri'ix quebicamisaj ri k'alajisanelab y quebi'an pa'baj janipa ri ebutakom lo ri Dios iwuc'! E ri'in, uq'uiyal laj lic xuaj xinmol quichi' riwalc'o'al ri'ix, jela' pacha' cu'an juna ati' ac' chique tak ruwi'ch echiri' cumol quichi' chuxe' tak ruxic'; pero ri'ix na xiwaj ta q'uenok.
40023038	»Chitape c'ut: C'o jun k'ij ri iwocho ri'ix cawulix canok.
40023039	Cambi'ij c'u chiwe ri'ix: Chwi c'u wo'ora na quiwil ta chi c'ana nuwach ri'in c'a echiri' copon na ruk'ijol quibi'ij ri'ix: Lic nim uk'ij ri jun petinak chupa rubi' ri Dios Kajawxel quixcha'.»
40024001	Echiri' xel bi ri Jesús pa ri Rocho Dios yey e ri' que'ec, xekib rutijo'n ruc' re caquic'ut che, ruchomalil ri nimak tak ja re ri Rocho Dios.
40024002	Ec'u ri Jesús xuc'ul uwach: —¿Quiwil ri'ix ronoje wa'? Pakatzij wi cambi'ij chiwe, wara na cacanaj ta chi can juna abaj puwi juna chic, ma ronoje cawulixic —xcha'.
40024003	Tec'uchiri', xebopon chwa ri juyub Olivos. Yey echiri' xtz'uyi' ri Jesús, xekib rutijo'n ruc', y ec'u la' xa quituquel xquijek caquitz'onoj che: —Bi'ij co la chike, ¿jampa nawi cu'ana tak ri' wa'? ¿Yey sa' ri c'utubal re ri c'unibal la y re ri q'uisbal re ruwachulew? —xecha'.
40024004	Ec'u ri Jesús xuc'ul uwach: «Lic chichajij iwib cha' na jinta junok casocow iwe'ix.
40024005	Ma lic e q'ui ri ticawex quec'unic y xa caquichik'imaj uwach ri nubi', jewa' caquibi'ij: “In ri Cristo, Rucha'o'n lo ri Dios” quecha'. Y lic e q'ui ri quesocotaj cuma rique.
40024006	»Quita c'u ri' c'o ch'a'oj jewa' y c'o ch'a'oj jela'. Mixi'ij c'u iwib che, ma lic chirajawaxic wi cu'ana tak wa'; no'j na e ta wa' ri q'uisbal re ruwachulew.
40024007	Ma e c'o tinamit queyactaj chiquij jujun chic tinamit y e c'o takanelab queyactaj chiquij jujun chic takanelab. Cape c'u numic y yabil yey cu'an tak cabrakan che uq'uiyal luwar.
40024008	Ronoje wa' e jekebal re tak ri c'axc'obic cac'unic.
40024009	»Ec'uchiri', quixya' ri'ix pa tak c'axc'obic y quixcamisaxic; yey conoje tak ri tinamit che ruwachulew lic tzel quixquilo ruma icojom ri nubi'.
40024010	Chupa tak la' la' k'ij, lic e q'ui ri caquesaj quib chirij ri Dios, caquijek lic tzel caquil quib chiquiwach y caquic'ayij quib chiquiwach.
40024011	»Lic e q'ui ri k'alajisanelab xa e socoso'nel queyactajic y lic e q'ui ri winak quesocotaj cuma rique.
40024012	Ruma c'u ruq'uiyaric tak uwach ri mac, lic e q'ui ri cak'ob ri rutzil c'u'xaj pa canima'.
40024013	China c'u ri lic cuchuk'ubej rib chwach tak wa' wa c'axc'obic c'a chupa ri q'uisbal re, e ri' ri cacolobetajic.
40024014	»Yey wa Utzilaj Tzij re rutakanic ri Dios catzijox na chique ruq'uiyal quiwach tak ri ticawex e c'o che ruwachulew cha' conoje caqueta'maj c'u ri' wa'; tec'uchiri', cac'un lo ri q'uisbal re ruwachulew.
40024015	»E uwari'che echiri' quiwil ri'ix ri lic ch'ul y lic q'uixbal uwach caya' chupa ri Luwar Santo, jela' pacha' ri xutz'ibaj can ri k'alajisanel Daniel; (china c'u ri cajilan re wa', chumaja usuc'),
40024016	ec'u ri e c'o pa tak ri luwar re Judea chebanimaj ubi chwa tak ri juyub.
40024017	China c'u ri c'o lo chwi ri rocho, makaj ne lo che uc'amic bi ubitak re pa ja.
40024018	Yey china ri c'o lo pa juyub, matzelej ne lo che uc'amic bi ruk'u' re pisbal rij.
40024019	»Chupa tak c'u la' la k'ij, lic tok'o' quiwach ri e yewa' ixokib y ri quetz'umtisanic.
40024020	Lic c'u chitz'onoj che ri Dios cha' echiri' quixanimaj bi, na e ta uk'ijol echiri' c'ax tew y c'o jab yey na chupa tane juna k'ij re uxlanibal.
40024021	Ma cac'un c'u jun unimal c'axc'obic, wa' na u'anom ta c'ana julajok chwi lo ri jekebal ruwachulew y na cu'ana ta chi ne c'ana julajok.
40024022	We ta ri Kakaw Dios na cuk'atij ta tak la' la k'ij re runimal c'axc'obic, ri' na jinta junok cac'asi' canok; pero ruma c'u c'ax quebuna' ri ebucha'om, cuk'atij ruk'ijol wa'.
40024023	»We c'o c'u junok ri' cabi'n chiwe: “¡Chiwilape', wara c'o wi ri Cristo!” o “¡Chiwilape', le' c'olic!”, mixoc il che.
40024024	Ma quec'un ri caqui'an “Cristo” che quib y ri caqui'an “e k'alajisanelab re ri Dios” che quib, pero xa e socoso'nel. Ec'u rique caqui'an nimak tak c'utubal y milagros re quesocoso'n ruc', yey c'o ne pa sak quesocotaj jujun chique ri ebucha'om ri Dios.
40024025	»Chita c'u ri' ma ximbi'ij wa' chiwe ri'ix echiri' c'amaja' ne cu'ana'.
40024026	E uwari'che tob cabi'x chiwe: “Chiwilape', le' ri Cristo c'o pa ri luwar catz'intz'otic”, mix'ec che rilic. Tob ne cabi'x chiwe: “Chiwilape', le' ri Cristo c'o lo pa ja”, mixoc il che.
40024027	Ma jela' pacha' echiri' cayoc' ca'n ruxe' caj pa relebal lo ri k'ij y quilitaj c'a putzakibal ri k'ij, jela' cu'an ruc'unibal Ralaxel Chiquixo'l Ticawex.
40024028	Ma lic cak'alajin ruc'unibal chiquiwach conoje ri winak; e jela' pacha' lic cak'alajin pa c'o wi juna caminak, ma puwi wa' caquimol wi quib tak ri c'uch.
40024029	»Xew c'u quic'ow ri c'axc'obic chupa tak la' la k'ij, cu'an k'eku'm uwach ri k'ij, ri ic' na cuya ta chi ruwonibal, ri ch'umil quetzak lo che ruwa caj yey conoje ri c'o quichuk'ab che ruwa caj queyiquiyo'xic.
40024030	Ec'uchiri', quilitaj che ruwa caj ri c'utubal re ruc'unibal Ralaxel Chiquixo'l Ticawex. Conoje c'u ruq'uiyal quiwach tak ri ticawex e c'o che ruwachulew quebok'ic y caquil c'u Ralaxel Chiquixo'l Ticawex cac'un lo pa sutz' chwa ri caj ruc' ruchuk'ab y ruc' runimal uchomalil.
40024031	Quebutak c'u ru ángeles ruc' unimal uch'awibal trompeta re caquimol quichi' conoje ri ebucha'om ri Dios pa tak ronoje luwar che rucajchal rajlibal ruwachulew.
40024032	»E chimaja ri jun c'ambal na'oj puwi ri che' re higo: Echiri' cujek catux lo c'ac' uk'ab y cujek c'ut catux ruxak, ruma c'u la' quiweta'maj xa nakaj chi c'o wi lo ruk'ijol echiri' cabucbutic y na jinta jab.
40024033	Jec'uri'la' ri'ix, echiri' quiwilo cu'ana ronoje tak wa', chiweta'maj c'u ri' xa nakaj chi c'o wi lo ruk'ijol ruc'unibal Ralaxel Chiquixo'l Ticawex.
40024034	Pakatzij wi cambi'ij chiwe: E c'o ticawex che tak la' la k'ij na quecam tana we na caquil tubi ronoje wa'.
40024035	Ruwa caj y ruwachulew xa casach uwach, no'j tak ri nuch'a'tem na casach ta uwach.
40024036	»Ec'u chwi ruk'ijol y ru'orayil wa', na jinta junok eta'mayom re; na queta'am tane ri ángeles e c'o chila' chicaj, ma xew ri Nukaw eta'mayom re.
40024037	Ma jela' pacha' ri xu'an chupa tak ri k'ij re ri Noé, jela' cu'ana pa ruc'unibal Ralaxel Chiquixo'l Ticawex.
40024038	Ma chupa tak la' la k'ij echiri' c'amaja' cape ri unimal jab, tak ri winak xew caquitij quiwa, caquitij quiya', quec'uli'ic y quequiya ri calc'o'al pa c'ulaniquil. Ec'u quetajin ri' che u'aniquil echiri' xopon ruk'ijol xoc bi ri Noé chupa ri nimalaj barco.
40024039	Na xquina'bej tane ri xpe paquiwi', c'ate c'u xquina'o xc'un lo ri unimal jab; ri ya' xebuc'am bi ri winak y xecam c'u conoje. Jec'ula' cu'ano echiri' cac'un tanchi Ralaxel Chiquixo'l Ticawex, ma xakic'ate't cac'unic.
40024040	»Chupa c'u la' la k'ij, c'o cu'ana wi e c'o queb achijab chwa juyub; jun cac'am bi y ri jun chic caya'i' canok.
40024041	O e c'o queb ixokib junam queque'nic, jun c'u cac'am bi y ri jun chic caya'i' canok.
40024042	Lic c'ut mawar iwach ri'ix, ma na iweta'am ta ru'orayil ruc'unibal ri Iwajawal.
40024043	»Ec'u chiweta'maj wa': Juna achi rajaw ja we ta careta'maj ri ora echiri' copon relek'om, ri' na cawar ta q'uenok y na cuya ta luwar coc relek'om pa ri rocho.
40024044	E uwari'che ri'ix chiyijba' iwib che ruc'unibal Ralaxel Chiquixo'l Ticawex, ma c'axtaj cac'unic echiri' na jinta ina'bem.
40024045	»¿Chinok chiwe e pacha' juna aj chac lic jusuc' y c'o una'oj, ri ya'om puk'ab quebutzuk chupa ru'orayil conoje ri e c'o pa rocho rupatrón?
40024046	Lic c'u nim uk'ij ralaxic ri' ri aj chac we xc'un lo rupatrón, colu'rika' catajin che u'anic ruchac.
40024047	Ma pakatzij wi cambi'ij chiwe: Rupatrón cu'ana takanel che rire puwi ronoje rubitak re.
40024048	»No'j we wa' wa jun aj chac cu'an ri na utz taj y cubi'ij c'u pa ranima': “Ri nupatrón c'amaja' catzelej lok”
40024049	y cujek c'u quebuch'ay ri rach aj chaquib; yey ec'u rire xew cawa'ic y cak'abar cuc' k'aba'relab, ¿sa' c'u ri' ri cuc'ulumaj?
40024050	Cac'un lo ri' rupatrón chupa ri k'ij y ri ora echiri' wa' wa aj chac na roye'em taj.
40024051	Cuk'at c'u tzij ri' puwi ri raj chac y lic cuya pa c'ax junam cuc' ri xa queb quipalaj, chiri' c'u ri' cok' wi y cakich'ich' wi ruwi re'.
40025001	»Ri cu'ana pa rutakanic ri Dios petinak chila' chicaj, e jela' pacha' ri xquic'ulumaj lajuj k'apoj alito echiri' xquic'am bi ri quicandil y xebec pa jun c'ulaniquil re que'quic'ulu rala cac'uli'ic.
40025002	E c'o c'u wo'ob chique lic c'o quina'oj y ri wo'ob chic na jinta quina'oj.
40025003	»Ri wo'ob na jinta quina'oj xquic'am bi ri quicandil, pero na xquic'am tubi aceite re caquinojisaj tanchic.
40025004	Ec'u ri c'o quina'oj quinojisam bi ri quicandil che aceite, yey pa rewi cuc'a'am aceite pa jun chic c'olibal.
40025005	Ec'u rala cac'uli'ic xmayin che ri roponic. Ruma c'u ri', ralito xquijeko queyuxc'a'tic y xoc lo quiwaram.
40025006	»Pa tiq'uil ak'ab c'ut, xtataj jun casiq'uinic, jewa' cubi'ij: “¡Rala xc'unic! ¡Chixela lo che uc'ulic!”
40025007	Conoje c'u ri k'apoj alito xeyactajic y xquijek uyijbaxic ri quicandil.
40025008	»Ec'u ri wo'ob alito na jinta quina'oj jewa' xquibi'ij chique ri lic c'o quina'oj: “Chiya'a jubik' kaceite che ri c'o iwuc' ri'ix, ma ri kacandil ri'oj catajin uchupic.”
40025009	»No'j ri wo'ob chic jewa' xquic'ul uwach: “We cakaya iwe ri'ix, na cu'an ta ri' ke konoje. Ji'tzucuj c'u iwe'ix pa cac'ayix wi y chilok'o'.”
40025010	»Ec'uchiri' ebelinak bi ri wo'ob che ulok'ic aceite, xc'un lo rala. Ralito c'o quina'oj, ri quiyijbam chi pan ri quicandil, xeboc junam ruc' rala pa c'ulaniquil y xtz'apix c'u lo ri puerta.
40025011	»Tec'uchiri', xetzelej lo ri wo'ob alito y xech'aw apanok: “Kajawal, kajawal, jaka lo la ri puerta chike.”
40025012	»Ec'u rala cac'uli'ic xuc'ul lo uwach: “Pakatzij wi cambi'ij chiwe: Na weta'am ta c'ana iwach.”
40025013	»Mawar c'u iwach ri' ri'ix, ma na iweta'am tane ruk'ijol y ru'orayil echiri' cac'un lo Ralaxel Chiquixo'l Ticawex.
40025014	»Ri cu'ana pa rutakanic ri Dios petinak chila' chicaj, e pacha' ri xu'an jun achi echiri' xe'ec pa jun luwar lic naj; xebusiq'uij c'u ri raj chaquib y xuya can rupuak paquik'ab.
40025015	Che jun xuya can wo'ob mil, che jun chic xuya can ca'ib mil y che jun chic xuya can mil. Wa xya' can chique e chirij ri caquich'ij uchacuxic. Ec'uchiri', xe'ec naj.
40025016	»Ec'u raj chac xc'amaw can ri wo'ob mil, xu'an uc'ay ruc' y jela' xuch'ac chi wo'ob mil puwi'.
40025017	Jec'ula' xu'an ri xc'amaw can queb mil, xuch'ac chi queb mil puwi'.
40025018	No'j ri xc'amaw can jun mil, xuc'ot jun jul y chupa wa' xrewaj ri puak ya'tal puk'ab ruma ri rajaw.
40025019	»Ic'owinak chi c'u uq'uiyal k'ij, xtzelej tanchi lo ri cajaw raj chaquib y xutz'onoj c'u chique sa' ri xqui'an ruc' rupuak.
40025020	Nabe xopon ri raj chac ri uc'amom can wo'ob mil. Xuya c'u che ri rajaw ri wo'ob mil chic xuch'ac puwi ri ya'om can che y jewa' xubi'ij: “Wajaw, ri' ri wo'ob mil xya can la chwe y ri' chi wo'ob mil, wa' e xinch'ac puwi ri xya can la chwe” xcha'.
40025021	»Ri rajaw xubi'ij c'u che: “Utz ri', ri'at at utzilaj waj chac y lic at jusuc'; ma jusuc' xachacuj ri xa jubik' ya'tal can pak'ab. E uwari'che wo'ora lic q'ui ri canya pak'ab. Chatocok y chatqui'cota wuc'” xcha'.
40025022	»Tec'uchiri', xopon raj chac ri uc'amom can ca'ib mil y xubi'ij che: “Wajawal, ri' ri ca'ib mil xya can la chwe y ri' chi ca'ib mil canya che'la, wa' e xinch'ac puwi ri xya can la chwe” xcha'.
40025023	»Ri rajaw xubi'ij c'u che: “Utz ri', at utzilaj waj chac y lic at jusuc'; ma jusuc' xachacuj ri xa jubik' ya'tal can pak'ab. E uwari'che wo'ora lic q'ui ri canya pak'ab. Chatocok y lic chatqui'cota wuc'” xcha'.
40025024	»Ec'uchiri', xopon ri jun chic aj chac ri ya'om can xa jun mil che, y jewa' xubi'ij che ri rajaw: “Wajaw, ri'in weta'am lal jun achi lic titz'itic, ma ca'an la molonic pa na awaninak ta wi la yey camolon ne la pa na jinta jopopem wi la.
40025025	E uwari'che ri'in lic xinxi'ij wib. Xin'ec c'ut y xinmuk ri puak la pulew. Ri' ri mil ya'om can la chwe, ma e la” xcha'.
40025026	»Ri rajaw xubi'ij che: “At jun waj chac lic na utz taj y at xepu. We xach'obo can'an molonic pa na in awaninak ta wi yey canmol pa na jinta nujopopem wi,
40025027	xa'ya'a ta c'u ri' ri nupuak pa juna banco cha' echiri' quintzelej lok, canc'ul ri nupuak junam ruc' ruch'acom chic” xcha'.
40025028	»Tec'uchiri', xubi'ij chique jujun chic raj chac e c'o chiri': “Chimaja che wa jun aj chac ri mil c'o ruc' y chiya'a che ri c'o lajuj mil ruc'.
40025029	Ma china ri lic q'ui c'o ruc', caya'i' más che y jela' cac'oji' ne uwi' ri c'o ruc'. No'j ri na jinta c'o ruc', camaj ne che ri xa jubik' c'o ruc'.
40025030	Ec'u wa' wa jun aj chac na jinta uchac, ji'c'aka bi pa ri k'eku'm; chiri' c'u ri' cok' wi y cakich'ich' wi ruwi' re'” xcha'.
40025031	»Echiri' Ralaxel Chiquixo'l Ticawex cac'un ruc' runimal uchuk'ab cuc' conoje ri santowilaj ángeles, catz'uyi' na c'u ri' chupa ri chomilaj tz'ulibal re rutakanic.
40025032	Conoje tak c'u ri tinamit che ruwachulew caquimol quib chwach y Rire cujach quipa chiquijujunal, jela' pacha' cu'an juna chajinel queberesaj ri bexex chiquixo'l ri caprux.
40025033	Quebuya c'u ri bexex puwiquik'ab Rire yey ri caprux quebuya pumox.
40025034	»Ec'uchiri', ri rey cubi'ij chique ri e c'o puwiquik'ab Rire: “¡Chixpetok! ¡Lic nim ik'ij iwalaxic ri'ix! Chixoc c'u chupa rutakanic ri Dios y chic'ulu janipa ri uyijbam chi pan chiwe chwi lo ri jekebal re ruwachulew.
40025035	Ma xinc'oji' pa numic y ri'ix xiya nuwa; xinc'oji' pa tzajin chi' y ri'ix xiya numik'ina'; xintzucuj pa quincanaj can wi y ri'ix xinic'ul pa iwocho.
40025036	Na jinta co nuk'u' y ri'ix xiya nuk'u'; xinc'oji' pa yabil y xixe'bina wuc'; xinc'oji' pa cárcel y xini'wila'” cacha'.
40025037	»Ec'u ri e jusuc' echiri' caquita wa', jewa' caquibi'ij: “Kajawal, ¿jampala' xkil la lal c'o la pa numic y xkaya wa la? ¿Jampala' xkil la lal c'o la pa tzajin chi' y xkaya mik'ina' la?
40025038	¿Jampala' xkil la catzucuj la pa cacanaj can wi la y xkac'ul la pa kocho? ¿Jampala' xkil la na jinta k'u' la y xkaya k'u' la?
40025039	¿Jampala' xkil la lal yewa' o c'o la pa cárcel yey xe'kila la?” quecha'.
40025040	»Y ri rey cuc'ul uwach chique: “Pakatzij wi cambi'ij chiwe: Ronoje c'u ri xi'an chique wa watz-nuchak' na jinta co quiwach, chwe ri'in xi'an wi” cacha'.
40025041	»Ec'uchiri', cubi'ij ri rey chique ri e c'o pumox: “Ri'ix itzel iwachlibal, chixela wuc'; quix'ec c'u chupa ri ak' na cachup ta chic, ri yijbital chi pan che ritzel winak cuc' conoje ru ángeles eteran chirij.
40025042	Ma ri'in xinc'oji' pa numic yey ri'ix na xiya ta nuwa; xinc'oji' pa tzajin chi', yey ri'ix na xiya ta numik'ina'.
40025043	Xintzucuj pa quincanaj can wi, yey ri'ix na xinic'ul ta pa iwocho. Na jinta co nuk'u', yey ri'ix na xiya ta nuk'u'. Xinc'oji' pa yabil y xinc'oji' pa cárcel, yey ri'ix na xini'wila taj” cacha'.
40025044	»Ec'uchiri', caquibi'ij rique che: “Kajawal, ¿jampala' xkil la canum la yey catzajin chi' la? ¿Jampala' xkil la catzucuj la pa cacanaj can wi la? ¿Jampala' xkil la na jinta k'u' la? ¿Jampala' xkil la lal yewa' o c'o la pa cárcel, yey ri'oj na xkanimaj ta la?” quecha'.
40025045	»Ri rey cuc'ul c'u uwach chique: “Pakatzij wi cambi'ij chiwe: Ronoje ri na xi'an ta chique wa watz-nuchak' na jinta co quiwach, chwe ri'in na xi'an ta wi” cacha'.
40025046	»Conoje c'u ri' wa' quebec pa ri c'axc'obic na jinta utakexic, no'j ri e jusuc' quebec pa ri c'aslemal na jinta utakexic» xcha ri Jesús.
40026001	Echiri' ri Jesús xuq'uis ubi'xiquil ronoje wa', jewa' xubi'ij chique rutijo'n:
40026002	«Ri'ix iweta'am pa queb k'ij cac'un lo ri nimak'ij Pascua; chupa c'u ri' wa nimak'ij, Ralaxel Chiquixo'l Ticawex caya' pa camic chwa cruz» xcha'.
40026003	Ec'u ri nimak e aj chacunel pa Rocho Dios cuc' raj c'utunel re ri tzijpixab y ri nimak winak e aj wach re ri tinamit, xquimol quib che ruwa ja re ri palacio re ri Caifás, ri cajawal raj chacunel pa Rocho Dios.
40026004	Chiri' xquich'a'tibej chiquiwach su'anic caquichap ri Jesús ruc' socoso'nic re caquicamisaj.
40026005	Xquibi'ij c'u chiquiwach: «Na caka'an ta pa ri nimak'ij cha' ri tinamit na quetucuc ta ruma wa'» xecha'.
40026006	Ri Jesús c'o pa ri tinamit Betania chirocho ri Simón, ri jun xc'oji' ri yabil lepra che.
40026007	Xc'un c'u jun ixok ruc'a'am jun c'olibal nojinak che cunabal lic qui' ruxlab y lic q'ui rajil. Xkib c'u ruc' ri Jesús y xuk'ej ri cunabal chu'jolom echiri' Rire tz'ul chwa ri mexa.
40026008	Echiri' xquil wa' rutijo'n, lic xpe coyowal che y jewa' xquibi'ij chiquiwach: —¿Su'chac wa cunabal xtz'ilo'xic?
40026009	Ma ri lic usuc' e ta xc'ayix wa' chi uq'uiyal puak, y ruc' c'u ri' queto' ri niba'ib —xecha'.
40026010	Ec'u ri Jesús reta'am sa' ri caquibi'ij chiquiwach; ruma c'u ri', jewa' xubi'ij chique: —¿Su'chac quixch'a't chirij ri xu'an wi'xok? Ma ri xu'an chwe e jun utzilaj chac.
40026011	Ri niba'ib e la' xaki e c'o iwuc'; no'j ri'in na xaki ta in c'o iwuc'.
40026012	Yey wa xu'an wi'xok echiri' xuk'ej wa cunabal panuwi', wa' re uyijbaxic pan ri nucuerpo re ri mukubal we.
40026013	Pakatzij wi cambi'ij chiwe: Pa tak catzijox wi wa Utzilaj Tzij che ronoje ruwachulew, cacuxtax c'u wi'xok ruma ri xu'ano —xcha'.
40026014	Jun c'u chique ri cablajuj utijo'n ri Jesús, Judas aj Iscariot rubi', xe'ec cuc' ri nimak e aj chacunel pa Rocho Dios
40026015	y jewa' xubi'ij chique: —¿Sa' ri caya alak chwe we canya ri Jesús pak'ab alak? —xcha'. Ec'u rique xquibi'ij caquitoj treinta sakil puak re plata che.
40026016	Chwi c'u ri', ri Judas xujek utzucuxic su'anic cuya ri Jesús paquik'ab.
40026017	Chupa c'u ri nabe k'ij re ri nimak'ij echiri' catij ri pam na jinta levadura che, rutijo'n ri Jesús xekib ruc' y xquitz'onoj che: —¿Pa ca'aj wi la que'kayijba' wi ri cena re ri nimak'ij Pascua? —xecha'.
40026018	Ri Jesús xubi'ij c'u chique: —Jix pa ri tinamit y chila' qui'rika jun achi; chibi'ij c'u che: “Ri tijonel ke'oj jewa' cubi'ij: Ri nuk'ijol ri'in xa nakaj chi c'o wulok, y chupa ri ocho la can'an wi ri nimak'ij Pascua junam cuc' ri nutijo'n” —xcha'.
40026019	Rutijo'n ri Jesús e xqui'ano jela' pacha' ri xebutak Rire che, xe'quiyijba' c'u ri cena re ri nimak'ij Pascua.
40026020	Echiri' xoc rak'ab, ri Jesús xoc chwa ri mexa junam cuc' ri cablajuj utijo'n.
40026021	Ec'uchiri' quewa'ic, ri Jesús xubi'ij chique: —Pakatzij wi cambi'ij chiwe: C'o jun chiwe ri'ix cac'ayin we —xcha'.
40026022	Ec'uchiri', rutijo'n lic xebuchap bis y xquijek chiquijujunal caquitz'onoj che: —Kajawal, ¿c'axtaj in ri'? —quecha'.
40026023	Ri Jesús xuc'ul uwach: —E ri cumu' lo rupam junam wuc' chupa ri lak, e ri' ri cac'ayin we ri'in.
40026024	Pakatzij wi Ralaxel Chiquixo'l Ticawex e catajin che ric'owibexic janipa ri tz'ibital can puwi Rire chupa Ruch'a'tem ri Dios. Pero ¡lic tok'o' uwach rachi cac'ayin re! E ne más utz che wa'chi tamaji xalaxic —xcha'.
40026025	Ec'uchiri', xch'aw ri Judas, ri jun cuc'ayij ri Jesús, jewa' xubi'ij: —Wajawal, ¿c'axtaj in ri'? —xcha'. Ri Jesús xuc'ul uwach: —Are'; at xatbi'n re —xcha'.
40026026	Xalok' c'u ri' quewa'ic, ri Jesús xuc'am ri pam y xutioxij che ri Dios. Tec'uchiri' xuwech'o, xujach chique rutijo'n y jec'uwa' xubi'ij: —Chic'ama' y chitija', ma e nucuerpo wa' —xcha'.
40026027	Tec'uchiri' xuc'am ri c'olibal c'o vino chupa, xutioxij che ri Dios, xuya chique y jec'uwa' xubi'ij: —Chitija iwonoje chuchi' wa' wa c'olibal c'o vino chupa,
40026028	ma e nuquiq'uel wa', ri caturuw na cuma uq'uiyal ticawex re cuybal quimac, yey e cujiquiba' uwach ri c'ac' tzij.
40026029	Y cambi'ij c'u chiwe: Chwi wo'ora na cantij ta chi ruwa'al uva c'ate qui'ntija tanchi junam iwuc' chupa ruk'ijol rutakanic ri Nukaw —xcha'.
40026030	Echiri' xquiq'uis ubixoxic ri bix, xebec chwa ri juyub Olivos.
40026031	Ec'uchiri', ri Jesús xubi'ij chique: —Wak'ab iwonoje ri'ix quiwesaj na iwib chwij, ma e pacha' cubi'ij Ruch'a'tem ri Dios: Cancamisaj raj chajinel y tak rubexex caquiquich bi quib cacha'.
40026032	No'j echiri' quinc'astaj lo chiquixo'l ri ecaminak, quinnabej bi chiwach c'a Galilea —xcha'.
40026033	Ec'u ri Pedro xuc'ul uwach: —Tob ne conoje caquesaj quib chi'ij la, ri'in na can'an ta c'ana wa' —xcha'.
40026034	Yey ri Jesús xuc'ul uwach: —Pakatzij wi cambi'ij chawe: Wa jun ak'ab echiri' c'amaja' ne cabixon ri teren, ri'at oxlaj chic abi'im na aweta'am ta nuwach —xcha'.
40026035	Xubi'ij c'u ri Pedro che: —Tob ne chirajawaxic quincam junam uc' la, ri'in na canwewaj taj weta'am wach la —xcha'. Jec'ula' ri' xquibi'ij conoje rutijo'n.
40026036	Tec'uchiri', ri Jesús xebuc'am bi rutijo'n pa jun luwar Getsemaní rubi', y xubi'ij c'u chique: —Chixtz'ula can wara, no'j ri'in qui'n'ana orar chile' apanok —xcha'.
40026037	Yey xebuc'am c'u bi ri Pedro y ri queb uc'ajol ri Zebedeo ruc'. Y xujek c'u ri' lic cabisonic y lic cac'axc'ob ri ranima'.
40026038	Ec'uchiri', xubi'ij chique: —C'o jun unimal bis re camic chinuc'u'x. Chixc'ola can wara; mixwaric, e lic chi'ana orar wuc' —xcha'.
40026039	Tec'uchiri', Rire xkib chi pan jubik' chwach, xuxucuba' rib y xukasaj umejelem c'a chu'lew, y xu'an c'u orar, jewa' xubi'ij: «Lal Nukaw, 'ana co la ri' chincolobej co la cha' na quinic'ow ta chupa wa' wa c'axc'obic. No'j na e ta c'u chu'ana ri cuaj ri'in, ma e chu'ana janipa ri ca'aj Rilal» xcha'.
40026040	Tec'uchiri', xtzelej lo pa e c'o wi can rutijo'n y xebo'lu'rika' quewaric. Xubi'ij c'u che ri Pedro: —¿Lic cami na xich'ij ta c'ana ri waram cha' qui'an orar wuc', tob tane xa juna ora?
40026041	Mixwar c'ut y lic chi'ana orar cha' quich'ij uchuk'ab ri c'ambal ipa capetic. Pakatzij wi, lic cacha ic'u'x che u'anic ri utz, pero wa' lic c'ayew chiwe ma e ri iti'jil na jinta ucowil —xcha'.
40026042	Xe'ec tanchi chucalaj, xu'ana orar, jewa' xubi'ij: «Lal Nukaw, we lic chirajawaxic quinic'ow na che wa c'axc'obic, e chu'ana c'u ri' janipa ri ca'aj Rilal» xcha'.
40026043	Tec'uchiri', xtzelej tanchi lo cuc' rutijo'n y xebo'lu'rika' quewaric, ma ri quiwach lic na cucuy ta chi ri waram.
40026044	Xebuya tanchi canok y xu'ana orar churox laj, yey e mismo ri xutz'onoj che ri Dios.
40026045	Ec'uchiri', xe'ec tanchi pa e c'o wi can rutijo'n y xubi'ij chique: —¿C'a quixwar cami ri' ri'ix? ¿C'a quixuxlanic? Ma e wa' xopon ru'orayil cha' Ralaxel Chiquixo'l Ticawex caya' paquik'ab raj maquib.
40026046	¡Chixwa'lijok! ¡Jo'! Ma ri cac'ayin we ri'in e la' xc'unic —xcha'.
40026047	C'a cach'a't ne ri Jesús echiri' xc'un lo ri Judas, jun chique ri cablajuj utijo'n. Ec'u rire erachbilam lo uq'uiyal winak cuc'a'am lo espada y che'. Tak wa' etakom lo cuma ri nimak e aj chacunel pa Rocho Dios y cuma ri nimak winak re ri tinamit.
40026048	Ec'u ri Judas, ri caya'w bi re paquik'ab, ubi'im chi lo chique su'anic caqueta'maj china ri caquichapo, jewa' ubi'im: «E ri jun cantz'ub uchi', e ri' rire. Chapa c'u bi alak.»
40026049	Xkib c'u ri Judas ruc' ri Jesús y xuya rutzil uwach, xubi'ij che: —Wajawal —xcha'. Y xutz'ub uchi'.
40026050	Ec'u ri Jesús xubi'ij che: —Wamigo, ¿sa' ri cola'ana'? —xcha'. Tec'uchiri', xekib ri winak ruc' y xquichapo cha' caquic'am bi pa k'atbal tzij.
40026051	C'o c'u jun chique ri e c'o ruc' ri Jesús, xresaj lo ru espada y xujochij bi jun uxiquin ri raj chac ri cajawal raj chacunel pa Rocho Dios.
40026052	Ec'u ri Jesús xubi'ij che: —Chac'olo ra espada chupa ruc'olibal; ma conoje ri quech'o'jin ruc' espada, ruc' espada quecamic.
40026053	¿Na aweta'am ta cami, we ta cuaj ri'in cantz'onoj che ri Nukaw wo'ora, Rire quebutak lo juna cablajuj legiones re ángeles wuc'?
40026054	No'j we ta e xin'an ri', ¿su'anic c'u ri' cu'ana janipa ri cubi'ij Ruch'a'tem ri Dios panuwi ri'in? —xcha'.
40026055	Ec'uchiri', xubi'ij chique ri soldados: —¿Su'chac petinak alak ruc' espada y che'? ¿Petinak cami alak che uc'amic bi juna elek'om? Wa petinak lok ronoje k'ij wa' c'ut in tz'uyi'nak chiwach alak, e la' quinc'utun pa ri Rocho Dios. ¿Su'chac c'u ri' c'a e la' quino'lchapa alak?
40026056	No'j jec'uwa' cu'ano cha' e cu'ana ri quik'alajisam can ri k'alajisanelab pa Ruch'a'tem ri Dios —xcha'. Tec'uchiri', conoje rutijo'n xebanimajic y jela' xquiya can ri Jesús.
40026057	Ri xechapaw bi ri Jesús xquic'am bi chwach ri Caifás, ri cajawal raj chacunel pa Rocho Dios, pa quimolom wi quib raj c'utunel re ri tzijpixab y ri nimak winak re ri tinamit.
40026058	Ec'u ri Pedro xa naj teran pan chirij ri Jesús, jela' xe'ela che ruwa ja re ri rocho ri cajawal raj chacunel pa Rocho Dios. Xoc c'u bi y xe'tz'ula cuc' ri e chajinel cha' carilo sa' ri cuq'uisbej ronoje wa'.
40026059	Ri nimak e aj chacunel pa Rocho Dios cuc' tak ri nimak winak y conoje ri uchapom wi rib ri k'atbal tzij, caquitzucuj su'anic caquitz'ak uchi' ri Jesús cha' jela' utz cak'at tzij re camic puwi'.
40026060	No'j na jinta c'o xquirik chirij, tob uq'uiyal winak xquinuc' rak'ubal chirij. Tec'uchiri', xebopon na ca'ib xe'quitz'aka uchi' ruc' rak'ubal,
40026061	jewa' xquibi'ij: —Wa' wa'chi jewa' xubi'ij: “Ri'in c'o panuk'ab canwulij ri Rocho Dios y xa pa oxib k'ij canyac tanchic” —xecha'.
40026062	Ewi ri cajawal raj chacunel pa Rocho Dios xyactajic y xubi'ij che ri Jesús: —¿E cami la' na jinta c'ana cabi'ij ri'at? ¿Sa' c'u ri cac'ulubej uwach puwi wa quetajin che ucojic chawij? —xcha'.
40026063	No'j ri Jesús na jinta c'o xubi'ij. Ec'uchiri', jewa' xubi'ij ri cajawal raj chacunel pa Rocho Dios: —Chabi'ij chupa rubi' ri Dios c'aslic, we ri'at at ri Cristo, Ruc'ajol ri Dios —xcha'.
40026064	Ri Jesús xubi'ij che: —Are', e ri xbi'ij la. Y cambi'ij c'u che onoje alak: Quil na c'u alak Ralaxel Chiquixo'l Ticawex tz'ul puwiquik'ab ri Dios, ri lic c'o unimal uchuk'ab yey quil c'u alak ri' echiri' cac'un lo pa sutz' chwa ri caj —xcha'.
40026065	Ec'u ri cajawal raj chacunel pa Rocho Dios xurich'ij ruk'u' y xubi'ij: —Wa' wa'chi lic xmacun chirij ri Dios ruc' wa xubi'ij. ¡Na jinta chi uchac más e aj cojol umac! Ma lic e la' xta alak xubi'ij ri na takal ta che.
40026066	¿Sa' c'u ri' cabi'ij ralak che? —xcha'. Rique xquibi'ij: —Lic chirij umac y takal c'u che cacamisaxic —xecha'.
40026067	Ewi e c'o jujun xquijek caquichubaj rupalaj y lic caqui'an pa t'o'y. E c'o jujun chic xquipach' k'ab chupalaj
40026068	y caquibi'ij che: —At ri Cristo, Rucha'o'n lo ri Dios, ¡chana'ij pe c'u ri' china xch'ayaw awe! —quecha che.
40026069	Ec'u ri Pedro tz'ul che ruwa ja echiri' jun ali aj chac xkib ruc' y xubi'ij che: —Rilal lal jun chique ri eteran chirij ri Jesús, ri jun aj Galilea —xcha'.
40026070	No'j ri Pedro xrewaj chiquiwach conoje, jewa' xubi'ij: —Ri'in na weta'am tane sa' puwi' catch'a't wi —xcha'.
40026071	Ec'u ri' quel bi ri Pedro chuchi' ri puerta yey xilitaj ruma jun chic ali aj chac, y wa'li jewa' xubi'ij chique ri e c'o chiri': —Wa' wa jun achi e jun chique ri eteran chirij ri Jesús ri aj Nazaret —xcha'.
40026072	Ri Pedro xrewaj tanchic y lic xujiquiba' uwach ubi'xiquil: —Ri'in na weta'am ta c'ana uwach la' la'chi —xcha'.
40026073	Jok'otaj c'u ri', ri e c'o chiri' xekib ruc' ri Pedro y xquibi'ij che: —Pakatzij wi rilal lal jun chique rutijo'n; ma lic k'alaj, ri cach'a't la e junam ruc' ri quech'a't rique —xecha'.
40026074	Ec'u ri Pedro xujek ubi'xiquil itzel tak tzij y lic xujiquiba' uwach, xubi'ij: —Ri'in na weta'am ta c'ana uwach la' la'chi —xcha'. Xew xuq'uis ubi'xiquil wa', xbixon lo ri teren.
40026075	Ec'uchiri', xc'un lo chuc'u'x ri Pedro ri xbi'x lo che ruma ri Jesús: «C'amaja' ne cabixon ri teren, ri'at oxlaj chic abi'im na aweta'am ta nuwach.» Ewi xel bi ri Pedro chiri' y lic xok'ic ruma ruc'axc'olil uc'u'x.
40027001	Echiri' xsakiric, conoje ri nimak e aj chacunel pa Rocho Dios cuc' ri nimak winak re ri tinamit, xqui'an tzij chiquiwach puwi ri caqui'ano cha' cak'at tzij re camic puwi ri Jesús.
40027002	Yutum c'u ri Jesús, xquic'am bi y xe'quiya'a chwach ri takanel Poncio Pilato.
40027003	Ri Judas ri xc'ayin re ri Jesús, echiri' xrilo xk'at tzij re camic puwi ri Jesús, lic xoc chuc'u'x ri xu'ano. Xe'ec c'ut y xutzelej ri treinta sakil puak chique ri nimak e aj chacunel pa Rocho Dios y chique ri nimak winak.
40027004	Xubi'ij c'u chique: —Ri'in lic in macuninak, ma xinc'ayij pa camic jun achi na jinta umac —xcha'. Pero rique xquibi'ij che: —Na jinta ke ri'oj che la'; la' amac ri'at —xecha'.
40027005	Ec'uchiri', ri Judas xu'c'aka can ri puak pa ri Rocho Dios y xe'ec c'ut xu'jitz'aj rib.
40027006	Ri nimak e aj chacunel pa ri Rocho Dios xe'quimolo ri puak y xquibi'ij: «Wa' wa puak na ube ta q'uenok cakaya pa ri caxa re kasa'n, ma wa' rajil uquiq'uel jun achi» xecha'.
40027007	Tec'uchiri', xqui'an tzij chiquiwach cha' ruc' wa' wa puak caquilok' juch'akap ulew rubi' “Luwar re ri aj tz'akal xok'o'l”, cha' cu'ana jun luwar re mukubal que ri na e ta aj Israel.
40027008	Ruma c'u la', la jun ulew c'a e ubi' wak'ij ora “Luwar re quic'”.
40027009	Ec'u xu'an pacha' ri tz'ibital can ruma ri k'alajisanel Jeremías pa Ruch'a'tem ri Dios, pa cubi'ij wi: Xquic'am c'u ri treinta sakil puak, ma e rajil ri' cojotal cuma raj Israel.
40027010	Y ruc' c'u wa puak, xquilok' ri jun luwar rubi' “Luwar re ri aj tz'akal xok'o'l”, jela' pacha' ri ubi'im lo ri Dios chwe.
40027011	Ec'uchiri' xc'am bi ri Jesús chwach ri takanel Pilato, rire xutz'onoj che ri Jesús: —¿Lal cami ri' ri rey que raj judi'ab? —xcha'. Ri Jesús xubi'ij che: —Lal cabi'n la re —xcha'.
40027012	Yey echiri' ri nimak e aj chacunel pa Rocho Dios cuc' ri nimak winak re Israel xquitz'ak uchi' ri Jesús, Rire na xuc'ul ta c'ana uwach ri caquibi'ij rique.
40027013	Ruma c'u ri', ri Pilato xutz'onoj che ri Jesús: —¿Na cata ta cami la janipa ri caquibi'ij chi'ij la? —xcha'.
40027014	Pero ri Jesús na xuc'ul ta c'ana uwach; ruma c'u ri', ri takanel lic xcam ranima' che.
40027015	Chupa c'u ri nimak'ij Pascua, ri takanel romano xex cu'an wi cuyolopij bi jun chique ri e c'o pa cárcel, yey e ri winak quecha'wic china ri cacaj cayolopix bi.
40027016	C'o c'u jun achi pa cárcel lic eta'matal uwach, Barrabás rubi'.
40027017	Ec'uchiri' ri winak quimolom chi quib, ri Pilato xutz'onoj chique: —¿China ri quiwaj ri'ix canyolopij bi, e ri Barrabás o e ri Jesús, ri cabi'x che “e ri Cristo”, Rucha'o'n lo ri Dios? —xcha'.
40027018	Xutz'onoj c'u wa' ma reta'am e c'o jujun c'ax quic'u'x chirij ri Jesús, y xa ruma c'u ri' quiya'om ri Jesús chwach.
40027019	Ec'uchiri' tz'ul ri Pilato pa ri k'atbal tzij, ri rixokil xutak ubi'xiquil che: «Mac'o ma'an la che wa jun achi jusuc' ubinic usilabic, ma wak'ij lic cabison nuc'u'x ruma xin'an jun wachic' puwi rire yey lic xibibal uwach ri xinwachic'aj» xcha'.
40027020	No'j ri nimak e aj chacunel pa Rocho Dios cuc' tak ri nimak winak re Israel xquicoj pa quijolom ri uq'uiyal winak cha' e caquitz'onoj cayolopix bi ri Barrabás yey e cacamisax ri Jesús.
40027021	Ri takanel xch'a't tanchi cuc' ri winak, jewa' xutz'onoj chique: —¿China chique wa ca'ib quiwaj canyolopij bi? —xcha'. Rique xquibi'ij: —E yolopij bi la ri Barrabás —xecha'.
40027022	Tec'uchiri', xutz'onoj ri Pilato chique: —¿Yey sa' c'u ri' can'an che ri Jesús, ri cabi'x che “e ri Cristo”, Rucha'o'n lo ri Dios? —xcha'. Conoje xquic'ul uwach: —¡Camisax chwa cruz! —xecha'.
40027023	Ec'u ri' ri Pilato xubi'ij chique: —¿Sa' c'u rumac u'anom? —xcha'. Pero ri winak más co xesiq'uinic: —¡Camisax chwa cruz! —xecha'.
40027024	Ri Pilato xrilo na jinta cutikoj cu'an más tz'onobal chique ma más ne quetucuc ri winak; ruma c'u ri', xutak uc'amic ya' y ec'u la' chiquiwach ri winak xuch'aj ruk'ab, y jewa' xubi'ij: —Na jinta c'u numac ri'in che rucamic wa'chi jusuc' rubinic, ma wa' imac ri'ix —xcha'.
40027025	Conoje c'u ri winak xquic'ul uwach, jewa' xquibi'ij: —Ri'oj cuc' ri kalc'o'al cakaya kib chuxe' rucamic rire —xecha'.
40027026	Ewi ri Pilato xuyolopij bi ri Barrabás. Tec'uchiri', xtakan che cajich' upa ri Jesús y xuya paquik'ab ri soldados cha' caquicamisaj chwa cruz.
40027027	Ec'uchiri', ri soldados re ri takanel xquic'am bi ri Jesús pa ri palacio y xquimol c'u quichi' conoje ri soldados cha' caquisut rij.
40027028	Xquesaj c'u bi ruk'u' y xquirip jun manta chirij yey wa' cakcoj catzu'nic.
40027029	Che rujolom xquicoj jun corona pach'um ruc' q'uix y xquiya jucutaj tani pa ruk'ab uwiquik'ab. Tec'uchiri', xexuqui' chwach y xquijek uch'amixic, jewa' caquibi'ij che: —¡Nim uk'ij ri rey que raj judi'ab! —quecha'.
40027030	Yey xquichubaj rupalaj, xquimaj c'u ri jucutaj tani puk'ab y ruc' la' xquich'ay rujolom.
40027031	Echiri' xquitanaba' uch'amixic, xquesaj ri manta quiripom chirij y xquicoj tanchi ruk'u'. Tec'uchiri', xquic'am bi re que'quicamisaj chwa cruz.
40027032	Echiri' catajin quelic bi, xquic'ul jun achi aj Cirene, Simón rubi', y xquitak che cutelej bi ri cruz re ri Jesús.
40027033	Ec'uchiri', xebopon pa ri luwar Gólgota rubi', wa' que'elawi “luwar re ubakil ujolom anima'”.
40027034	Xquiya c'u che ri Jesús vinagre yijbam ruc' ak'es lic c'a; pero Rire echiri' xuna' wa', na xraj taj xutijo.
40027035	Echiri' quiya'om chi ri Jesús chwa ri cruz, ri soldados ruc' jun sorteo xquijach quib puwi ruk'u'. Jec'ula' e xu'ana pacha' rubi'im lo ri k'alajisanel chupa Ruch'a'tem ri Dios: Xquijach quib puwi ri nuk'u', ma xqui'an sorteo ruc'.
40027036	Tec'uchiri', xetz'uyi' chiri' cha' caquichajij ri Jesús.
40027037	Chwi c'u lo rucruz ri Jesús tz'ibitalic su'be xk'at tzij puwi', jewa' cubi'ij: « E JESÚS WA', RI REY QUE RAJ JUDI'AB.»
40027038	Xequiya c'u ca'ib elek'omab chwa cruz, jun puwiquik'ab y jun pumox ri Jesús.
40027039	Ec'u ri winak quebic'ow chiri' caquiyok' canok, caquiyiriya' ri quijolom che,
40027040	y jewa' caquibi'ij: —At pe' ri abi'im cawulij ri Rocho Dios y xa pa oxib k'ij cayac tanchic; chacolobej c'u awib ri'. We pakatzij wi at Uc'ajol ri Dios, chatkaj lo chwa ri cruz —quecha'.
40027041	Jenela' ri' xqui'an ri nimak e aj chacunel pa Rocho Dios junam cuc' raj c'utunel re ri tzijpixab, ri fariseos y ri nimak winak re ri tinamit; lic xquich'amij, jewa' xquibi'ij:
40027042	—Lic wa' c'ut e q'ui ri xebucolobej che tak yabil y che camic, yey na curik ta wa' c'u ucolobexic rib rire. We ta pakatzij wi e Rey re ri katinamit Israel, kaja lo ri' utuquel chwa ri cruz cha' jela' cakacojo e rire ri Ucha'o'n lo ri Dios.
40027043	Ma lic wa' c'ut xcubi' uc'u'x ruc' ri Dios. Yey we ta ri Dios lic c'ax cuna'o, chucolobej ri' wo'ora, ma rire ubi'im e Uc'ajol ri Dios —xecha'.
40027044	Jenela' ri' xquibi'ij relek'omab eya'om chwa cruz pa tak utzal, lic xquich'amij.
40027045	Echiri' xtic'oj ri k'ij, xoc k'eku'm che ruwachulew y wa' xu'q'uisa c'a che ri urox ora benak k'ij.
40027046	Chupa c'u la' la' ora, ri Jesús lic co xsiq'uinic, jewa' xubi'ij pa ri ch'a'tem cach'a't wi Rire: — Elí, Elí, ¿lama sabactani? —xcha'. Wa' que'elawi: “Lal nu Dios, Lal nu Dios, ¿su'be xinok'otaj can la?”
40027047	Jujun c'u chique ri e c'o chiri', echiri' xquita wa', xquibi'ij: —Wa' wa'chi e cusiq'uij ri k'alajisanel Elías —xecha'.
40027048	Y na jampatana, c'o jun chique rique lic canic xe'ec, xu'c'ama lo jun esponja y xumu' pa vinagre. Xuxim c'u chutza'm jun tani y xuya pan che ri Jesús re cutz'ubu.
40027049	Ec'u ri jujun chic xquibi'ij che: —Maya che, kila pe' we cac'un ri Elías re colu'colobej —xecha'.
40027050	Tec'uchiri', ri Jesús lic co xsiq'uin tanchic y xuk'atisaj c'u ri ranima' puk'ab ri Dios, asu xcamic.
40027051	Ec'u la' la jok'otaj ri telón c'o chupa ri Rocho Dios xrich'rob chunic'ajal; xujek lo puwi' y xo'lq'uis c'a chuxe'. Rulew lic xbarbatic y ri nimak tak abaj xejakajob upa.
40027052	Y xejakataj tak ri mukubal yey uq'uiyal ticawex re rutinamit ri Dios ecaminak chic, xec'astaj lok
40027053	y xebel lo chupa tak ri mukubal. Ec'uchiri' c'astajinak chubi ri Jesús, rique xeboc pa ri santowilaj tinamit yey chila' xebilitaj cuma uq'uiyal winak.
40027054	Ec'u ri capitán y ri soldados echajiyom re ri Jesús, echiri' xquil ri cabrakan y ronoje tak ri xu'ano, lic xquixi'ij quib y jewa' xquibi'ij: —¡Pakatzij wi, wa' wa'chi e Uc'ajol ri Dios! —xecha'.
40027055	E c'o c'u uq'uiyal ixokib chiri' caquitzutza' pana chinimanaj; wa' e tak ri e petinak ruc' ri Jesús chwi xel lo Galilea y lic quinimam lok.
40027056	Chiquixo'l wa' wi'xokib c'o ri María ri aj Magdala, c'o ri María ri quichu ri Jacobo y ri José, yey c'o ri quichu ri queb uc'ajol ri Zebedeo.
40027057	C'o jun achi aj Arimatea, José rubi'; rire beyom y e jun chique rutijo'n ri Jesús. Benak k'ij rire
40027058	xe'ec c'u ruc' ri Pilato re cu'tz'onoj rucuerpo ri Jesús. Ec'u ri Pilato xtakan che caya'i' lo rucuerpo ri Jesús che rire.
40027059	Ri José xuc'am c'u bi rucuerpo ri Jesús, xupis bi pa jun manta lic sak
40027060	y xu'ya'a pa jun mukubal re rire, wa' c'ac' c'otom pa'baj. Xutak c'u uquetebaxic can jun nimalaj abaj chuchi' re tz'apibal re; tec'uchiri', xe'ec.
40027061	E c'o c'u chiri' ri María ri aj Magdala y ri jun chic María, etz'ul chwach ri mukubal.
40027062	Ic'owinak chi c'u ri k'ij echiri' raj judi'ab caquiyijba' pan janipa ri cajawax chique pa ri k'ij re uxlanibal. Ec'uchiri', ri nimak e aj chacunel pa Rocho Dios cuc' ri fariseos xquimol quib ruc' ri Pilato
40027063	y xquibi'ij che: —Kajawal, xc'un chikac'u'x, la' la jun achi socoso'nel echiri' c'a c'aslic jewa' xubi'ij: “Purox k'ij quinc'astaj lo chiquixo'l ri ecaminak.”
40027064	E uwari'che, taka la uchajixic chi utz ri mukubal c'a che rurox k'ij, cha' na quec'un ta rutijo'n chak'ab, co'lquelak'aj bi rucuerpo y tec'uchiri', caquibi'ij chique ri winak: “Xc'astaj lo chiquixo'l ri ecaminak.” We ec'u xu'an ri', cu'ana ne más unimal rak'ubal ri' chwa ri nabe u'anom lok echiri' xubi'ij e Rucha'o'n lo ri Dios —xecha'.
40027065	Ri Pilato xubi'ij chique: —Chec'ama bi alak wa' wa e chajinel y je'tz'apij alak chi utz ri mukubal —xcha'.
40027066	Xebec c'ut, xe'quitz'apij uchi' ri mukubal chi utz, xquicoj jun sello puwi ri nimalaj abaj tz'apibal uchi' y xequiya c'u can ri e chajinel chiri'.
40028001	Ic'owinak chi ri k'ij re uxlanibal, e ri' catajin usakiric ri nabe k'ij che ri semana, ri María ri aj Magdala y ri jun chic María xe'quila ri mukubal.
40028002	Xakic'ate't xpe jun nimalaj cabrakan, yey wa' e x'anaw jun ángel re ri Dios xkaj lo chicaj. Echiri' xopon chwach ri mukubal, xresaj rabaj utz'apim uchi' ri mukubal y xtz'uyi' c'u puwi'.
40028003	Ri ángel lic cawolk'inic, catzu'n jela' pacha' ruxe' caj echiri' cayoc' ca'nic; yey ruk'u' lic sak pacha' ri nieve.
40028004	Ri soldados echiri' xquil ri ángel, lic xquixi'ij quib che; xquijek quebirbotic y xecanaj canok pacha' chi ecaminak.
40028005	Ec'uchiri', xubi'ij ri ángel chique rixokib: —Mixi'ij iwib. Ma ri'in weta'am e quitzucuj ri Jesús, ri xcamisax chwa cruz.
40028006	Rire na jinta chi wara, ma c'astajinak chubi jela' pacha' rubi'im chi ulok. Cho'liwilape wa luwar pa xya'i' wi ri Kanimajawal.
40028007	Jix c'u ri'ix, lic chiwilij bi y ji'bi'ij chique rutijo'n: “Ri Jesús xc'astaj bi chiquixo'l ri ecaminak. Chiwilape', Rire que'ec Galilea, canabej bi chiwach; chila' c'u ri' qui'wila wi uwach.” Ec'u xo'lnubi'ij wa' chiwe —xcha'.
40028008	Echiri' rixokib xebel bi chuchi' ri mukubal, lic quixi'im quib pero c'o unimal qui'cotemal cuc'. Queban c'u ri' xebec cha' que'quibi'ij chique rutijo'n janipa ri xquilo y ri xbi'x bi chique. E c'o c'u chi be
40028009	echiri' ri Jesús xebuc'ulu y xuya rutzil quiwach. Ec'u rique xekib ruc' y xquixuc quib chwach; xquilak'apuj ri rakan y xquilok'nimaj uk'ij.
40028010	Ri Jesús xubi'ij c'u chique: —Mixi'ij iwib. Jix, ji'bi'ij chique ri nu hermanos cha' quebec chila' Galilea y chiri' caquil wi nuwach —xcha'.
40028011	Ec'uchiri' e c'o pan rixokib pa be, jujun chique ri e chajinel xebec pa ri tinamit y xe'quitzijoj chique ri nimak e aj chacunel pa Rocho Dios ronoje ri xquic'ulumaj.
40028012	Ec'u ri nimak e aj chacunel pa Rocho Dios cuc' ri nimak winak re ri tinamit, xquich'a'bej quib cha' caqui'an tzij chiquiwach. Xquiya c'u uq'uiyal puak chique ri soldados
40028013	y xequitak che jewa' caquibi'ij: «Echiri' oquinak lo kawaram chak'ab, xec'un rutijo'n ri Jesús y xquelak'aj bi rucuerpo.
40028014	Yey we xreta'maj wa' ri takanel, ri'oj cakacoj pujolom cha' na jinta c'o cu'an chiwe» quecha'.
40028015	Ri soldados xquic'am c'u ri puak y e xqui'ano janipa ri xbi'x chique. Ec'u raj judi'ab c'a e ubi'xiquil wa' caqui'an wak'ij ora.
40028016	E tak c'u ri junlajuj utijo'n xebec Galilea chwa ri jun juyub pa ubi'im wi ri Jesús chique.
40028017	Echiri' xquil uwach ri Jesús, lic xquilok'nimaj uk'ij, tob c'u e c'o jujun chique c'amaja' caquicojo we pakatzij wi ri Jesús xc'astaj lo chiquixo'l ri ecaminak.
40028018	Ec'uchiri', xkib ri Jesús cuc' y xubi'ij chique: —Ri'in ya'tal lo panuk'ab ronoje ri takanic chila' chicaj y che ruwachulew.
40028019	Ruma c'u wa', jix cuc' conoje ruq'uiyal quiwach tak ri tinamit che ruwachulew, chi'ana c'u e nutijo'n chique y chiya'a ri bautismo chique pa rubi' ri Kakaw Dios, Ruc'ajol y ri Santowilaj Ruxlabixel.
40028020	Chic'utu chiquiwach rique cha' e caqui'an ronoje janipa ri ixnutakom ri'in che. Lic chiweta'maj c'ut: Ri'in quinc'oji' iwuc' ronoje k'ij c'a che ri q'uisbal re ruwachulew —xcha'. Amén.
41001001	Wa' e jekebal re ri Utzilaj Tzij re ri Kanimajawal Jesucristo, Ruc'ajol ri Dios.
41001002	E xu'ana pacha' ri tz'ibital can ruma ri k'alajisanel Isaías puwi ri ubi'im lo ri Dios: Ri'in cannabesaj bi chawach ri'at, ri waj chac aj tzijol we'in, cha' cuyijba' ri be chwach pan rawoponibal.
41001003	Catataj ukul jun tzijonel casiq'uin chupa ri luwar catz'intz'otic, jewa' cubi'ij: “Yijba' pana alak ri be re ri Kanimajawal; suc'upij alak rube Rire” xcha'.
41001004	Ri Juan catajin che uya'ic ri bautismo pa jun luwar catz'intz'otic. E cubi'ij chique ri winak caquitzelej quitzij chwach ri Dios, caquic'ul ri bautismo, y jec'ula' cacuytaj ri quimac.
41001005	Ewi conoje ri ticawex e c'o pa tak ri luwar re Judea y conoje ri e c'o Jerusalem, xebel lo che utayic ri Juan. Caquitz'onoj c'u cuybal quimac chwach ri Dios, yey ri Juan cuya ri bautismo chique chupa ri nimaya' Jordán.
41001006	Ec'u ruk'u' ri Juan 'anom ruc' rismal camello, y rupas ximil che rupa e jun tz'u'um. Yey ri cutijo e ri sac' y uwa'al cab re upa tak juyub.
41001007	Jec'uwa' ri tzijonic cu'ano: «C'o Jun catajin lo chwij más nim ruchuk'ab chinuwa ri'in, ma na takal tane chwe quinyuxi'ic re canquir ruwach ruxajab.
41001008	Pakatzij wi, ri'in xinya ri bautismo che alak ruc' ya'; no'j ri bautismo cuya Rire che alak, e ruc' ri Santowilaj Ruxlabixel ri Dios» cacha'.
41001009	Chupa tak c'u la' la k'ij, ri Jesús xel lo Nazaret, (wa' e jun tinamit re Galilea), y x'an c'u bautizar ruma ri Juan chupa ri nimaya' Jordán.
41001010	Na jampatana xel lo ri Jesús pa ri ya', xrilo echiri' xjakataj ruwa caj y ri Ruxlabixel ri Dios pacha' juna palomax xkaj lo puwi'.
41001011	Y xch'aw lo Jun chila' chicaj, jewa' cubi'ij: «At ri'at Nuc'ajol y lic c'ax catinna'o. Lic quinqui'cot chawe» xcha che.
41001012	Tec'uchiri', ri Jesús xc'am bi ruma ri Ruxlabixel ri Dios pa jun luwar catz'intz'otic.
41001013	Ri Jesús xc'oji' chila' cuarenta k'ij chiquixo'l itzel tak awaj. Yey chupa tak la' la k'ij, lic xc'am upa ruma ri Satanás. Ic'owinak chi c'u wa', ri ángeles xquijek caquinimaj ri Jesús.
41001014	Echiri' ya'om chi ri Juan pa cárcel, ri Jesús xe'ec Galilea che utzijoxic ri Utzilaj Tzij re rutakanic ri Dios,
41001015	jewa' cubi'ij: «Xopon c'u ruk'ijol echiri' rutakanic ri Dios xa nakaj chi c'o lo wi; tzelej c'u tzij alak chwach ri Dios y cojo alak ri Utzilaj Tzij» cacha'.
41001016	Echiri' cabin ri Jesús chuchi' ri mar re Galilea, xeril pan ri Simón ruc' ruchak' Andrés, e ri' caquic'ak ri qui atarraya chupa ri ya', ma rique e aj chapal car.
41001017	Ec'u ri Jesús xubi'ij chique: —Chixpetok, chixterej lo chwij y ri'in can'an chiwe ix aj molol ticawex jela' pacha' i'anom lo chique ri car —xcha'.
41001018	Rique xquiya can ri qui atarraya y xeterej bi chirij.
41001019	Xbin c'u pan jubik' chic y xeril ri Jacobo ruc' ruchak' Juan, ri queb uc'ajol ri Zebedeo. Rique e c'o chupa jun barco y quetajin che uc'ojoxic ri qui atarraya.
41001020	Ec'u ri Jesús xebusiq'uij; ruma c'u ri', rique xquiya can ri quikaw Zebedeo cuc' ri quimocom chupa ri barco y xeterej bi chirij.
41001021	Xeboc c'u pa ri tinamit Capernaúm. Y chupa ri k'ij re uxlanibal ri Jesús xoc pa ri sinagoga y xujek cac'utunic.
41001022	Y ri xetaw re lic xcam canima' che, ma ruma ruc'utunic cak'alajinic lic c'o uwach, na pacha' ta ri caqui'an raj c'utunel re ri tzijpixab.
41001023	Chupa c'u ri sinagoga c'o jun achi c'o puk'ab jun itzelilaj uxlabixel. Wa' xujek casiq'uinic, jewa' xubi'ij:
41001024	—Lal Jesús, aj Nazaret, ¿su'chac co'lmina ib la kuc'? ¿E la' lal petinak re co'lsacha la kawach? Ri'in weta'am lal chinok, lal ri Santo C'ajolaxel re ri Dios —xcha'.
41001025	Ec'u ri Jesús xuk'atej ri itzel uxlabixel, jewa' xubi'ij che: —¡Match'a't chic! Chatelubi che la'chi —xcha'.
41001026	Ri itzelilaj uxlabixel xuc'ak la'chi pulew y lic co xujabaja'; yey casiq'uinic xel bi che la'chi.
41001027	Conoje c'u ri ticawex lic xcam canima' che y caquitz'onobej tak chiquiwach: «¿Sa' wa'? ¿Sa' chi c'ac' c'utunic wa'? Ma c'o ne puk'ab catakan paquiwi itzelilaj uxlabixel y wa' caquicoj utzij» quecha'.
41001028	Y na jampatana, pa tak ronoje ri luwar re Galilea xe'ec utzijoxic janipa tak ri cu'an ri Jesús.
41001029	Echiri' ri Jesús cuc' ri Jacobo y ri Juan xebel bi chupa ri sinagoga, xebec chirocho ri Simón y ri Andrés.
41001030	Ec'u ruchu-uji' ri Simón c'o chwa uwarabal, c'o ak' chirij. Xquitzijoj c'u ri' wa' che ri Jesús.
41001031	Ewi ri Jesús xkib ruc' la yewa', xuchap ruk'ab y xuto'o cha' cayactajic. Na jampatana c'u ri' xic'ow ri ak' chirij rixok y xujeko quebunimaj.
41001032	Echiri' benak chi ri k'ij e ri' cayubub chic, xec'am lo chwach ri Jesús conoje ri yewa'ib y ri e c'o paquik'ab itzel uxlabixel.
41001033	Y conoje ri ticawex re ri tinamit xet'iki' chuchi' ri puerta re ri ja.
41001034	Ec'u ri Jesús xebucunaj uq'uiyal yewa'ib che uq'uiyal uwach tak yabil y xeberesaj bi uq'uiyal itzel uxlabixel; pero na xuya ta luwar chique quech'awic ma rique queta'am china Rire.
41001035	Lic anim tan echiri' lic c'a k'eku'm, xwa'lij bi ri Jesús, xel c'u bi chupa ri tinamit y xe'ec pa jun luwar catz'intz'otic cha' cu'ana orar.
41001036	Ec'u ri Simón cuc' ri rachbi'il xebec che utzucuxic.
41001037	Echiri' xquiriko, xquibi'ij che: —Conoje ri winak caquitzucuj la —xecha'.
41001038	Ec'u Rire xubi'ij chique: —Jo' che utzijoxic ri Utzilaj Tzij pa tak ri luwar e c'o lo xa nakaj, ma e nuwach ri' in petinak Ri'in —xcha chique.
41001039	Xebec c'u ri', y ri Jesús catzijon chupa tak ri sinagogas che tak ronoje ri luwar re Galilea yey queberesaj c'u bi itzel uxlabixel.
41001040	Xopon c'u ruc' ri Jesús jun achi c'o ri yabil lepra che y xuxucuba' rib chwach. Lic xelaj c'u che, jewa' xubi'ij: —We ca'aj co la, josk'ij la ri nucuerpo che wa yabil —xcha'.
41001041	Ec'u ri Jesús xjuch' ca'n uc'u'x che rachi yewa'. Xuchap pana ruc' ruk'ab y jec'uwa' xubi'ij che: —Cuaj, chu'ana ba chom ri' racuerpo —xcha'.
41001042	Xew c'u xuq'uis ubi'xiquil wa', xa pa jok'otaj ri yabil xsachic y rachi xcunutajic.
41001043	Ec'uchiri', ri Jesús xuq'uisbej ruch'a'tem ruc' y lic xupixabaj,
41001044	jewa' xubi'ij che: —Chatape', mac'o matzijoj che junok. Jat chwach raj chacunel pa Rocho Dios cha' rire carilo na jinta chi lepra chawe. Y ruma rajosk'iquil, chaya'a c'u chwach ri Dios ri kasa'n xtakan can ri Moisés che, cha' cak'alajin chiquiwach ri ticawex at cunutajinak chic —xcha'.
41001045	No'j la'chi echiri' xe'ec, lic xujek utzijoxic ri xu'an ri Jesús che y jec'ula' lic xtataj wa' cuma ri winak. Ruma c'u ri', na utz ta chic coc ri Jesús chiwachil pa ri tinamit; xujek c'u cacanaj can chinimanaj che ri tinamit pa tak luwar catz'intz'otic. Na ruc' ta c'u ri', uq'uiyal ticawex re ronoje luwar xebopon ruc'.
41002001	Echiri' ic'owinak chi queb oxib k'ij, xoc tanchi ubi ri Jesús pa ri tinamit Capernaúm. Tak ri winak xquito Rire c'o chuchi' jun ja.
41002002	Y na jampatana xemolotaj uq'uiyal winak y ruma ri quiq'uiyal na queboc ta chi ne chuchi' ri puerta. Ec'u ri Jesús cutzijoj Ruch'a'tem ri Dios chique.
41002003	Ec'uchiri', xec'un cajib achijab quitelem lo jun achi sic.
41002004	Yey na xquirik taj su'anic caquiya pan chwach ri Jesús cuma ruq'uiyal winak. Ewi xquitek'eba' ruwi ri ja pa c'o wi ri Jesús, xquesaj julepaj che. Chiri' c'u ri' xquikasaj wubi la ch'at pa cotz'ol wi ri sic.
41002005	Ec'u ri Jesús echiri' xril ri cubulibal quic'u'x ruc', jewa' xubi'ij che ri sic: —Wal, ronoje ramac cuytajinak chic —xcha'.
41002006	Chiri' c'ut etz'ul jujun aj c'utunel re ri tzijpixab y jewa' catajin chiquic'u'x:
41002007	«¿Su'chac jewa' cach'a't wa'chi? Ruc' wa cubi'ij camacun chirij ri Dios. Ma ¿na xew ta neba ri Dios aj cuyul mac?»
41002008	Chupa c'u la' la jok'otaj, ri Jesús xuna'bej sa' la caquich'obo; ruma c'u ri', xubi'ij chique: —¿Su'chac jela' catajin chic'u'x alak?
41002009	¿Sa' c'u ri na c'ayew taj cambi'ij che rachi sic: “Ronoje ramac cuytajinak chic” o “Chatyactajok, chac'ama bi rach'at y chatbinok”?
41002010	E cuaj c'ut queta'maj alak wa': Ralaxel Chiquixo'l Ticawex ya'tal puk'ab cucuy tak ri mac que ri winak che ruwachulew —xcha'.
41002011	Xubi'ij c'u ri' che ri sic: —Chatyactajok, chac'ama bi rach'at y jat cha'wocho —xcha'.
41002012	Na jampatana xyactaj rachi, xutelej bi ruch'at y chiquiwach conoje xel bi. Conoje c'u ri' xcam canima' che la xquilo y xquijek caquiyac uk'ij ri Dios, jewa' caquibi'ij: «¡Na jinta c'ana kilom wi wa'!» quecha'.
41002013	Tec'uchiri', xe'ec tanchi ri Jesús chuchi' ri mar. Conoje ri winak xekib ruc', y Rire xujek cac'utun chiquiwach.
41002014	Ec'u ri' catajin ric'owic pa ri luwar pa ca'an wi ri tojonic che ri gobierno, xril pana jun aj tz'onol puak re tojonic tz'ul chiri'. Wa' Leví rubi' yey uc'ajol ri Alfeo. Xubi'ij c'u ri Jesús che: —Chat-terej lo chwij —xcha'. Xyactajic c'u ri Leví y xterej bi chirij.
41002015	Ec'u ri Jesús xumaj bi chirocho ri Leví. Xeboc c'u chwa ri mexa cuc' rutijo'n, junam cuc' uq'uiyal aj tz'onol puak re tojonic y uq'uiyal aj maquib; ma lic e q'ui ri quiternabem bi.
41002016	Ec'u raj c'utunel re ri tzijpixab cuc' ri fariseos, echiri' xquilo cawa' ri Jesús cuc' raj maquib y raj tz'onol puak re tojonic, xquibi'ij chique rutijo'n ri Jesús: —¿Su'chac ri tijonel iwe ri'ix cawa' junam cuc' raj tz'onol puak re tojonic yey cuc' raj maquib? —xecha'.
41002017	Echiri' xuta wa' ri Jesús, xubi'ij chique: —E janipa ri utz quiwach, na cajawax ta aj cunanel chique; ma wa' xew chique ri e yewa'ib cajawax wi. Jela' c'u ri', ri'in na in petinak ta che quisiq'uixic ri jusuc' quibinic quisilabic, ma e in petinak che quisiq'uixic raj maquib —xcha'.
41002018	Rutijo'n ri Juan Aj Ya'l Bautismo y ri quitijo'n ri fariseos echiri' e c'o pa ayuno, xebopon ruc' ri Jesús y xquitz'onoj che: —¿Su'be rutijo'n ri Juan y ri quitijo'n ri fariseos lic caqui'an ayuno, yey ri tijo'n rilal na caqui'an ta wa'? —xecha'.
41002019	Ri Jesús xuc'ul uwach: —¿Ube nawi caqui'an ayuno ri esiq'uim pa juna c'ulaniquil we rala cac'uli'ic c'a c'o cuc'? Na ube taj, ma c'a c'o rala chiquixo'l.
41002020	No'j copon na ri k'ij echiri' quesax bi rala chiquixo'l; c'a ec'uchiri', caqui'an ayuno.
41002021	»Na jinta junok cuc'ojoj ruk'u' k'e'l ruc' c'ojobal c'asak; ma ri c'ojobal c'asak, we xc'olotaj upa, e cujec' ri c'ul k'e'l y más ne curich'ij bi.
41002022	Jec'ula' ri vino c'ac' na cak'ej ta chupa juna surun k'e'l. Ma we ca'ani' wa', ri vino c'ac' echiri' canajtir uk'ij, curakij ri surun, catix c'u ri' ri vino y ri surun na jinta chi uchac. Ruma c'u la', ri vino c'ac' 'anom chirajawaxic wi cak'ej chupa juna surun c'asak —xcha'.
41002023	Chupa c'u jun k'ij re uxlanibal, ri Jesús cuc' rutijo'n e ri' quebic'ow pa tak tico'n re trigo. Ec'u rutijo'n xquijek caquich'upila' bi ri trigo.
41002024	Ruma wa' ri fariseos xquitz'onoj che ri Jesús: —Chilape la, ¿su'be ri tijo'n la caqui'an ri na takal taj ca'ani' chupa ri k'ij re uxlanibal? —xecha'.
41002025	Ec'u ri Jesús xuc'ul uwach: —¿Na ajilam ta neba alak ri xu'an ri David cuc' ri rachbi'il echiri' c'o xajawax chique y xenumic?
41002026	Echiri' ri Abiatar e cajawal raj chacunel pa Rocho Dios, ri David xoc pa ri Rocho Dios y xutij ri pam ya'tal chi puk'ab ri Dios, yey wa' na takal ta chique rique caquitijo. Na ruc' ta c'u ri', xuya ne que ri e rachbi'il. Yey wa' wa pam, xew takal chique raj chacunel pa Rocho Dios —xcha'.
41002027	Y jewa' xubi'ij tanchi chique: —Ri k'ij re uxlanibal xuya can ri Dios re to'bal que ri ticawex; na e ta xe'ani' ri ticawex ruma ri k'ij re uxlanibal.
41002028	Yey Ralaxel Chiquixo'l Ticawex e ne rajaw ri k'ij re uxlanibal —xcha'.
41003001	Jumul chic ri Jesús xoc chupa ri sinagoga y chiri' c'o jun achi chakijinak jun uk'ab.
41003002	E c'o c'u jujun lic quic'ac'alem we ri Jesús cucunaj wa'chi chupa wa k'ij re uxlanibal, cha' jela' utz caquitz'ak uchi'.
41003003	Xubi'ij c'u ri Jesús che rachi chakijinak ruk'ab: —Chatyactajok y chatc'ola chikawach konoje —xcha'.
41003004	Ec'uchiri', xutz'onoj chique ri caquitzutza': —¿Sa' ri lic usuc' ca'ani' pa ri k'ij re uxlanibal: E ca'ani' ri utz o e ri na utz taj? ¿Utz cacolobex ruc'aslem junok o caya' luwar che cacamic? —xcha'. Yey na jinta c'u junok chique xc'uluw uwach.
41003005	Ec'uchiri', ri Jesús xebutzu' ruc' oyowal tak ri quisutum rij y lic xoc bis chuc'u'x ruma lic u'anom co ri canima'. Xubi'ij c'u che rachi: —Chasuc'upij rak'ab —xcha che. Rachi xuyuk ruk'ab y wa' xutziric.
41003006	Xebel c'u bi ri fariseos, xquimol quib cuc' jujun chique ri quitakem ri rey Herodes, y junam xquich'a'tibej su'anic caquisach uwach ri Jesús.
41003007	Ri Jesús xel bi y xe'ec chuchi' ri mar junam cuc' rutijo'n. Y uq'uiyal ticawex xeterej bi chirij. Wa' e petinak pa tak ri tinamit re Galilea y re Judea
41003008	y pa ri tinamit Jerusalem; e petinak pa tak ri tinamit re Idumea, pa tak ri tinamit e c'o ch'aka ya' che ri nimaya' Jordán, yey pa tak ri tinamit e c'o chunakaj ri tinamit Tiro y ri tinamit Sidón. Conoje wa' e petinak ruma xquito janipa ri catajin ri Jesús che u'anic.
41003009	Ec'u ri Jesús xubi'ij chique rutijo'n, xaki quiyijba' na ri barco re cak'ax chupa we xajawax che, cha' jela' na capitz'ipo'x ta cuma ruq'uiyal winak;
41003010	ma lic e q'ui ri xebucunaj. Jec'ula' conoje ri yewa'ib caquiminima' quib ruc', ruma cacaj caquichapo cha' quecunutajic.
41003011	Ec'u ri winak e c'o paquik'ab itzelilaj uxlabixel, echiri' caquil uwach ri Jesús, quexuqui' chwach y quesiq'uinic caquibi'ij: «¡Rilal lal Ruc'ajol ri Dios!» quecha'.
41003012	No'j ri Jesús lic quebuk'atej cha' na caquik'alajisaj taj china Rire.
41003013	Tec'uchiri', xak'an ri Jesús chwa jun juyub y xebusiq'uij china tak ri xraj quebucha'o, y rique xquimol quib ruc'.
41003014	Xebucha' c'u cablajuj chique wa' cha' quec'oji' ruc' y quebutak bi che utzijoxic ri Utzilaj Tzij.
41003015	Y xuya bi quichuk'ab re quequicunaj yewa'ib y re quebequesaj bi itzel uxlabixel.
41003016	Ec'u quibi' wa' wa cablajuj xebucha'o: Simón ri xcoj Pedro che,
41003017	Jacobo y ruchak' Juan (rique e uc'ajol ri Zebedeo y xcoj ne quibi' “Boanerges”, wa' que'elawi “E ralc'o'al ruch'awibal jab”),
41003018	Andrés, Felipe, Bartolomé, Mateo, Tomás, Jacobo ruc'ajol ri Alfeo, Tadeo, Simón, ri cabi'x che “ri Cananista”,
41003019	y Judas aj Iscariot, ri xc'ayin re ri Jesús.
41003020	Tec'uchiri', xoc ri Jesús chuchi' jun ja y xemolotaj tanchi uq'uiyal winak. Y ruma c'u ri', ri Jesús cuc' rutijo'n na utz ta chi ne quewa'ic.
41003021	Echiri' xquita ri ratz-uchak' ri Jesús, xec'unic y xcaj caquic'am bi cuc', ma rique caquibi'ij xsach runa'oj ri Jesús.
41003022	No'j raj c'utunel re ri tzijpixab, ri e petinak Jerusalem, xquibi'ij: «Ri Jesús c'o puk'ab ri Beelzebú» y «Ruma c'u ruchuk'ab wa' wa cajawal ri itzel uxlabixel, queberesaj bi itzel uxlabixel» xecha'.
41003023	Ec'u ri Jesús xebusiq'uij y ruc' c'ambal na'oj xubi'ij chique: «¿Sa' nawi we ta ri Satanás caresaj bi ri Satanás chique ri winak?
41003024	We ri takanelab re juna tinamit quijachom quipa ruma quech'o'jin chiquiwach, ri' na quetiqui' ta chi utz.
41003025	Yey we ri ejekelel pa juna ja quijachom quib ruma quech'o'jin chiquiwach, ri' na quetiqui' ta chi utz.
41003026	Jec'ula', we ta ri Satanás cayactaj chiribil rib y utuquel cujach upa rutakanic, ri' na canajtir ta rutakanic, xa casach uwach.
41003027	»Na jinta c'u juna elek'om coc pa rocho junok lic c'o uchuk'ab yey carelek'aj c'u lo rubitak re pa ja, we na cuyut ta nabe ri rajaw ja. Ma we relek'om uyutum chi ri rajaw ja, c'a ec'uchiri' utz carelek'aj bi ronoje la c'o pa ri ja.
41003028	Pakatzij wi cambi'ij chiwe: C'o puk'ab ri Dios cucuy ronoje tak ri mac que ri ticawex, ruc' ronoje tak ri na utz taj caquibi'ij, tob china chirij;
41003029	no'j china ri tzel cach'a't chirij ri Santowilaj Ruxlabixel ri Dios, ri' na cacuytaj ta c'ana umac. Ma ri ca'anaw wa', c'o chi ri k'atbal tzij puwi' na jinta utakexic» xcha'.
41003030	Xubi'ij wa' ma rique quibi'im: «Rire c'o puk'ab jun itzelilaj uxlabixel.»
41003031	Tec'uchiri', ruchu y tak ruchak' ri Jesús xec'unic y xec'oji' lo pa be, yey xquitak usiq'uixic ri Jesús.
41003032	Ec'u ri ticawex etz'ulic, ri quisutum rij ri Jesús, jewa' xquibi'ij che: —Ri chu la y tak ri chak' la e c'o pa be, e la' caquitzucuj la —xecha che.
41003033	Ec'u ri Jesús xuc'ul uwach: —¿China ri nuchu y china tak ri nuchak'? —xcha'.
41003034	Tec'uchiri', xebutzu' ri etz'ulic quisutum rij y jewa' xubi'ij chique: —Wa e c'o wara e nuchu y e tak nuchak' ri'.
41003035	Ma china ri cu'an janipa ri caraj ri Dios, wa' e nuchak', e wanab y e nuchu ri' —xcha'.
41004001	Ri Jesús xujek tanchi cac'utun chuchi' ri mar y lic e q'ui ri ticawex xemolotaj chiri' pa c'o wi Rire. Ruma c'u ri' xoc chupa jun barco c'o chwi ri mar, xtz'uyi' chupa y conoje ri ticawex e c'o pana chuchi' la mar.
41004002	Xujek c'u cac'utun chiquiwach ruc' uq'uiyal tak c'ambal na'oj, yey jun che tak ruc'utunic e wa':
41004003	«¡Chitape'! C'o jun awanel xel bi cha' que'awanok.
41004004	Ec'uchiri' catajin che ujopopexic rija', c'o xtzak can chuchi' ri be. Xec'un c'u lo tz'iquin, y xo'lquitija bi.
41004005	»C'o ija' xtzak can pa tak abaj; yey ruma na jinta uq'uiyal ulew chuxe', xel tan lo rija'.
41004006	Ec'uchiri' xel lo ri k'ij, xc'atic; yey ruma na jinta ratz'ayak, xchakijic.
41004007	»C'o ija' xtzak can pa tak q'uix. Echiri' ri q'uix xq'uiyic, rija' xjik' can chuxe'; ruma c'u ri', na jinta reka'n xuya'o.
41004008	»No'j c'o ija' xtzak can pa chomilaj ulew. Ec'u ri' wa' xel lok, xq'uiyic y lic xu'an reka'n. C'o jujun rakan xuya treinta, jujun chic xuya sesenta y c'o ne xuya jun ciento» xcha'.
41004009	Ec'uchiri', ri Jesús xubi'ij tanchi chique: «China c'u ri c'o utanibal che utayic, ¡chuta c'u ri'!» xcha'.
41004010	Echiri' ri Jesús xcanaj can utuquel, ri e c'o chunakaj y ri cablajuj utijo'n xekib ruc', xquitz'onoj c'u che sa' que'elawi wa c'ambal na'oj xuya chique.
41004011	Ec'u ri Jesús xubi'ij chique: «Chiwe ri'ix ya'talic cak'alajisax runa'oj ri Dios chwi rutakanic. No'j chique tak ri winak na e jinta chupa rutakanic, xa ruc' tak c'ambal na'oj cabi'x ronoje chique.
41004012	Ma tob rique quetzu'nic, e junam ruc' na quetzu'n taj; tob quetanic, e junam ruc' na quetan taj y e ri' na jinta c'o caquimaj usuc'. Na cacaj ta c'u ri' caquitzelej quitzij cha' jela' cacuytaj quimac» xcha'.
41004013	Ec'uchiri', xutz'onoj chique: «¿Na quimaj ta cami usuc' ri' wa c'ambal na'oj? ¿Sa' c'u u'anic ri' quimaj usuc' ronoje tak ri c'ambal na'oj canc'ut chiwach?
41004014	»Ri awanel e pacha' ri caticow Ruch'a'tem ri Dios.
41004015	»E c'o c'u jujun ticawex e pacha' rija' xtzak can chuchi' ri be; wa' xtic Ruch'a'tem ri Dios pa canima' y caquita ne ri'. Pero cac'un c'u lo ri Satanás y cumaj bi ri Ch'a'tem xtiqui' pa canima'.
41004016	»E c'o jujun chic e pacha' rija' xtzak can pa tak abaj. Wa' e ri caquita Ruch'a'tem ri Dios y na jampatana caquic'ul ruc' qui'cotemal.
41004017	Pero ruma na e tiquil ta chi utz, na quecowin taj. Ma echiri' cac'un lo ri c'ambal quipa o queternabex ruc' c'ax ruma quic'ulum Ruch'a'tem ri Dios, quepajtaj c'u ri'.
41004018	»E c'o jujun chic e pacha' rija' xtzak can pa tak q'uix. Wa' e ri quetaw Ruch'a'tem ri Dios.
41004019	Pero rubis quic'u'x chwi tak ri cajawax chique, ruc' ri socoso'nic re ri beyomalil y ri quirayibal che tak ronoje ri c'olic; ronoje c'u wa' e cusach uwach Ruch'a'tem ri Dios c'o pa canima'. Ruma tak c'u ri' wa' na jinta c'ana quijik'obalil quilitaj che ri quibinic.
41004020	»E c'o c'u jujun e jela' pacha' rija' xtzak pa chomilaj ulew. Wa' e ri caquita Ruch'a'tem ri Dios, caquic'ul chi utz y lic c'o quijik'obalil quilitaj che ri quibinic. E jela' pacha' rija' lic xu'an reka'n; c'o jujun rakan xuya treinta, jujun chic xuya sesenta y c'o ne xuya jun ciento» xcha'.
41004021	Ri Jesús xubi'ij tanchi chique: «¿C'o neba junok cutzij juna ak' y cuch'uk uwi' ruc' juna mulul re pajbal o cuju' chuxe' ruwarabal? ¿Na re ta neba cuya lo chupa ruc'olibal chicaj?
41004022	Ma copon ri k'ij echiri' janipa ri na k'alajisam taj, cak'alajisax na; yey janipa ri ewatalic, queta'maxic.
41004023	China c'u ri c'o utanibal che utayic, ¡chuta c'u ri'!» xcha'.
41004024	Jewa' xubi'ij tanchi chique: «Lic chita chi utz janipa ri cambi'ij chiwe, ma “ruc' ri pajbal quixpajan wi ri'ix, ruc' tanchi wa pajbal ca'an pajanic chiwe.” Ec'u ri Dios cuya na chiwe lic quimaj usuc' ri cambi'ij, we lic e quita ri nutzij.
41004025	Ma china ri cuc'ul chi utz janipa ri cac'ut chwach, ri' cac'ut ne más chwach y jec'ula' cumaj más. Yey china ri na cuc'ul ta ri cac'ut chwach, ri' camaj ne che janipa ri cuch'obo umajom chi usuc'» xcha ri Jesús.
41004026	Xubi'ij tanchi ri Jesús chique: «Rutakanic ri Dios e jela' pacha' juna achi cutic rija' pulew.
41004027	Rachi chak'ab que'warok y pak'ij cawa'lij tanchic; yey na cumaj ta usuc' su'anic quel lo rija' y caq'uiyic.
41004028	Ma rulew utuquel cu'an rib che uq'uiyisaxic ri tico'n. Nabe na e quel lo ri rakan ri tico'n, teran c'u lo rutzic'; tec'uchiri', cawachinic.
41004029	Ec'uchiri' ya xri'jobic, catzak bi ri jos che ma e ri' xopon ruk'ijol molonic» xcha'.
41004030	Xubi'ij tanchi ri Jesús: «¿Sa' ruc' cakajunimaj wi rutakanic ri Dios, o sa' juna c'ambal na'oj cuk'alajisaj wa'?
41004031	E pacha' rija' re moxtasa echiri' catic pulew. Ma e ija' wa' más ch'uti'n chwa tak rija' c'o che ruwachulew,
41004032	pero echiri' tiquital chic, we xq'uiyic más canimar chwa tak ri tico'n c'o pa ri werta. Quel c'u lo nimak tak uk'ab y quec'un lo ri tz'iquin quexiq'uic' che ruwa caj y quejeki' chuxe' rumu'j» xcha'.
41004033	Ruc' uq'uiyal tak c'ambal na'oj pacha' tak wa', xc'utun ri Jesús puwi Ruch'a'tem ri Dios, e chirij ri caquimaj usuc' ri winak.
41004034	Y na jinta c'o xuc'utu we na ruc' ta c'ambal na'oj xu'ano; no'j chique rutijo'n xuk'alajisaj ronoje echiri' e c'o quituquel.
41004035	Chupa c'u la' la jun k'ij echiri' xoc rak'ab, ri Jesús xubi'ij chique rutijo'n: —Jo', chojk'ax ch'aka ya' —xcha chique.
41004036	Echiri' ebuch'a'bem chi can ruq'uiyal winak, rutijo'n xquic'am bi ri Jesús e la' chupa ri barco pa tz'ul wi Rire, yey e c'o chi jujun barcos ecachbilam bi.
41004037	Xpe c'u jun nimalaj cakjik' chwi ri mar. Ec'u ri ya' curoj rib che ri barco; y wa' xujek canoj che ya', ya laj camukutajic.
41004038	Ec'u ri Jesús c'o pa ri barco puq'uisbal re chirij, cawar chwi jun ch'acat. Rutijo'n xe'quic'osoj y jewa' xquibi'ij che: —¡Kajawal! ¿Na coc ta cami la il chike? ¡Ma ya cojcamic! —xecha'.
41004039	Ec'u ri Jesús xyactajic, xuk'atej ri cakjik' y jewa' xubi'ij che ri ya': —¡Chat-tanalok! ¡Chatcubulok! —xcha che. Ri cakjik' xtani'ic y ri ya' xyeni'ic.
41004040	Tec'uchiri', xubi'ij chique rutijo'n: —¿Su'chac lic quixi'ij iwib? ¿Su'be na cubul ta ic'u'x wuc'? —xcha chique.
41004041	Ewi xoc lo jun xi'in ib cuc' y xquibi'ij chiquiwach: —¿Sa' ruwach wa' wa'chi? ¡Ma tob ne e ri cakjik' y ri ya' caquicoj utzij! —xecha'.
41005001	Xebopon c'u ch'aka ya' pa ri luwar re Gadara.
41005002	Echiri' xel lo ri Jesús chupa ri barco, na jampatana xo'lc'ul ruma jun achi elinak lo chuxo'l tak mukubal que anima', yey wa' c'o puk'ab jun itzelilaj uxlabixel.
41005003	Wa' wa'chi jekel pa quemuk wi ri anima' y na jinta chi c'ana junok cach'ijow uximic, tob ne ruc' carena.
41005004	Ma lic uq'uiyal laj xyut ri rakan y ruk'ab ruc' tak ch'ich' y carena; pero rire curakara' upa, cu'an uc'aj che y na jinta c'o cach'ijow uchuk'ab.
41005005	Chipak'ij chichak'ab xaki casutin chwi tak ri juyub y chuxo'l tak mukubal que anima', casiq'uinic y cu'an c'ax che rib ruc' abaj.
41005006	Ec'uchiri' chinimanaj xril pana ri Jesús, cac'alalic xkib ruc' y xuxucuba' rib chwach.
41005007	Y lic co xch'awic, jewa' xubi'ij: —¿Su'chac co'lmina ib la wuc', Jesús lal Uc'ajol ri Dios c'o chila' chicaj? Cantz'onoj c'u che'la pa rubi' ri Dios, minya la pa c'ax —xcha'.
41005008	Xubi'ij wa' ma ri Jesús xubi'ij che: «At itzelilaj uxlabixel, chatelubi che wa'chi» xcha'.
41005009	Ec'u ri Jesús xutz'onoj che: —¿Sa' rabi'? —xcha che. Rire xuc'ul uwach: —Legión ri nubi', ma lic oj q'ui —xcha'.
41005010	Yey ritzelilaj uxlabixel lic xucoj rib chwach ri Jesús cha' na quetak tubi c'a naj che tak la' la luwar.
41005011	Xa chiri' c'u ri' e c'o lo uq'uiyal ak quewa' chwa ri juyub.
41005012	E tak c'u ri itzelilaj uxlabixel xquicoj quib chwach ri Jesús y jewa' xquibi'ij che: —Chojtaka bi la cuc' la ak cha' cojoc bi cuc' —xecha'.
41005013	Y ri Jesús xuya luwar chique. Xebel c'u bi che rachi y xeboc bi cuc' ri ak. Wa' wa ak laj e juna queb mil. Ec'u la' conoje xe'quic'aka bi quib chwi jun siwan, xebe'tzak c'a chupa ri mar y chiri' xejik' wi.
41005014	Ec'u ri e chajinel que ri ak, xebanimajic. Y janipa ri xquilo xebec che utzijoxic chupa ri tinamit y pa tak juyub. Xepe c'u ri winak che rilic sa' ri x'ani' chiri'.
41005015	Echiri' xec'un pa c'o wi ri Jesús, xquil rachi ri lic x'an c'ax che cuma ritzelilaj uxlabixel; e ri' tz'ulic, ucojom chi uk'u' y jusuc' chi runa'oj. Ruma wa', lic xquixi'ij quib.
41005016	Y ri xebilow wa' xquitzijoj chique ri c'ac' xec'unic; xquitzijoj su'anic xebel bi ritzelilaj uxlabixel che rachi y sa' ri xquic'ulumaj tak ri ak.
41005017	Ewi ri winak xquijeko quebelaj che ri Jesús cha' quel bi chiri' pa tak ri quiluwar.
41005018	Ec'uchiri', ri Jesús xoc bi chupa ri barco. Ec'u rachi ebelinak bi ritzelilaj uxlabixel che, xelaj che ri Jesús cha' cuya luwar che caterej bi chirij.
41005019	No'j ri Jesús na xuya ta luwar che, jenewa' xubi'ij che: —Jat cha'wocho cuc' rawatz-achak' y chatzijoj chique ronoje ri utz u'anom ri Dios awuc', ma e xuc'ut ri c'axna'bal uc'u'x chawe —xcha che.
41005020	Rachi xe'ec y xujek utzijoxic pa ri tinamit re Decápolis ronoje ri utz x'an che ruma ri Jesús, y conoje ri ticawex lic cacam canima' che wa'.
41005021	Echiri' xtzelej tanchi ri Jesús ch'aka ya' chupa ri barco, uq'uiyal ticawex xquimoc rij y Rire xc'oji' chuchi' ri mar.
41005022	Xc'un c'u lo jun achi Jairo rubi', rire e jun chique ri e aj wach re ri sinagoga. Xew c'u xril uwach ri Jesús, xuc'ak rib xe'rakan uk'ab.
41005023	Y lic xucoj rib chwach, jewa' xubi'ij che: —Ri numi'al cajec'owic. Jo' co la wuc', que'ya'a ri k'ab la puwi' cha' cacunutajic y jela' na cacam taj —xcha'.
41005024	Xe'ec c'u ri Jesús ruc' rachi, yey uq'uiyal winak xeterej bi chirij y lic caquipitz'ipa'.
41005025	Chiquixo'libal c'u ri' c'o jun ixok lic yewa', e cablajuj lo junab ri' na catani' ta ruyabil re upa ic' che.
41005026	Y lic utijom c'ax paquik'ab uq'uiyal e aj cun, y uq'uisom chi ne ronoje ri c'o ruc'; yey na jinta c'ana xutikoj che, ma catajin ne unimitajic ri jujun k'ij.
41005027	Echiri' xuta ri caquibi'ij puwi ri Jesús, xumin bi rib chiquixo'libal tak ri winak. Xkib c'u pana chirij ri Jesús y xuchap ruk'u',
41005028	ma xuch'ob pa ranima': «Tob tane xew lu'k'u' canchapo, ruc' ri' quincunutajic.»
41005029	Y na jampatana xtani' ruyabil y lic xuna' chiribil rib xcunutaj che ri c'axlaj yabil c'o wi.
41005030	Ec'u ri Jesús echiri' xuna' chiribil rib c'o uchuk'ab xelic, xebutzu' conoje ri winak y xutz'onoj: —¿China xchapaw ri nuk'u'? —xcha'.
41005031	Rutijo'n xquibi'ij che: —Rilal quil la ri winak caquipitz'ipa' la. ¿Su'chac c'u ri' catz'onoj la: “China xchapaw we'in”? —xecha che.
41005032	Pero ri Jesús xtzu'n pa tak utzal che rilic china xchapaw re.
41005033	Ec'u rixok cabirbot ruma xi'in ib, ma rire e eta'mayom sa' ri xuc'ulu. Xe'ec c'ut y xuxucuba' rib xe'rakan uk'ab ri Jesús. Yey xutzijoj che Rire ronoje ruc'ulumam y sa' ri xu'an la jok'otaj.
41005034	Ec'u ri Jesús xubi'ij che: —Ixok, ruma ri cubulibal c'u'x la wuc', xcunutaj la. Oj c'u la ri' chi utzil chomal, ma lal chi cunutajinak che ri c'axc'olil la —xcha'.
41005035	C'a cach'a't ne ri Jesús echiri' xec'un lo jujun achijab e petinak chirocho ri aj wach re ri sinagoga y xo'lquibi'ij che: —Ri mi'al la ya xcamic; na jinta chi cutikoj cabayaba' la ri tijonel —xecha che.
41005036	Ec'u ri Jesús, echiri' xuta wa xo'lbi'xok, xubi'ij che raj wach re ri sinagoga: —Muxi'ij rib c'u'x la, xew lic cubula c'u'x la wuc' —xcha che.
41005037	Ri Jesús na xuya ta chi luwar che junok caterej bi chirij; xew xebuc'am bi ri Pedro, ri Jacobo y ri Juan ruchak' ri Jacobo ruc'.
41005038	Ec'uchiri' xopon chirocho raj wach re ri sinagoga, xeril ri winak quetucuquic, quebok'ic y ruc' sic' quetunanic.
41005039	Ec'u ri Jesús xoc bi y xubi'ij chique: —¿Su'be lic quixtucuquic y quixok'ic? Ri ralco ali na caminak taj, xa cawaric —xcha chique.
41005040	Yey xa xquitze'ej c'u ri xubi'ij. Pero Rire xeberesaj lo conoje ri e c'o pa ja, xew xebucoj bi ruchu-ukaw ri ralco ali cuc' rutijo'n eteran bi chirij. Xoc c'u bi pa telan wi ri ralco ali.
41005041	Xuchap c'u ruk'ab y jewa' xubi'ij pa ri ch'a'tem arameo: — ¡Talita cumi! —xcha che. (Wa' e que'elawi: “Ali chuuy, ¡Chatwa'lijok!”)
41005042	Y na jampatana ri ralco ali xwa'lijic y xbinic. (Rali cablajuj rujunab.) Y ri winak lic xquixi'ij quib che wa xquilo.
41005043	Ec'u ri Jesús lic xpixaban che cha' na jinta c'o caquitzijoj wi y xtakan c'u che cha' caya' uwa ri ralco ali.
41006001	Ri Jesús xel bi chiri' y xopon pa rutinamit. Ec'u rutijo'n xeterej bi chirij.
41006002	Echiri' xopon ri k'ij re uxlanibal, xujek cac'utun chupa ri sinagoga. Yey uq'uiyal winak xquito y lic xcam canima' che, jec'uwa' caquibi'ij: —¿Pa xu'maja wi wa'chi ronoje tak wa'? ¿Sa' chi na'oj wa ya'tal che, yey su'anic cu'an tak wa milagros?
41006003	¿Na e ta neba jun achi carpintero; ralab ri María y catzixel ri Jacobo, ri José, ri Judas y ri Simón? ¿Na ejekel ta neba ri ranab wara chikaxo'l? —quecha'. Ewi lic e q'ui tzel xquita ri xubi'ij y xquijek caquic'ak bi uk'ij.
41006004	Ec'u ri Jesús xubi'ij chique: —Chupa ronoje luwar cayac uk'ij juna k'alajisanel. No'j chupa rutinamit, chiquixo'l ri ratz-uchak' y pa rocho, na cayac ta uk'ij —xcha chique.
41006005	Chupa c'u ri' rutinamit xa e queb oxib ri xuya ruk'ab paquiwi' y xebucunaj, no'j na utz taj xu'an juna chic milagro
41006006	ma ri ticawex na caquicoj taj china Rire. Ec'u ri Jesús lic xcam ranima' che wa'. Xic'ow c'u pa tak ri aldeas c'o chunakaj ri tinamit e ri' cac'utunic.
41006007	Tec'uchiri', xebusiq'uij ri cablajuj utijo'n, xebutak bi pa cacab y xuya paquik'ab quebequesaj bi itzelilaj uxlabixel.
41006008	Yey xebutak che na jinta c'o caquic'am bi re pa be; xew caquic'am bi ri quich'ami'y. Na caquic'am tane bi quiteb, quiwa o quimeyo chwi ri quipas.
41006009	Yey utz caquicoj bi quixajab; no'j na utz taj caquic'am bi jumolaj chic quik'u', xew ri quicojom.
41006010	Y xubi'ij bi chique: «We quixc'ul pa juna ja, chixc'ola chiri'; c'ate quixel bi echiri' quix'ec pa jun chic tinamit.
41006011	No'j we chupa juna tinamit na quixc'ul taj y na cac'ul tane ri Utzilaj Tzij quitzijoj, chixelubi chiri' yey chipupa' can rulew c'o che ri iwakan; wa' e c'utubal re na utz ta qui'anom ri ejekel chiri'. Pakatzij wi cambi'ij chiwe: Chupa ruk'ijol ri k'atbal tzij, más c'ax ri cape paquiwi rique chwa ri cape paquiwi ri e aj Sodoma y Gomorra» xcha'.
41006012	Xebel c'u bi rutijo'n che utzijoxic chique ri ticawex puwi ri lic chirajawaxic caquitzelej quitzij chwach ri Dios.
41006013	Xebequesaj bi uq'uiyal itzel uxlabixel yey xquicoj aceite paquiwi uq'uiyal yewa'ib y xequicunaj.
41006014	Ri rey Herodes xuta puwi ri chom uch'a'tibexic ri Jesús, ma lic xeta'max rubi' pa tak ronoje luwar. Ec'u ri Herodes xubi'ij: «La' e ri Juan Aj Ya'l Bautismo xc'astaj lo chiquixo'l ri ecaminak; e uwari'che c'o uchuk'ab che u'anic wa milagros» xcha'.
41006015	Yey e c'o jujun chic quebi'n re: «Rire e Elías» y jujun chic quebi'n re: «E juna k'alajisanel o laj junok chique ri k'alajisanelab re ojertan.»
41006016	Echiri' xuta wa' ri Herodes, xubi'ij: «La' e ri Juan ri jun xintak uk'atic rujolom, xc'astaj lo chiquixo'l ri ecaminak» xcha'.
41006017	Xubi'ij wa' ma e rire ri xutak uchapic ri Juan cha' caya'i' pa carena y que'yo'k pa cárcel. Xu'an wa' ri Herodes ma ri Juan xuch'a'bej upa ruma u'anom rixokil che ri Herodías, yey wa' wi'xok e rixokil ri Felipe ruchak' ri Herodes.
41006018	Jewa' ri xubi'ij ri Juan che: «Lic na ube taj 'anom ixokil la che ri rixokil ri chak' la» xcha'.
41006019	Ruma c'u la', rixok Herodías lic xutzucuj sa' cu'an che ri Juan. Lic xraj cucamisaj; pero na curik taj sa' u'anic cu'ano,
41006020	ma ri Herodes cuxi'ij ne rib chwach ri Juan. Yey utakom ne uchajixic cha' na jinta cuc'ulumaj, ma reta'am ri Juan e jun achi lic jusuc' y lic uya'om rib puk'ab ri Dios. Echiri' ri Herodes cuta ruc'utunic ri Juan, tob na cumaj ta usuc', lic cacha uc'u'x che utayic.
41006021	Ewi xopon jun k'ij echiri' ri Herodes xuq'uis ujunab y xuya jun nimalaj wa'im chique tak raj wach e c'o ruc', cuc' ri e takanelab que rusoldados y ri e aj Galilea lic c'o quiwach.
41006022	Xoc c'u bi ri ralit rixok Herodías pa c'o wi ri Herodes cuc' conoje tak ri e c'o chwa ri mexa, y xujek caxajaw chiquiwach. Wa' lic xuc'ul quic'u'x conoje ri e c'o chiri'. Ewi ri Herodes jewa' xubi'ij che la'li: «Chatz'onoj sa' ri cawaj, ma ri'in canya chawe» xcha'.
41006023	Y xujiquiba' c'u uwach che: «Ronoje ri catz'onoj, canya chawe, tob ne pa nic'aj che tak ri c'o panuk'ab» xcha'.
41006024	Ewi rali xel bi cha' cu'tz'onoj che lu'chu: «¿Sa' nawi ri cantz'onoj?» xcha'. «E chatz'onoj rujolom ri Juan Aj Ya'l Bautismo» xcha ruchu che.
41006025	Na jampatana c'u ri', rali lic canic xoc bi chwa ri rey Herodes y jewa' xubi'ij che: «Cuaj caya la chwe wo'ora pa juna plato rujolom ri Juan Aj Ya'l Bautismo» xcha che.
41006026	Ri rey lic xbisonic ruma ri xtz'onox che. Pero ruma c'u ri xujiquiba' uwach che rali chiquiwach conoje ri e c'o ruc' pa wa'im, na xraj ta chic xujec' ruch'a'tem.
41006027	Ewi xutakala' bi jun soldado cha' que'ec y cuc'am lo rujolom ri Juan.
41006028	Ri soldado xe'ec pa ri cárcel y xuc'atzij rujolom ri Juan. Xuc'am lo pa jun plato y xuya c'u che rali, y rali xu'ya'a che ruchu.
41006029	Echiri' xquita wa' rutijo'n ri Juan, xo'lquic'ama rucuerpo y xe'quimuku'.
41006030	Echiri' rutako'n ri Jesús xetzelej lo che utzijoxic ri Utzilaj Tzij, xquimol quib ruc' Rire y xquitzijoj che janipa ri xqui'ano y xquic'utu.
41006031	Ec'u ri Jesús xubi'ij chique: —Chixpeta wuc' ituquel, jo' cha' coje'uxlan q'uenok pa juna luwar pa na e jinta wi winak —xcha'. Jela' xubi'ij chique ma lic e q'ui ri winak, e c'o ri quebec y e c'o ri quec'unic yey rique na utz ta chi ne quewa'ic.
41006032	Xeboc c'u bi ri Jesús cuc' rutijo'n quituquel chupa jun barco y xebec pa jun luwar catz'intz'otic.
41006033	Pero lic e q'ui ri xebilowic echiri' xebec y xqueta'maj uwach ri Jesús. Ewi uq'uiyal winak xebec chakan, wa' ebelinak lo pa tak ri tinamit. Nabe c'u ri' xebopon chwa ri Jesús yey echiri' Rire xoponic, xquimol quib ruc'.
41006034	Echiri' xel lo ri Jesús pa ri barco, xrilo e c'o chi uq'uiyal winak chiri'. Lic c'ut xejuch' ca'n pa ranima', ma pacha' e bexex na jinta chajinel que. Ec'u ri Jesús xujek cuya uq'uiyal c'utunic chiquiwach.
41006035	Echiri' lic benak k'ij chic, xekib lo rutijo'n ruc' y jewa' xquibi'ij che: —Kajawal, wa luwar oj c'o wi lic catz'intz'otic y benak k'ij chic.
41006036	Utz we quetak bi la ri winak cha' quebec pa tak raldeas y pa tak ri luwar c'o lo xa nakaj re que'quilok'o quiwa, ma ri wara na jinta c'o catijic —xecha'.
41006037	No'j ri Jesús xuc'ul uwach: —Chebitzuku ri'ix —xcha chique. Rique xquibi'ij che: —¿E cami ca'aj la ri' que'kalok'o quiwa conoje wa ticawex cha' quekatzuku? ¡Ri rajil wa' e junam ruc' queb ciento k'ij re chac! —xecha'.
41006038	Ri Jesús xubi'ij chique: —¿Janipa chi pam c'o iwuc'? Jix ji'wilape' —xcha chique. Echiri' xqueta'maj, xquibi'ij che: —Xa wo'ob chi pam y ca'ib chi car —xecha'.
41006039	Ec'u ri Jesús xtakan che quetz'uyi' conoje ri ticawex chimutza'j pa tak ri rax q'uim.
41006040	Xetz'uyi' c'u chimutza'j re jujun ciento y re nic'aj ciento.
41006041	Ec'u ri Jesús xuc'am ri wo'ob pam ruc' ri ca'ib car, xtzu'n chicaj y xtioxin chwach ri Dios. Tec'uchiri', xuwech' upa ri pam y xuya chique rutijo'n cha' caquijach chique ri winak. Y jela' xu'an ruc' ri queb car, xjachi' c'u ri' wa' chique conoje.
41006042	Conoje c'u ri winak xewa'ic y xenoj chi utz.
41006043	Tec'uchiri', xquimol ri ch'aka'ta'k pam y car, y ruc' wa' xnoj lo cablajuj chacach.
41006044	Yey ri xewa'ic e lo wo'ob mil chi achijab.
41006045	Tec'uchiri', ri Jesús xebutak rutijo'n cha' queboc bi chupa ri barco, quenabej bi chwach y quek'ax c'a ch'aka ya' che ri tinamit Betsaida, xalok' Rire quebuch'a'bej tak can ruq'uiyal winak.
41006046	Echiri' ebuch'a'bem chi canok, xel bi chwa ri juyub cha' cu'ana orar.
41006047	Echiri' xoc rak'ab, ri barco c'o chi punic'ajal ri mar, yey ri Jesús utuquel canajinak can chu'lew.
41006048	Anim tan c'u ri', ri Jesús xeril pan rutijo'n lic ruc' c'ax quetajin che ubinisaxic ri barco ruma runimal tew petinak chiquiwach. Ec'u ri Jesús xe'ec cuc'; e ri' cabin chwi ri mar, ya e ri' quic'ow chiquiwach.
41006049	Pero rutijo'n echiri' xquilo cabin chwi ri ya', xquich'obo e juna espíritu. Xquijek c'u ri' quesiq'uinic,
41006050	ma conoje xquilo y lic xquixi'ij quib che. Tec'uchiri', ri Jesús xebuch'a'bej, jewa' xubi'ij chique: —Chinimarisaj ic'u'x, ma ri'in in Jesús; mixi'ij c'u iwib —xcha chique.
41006051	Xoc c'u bi ri Jesús cuc' chupa ri barco; ec'u runimal tew xtani'ic. Rutijo'n lic xcam canima' che,
41006052	ma c'amaja' ne caquimaj usuc' ri xu'an ri Jesús echiri' xu'an q'ui che ri pam, ma e pacha' ch'ukutal ri quina'oj.
41006053	Ec'uchiri' xquik'axuj ri ya', xebopon che ri luwar re Genesaret y xquixim ri barco chuchi' ri ya'.
41006054	Echiri' xebel lo chupa ri barco, na jampatana ri winak xqueta'maj uwach ri Jesús.
41006055	Xebec c'u ri' re caquitzijoj puwi ri Jesús pa tak ronoje ri luwar re Genesaret. Yey ri winak re ronoje tak luwar xquijek quequic'am tak lo yewa'ib e telem lo chwa ch'at c'a pa ri luwar pa quitom c'o wi ri Jesús.
41006056	Y tob pa tak chawi xoc wi ri Jesús, pa tak tinamit, pa tak aldeas o pa tak juyub, e c'o ri quequiya ri yewa'ib chuchi' tak ri be y caquicoj c'u quib chwach ri Jesús cha' cuya luwar chique tob ne xew ruchi' ruk'u' caquichapo. Conoje c'u ri quebanaw wa', quecunutajic.
41007001	Ec'u ri fariseos cuc' jujun chique raj c'utunel re ri tzijpixab e petinak Jerusalem, xquimol quib ruc' ri Jesús.
41007002	Wa' wa'chijab xquijek quequich'a'tibej jujun chique rutijo'n ri Jesús ma xequilo quewa'ic yey na quich'ajom ta ri quik'ab. Y wa' na e ta quic'utu'n can ri cati'-quimam.
41007003	Ma ri fariseos y ri nic'aj chic aj judi'ab e lic quitakem ri quic'utu'n can ri cati'-quimam. Rique na quewa' taj we na caquich'aj ta nabe ri quik'ab chi utz.
41007004	Y echiri' quetzelej lo pa c'aybal, na jinta c'o caquitijo we na caquich'aj ta nabe ri quik'ab, jela' pacha' ri c'utum can chique. Yey quitakem uq'uiyal c'utunic xa quimajom can chiquij cati'-quimam, jela' pacha' ru'anic cach'aj tak upa ri tijbal ya', ri xaro, rubitak sa'ch re ch'ich' y rujosk'ixic ri ch'at re warabal.
41007005	Ruma c'u la' ri fariseos y raj c'utunel re ri tzijpixab xquitz'onoj che ri Jesús: —¿Su'be ri tijo'n la na quitakem ta ri quic'utu'n can ri kati'-kamam? Ma rique quewa'ic tob e la' na quich'ajom ta ri quik'ab —xecha'.
41007006	Ec'u ri Jesús xuc'ul uwach: —¡Xa queb palaj alak! Lic katzij ri tz'ibital can ruma ri k'alajisanel Isaías pawi' alak. Ma jewa' xutz'ibaj canok: Wa' wa tinamit xa ruc' ruwaque' caquiyac nuk'ij, no'j ri canima' lic naj c'o wi chwe.
41007007	Na jinta c'ana cutikoj caquilok'oj nuk'ij, ma ri c'utunic caqui'ano xa takanic que achijab.
41007008	Ec'u ralak e ya'om can alak Rutzij Upixab ri Dios y e lic coc alak il che u'anic ri quic'utu'n can ri ticawex, pacha' ca'an alak ruc' rujosk'ixic ri tijbal ya' y ruch'ajic upa ri xaro; yey c'o ne jujun chic pacha' tak wa' ca'an alak xa majom can alak —xcha'.
41007009	Je tanchi c'u wa' xubi'ij chique: —Ralak 'anom alak che Rutzij Upixab ri Dios pacha' na jinta uchac, ruma e lic catajin alak che u'anic ri quic'utu'n can ri ticawex.
41007010	Ma ri Moisés jewa' utz'ibam can ojertan: Chalok'oj quik'ij rachu-akaw yey We c'o junok quebuyaj ruchu-ukaw ruc' itzel ch'a'tem, ri' lic takal che cacamisaxic xcha ri Moisés.
41007011	»No'j ralak cabi'ij alak: “Utz we juna achi xew cubi'ij chique ruchu-ukaw: Na utz taj canto' alak, ma ri to'bal cajawax che alak, nubi'tisim chic re nukasa'n chwach ri Dios.”
41007012	Yey chiwach ralak, china ri cabi'n re wa', na chirajawaxic ta chi che quebuto' ruchu-ukaw.
41007013	Jec'uri'la' 'anom alak che Rutzij Upixab ri Dios pacha' na jinta uchac, ruma tak ri no'jibal petinak lo chique ri chu'kaw alak. Yey takem alak uq'uiyal c'utunic pacha' tak wa' —xcha'.
41007014	Tec'uchiri', ri Jesús xebusiq'uij conoje ruq'uiyal ticawex y jewa' xubi'ij chique: —Lic tanape onoje alak y lic maja alak usuc' wa':
41007015	Ri cach'ulan ri ranima' ri ticawex na e ta ri cutij bi, ma e ri quel lo pa ranima', e wa' ri cach'ulan re.
41007016	China c'u ri c'o utanibal che utayic, ¡chuta c'u ri'! —xcha chique.
41007017	Ec'u ri Jesús xebuya can ruq'uiyal ticawex y xoc bi che jun ja. Tec'uchiri' rutijo'n xqui'an tz'onobal che puwi wa c'ambal na'oj.
41007018	Ewi rire xubi'ij chique: —¿Ix neba jun ri'ix chique ri na jinta quina'oj puwi wa'? ¿Na quimaj ta neba usuc' e ri cach'ulan ri ranima' ri ticawex na e ta ri cutij bi?
41007019	Ma e janipa ri cutij bi, ri' na coc ta chupa ri ranima'; xa chupa rupa que'ec wi. Tec'uchiri', cu'pamaj bi —xcha'. Ruc' wa' ri Jesús xraj xubi'ij e ronoje tak ri re catijic, lic utz.
41007020	Je tanchi wa' xubi'ij chique: —E ri quel lo pa ranima' ri ticawex, e wa' ri cach'ulan re.
41007021	Ma pa ranima' ri ticawex quel wi lo tak ritzel na'oj, ri macunic chirij ri c'ulaniquil, ri caretz'abej uwa uk'ij ruc' jun chic na uc'ulel taj, ri camisanic,
41007022	ri elek', ri rayinic re puak, ri retzelal c'u'xaj, ri socoso'nic; ri rayibal re ri ti'jil, ri c'ax c'u'xaj chirij jun chic, ri itzel ch'a'tem chirij junok, ri cu'an nim chiribil rib, ri na cuch'ob tana sa' ri cu'ano.
41007023	Ronoje tak wa' wa itzel uwach, chupa ri ranima' ri ticawex quel wulok y e cach'ulan re rubinic —xcha'.
41007024	Xel bi ri Jesús chiri' y xopon pa tak ri luwar re Tiro y re Sidón. Xoc c'u chuchi' jun ja. Na xraj taj c'o queta'man re we Rire c'o chiri'; na ruc' ta c'u ri', xqueta'maj ri winak.
41007025	C'o c'u jun ixok, e ri ralit c'o puk'ab jun itzel uxlabixel. Xew xuto c'o ri Jesús chiri', xc'unic y xuc'ak rib xe'rakan uk'ab ri Jesús.
41007026	Ec'u rixok na cuq'uil ta ri aj judi'ab yey alaxel pa ri luwar re Sirofenicia. Xelaj c'u che cha' caresaj bi ri itzel uxlabixel che ri ralit.
41007027	Ec'u ri Jesús xubi'ij che: —Chirajawaxic na nabe quewa'ic y quenoj ri e ralc'o'al ri rajaw ja, ma na usuc' taj we junok cumaj ri quiwa ri ralc'o'al y cuc'ak bi chiquiwa ri tz'i' —xcha che.
41007028	Rixok xuc'ul uwach: —Katzij, Kajawal, pero ¿na quewa' ta neba ri tz'i' ruc' ruc'aj quiwa rac'alab catzak chuxe' ri mexa? —xcha'.
41007029	Ri Jesús xubi'ij che: —Ruma wa xabi'ij, canya chawe ri xatz'onoj. Jat c'u wo'ora ma ri itzel uxlabixel elinak chubi che rawalit —xcha'.
41007030	Ec'uchiri' xopon rixok chirocho, xu'rika ri ralit cotz'ol chwa uwarabal yey elinak chubi ri itzel uxlabixel che.
41007031	Ec'uchiri', xel tanchi ubi ri Jesús che tak ri luwar re Tiro y xic'ow pa ri tinamit Sidón. Xopon c'u chuchi' ri mar re Galilea y xe'ela pa tak ri luwar re Decápolis.
41007032	Chiri' xquic'am lo chwach ri Jesús jun achi t'o'c y cach'ikch'otic, yey ri ec'amayom lok xebelaj che cha' cuya ruk'ab puwi'.
41007033	Ec'u ri Jesús xresaj bi rachi chiquixo'l ri winak. Tec'uchiri' xuju' ruwi tak uk'ab puxiquin rachi y xucoj jubik' uc'axaj tza'm ri rak'.
41007034	Xtzu'n chicaj, xuq'uis uc'u'x y jec'uwa' xubi'ij che rachi: «¡Efata!» (Wa' pa ri ch'a'tem arameo que'elawi “chatjakatajok”.)
41007035	Na jampatana c'u ri', rachi xjakataj ruxiquin, xquiritaj ri rak' y xujeko cach'a't chi utz.
41007036	Ec'u ri Jesús lic xebupixabaj ri winak cha' na jinta c'ana c'o caquitzijoj wi, no'j ri winak tob ne quepixabaxic, más ne xebec che utzijoxic.
41007037	Lic c'u cacam canima' ri winak che y jewa' caquibi'ij: «Ronoje ri cu'ano lic utz, ma ri e t'o'c cu'an chique quetanic yey ri e me't cu'an chique quech'awic.»
41008001	Chupa tak la' la k'ij xquimol quib uq'uiyal ticawex. Y ruma na jinta quiwa re caquitijo, ri Jesús xebusiq'uij rutijo'n y xubi'ij chique:
41008002	—Lic cajuch' ca'n nuc'u'x chique wa ticawex ma e urox k'ij wa' e c'o wuc' y na jinta chi quiwa.
41008003	Yey we e la' quebenutak bi chicocho y na jinta c'o quitijom, ri' quebe'k'ochk'ob pa be, ma e c'o jujun chique lic naj e petinak wi —xcha'.
41008004	Rutijo'n xquibi'ij che: —Pero, ¿pa carikitaj wi wa re quetzuk wa uq'uiyal ticawex? Ma chupa wa luwar na jinta ne c'o e jekelic —xecha'.
41008005	Ri Jesús xutz'onoj c'u chique: —¿Janipa chi pam c'o iwuc'? —xcha chique. —Wukub —xecha rique.
41008006	Ewi ri Jesús xtakan che quetz'uyi' ri ticawex chu'lew. Xuc'am c'u ri wukub pam y xtioxin chwach ri Dios. Tec'uchiri', xuwech' upa y xuya chique rutijo'n cha' caquijach chique ruq'uiyal ticawex; y rique e xqui'ano.
41008007	Yey cuc'a'am ne jujun raltak co car. Ec'u ri Jesús xtioxin chwach ri Dios puwi wa' y xtakan c'u che cajachi' chique ri winak.
41008008	Xewa' c'ut y lic xenoj chi utz. Tec'uchiri', xmol ri ch'aka'ta'k quikax y ruc' wa' xnoj wukub chacach.
41008009	Ri xewa'ic, laj e juna cajib mil ticawex. Ec'u ri Jesús xebuch'a'bej canok,
41008010	xoc c'u bi chupa ri barco cuc' rutijo'n y xebec pa tak ri luwar re Dalmanuta.
41008011	C'o jun k'ij ri fariseos xebopon ruc' ri Jesús y xquijeko e la' xa pa ch'a'tem caquichap pa ch'a'oj. Xquitz'onoj c'u che cu'an juna c'utubal re chila' chicaj chiquiwach cha' cak'alajinic we Rire takom lo ruma ri Dios; wa' xqui'ano xa re c'ambal upa.
41008012	Ec'u ri Jesús lic xuq'uis uc'u'x y xubi'ij chique: «¿Su'be ri ticawex re wak'ij ora e caquitz'onoj can'an juna c'utubal cha' cak'alajinic we intakom lo ruma ri Dios? Pakatzij wi cambi'ij chiwe: Na jinta juna c'utubal caya'taj chique» xcha'.
41008013	Ewi xebuya canok, xoc tanchi ubi chupa ri barco y xk'ax ch'aka ya'.
41008014	Ec'u rutijo'n ri Jesús xic'ow chiquic'u'x caquic'am bi pam y xa jun chi pam c'o cuc' chupa la barco.
41008015	Ewi ri Jesús xebupixabaj, jewa' xubi'ij chique: «Lic chichajij iwib chwa ri “levadura” que ri fariseos y chwa ri “levadura” re ri Herodes» xcha'.
41008016	Rutijo'n xquibi'ij c'u chiquiwach: «Cubi'ij wa' ma reta'am na jinta pam xkac'am lok» xecha'.
41008017	Ri Jesús xreta'maj sa' la caquich'a'tibej chiquiwach y xubi'ij c'u chique: —¿Su'be quich'a'tibej chiwach puwi ri na xic'am ta lo pam? ¿C'amaja' neba quimaj usuc'? ¿Lic cami c'a ch'ukutal rina'oj?
41008018	C'o wa' c'u iwach yey e pacha' na quixtzu'n taj. C'o wa' c'u ixiquin yey e pacha' na quixtan taj. ¿Lic neba na cac'un ta chic'u'x
41008019	echiri' xinjach ri wo'ob pam chique ri wo'ob mil ticawex? ¿Janipa c'u chacach xinojisaj ruc' ri quikax? —xcha'. Rutijo'n xquic'ul uwach: —Cablajuj chacach —xecha'.
41008020	Xutz'onoj tanchi chique: —Yey echiri' xinjach ri wukub pam chique ri cajib mil ticawex, ¿janipa lo chacach xinojisaj ruc' ri quikax? —xcha'. Rique xquic'ul uwach: —Wukub chacach —xecha'.
41008021	Jec'uwa' xuq'uisbej cuc': —¿Su'be c'u ri' c'amaja' c'ana quimaj usuc'? —xcha chique.
41008022	Tec'uchiri', xebopon pa ri tinamit Betsaida. Tak ri winak xquic'am lo jun potz' chwa ri Jesús y xebelaj c'u che cha' cucunaj.
41008023	Ec'u ri Jesús xuchap ruk'ab ri potz', xresaj bi chupa ri tinamit y xchuban che tak ruwach. Tec'uchiri', xuya ruk'ab puwi' y xutz'onoj che we caril q'uenok.
41008024	Ri potz' xtzu'n pana chwach y xubi'ij: —Quebenuwil rachijab pacha' chi e che' quebinic —xcha'.
41008025	Ri Jesús xuya tanchi ruk'ab puwi ruwach ri potz'. Jec'ula' ri potz' xcunutajic y utz xtzu'nic. Xtzu'n c'u pana naj y xril ronoje chi utz.
41008026	Tec'uchiri' ri Jesús xutak bi chirocho y jewa' xubi'ij che: —Matoc bi pa ri tinamit y matzijoj ne c'ana che junok e ri'in xatincunaj —xcha che.
41008027	Ri Jesús cuc' rutijo'n xebec pa tak ri aldeas re ri tinamit Cesarea re Filipo. Yey chupa c'u ri be, ri Jesús xutz'onoj chique rutijo'n: —Chiquiwa ri winak, ¿in china nawi ri'in? —xcha'.
41008028	Rique xquic'ul uwach che: —C'o quebi'n re, lal ri Juan Aj Ya'l Bautismo; jujun chic caquibi'ij lal ri Elías; y jujun chic, lal junok chique tak ri k'alajisanelab re ojertan —xecha'.
41008029	Tec'uchiri', xutz'onoj chique: —Yey chiwach ri'ix, ¿in china ri'in? —xcha'. Ri Pedro xuc'ul uwach: —Rilal lal ri Cristo, Rucha'o'n lo ri Dios —xcha'.
41008030	Ewi ri Jesús xebutak che na caquitzijoj ta che junok china Rire.
41008031	Xujek c'u ubi'xiquil chique: «Lic chirajawaxic che Ralaxel Chiquixo'l Ticawex cutij na ri c'ax y cac'ak bi uk'ij cuma ri nimak winak re ri tinamit, ri nimak e aj chacunel pa Rocho Dios y raj c'utunel re ri tzijpixab. Tec'uchiri', cacamisaxic; no'j churox k'ij cac'astaj lok» xcha'.
41008032	Wa' xuk'alajisaj chi utz chique. Ec'u ri Pedro xresaj bi ri Jesús chiquixo'l y xuch'a'bej upa ruma ri xubi'ij.
41008033	No'j ri Jesús xutzu' lo quiwach rutijo'n y xuch'a'bej c'u upa ri Pedro, jewa' xubi'ij che: —¡Chatel chinuwach, Satanás! Ma ri'at na e ta cach'ob puwi ri uch'obom lo ri Dios, xew e cach'ob jela' pacha' ri caquich'ob ri winak —xcha che.
41008034	Ec'uchiri', xebusiq'uij ri winak y rutijo'n, y jec'uwa' xubi'ij chique: «We c'o junok caraj caterej lo chwij, lic chirajawaxic che mu'an xew ri caraj rire, e chucuyu ri c'ax cape puwi' ruma ucojom ri nubi' yey tereja lo chwij.
41008035	Ma china ri na cuya ta ranima' ruc'aslem, ri' e cujam ri chomilaj c'aslemal chwach ri Dios; no'j ri cuya ranima' ruc'aslem wuma ri'in y ruma ri Utzilaj Tzij, ri' e curik ri chomilaj uc'aslemal chwach ri Dios.
41008036	Ma ¿sa' c'u cutikoj ri' che ri ticawex we cu'an rajaw ronoje ruwachulew yey cusach c'u uwach ruc'aslemal?
41008037	¿O c'o nawi rajil cutoj rachi chwa ruc'aslemal cha' na cujam taj? ¡Na jintaj!
41008038	»Mixq'uix c'u chwe ri'in y che ri nuch'a'tem chiquiwach raj maquib re wak'ij ora, ri na jusuc' ta ri canima' chwach ri Dios. Ma ri ca'anaw wa', ri in Alaxel Chiquixo'l Ticawex quinq'uix che rire echiri' quinc'un lo ruc' runimal uchomalil ri Nukaw y cuc' tak ri santowilaj ángeles» xcha'.
41009001	Tec'uchiri', xubi'ij chique: —Pakatzij wi cambi'ij chiwe: E c'o jujun chique wa e c'o wara, na quecam tana we na xquil tubi ruc'unibal rutakanic ri Dios ruc' unimal chuk'ab —xcha'.
41009002	Wakib k'ij c'u ubi'xiquil ri' wa', echiri' ri Jesús xebucha' ri Pedro, ri Jacobo y ri Juan y xebuc'am bi quituquel chwa jun nimalaj juyub. Chila' c'ut xjalc'atitaj uwach ri Jesús chiquiwach.
41009003	Ruk'u' lic cawolk'inic, xu'an lic sak pacha' ri nieve; rusakil xilitajic na jinta c'o ca'anaw re che ruwachulew.
41009004	Xakic'ate't c'ut chiquiwach xewinakir ri Elías y ri Moisés, k'alajisanelab re ojertan; e ri' quech'a't ruc' ri Jesús.
41009005	Ec'u ri Pedro xubi'ij che ri Jesús: —Kajawal, lic utz xya'taj chike ri'oj oj c'o wara. Ka'ana oxib rancho: jun e la, jun re ri Moisés y jun re ri Elías —xcha'.
41009006	Ri Pedro xubi'ij wa' ruma na cuna' taj sa' ri cubi'ij, ma rire cuc' ri queb chic rachbi'il lic quixi'im quib.
41009007	Ec'uchiri', xkaj lo jun sutz' y xu'an mu'j paquiwi'. Chupa c'u ri' ri sutz' xquita rukul ri Dios, jewa' xubi'ij: «E Nuc'ajol wa' ri lic c'ax canna'o; e chita utzij Rire» xcha'.
41009008	C'ate c'u xquilo, xew chi ri Jesús c'o cuc'.
41009009	Echiri' xekaj lo chwa ri juyub, ri Jesús xebutak che na caquitzijoj ta c'ana che junok janipa ri xquilo; c'ate caquitzijoj echiri' Ralaxel Chiquixo'l Ticawex c'astajinak chi lo chiquixo'l ri ecaminak.
41009010	Ec'u rique lic xquic'ol pa canima' ri xbi'x chique y xquijek caquitz'onobej chiquiwach puwi sa' que'elawi ri c'astajibal lo re Ralaxel Chiquixo'l Ticawex.
41009011	Ec'uchiri', xquitz'onoj che ri Jesús: —¿Su'be raj c'utunel re ri tzijpixab caquibi'ij lic chirajawaxic nabe na cac'un ri Elías chwach pan ruc'unibal Ralaxel Chiquixo'l Ticawex? —xecha'.
41009012	Ec'u ri Jesús xuc'ul uwach: —Katzij, lic chirajawaxic nabe na cac'un ri Elías y cuyijba' pan ronoje chwach ruc'unibal Ralaxel Chiquixo'l Ticawex. Pero ¿sa' quich'ob ri'ix puwi ri tz'ibital can chupa Rutzij Upixab ri Dios? Ma cubi'ij lic chirajawaxic na, Ralaxel Chiquixo'l Ticawex cutij c'ax y na jinta uk'ij ca'anic.
41009013	No'j c'u ri'in cank'alajisaj wa' chiwe: Ri Elías ya xc'unic yey ri winak xqui'an che janipa ri xcaj rique, jela' pacha' ri tz'ibital can puwi rire —xcha'.
41009014	Echiri' xebopon pa e c'o wi can ri jujun chic utijo'n, xquilo e c'o uq'uiyal winak quisutum quij yey raj c'utunel re ri tzijpixab quequichapala' che ch'a'oj.
41009015	Conoje c'u ri winak lic xequi'cotic echiri' xquil ri Jesús. Quebanic xe'quic'ulu' apanok y xquiya rutzil uwach.
41009016	Xutz'onoj c'u Rire chique: —¿Sa' puwi cachapala' wi ib alak cuc' rique? —xcha'.
41009017	C'o c'u jun chiquixo'l ruq'uiyal winak jewa' xuc'ul uwach: —Lal tijonel, nuc'amom lo ri nuc'ajol chiwach la, ma rire c'o puk'ab jun itzel uxlabixel u'anom me't che.
41009018	Xa tob pa cuchap wi, cuc'ak pulew. Ec'uchiri', rala cujek capuluwan ruc'axaj, cakich'ich' ruwi tak re' y cacanaj can junchi chuc'uchic. Xintz'onoj c'u chique ri tijo'n la cha' caquesaj bi ri itzel uxlabixel, pero rique na xquich'ij ta resaxic bi —xcha'.
41009019	Ec'u ri Jesús xuc'ul uwach, jewa' xubi'ij chique: —¡E ri ix ticawex re wak'ij ora, na cubul ta c'ana ic'u'x wuc'! ¿Janipa chi lo k'ij cajawaxic quinc'oji' iwuc' cha' cacubi' ic'u'x wuc'? ¿Janipa chi lo k'ij quixincuyu e la' jela' i'anom? Chic'ama lo rala wara —xcha'.
41009020	Xquic'am c'u lo rala chwach. Ec'u ri itzel uxlabixel echiri' xril uwach ri Jesús, lic co xujabaja' rala. Ec'u rala xtzak pulew y xujeko cubalcatila' rib, capuluwan ruc'axaj.
41009021	Ri Jesús xutz'onoj c'u che rukaw rala: —¿Jampa ujekom lo wa' che? —xcha'. Rachi xuc'ul uwach: —Chuch'uti'nal upetebem lok.
41009022	Uq'uiyal laj uc'akom pa ak' y pa ya' re camisaxic uwach. We c'o co pak'ab la cato' la, c'utu co ri c'axna'bal c'u'x la chike y chojto'o la —xcha'.
41009023	Ri Jesús xuc'ul uwach: —¿Su'be cabi'ij la chwe we c'o panuk'ab can'an wa'? Ma we c'o junok lic cubul uc'u'x wuc', ronoje quel pana ruc' —xcha'.
41009024	Ec'u rukaw rala na jampatana co xch'awic, jewa' xubi'ij: —Cubul nuc'u'x uc' la, xew chinto'o co la cha' canimar ri cubulibal nuc'u'x —xcha'.
41009025	Ec'u ri Jesús echiri' xrilo catajin quimolotajic ruq'uiyal winak, xtakan puwi ri itzelilaj uxlabixel, jewa' xubi'ij che: —Itzelilaj uxlabixel, ri a'anom me't y t'o'c che wa'la, ri'in catintako: Jat, chatelubi y mat-tzelej chi lo c'ana ruc' —xcha che.
41009026	Ewi ri itzel uxlabixel xsiq'uinic y lic co xujabaja' rala; tec'uchiri', xel bi. Ec'u rala xcanaj canok pacha' caminak chic. Ruma ri', lic e q'ui ri xebi'n re: «Ya xcamic» xecha'.
41009027	Pero ri Jesús xuchap ruk'ab, xuyaco; y rala xtaq'ui'ic.
41009028	Ec'uchiri', xoc bi ri Jesús chuchi' jun ja. Ec'u rutijo'n xech'a't ruc' xa quituquel chic, jewa' xquitz'onoj che: —¿Su'be ri'oj na xkach'ij tubi resaxic wa' wa itzel uxlabixel? —xecha'.
41009029	Ri Jesús xuc'ul uwach: —E tak wa' wa juch'ob itzel uxlabixel, xew utz quebesax bi ruc' oración y ayuno —xcha'.
41009030	Echiri' xebel bi chiri', xebic'ow pa tak ri luwar re Galilea. Pero ri Jesús na xraj taj c'o queta'man re,
41009031	ma cac'utun chiquiwach rutijo'n. Jec'uwa' cubi'ij chique: «Ralaxel Chiquixo'l Ticawex caya'i' paquik'ab rachijab y cacamisax cuma, no'j echiri' caminak chic, cac'astaj lo churox k'ij» xcha'.
41009032	Ec'u rutijo'n na xquimaj ta usuc' la cubi'ij chique, yey caquixi'ij quib caquitz'onoj che ri Jesús sa' que'elawi wa'.
41009033	Xebopon c'u chupa ri tinamit Capernaúm y echiri' e c'o chi chuchi' jun ja, xutz'onoj chique rutijo'n: —¿Sa' puwi quichapala' wi iwib chiwach echiri' quixtajin lo chi be? —xcha chique.
41009034	Yey na jinta c'u junok chique xch'awic; ma echiri' c'a quetajin lo chi be, e caquichapala' quib chiquiwach puwi' chinok chique caya'i' más uwach.
41009035	Ewi ri Jesús xtz'uyi'ic, xebusiq'uij ri cablajuj utijo'n y xubi'ij chique: —We c'o junok caraj e rire ri cac'oji' nabe chiquiwach conoje, ri' chirajawaxic che e cacanaj can pa q'uisbal chique conoje y cuya rib quebunimaj —xcha chique.
41009036	Xuc'am c'u jun ralco c'o'm y xuya chiquinic'ajal rique. Xuk'aluj c'ut y jewa' xubi'ij chique:
41009037	—China ri cuc'ul chupa ri nubi' junok na jinta uwach pacha' wa ralco c'o'm, e junam ruc' in ri quinuc'ulu; yey china ri cac'uluw we ri'in, na xew ta quinuc'ul ri'in, ma e cuc'ul ri Jun takayom lo we ri'in —xcha'.
41009038	Ec'u ri Juan xubi'ij che ri Jesús: —Kajawal, xkil jun achi queberesaj bi itzel uxlabixel chupa ri bi' la yey rire na kuq'uil taj. Ec'u ri'oj xkabi'ij che mu'an chi wa' —xecha'.
41009039	Ri Jesús xuc'ul uwach: —We c'o ca'anaw wa', mik'atej, ma na jinta junok cu'an juna milagro chupa ri nubi' yey pa jok'otaj c'u ri' cach'a't lo chwij.
41009040	Ma china ri na cach'o'jin ta chikij, ri' e kuq'uil.
41009041	China ri cusipaj juna tzima iya' chupa ri nubi' ruma ix re ri Cristo, pakatzij wi cambi'ij chiwe, ri' na cujam ta c'ana ri rajil uc'axel.
41009042	»No'j china ri cumin pa mac junok chique wa ch'uti'k cubul quic'u'x wuc', e ne más utz catzayabax bi pukul juna nimalaj ca' re que'em y cac'ak c'u bi chupa ri mar.
41009043	»We rak'ab e catzakisan awe pa mac, chak'ata bi. Ma xa ne cuya tob at t'um catopon pa ri c'aslemal chila' chicaj, chwa ri c'o ucabichal rak'ab yey catc'ak bi chi xibalba' re tijbal c'ax, chupa ri ak' na jinta chi uchupic
41009044	pa na quecam ta wi ramoloy quetijow que wa' wa winak ecaminak, yey ri ak' na jinta chi uchupic.
41009045	»Yey we rawakan e catzakisan awe pa mac, chak'ata bi. Ma xa ne cuya tob at jetz' catopon pa ri c'aslemal chila' chicaj, chwa ri c'o ucabichal rawakan yey catc'ak bi chi xibalba' re tijbal c'ax, chupa ri ak' na jinta chi uchupic
41009046	pa na quecam ta wi ramoloy quetijow que wa' wa winak ecaminak, yey ri ak' na jinta chi uchupic.
41009047	»Yey we rawach e catzakisan awe pa mac, chawesaj bi. Ma xa ne cuya ri xa jun rawach catoc pa rutakanic ri Dios, chwa ri c'o ucabichal rawach yey catc'ak bi chi xibalba' re tijbal c'ax
41009048	pa na quecam ta wi ramoloy quetijow que wa' wa winak ecaminak, yey ri ak' na jinta chi uchupic.
41009049	»Chirajawaxic c'ut conoje cac'am na quipa, pacha' quebic'owisax pa ak'. E pacha' ri ca'an ruc' ronoje kasa'n caya'i' chwach ri Dios: cacowisax ruma ratz'am.
41009050	E ratz'am lic cajawaxic, no'j we xsach rutzayul, ¿su'anic tanchi ca'an tza che? Chirajawaxic c'ut lic c'o cutikoj ribinic isilabic ri'ix jela' pacha' ratz'am lic curik uchac. C'ola c'u rutzil chomal chiwach chijujunal —xcha chique.
41010001	Ri Jesús xel bi che ri tinamit Capernaúm y xe'ec pa tak ri luwar re Judea y che tak ri luwar c'o ch'aka ya' che ri nimaya' Jordán. E tak c'u ri winak xquimol quib ruc', y Rire xujek cac'utun chiquiwach pacha' ri xex cu'an wi.
41010002	Xekib c'u ri fariseos ruc' y xqui'an jun tz'onobal che xa re c'ambal upa: —¿Ya'tal nawi puk'ab juna achi cuya bi ruwujil re jachbal ib che ri rixokil? —xecha'.
41010003	Ec'u ri Jesús xuc'ul uwach: —¿Sa' cubi'ij ri takanic xu'an can ri Moisés che alak? —xcha'.
41010004	Rique xquibi'ij: —Ri Moisés xuya luwar che rachi cuya bi ruwujil re jachbal ib che ri rixokil y jec'ula' na rixokil ta chic —xecha'.
41010005	Ri Jesús xubi'ij chique: —Xutz'ibaj ne can ri' wa' wa jun takanic ma e ruma lic co ri anima' alak.
41010006	No'j Ruch'a'tem ri Dios cubi'ij: Che ri jekebal lo ruwachulew echiri' ri Dios xebu'an ri ticawex, chi achi chi ixok xebu'ano.
41010007	Y cubi'ij: Ruma c'u ri', rachi echiri' cac'uli'ic, caresaj rib chiquij ruchu-ukaw cha' cajeki' ruc' ri rixokil;
41010008	y quicabichal c'u ri' quebu'ana xa e jun chwach ri Dios cacha'. Jec'uri'la', na e ta chi ca'ib ma xebu'ana xa e jun.
41010009	E uwari'che, ri xebujunimaj ri Dios, na ya'tal ta che ri ticawex cujach quipa —xcha'.
41010010	Ec'uchiri' e c'o chi chi'ja, rutijo'n xquitz'onoj tanchi che puwi wa xutzijoj.
41010011	Ri Jesús xubi'ij chique: —E junok cuya ruwujil re jachbal ib che ri rixokil yey cac'uli' tanchi ruc' juna chic ixok, ri' camacun chwach ri Dios chirij ri nabe rixokil.
41010012	Jec'ula' rixok, we cuya ruwujil re jachbal ib che ri rachijil yey cac'uli' tanchi ruc' juna chic achi, ri' jenela' camacun chirij ri c'ulaniquil —xcha'.
41010013	E c'o jujun raltak co ac'alab xec'am lo chwach ri Jesús cha' cuya ruk'ab paquiwi'. No'j rutijo'n xequiyaj ri ec'amayom lo que.
41010014	Ri Jesús, echiri' xril wa', xpe royowal y jewa' xubi'ij chique: «Chiya'a luwar chique ri raltak co ac'alab chepeta na wuc'. Mebik'atej; ma ri caqui'an e jela' pacha' rique, ri' cu'an que rutakanic ri Dios.
41010015	Pakatzij wi cambi'ij chiwe: China ri na cuc'ul ta rutakanic ri Dios jela' pacha' cu'an juna ralco c'o'm, ri' na coc ta chupa» xcha'.
41010016	Tec'uchiri', xebuk'aluj ri raltak co ac'alab, xuya ruk'ab paquiwi' y xebu'an bendecir.
41010017	Echiri' catajin bi relic ri Jesús re cumaj tanchi ubi rube, cac'alalic xopon jun ruc', xuxucuba' rib chwach y xutz'onoj c'u che: —Lal utzilaj tijonel, ¿sa' ri can'ano cha' c'o nuc'aslemal na jinta utakexic? —xcha'.
41010018	Ri Jesús xuc'ul uwach: —¿Su'be cabi'ij la “utz” chwe? Ma xa jun ri lic utz c'olic, wa' e ri Dios.
41010019	Rilal eta'am chi la sa' tak Rutzij Upixab ri Dios: “Matmacun chirij ri c'ulaniquil. Matcamisanic. Matelek'ic. Ma'an rak'ubal chirij junok. Mac'o ma'an xa ruc' socoso'nic. Chalok'oj quik'ij rachu-akaw” —xcha che.
41010020	Rachi xuc'ul uwach: —Lal tijonel, ronoje wa' nu'anom lo chwi nuch'uti'nal —xcha'.
41010021	Ewi ri Jesús xutzu' uwach y lic xjuch' can uc'u'x che. Xubi'ij c'u che: —Xa jun chi ri lic chirajawaxic wi ca'an la: Oj la, c'ayij la ronoje tak ri beyomalil la y jacha c'u la chique ri niba'ib; jec'uri'la' c'o beyomalil la chila' chicaj. Tec'uchiri', peta la, terej lo la chwij y cuyu la ri c'ax cape pawi' la ruma lal nutijo'n —xcha che.
41010022	Ec'u rachi lic xuchap ranima' che ri xubi'ij ri Jesús; lic cabisonic xe'ec, ma rire lic rajawal beyom.
41010023	Tec'uchiri', ri Jesús xebutzu' conoje y xubi'ij chique rutijo'n: —Ri e beyomab lic c'ayew chique queboc chupa rutakanic ri Dios —xcha'.
41010024	Rutijo'n ri Jesús lic xcam canima' che wa xubi'ij. Rire xubi'ij c'u chique: —Ix walc'o'al, e janipa ri lic quicubam quic'u'x ruc' ri quibeyomalil, lic c'ayew chique queboc chupa rutakanic ri Dios.
41010025	E ne más c'ayew coc juna beyom chupa rutakanic ri Dios chwa ri quic'ow juna camello chupa rutel juna acuxa' —xcha'.
41010026	Rique lic xcam canima' che wa' y xquibi'ij c'u chiquiwach: «We e ri', ¿china c'u ri' ri cacolobetajic?» xecha'.
41010027	Ec'u ri Jesús xutzu' quiwach, xubi'ij chique: —Ri ticawex na caquicolobej ta quib quituquel ma wa' lic c'ayew chiquiwach, no'j ri Dios ronoje cu'ano ma na jinta c'ayew chwach Rire —xcha'.
41010028	Ec'u ri Pedro xujek ubi'xiquil che ri Jesús: —Kajawal, e ri'oj kaya'om can ronoje y oj teran chi'ij la —xcha'.
41010029	Ri Jesús xubi'ij: —Pakatzij wi cambi'ij chiwe: China ri uya'om can rocho, ebuya'om can ri ratz-uchak', ruchu-ukaw, ri rixokil, ri ralc'o'al o rulew, ruma ucojom ri nubi' ri'in y ruma rutzijoxic ri Utzilaj Tzij,
41010030	ri' cuc'ul wara che ruwachulew chupa tak wa k'ij oj c'o wi, jun ciento ri rajil uc'axel ruma tak ri uya'om canok, tob lic cutij c'ax ruma wa'. Yey chwach c'u apanok cuc'ul na ri c'aslemal na jinta utakexic.
41010031	Lic c'u e q'ui chique ri lic c'o quiwach wo'ora, chwach apanok na jinta chi quiwach; yey lic e q'ui chique ri na jinta quiwach wo'ora, e lic cac'oji' quiwach chwach apanok —xcha'.
41010032	Ec'u ri' quimajom bi ri be re quepaki' Jerusalem, yey ri Jesús nabe bi chiquiwach. Ec'u rutijo'n lic sachinak quina'oj y ruc' xi'in ib eteran chirij. Ec'uchiri', ri Jesús xebuc'am tanchi ubi quituquel ri cablajuj utijo'n y xujek ubi'xiquil chique sa' tak ri caric'owibej.
41010033	Jewa' xubi'ij: —Chitape': E wa' cojpaki' Jerusalem, yey Ralaxel Chiquixo'l Ticawex caya' na paquik'ab ri nimak e aj chacunel pa Rocho Dios y raj c'utunel re ri tzijpixab, cha' caquik'at tzij puwi' re camic y caquiya paquik'ab ri winak na e ta aj judi'ab.
41010034	Cach'amix c'u ri', cajich' upa, cachubaxic y cacamisaxic. No'j churox k'ij cac'astaj bi chiquixo'l ri ecaminak —xcha'.
41010035	Ec'u ri Jacobo y ri Juan, ri queb uc'ajol ri Zebedeo, xekib ruc' ri Jesús y xquibi'ij che: —Kajawal, cakaj ca'an co la chike janipa wa cakatz'onoj che'la —xecha'.
41010036	—¿Sa' ri quiwaj can'an chiwe? —xcha ri Jesús chique.
41010037	Rique xquibi'ij che: —E cakaj ri'oj caya la chike chupa ri chomilaj takanic la, jun chike catz'uyi' pawiquik'ab la yey ri jun chic pa mox la —xecha'.
41010038	Ri Jesús xubi'ij c'u chique: —Ri'ix na iweta'am taj sa' la quitz'onoj. ¿Quich'ij neba ri'ix ri quinic'ow wi ri'in y ri c'ax cape panuwi'? —xcha'.
41010039	Rique xquibi'ij: —Cakach'ijo —xecha'. Ri Jesús xubi'ij chique: —Katzij, ri'ix quich'ij na ri c'ax quinic'ow wi ri'in y ri c'axc'obic cape panuwi'.
41010040	No'j c'u ri quixtz'uyi' pa nuwiquik'ab y pa numox, na in ta quinya'w re, ma xew caya'taj chique ri echa'tal chic cha' cu'ana na que —xcha'.
41010041	Ri lajuj chic tijo'n, echiri' xquita wa', lic xpe coyowal chiquij ri Jacobo y ri Juan.
41010042	Ec'u ri Jesús xebusiq'uij y xubi'ij chique: —Iweta'am ri'ix, ri ecojtalic e takanelab paquiwi ri nimak tinamit quebu'ana pacha' e rajaw ronoje, yey ri lic c'o quiwach quic'ow uwi' ri takanic caqui'an paquiwi ri eya'tal paquik'ab.
41010043	No'j chixo'l ri'ix na ube taj jela' cu'ano. Ma we c'o junok chiwe ri'ix caraj cu'ana aj wach, e chuya'a rib cu'an nimanel iwe'ix.
41010044	Yey e junok chiwe caraj cu'ana nabe chixo'libal, e chuya'a rib cu'an nimanel que conoje.
41010045	Ma Ralaxel Chiquixo'l Ticawex na xc'un taj re canimaxic. Rire xc'unic re co'lnimanok y re colu'ya'a rib pa camic che quicolobexic uq'uiyal ticawex —xcha'.
41010046	Ec'uchiri', ri Jesús cuc' rutijo'n xebic'ow chupa ri tinamit Jericó, y uq'uiyal winak xeterej bi chirij. Echiri' catajin bi quelic chupa ri tinamit, xebic'ow pa tz'ul wi ri Bartimeo, wa' e jun potz' uc'ajol ri Timeo. Rire e ri' cutz'onoj limoxna.
41010047	Ec'uchiri' xuto e Jesús ri aj Nazaret ri catajin ric'owic, xujeko casiq'uinic: —¡Jesús, lal ri Ralc'o'al can ri rey David, chinjuch' ca'n co che'la! —xcha'.
41010048	Uq'uiyal winak xquich'a'bej upa cha' na casiq'uin ta chic, no'j rire más ne co casiq'uinic: —¡Lal ri Ralc'o'al can ri rey David, chinjuch' ca'n co che'la! —cacha'.
41010049	Ec'u ri Jesús xtaq'ui'ic y xutak usiq'uixic ri potz'. Ri xebe'siq'uin re xquibi'ij che: —¡Chanimarisaj ac'u'x! ¡Chatyactajok! Ri Jesús catusiq'uij —xecha'.
41010050	Ri potz' xuc'ak can ruk'u' uripom chirij, xyactajic y xopon pa c'o wi ri Jesús.
41010051	Ri Jesús xubi'ij c'u che: —¿Sa' ri cawaj can'an chawe? —xcha'. Ri potz' xuc'ul uwach: —Lal tijonel, cuaj quintzu'n tanchic —xcha'.
41010052	Ec'u ri Jesús xubi'ij che: —Jat chi utzil chomal, ma ruma ri cubulibal ac'u'x wuc', at cunutajinak chic —xcha'. Chupa c'u ri' la jok'otaj, ri potz' xtzu'nic y xterej bi chirij ri Jesús.
41011001	Ri Jesús cuc' rutijo'n xa nakaj chi e c'o lo che ri tinamit Jerusalem, ya e ri' quebopon chwach ri juyub Olivos pa tak raldeas Betfagé y Betania. Ec'uchiri', ri Jesús xebutak bi ca'ib chique rutijo'n cha' quenabej apanok,
41011002	jewa' xubi'ij chique: —Jix pa raldea c'o pan chikawach. Xew c'u quixoponic, qui'rika jun k'apoj buru yukulic. Wa' na jinta junok cojoyom re. Chiquira' y chic'ama lok.
41011003	We c'o c'u junok cutz'onoj chiwe: “¿Su'chac qui'an wa'?”, chibi'ij che: “Rawaj cajawax che ri Kajawal, yey c'ate cutak tanchi ulok” —quixcha'.
41011004	Xebec c'ut y xquirik ri k'apoj buru yukubam pa be chunakaj jun puerta. Ewi xquiquir lok.
41011005	Jujun c'u chique ri e c'o chiri' xquitz'onoj: —¿Sa' ri qui'ano? ¿Su'be quiquir ri k'apoj buru? —xecha'.
41011006	Rique e xquibi'ij janipa ri bi'im bi chique ruma ri Jesús; ewi xya' lo chique xquiquir lok.
41011007	Xquic'am c'u lo ri k'apoj buru y xquirip ri quimanta chirij. Ec'u ri Jesús xucoj bi.
41011008	Uq'uiyal winak xquiwik ri be pa quic'ow wi ri Jesús, xquilic' tak ri quimanta pa ri be; yey e c'o jujun chic xquik'at raltak co uk'ab che' y xquilem pa la be re yacbal uk'ij.
41011009	Ri winak e nabejinak chwach cuc' ri eteran lo chirij xquijeko lic quesiq'uinic, caquibi'ij: «¡Kayaca uk'ij! ¡Nim uk'ij ralaxic ri jun petinak chupa rubi' ri Dios Kajawxel!
41011010	¡Nim uwach uk'ij ri takanic re ri kamam David cac'un lok! ¡Kayaca uk'ij ri Dios c'o chila' chicaj!» quecha'.
41011011	Xopon c'u ri Jesús Jerusalem y xoc chupa ri Rocho Dios. Xa xril c'u ronoje sa' tak ri c'o chupa; pero ruma ya e ri' coc rak'ab, xe'ec Betania cuc' ri cablajuj utijo'n.
41011012	Chuca'm k'ij c'ut echiri' xebel bi Betania, ri Jesús xpe numic che.
41011013	Y chinimanaj xril pana jun che' re higo lic c'o uxak. Ewi xe'ec xe'rila' we c'o ujik'obalil curiko. Yey echiri' xopon ruc', na jinta c'o xurik che, xew ruxak c'olic, ma na uk'ijol taj c'o uwach ri higos.
41011014	Ewi ri Jesús xubi'ij che ri che' re higo: —Na jinta chi c'ana junok cutij jik'obal chawe —xcha'. Yey wa xubi'ij, xquita rutijo'n.
41011015	Xebopon c'u Jerusalem y echiri' xoc bi ri Jesús chupa ri Rocho Dios, xujek lo quesaxic conoje ri quec'ayinic y ri quelok'ow chupa. Yey xuxulc'atila' tak bi ri mexa que ri e aj jachal uwach puak y tak ri xila que ri e aj c'ay palomax.
41011016	Y na xuya ta luwar che junok c'o ruc'a'am quic'ow pa ri Rocho Dios xa re cuk'at ube.
41011017	Xujek c'u cac'utun chiquiwach, jewa' cubi'ij: «¿Na eta'am ta neba alak ri tz'ibital can chupa Ruch'a'tem ri Dios? Ma ri Dios cubi'ij: Che ri Wocho cabi'xic: “E luwar re oración que conoje tak ri tinamit che ruwachulew” cacha'. No'j ralak, 'anom alak che ri Wocho e jun luwar que elek'omab» xcha'.
41011018	Wa' xquita raj c'utunel re ri tzijpixab y ri nimak e aj chacunel pa Rocho Dios. Ruma c'u ri', caquitzucuj sa' u'anic caquicamisaj ma caquixi'ij quib che ruma conoje ri winak lic cacam canima' che tak ruc'utunic.
41011019	Ec'uchiri' xoc rak'ab, ri Jesús xel bi chupa ri tinamit.
41011020	Chuca'm k'ij anim echiri' xebic'ow ri Jesús cuc' rutijo'n pa c'o wi ri che' re higo, xquilo chakijinak lo c'a pa ratz'ayak.
41011021	Ewi ri Pedro xc'un lo chuc'u'x tak ri ch'a'tem xubi'ij can ri Jesús che ri che'. Xubi'ij c'u ri' che ri Jesús: —Wajawal, chilape la, ri che' re higo ri xbi'ij la che na cuya ta chi ujik'obalil, wa' chakijinak chic —xcha'.
41011022	Ri Jesús xuc'ul uwach: —Lic cubula ic'u'x ruc' ri Dios;
41011023	ma pakatzij wi cambi'ij chiwe: China junok cabi'n che wa jun juyub: “Chatela wara y jate'c'ola chupa ri mar” yey lic cujiquiba' c'u uc'u'x che la xubi'ij, ri' lic e cu'ana'.
41011024	Uwari'che cambi'ij chiwe: E janipa ri quitz'onoj che ri Dios yey cubul c'u ic'u'x che caya'taj na chiwe, quic'ul na c'u ri'.
41011025	Jec'ula', echiri' qui'an orar, we c'o chic'u'x ri macunic re junok chiwij, chicuyu umac cha' jela' ri Kakaw c'o chila' chicaj cucuy imac ri'ix.
41011026	Ma we ri'ix na quicuy ta umac junok, jec'ula' cu'an ri Kakaw Dios c'o chila' chicaj, na cucuy ta imac ri'ix —xcha'.
41011027	Xebopon tanchi Jerusalem ri Jesús cuc' rutijo'n. Y echiri' cabin chupa ri Rocho Dios, ri nimak e aj chacunel cuc' raj c'utunel re ri tzijpixab y ri nimak winak re ri tinamit, xekib ruc'.
41011028	Xquitz'onoj c'u che: —¿China xya'w pak'ab la ca'an tak la wa'? ¿China xtakaw la che ca'an tak la wa'? —xecha'.
41011029	Ri Jesús xuc'ul uwach: —Ri'in can'an jun tz'onobal che alak. We xc'ul alak uwach, cambi'ij c'u ri' che alak china ya'yom panuk'ab can'an wa'.
41011030	¿China c'u xtakaw re ri Juan cuya ri bautismo? ¿E ri Dios o e rachijab? C'ulu alak uwach —xcha'.
41011031	Ec'u rique xquijek quech'a't chiquiwach puwi wa': «We xkac'ul uwach che: “E ri Dios xtakaw re,” ri' cubi'ij rire chike: “¿Su'chac c'u ri' na xcoj ta alak ri xubi'ij?” cacha chike.
41011032	¿Yey we xkabi'ij xa achijab xetakaw re...?» xecha chiquiwach. Yey lic caquixi'ij quib chique ri winak, ma conoje caquich'obo ri Juan e jun sakil k'alajisanel re ri Dios.
41011033	Xquibi'ij c'u che ri Jesús: —Na keta'am taj —xecha'. Ec'u ri Jesús xubi'ij chique: —Jec'uri'la', ri'in na cambi'ij ta che alak china ya'yom panuk'ab can'an tak wa' —xcha'.
41012001	Ec'uchiri', ri Jesús xujek cac'utun chiquiwach ri e aj wach ruc' tak c'ambal na'oj, xubi'ij chique: «C'o jun achi xu'an tico'n re uva chwach ri rulew. Xusut c'u rij ruc' coral, xuc'ot jun luwar pa cayitz' wi ruwa'al ri uva y xuyac jun ja naj uwi' re chajibal re. Xuya c'u can pa tunulic chique jujun aj chaquib. Tec'uchiri', xe'ec naj.
41012002	»Echiri' xopon ruk'ijol ri molonic, xutak lo jun raj chac cha' cu'tz'onoj chique tak raj tunulel ri takalic cuc'ul rire che ri molonic.
41012003	No'j raj tunulel xquichap raj chac takom lo cuc', xquich'ayo y xquitak bi; e ri' na jinta xquiya bi che.
41012004	»Ri rajaw ri tico'n xutak chi lo jun raj chac cuc', yey raj tunulel xquirakij rujolom ruc' abaj y lic xquiq'uixbesaj bi.
41012005	Ri rajaw ri tico'n xutak chi lo jun chic raj chac cuc'; ec'u ri' wa' asu xquicamisaj. Y xebutak chi lo jujun chic; yey chique conoje wa', e c'o ri xequich'ayo y e c'o ri xequicamisaj.
41012006	»Ec'u ri rajaw ri tico'n xa jun chi ri c'o ruc' re cutak bi, e ruc'ajol lic c'ax cuna'o. Q'uisbal c'u re, e xutak lo ruc'ajol cuc' raj tunulel ma xuch'obo: “Ruma e nuc'ajol, caquic'ul na chi utz.”
41012007	»No'j raj tununel xquibi'ij chiquiwach: “Wa' e uc'ajol ri rajaw rulew, ri cu'ana na rajaw we xcam rukaw. Jo', je'kacamisaj cha' rulew cu'an can ke'oj” xecha'.
41012008	Ewi xquichapo y xquicamisaj. Tec'uchiri', xquesaj bi rucuerpo chupa wa' wu'lew y xe'quic'aka bi» xcha ri Jesús.
41012009	Tec'uchiri', xutz'onoj chique ri e aj wach: —Chiwach ralak, ¿sa' nawi cu'an ri rajaw ri tico'n chique raj tunulel? Ri'in cambi'ij: Cac'unic, cusach quiwach raj tunulel y cuya rutico'n paquik'ab jujun chic.
41012010	»¿Na ajilam ta neba ralak ri tz'ibital can chupa Ruch'a'tem ri Dios? Ma jewa' cubi'ij: E rabaj c'akital can cuma raj yacal ja, e abaj wa' lic xajawaxic cha' catiqui' lo ri ja.
41012011	E ri Dios Kajawxel x'anaw re wa', yey chikawach ri'oj, wa' lic na jinta c'ana ilitajinak wi —xcha'.
41012012	Ec'u ri e aj wach lic xquitzucuj su'anic caquichap ri Jesús ma xquimaj usuc' chiquij rique xubi'ij wi wa jun c'ambal na'oj. Pero ruma c'u caquixi'ij quib chiquiwach ruq'uiyal winak, xquiya canok y xebec.
41012013	Xetak c'u lo ruc' ri Jesús jujun chique ri fariseos y jujun chique ri quitakem ri rey Herodes, re caquic'am upa ruc' tak ri cubi'ij cha' caquicoj umac.
41012014	Ec'uchiri', xebopon ruc' ri Jesús y xquibi'ij che: —Lal tijonel, ri'oj keta'am lic katzij ri cabi'ij la. Na caxi'ij ta ib la che tak ri caquibi'ij ri ticawex, ma rilal junam quiwach quebil la conoje, tob c'o quiwach o na jinta quiwach; yey lic jusuc' cac'utun la chwi ri be re ri Dios. Cakatz'onoj c'u che'la: ¿Usuc' nawi caka'an tojonic che ri nimalaj takanel re Roma o na usuc' taj? ¿Cakaya nawi o na cakaya taj? —xecha'.
41012015	Ec'u ri Jesús, ruma reta'am rique xa queb quipalaj, jewa' xubi'ij chique: —¿Su'chac cac'am alak nupa? C'ama pe lo alak juna meyo re ca'an tojonic ruc' cha' canwilo —xcha'.
41012016	Rique xquic'am lo jun meyo che. Ewi ri Jesús xubi'ij chique: —¿China re wa c'axwach y china re wa bi'aj c'o chwach wa meyo? —xcha'. Rique xquic'ul uwach: —Re ri nimalaj takanel re Roma —xecha'.
41012017	Ec'u ri Jesús xuc'ul uwach, xubi'ij chique: —Ya'a alak che ri nimalaj takanel re Roma janipa ri takal che rire, yey ya'a c'u alak che ri Dios janipa ri takal che ri Dios —xcha'. Lic c'u xcam canima' che ri Jesús ma Rire lic xurik uc'ulic uwach ri tz'onobal xqui'an che.
41012018	Ec'uchiri', jujun chique ri saduceos, ri caquibi'ij na jinta c'astajibal chique ri ecaminak, xec'un ruc' ri Jesús y xquitz'onoj c'u che:
41012019	—Lal tijonel, ri Moisés xutz'ibaj can chike: “We ri ratz junok cacamic y na e jinta can ralc'o'al ruc' ri rixokil, ec'u ri' ruchak' utz cac'uli' ruc' rixok malca'n canok y jec'ula' quec'oji' ralc'o'al ruc' pubi' ri ratz xcamic” xcha'.
41012020	»Julaj e c'o wukub achijab quichak' quib. Ri nabe chique xc'uli'ic, yey ec'u ri' wa' xcamic y na e jinta can ralc'o'al ruc' ri rixokil.
41012021	Jela' c'u ri' ruca'm xc'uli' ruc' rixok malca'n canok. Ec'u ri' wa' xcamic y na e jinta can ralc'o'al ruc' rixok. Yey je tanchi la' xuc'ulumaj rurox.
41012022	Jec'ula' xquic'ulumaj ri wukub achijab; xecamic, e ri' na jinta calc'o'al xquiya canok. Q'uisbal c'u re, e xcam rixok.
41012023	»Chupa c'u ruk'ijol ri c'astajibal, echiri' quec'astaj lo ri wukub achijab, ¿chinok chique cu'ana rachijil rixok? Ma conoje xec'uli' ruc' —xecha'.
41012024	Ri Jesús xuc'ul uwach: —Ralak lic sachinak alak, ma na majom ta alak usuc' Ruch'a'tem ri Dios y ruchuk'ab ri Dios.
41012025	Ma echiri' quec'astaj lo ri ecaminak, na quec'uli' ta chic yey na quequiya ta chi ne ri calc'o'al pa c'ulaniquil; quebu'ana c'u pacha' ri ángeles e c'o chila' chicaj, ma ri ángeles na quec'uli' taj.
41012026	»No'j puwi c'u ri c'astajibal que ri ecaminak, ¿na ajilam ta neba alak ri xutz'ibaj can ri Moisés puwi ri xubi'ij ri Dios che echiri' xch'a't ruc' chupa ri jumocaj xuluquej? Ma jewa' xubi'ij che: “In ri Dios re ri Abraham, re ri Isaac y re ri Jacob” xcha'.
41012027	Yey ri Dios na e ta Dios que ri ecaminak, ma e Dios que ri e c'aslic. E uwari'che ralak lic na usuc' ta ri na'oj alak puwi ri c'astajibal —xcha'.
41012028	Ec'uchiri', xkib ruc' ri Jesús jun chique raj c'utunel re ri tzijpixab. Wa' wa'chi xuto echiri' ri Jesús lic xurik uc'ulic uwach ri tz'onobal que ri saduceos. Xutz'onoj c'u che: —Chupa Rutzij Upixab ri Dios, ¿pachique ri takanic más chirajawaxic? —xcha'.
41012029	Ri Jesús xuc'ul uwach: —Ruc'u'xibal ronoje ri Tzij Pixab re ri Dios e wa': Chita', ix aj Israel; ri Dios Kajawxel, xa jun Rire.
41012030	C'ax c'u chana'a ra Dios Kajawxel ruc' ronoje awanima', ruc' ronoje ac'u'x, ruc' ronoje ana'oj y ruc' ronoje achuk'ab. E uc'u'xibal wa' Rutzij Upixab ri Dios.
41012031	Yey ruca'm jewa' cubi'ij: C'ax chana'a rawatz-achak' jela' pacha' ri c'ax cana' awib ri'at. Na jinta chi c'u juna tzij más c'o uwach chwa tak wa' —xcha'.
41012032	Jec'uwa' xubi'ij raj c'utunel re ri tzijpixab che ri Jesús: —Lic utz, lal tijonel; lic katzij ri cabi'ij la: “Xa jun ri Dios c'olic y na jinta junok chic.”
41012033	Yey ri lic chirajawaxic wi e c'ax cakana' ri Dios ruc' ronoje kanima', ruc' ronoje kana'oj, ruc' ronoje kac'u'x y ruc' ronoje ri kachuk'ab; yey ri c'ax quekana' ri katz-kachak' jela' pacha' ri c'ax cakana' kib ri'oj. Wa' e más chirajawaxic chiquiwa rawaj eporom chwi raltar ruc' tak ri caya'i' chwach ri Dios —xcha'.
41012034	Echiri' ri Jesús xrilo lic c'o una'oj raj c'utunel re ri tzijpixab, xubi'ij che: —Lic xa nakaj lal c'o wi che rutakanic ri Dios —xcha'. Y na jinta chi c'u junok xraj xu'an juna tz'onobal che.
41012035	Echiri' cac'utun ri Jesús chupa ri Rocho Dios, jewa' xubi'ij: —¿Su'be raj c'utunel re ri tzijpixab caquibi'ij: “Ri Cristo, Rucha'o'n lo ri Dios, e Ralc'o'al can ri rey David”?
41012036	Ma ri David, ruma ri Santowilaj Ruxlabixel ri Dios, jewa' xubi'ij: Ri Dios Kajawxel xubi'ij che ri Wajawal: “Chat-tz'ula pa nuwiquik'ab, y chawoye'ej na ri k'ij echiri' quebenuya ri tzel quebilow awe chuxe' rawakan” xcha'.
41012037	Ec'u ri David cubi'ij “Wajawal” che Rucha'o'n lo ri Dios. ¿Su'be c'u ri' cabi'xic e Ralc'o'al can ri rey David? —xcha'. Y uq'uiyal winak re ri tinamit lic ruc' ronoje quic'u'x caquita ri cubi'ij.
41012038	Ec'u ri Jesús jewa' cubi'ij chupa ruc'utunic: «Lic chichajij iwib; mi'an c'u iwe'ix pacha' ri caqui'an raj c'utunel re ri tzijpixab. Ma rique e lic cuc'ul quic'u'x ri quejurur chupa ri quik'u' cha' quilitajic lic c'o quiwach y ri caya' rutzil quiwach pa quebilitaj wi.
41012039	Yey pa tak sinagogas y pa tak wa'im lic cuc'ul quic'u'x ri quetz'uyi' chupa ri tz'ulibal que ri lic c'o quiwach.
41012040	Rique caquimaj rubitak que rixokib e malca'nib. Y cha' cayac quik'ij, caqui'an nimak ch'abal echiri' caqui'an orar. Ruma c'u ri caqui'ano, rique lic unimal c'axc'olil ri caquic'ulu echiri' cak'at tzij paquiwi'» cacha'.
41012041	Ri Jesús tz'ul pana chwach ri caxa pa caya' wi ri kasa'n yey lic cutzutza' echiri' ri winak caquiya can ri quikasa'n chupa ri caxa. Y lic e q'ui ri beyomab caquiya uq'uiyal kasa'n.
41012042	Xopon c'u jun ixok niba' yey malca'n y xuya chupa ri caxa ca'ib raltak co meyo lic na q'ui ta rajil.
41012043	Ec'u ri Jesús xebusiq'uij rutijo'n y xubi'ij chique: —Pakatzij wi cambi'ij chiwe: Chwach ri Dios, wa' wi'xok niba' y malca'n, e ne xuya más pa ri caxa chwa ri xquiya conoje.
41012044	Ma conoje xa e xquiya ruwi' ri quipuak; no'j wi'xok tob lic niba' e xuya ronoje ri puak c'o ruc', wa' e re culok' ri lic cajawax che —xcha'.
41013001	Echiri' xel bi ri Jesús pa ri Rocho Dios, jun chique rutijo'n jewa' xubi'ij che: —Kajawal, ¡chilape la wa chomilaj tak abaj y wa nimak tak ja re ri Rocho Dios! —xcha'.
41013002	Ri Jesús xuc'ul uwach: —¿Cawil wa' wa nimak tak ja? Wara na cacanaj ta can juna abaj chwi juna chic, ma ronoje cawulixic —xcha'.
41013003	Ri Jesús xtz'uyi' chwa ri juyub Olivos, ri c'o chwach pana ri Rocho Dios. Ec'u ri Pedro, ri Jacobo, ri Juan y ri Andrés, xa quituquel xquitz'onoj che:
41013004	—Bi'ij co la chike, ¿jampa nawi cu'ana tak ri' wa'? ¿Yey sa' ri c'utubal quilitajic echiri' cu'ana'? —xecha'.
41013005	Ec'u ri Jesús xujek ubi'xiquil chique: «Lic chichajij iwib cha' na jinta junok casocow iwe'ix.
41013006	Ma lic e q'ui ri ticawex quec'unic y xa caquichik'imaj uwach ri nubi', jewa' caquibi'ij: “In ri Cristo, Rucha'o'n lo ri Dios” quecha'. Y lic e q'ui ri quesocotaj cuma rique.
41013007	»Ec'uchiri' quito c'o ch'a'oj jewa' y c'o ch'a'oj jela', mixi'ij iwib che; ma lic chirajawaxic wi cu'ana tak wa'. No'j na e ta wa' ri q'uisbal re ruwachulew.
41013008	Ma e c'o tinamit queyactaj chiquij jujun chic tinamit y e c'o takanelab queyactaj chiquij jujun chic takanelab. Cu'an tak cabrakan che uq'uiyal luwar, cape tak numic y ri winak caquijeko lic quetucuquic. Ronoje wa' xa e jekebal re ri c'axc'obic cac'unic.
41013009	»Lic chichajij c'u iwib, ma quixc'am bi pa tak k'atbal tzij y cajich' ne ipa chupa tak ri sinagogas. Y ruma c'u icojom ri nubi', quixc'am bi chiquiwach ri takanelab y chiquiwach ri reyes, cha' jela' quik'alajisaj ri Utzilaj Tzij chiquiwach.
41013010	Lic c'ut chirajawaxic nabe na catzijox ri Utzilaj Tzij chique conoje ruq'uiyal quiwach tak ri ticawex e c'o che ruwachulew.
41013011	Yey echiri' quixc'am bi re quixe'yo'k pa tak k'atbal tzij, mubisoj ic'u'x y mich'ob nenare' sa' ri quibi'ij. Ri'ix xew chibi'ij janipa ri cuya ri Dios chiwe chupa ri ora, ma na ix ta ri quixch'awic, e ri Santowilaj Ruxlabixel ri Dios.
41013012	»E tak c'u ri ticawex quequiya ri catz-quichak' pa camic; ri c'o calc'o'al quequiya tak ri calc'o'al pa camic; ri e alc'o'al queyactaj chiquij quichu-quikaw y quequicamisaj.
41013013	Lic c'ut tzel quixil cuma tak ri winak ruma icojom ri nubi'. Pero china c'u ri cuchuk'ubej rib chwach tak wa' wa c'axc'obic c'a chupa ri q'uisbal re, e ri' ri cacolobetajic.
41013014	»Echiri' ri'ix quiwil ri lic ch'ul y lic q'uixbal uwach caya' pa ri luwar pa lic na takal ta wi, jela' pacha' ri xutz'ibaj can ri k'alajisanel Daniel (china c'u ri cajilan re wa', chumaja usuc'); ec'uchiri', ri e c'o pa tak ri luwar re Judea, chebanimaj ubi chwa tak ri juyub.
41013015	China c'u ri c'o lo chwi ri rocho, makaj ne lo che uc'amic bi ubitak re pa ja.
41013016	Yey china ri c'o lo pa juyub, matzelej lo che uc'amic bi ruk'u' re pisbal rij.
41013017	»Chupa tak c'u la' la k'ij, lic tok'o' quiwach ri e yewa' ixokib y ri quetz'umtisanic.
41013018	Lic c'u chitz'onoj che ri Dios cha' echiri' quixanimaj bi na e ta uk'ijol echiri' c'ax tew y c'o jab.
41013019	Ma tak la' la k'ij re unimal c'axc'olil, na u'anom ta c'ana julajok chwi lo echiri' ri Dios xu'an ruwachulew y na cu'ana ta chi ne c'ana julajok.
41013020	We ta ri Kakaw Dios na cuk'atij ta tak la' la k'ij re runimal c'axc'obic, ri' na jinta junok cac'asi' canok; no'j ruma c'u c'ax quebuna' ri ebucha'om, cuk'atij ruk'ijol wa'.
41013021	»We c'o c'u junok cabi'n chiwe: “¡Chiwilape', wara c'o wi ri Cristo!” o “¡Chiwilape', le' c'olic!”, mixoc il che.
41013022	Ma quec'un ri caqui'an “Cristo” che quib y ri caqui'an e k'alajisanelab re ri Dios che quib, pero xa e socoso'nel. Ec'u rique caqui'an nimak tak c'utubal y milagros re quesocoso'n ruc', yey c'o ne pa sak quesocotaj jujun chique ri ebucha'om ri Dios.
41013023	Lic c'u chichajij iwib, ma ximbi'ij ronoje wa' chiwe ri'ix echiri' c'amaja' ne cu'ana'.
41013024	»Ec'uchiri' ic'owinak chi ri c'axc'obic che tak la' la' k'ij, cu'an k'eku'm uwach ri' ri k'ij, y ri ic' na cuya ta chi ruwonibal.
41013025	Ri ch'umil quetzak lo che ruwa caj, y conoje ri c'o quichuk'ab che ruwa caj queyiquiyo'xic.
41013026	Ec'uchiri', quilitaj Ralaxel Chiquixo'l Ticawex cac'un lo pa sutz' ruc' runimal uchuk'ab y ruc' runimal uchomalil.
41013027	Quebutak c'u ru ángeles che umolic quichi' conoje ri ebucha'om ri Dios pa tak ronoje luwar che rucajchal rajlibal ruwachulew. Cujek c'u ri' che jun luwar, yey cuq'uisbej che jun chic.
41013028	»E chimaja ri jun c'ambal na'oj puwi ri che' re higo: Echiri' cujek catux lo c'ac' uk'ab y cujek c'ut catux ruxak, ruma c'u la' quiweta'maj xa nakaj chi c'o wi lo ruk'ijol echiri' cabucbutic y na jinta jab.
41013029	Jec'uri'la' ri'ix, echiri' quiwilo cu'ana ronoje tak wa', chiweta'maj c'u ri' xa nakaj chi c'o wi lo ruk'ijol ruc'unibal Ralaxel Chiquixo'l Ticawex.
41013030	Pakatzij wi cambi'ij chiwe: E c'o ticawex re wa' wa k'ij na quecam tana we na xquil tubi ronoje wa'.
41013031	Ruwa caj y ruwachulew xa casach uwach, no'j tak ri nuch'a'tem na casach ta uwach.
41013032	»Ec'u chwi ruk'ijol y ru'orayil wa', na jinta junok eta'mayom re; na queta'am tane ri ángeles e c'o chila' chicaj, na reta'am tane ri C'ajolaxel, ma xew ri Kakaw Dios eta'mayom re.
41013033	»Chiwila c'u ri', mawar iwach y lic chi'ana orar, ma na iweta'am taj jampala' copon ruk'ijol wa'.
41013034	Ri cu'ana' e pacha' echiri' juna achi que'ec naj. Ec'uchiri' que'ec, cuya can ri rocho paquik'ab ri raj chaquib y chiquijujunal wa' cuya can quichac. Cubi'ij c'u can che ri chajinel re ri puerta: “Lic matcos che uchajixic ri ja” cacha'.
41013035	Jec'uri'la' ri'ix, lic mawar iwach, ma na iweta'am taj jampala' cac'un lo ri rajaw ja; laj echiri' coc rak'ab, laj pa tiq'uil ak'ab, laj pa nabe uch'awibal ri teren o echiri' quel lo ri k'ij.
41013036	Mawar c'u iwach ri', cha' we xakic'ate't xc'un lo ri Iwajaw, na quixurik taj quixwaric.
41013037	Ec'u wa cambi'ij ri'in chiwe ri'ix, cambi'ij chique conoje: Lic mawar iwach» xcha ri Jesús.
41014001	Echiri' queb k'ij chi copon wi ri nimak'ij Pascua y ri nimak'ij re tijoj pam na jinta levadura che, tak ri nimak e aj chacunel pa Rocho Dios cuc' raj c'utunel re ri tzijpixab, lic caquitzucuj su'anic caquichap ri Jesús ruc' socoso'nic re caquicamisaj.
41014002	Xquibi'ij c'ut: «Na caka'an ta pa wa nimak'ij cha' ri tinamit na quetucuc ta ruma wa'» xecha'.
41014003	C'o c'u ri Jesús pa ri tinamit Betania chirocho ri Simón, ri jun xc'oji' ri yabil lepra che. Ec'uchiri' tz'ul ri Jesús chwa ri mexa, xopon jun ixok ruc'a'am jun c'olibal nojinak che cunabal lic qui' ruxlab y lic q'ui rajil, wa' 'anatal ruc' sakil nardo. Rixok xutek'ij uchi' ri c'olibal; tec'uchiri', xuk'ej ri cunabal chu'jolom ri Jesús.
41014004	E c'o c'u jujun chique ri e c'o chiri' xpe coyowal echiri' xquil wa', y jewa' xquibi'ij chiquiwach: —¿Su'chac wa cunabal xtz'ilo'xic?
41014005	Ma ri lic usuc' e ta xc'ayix wa' chi oxib ciento denarios, y ruc' wa' queto' ri niba'ib —xecha'. Y lic c'u ri' quech'a't chirij rixok.
41014006	Ec'u ri Jesús xubi'ij chique: —Mic'ak bi uk'ij wi'xok. ¿Su'be quixch'a't chirij ri xu'ano? Ma ri xu'an chwe e jun utzilaj chac.
41014007	Ri niba'ib e la' xaki e c'o iwuc' yey utz quebito'o jampala' quiwaj ri'ix, no'j ri'in na xaki ta in c'o iwuc'.
41014008	Wi'xok e xu'ano janipa ri xuch'ij u'aniquil; ruc' c'u wa' e xnabej pan che uyijbaxic ri nucuerpo che ri mukubal we.
41014009	Pakatzij wi cambi'ij chiwe: Pa tak catzijox wi wa Utzilaj Tzij che ronoje ruwachulew, cacuxtax c'u wi'xok ruma ri xu'ano —xcha'.
41014010	Ewi ri Judas aj Iscariot, jun chique ri cablajuj utijo'n ri Jesús, xe'ec cuc' ri nimak e aj chacunel pa Rocho Dios re cuya ri Jesús paquik'ab.
41014011	Rique, echiri' xquita wa', lic xequi'cot che y xquibi'tisij nenare' caquiya puak che. Ec'u ri' ri Judas xujek utzucuxic su'anic cuya ri Jesús paquik'ab.
41014012	Chupa c'u ri nabe k'ij re ri nimak'ij echiri' catij ri pam na jinta levadura che y quecamisax chwi raltar tak ri k'apoj bexex re ri Pascua, rutijo'n ri Jesús xquitz'onoj che: —¿Pa ca'aj wi la que'kayijba' wi ri cena re Pascua? —xecha'.
41014013	Ewi xebutak bi ca'ib chique rutijo'n y xubi'ij bi chique: —Jix pa ri tinamit y echiri' quic'ul jun achi ruc'a'am jun cura' ya', chixterej bi chirij.
41014014	Pa c'u coc wubi wa' wa'chi, chibi'ij che ri rajaw ja: “Jewa' cubi'ij ri tijonel ke'oj: ¿Pachawi c'o wi ri luwar pa cantij wi ri cena re Pascua cuc' ri nutijo'n?” quixcha che.
41014015	Ec'u ri cu'an ri rajaw ja e cuc'ut chiwe jun nimalaj luwar chicaj pa ri cale' ja, wa' yijbital chic. Chiri' c'u ri' chiyijba' wi ri cena re Pascua —xcha'.
41014016	Xebec c'u rutijo'n, xeboc pa ri tinamit y xe'quirika' jela' pacha' ri xubi'ij bi ri Jesús chique. Y xquiyijba' c'u ri cena re Pascua.
41014017	Ec'uchiri' xoc rak'ab, xopon ri Jesús junam cuc' ri cablajuj utijo'n.
41014018	Ec'uchiri' e c'o chwa ri mexa, e ri' quewa'ic, ri Jesús xubi'ij: —Pakatzij wi cambi'ij chiwe: Jun chiwe wa ix c'o wara wuc' pa wa'im, e cac'ayin we —xcha'.
41014019	Ewi rique xquijek lic quebisonic y chiquijujunal caquitz'onoj che: —¿C'axtaj in ri'? —cacha jun. —¿C'axtaj in ri'? —cacha jun chic.
41014020	Ri Jesús xuc'ul uwach; jewa' xubi'ij: —Wa' e jun chiwe wa ix cablajuj, e ri cumu' lo ruwa junam wuc' chupa ri lak.
41014021	Pakatzij wi Ralaxel Chiquixo'l Ticawex e catajin che ric'owibexic janipa ri tz'ibital can chupa Ruch'a'tem ri Dios puwi Rire. Pero ¡lic c'u tok'o' uwach rachi cac'ayin re! E ne más utz che wa'chi tamaji xalaxic —xcha'.
41014022	Xalok' c'u ri' quewa'ic, ri Jesús xuc'am ri pam y xutioxij che ri Dios. Ewi xuwech'o, xujach chique y jec'uwa' xubi'ij: —Chitija', ma e nucuerpo wa' —xcha'.
41014023	Xuc'am c'u ri c'olibal c'o vino chupa, yey echiri' utioxim chi che ri Dios, xuya chique y conoje xquitij chuchi' wa' wa c'olibal.
41014024	Xubi'ij c'u chique: —E nuquiq'uel wa', ri caturuw na cuma uq'uiyal ticawex re cuybal quimac, yey wa' e cujiquiba' uwach ri c'ac' tzij.
41014025	Pakatzij wi cambi'ij chiwe: Na cantij ta chi ruwa'al uva, c'ate qui'ntija tanchi chupa ruk'ijol rutakanic ri Dios —xcha'.
41014026	Echiri' xquiq'uis ubixoxic ri bix, xebec chwa ri juyub Olivos.
41014027	Ec'uchiri' ri Jesús xubi'ij chique: —Wak'ab iwonoje ri'ix quiwesaj na iwib chwij, ma e pacha' cubi'ij Ruch'a'tem ri Dios: Cancamisaj raj chajinel yey tak c'u ri' rubexex caquiquich bi quib cacha'.
41014028	No'j ec'uchiri' quinc'astaj lo chiquixo'l ri ecaminak, quinnabej bi chiwach c'a Galilea —xcha'.
41014029	Ec'u ri Pedro xubi'ij: —Tob ne conoje caquesaj quib chi'ij la, ri'in na can'an ta wa' —xcha'.
41014030	Yey ri Jesús xuc'ul uwach: —Pakatzij wi cambi'ij chawe: Wa jun ak'ab, echiri' c'amaja' ne cabixon calaj ri teren, ri'at oxlaj chic abi'im na aweta'am ta nuwach —xcha'.
41014031	No'j ri Pedro lic xujiquiba' ubi'xiquil: —Tob ne chirajawaxic quincam junam uc' la, ri'in na canwewaj taj we weta'am wach la —xcha'. Jec'ula' ri' xquibi'ij conoje.
41014032	Xebopon c'u pa jun luwar Getsemaní rubi'. Ec'u ri Jesús xubi'ij chique rutijo'n: —Chixtz'ula can wara, no'j ri'in qui'n'ana orar —xcha'.
41014033	Yey xebuc'am c'u bi ri Pedro, ri Jacobo y ri Juan ruc'. Xujek c'u ri' lic cabisonic y cac'axc'ob ri ranima'.
41014034	Xubi'ij c'u chique: —C'o jun unimal bis re camic chinuc'u'x. Chixc'ola can wara; mixwaric y lic chi'ana orar —xcha'.
41014035	Tec'uchiri', ri Jesús xkib chi pana jubik' chwach, xukasaj umejelem c'a chu'lew, y xutz'onoj che ri Dios we ta cuya na che na quic'ow ta chupa ru'orayil ri c'axc'obic,
41014036	jewa' xubi'ij: «Tat, Lal Nukaw, chiwach Rilal na jinta c'ana c'ayew; chincolobej co la cha' na quinic'ow ta chupa wa' wa c'axc'obic. No'j na e ta c'u chu'ana ri cuaj ri'in, ma e chu'ana' janipa ri ca'aj Rilal» xcha'.
41014037	Tec'uchiri', xtzelej lo pa e c'o wi can rutijo'n y xebo'lu'rika' quewaric. Xubi'ij c'u che ri Pedro: —¿Catwar cami ri'? ¿Na xacuy ta c'ana ri waram cha' ca'an orar wuc', tob tane xa juna ora?
41014038	Mixwar c'ut, y lic chi'ana orar cha' quich'ij uchuk'ab ri c'ambal ipa capetic. Pakatzij wi, lic cacha ic'u'x che u'anic ri utz, no'j wa' lic c'ayew chiwe ma e ri iti'jil na jinta ucowil —xcha'.
41014039	Ec'u ri Jesús xe'ec tanchic, xu'ana orar, yey e xutz'onoj che ri Dios ri ujekom chi lo utz'onoxic nabe.
41014040	Tec'uchiri', xtzelej tanchi lo cuc' rutijo'n y xebo'lu'rika' quewaric; ma ri quiwach lic na cucuy ta chi ri waram y na caquirik ta chic sa' ri caquibi'ij che.
41014041	Xtzelej c'u lo churox laj y xubi'ij chique: —¿C'a quixwar cami ri' ri'ix? ¿C'a quixuxlanic? ¡Cu'an na c'u la'! Ma e wa' xopon ru'orayil cha' Ralaxel Chiquixo'l Ticawex caya' paquik'ab raj maquib.
41014042	¡Chixwa'lijok! ¡Jo'! Chiwila', ma ri cac'ayin we ri'in e la' xc'unic —xcha'.
41014043	C'a cach'a't ne ri Jesús echiri' xc'un lo ri Judas, jun chique ri cablajuj utijo'n. Ec'u rire erachbilam lo uq'uiyal winak cuc'a'am lo espada y che'. Tak wa' etakom lo cuma ri nimak e aj chacunel pa Rocho Dios, tak raj c'utunel re ri tzijpixab y ri nimak winak re ri tinamit.
41014044	Ec'u ri Judas, ri caya'w bi re paquik'ab, ubi'im chi lo chique su'anic caqueta'maj china ri caquichapo, jewa' ubi'im: «E ri jun cantz'ub uchi', e ri' rire. Chapa c'u alak y c'ama bi alak, yey checojo bi alak e chajinel re cha' na canimaj tubi» xcha'.
41014045	Ec'uchiri' xc'unic, maji chic xkib ruc' ri Jesús y xubi'ij che: —¡Wajawal, Wajawal! —xcha che. Y xutz'ub uchi'.
41014046	Ec'uchiri', ri winak xquichap ri Jesús cha' caquic'am bi pa k'atbal tzij.
41014047	C'o c'u jun chique rutijo'n e c'o chiri', xresaj lo ru espada y xujochij bi jun uxiquin ri raj chac ri cajawal raj chacunel pa Rocho Dios.
41014048	Xubi'ij c'u ri Jesús chique: —¿Su'chac petinak alak ruc' espada y che'? ¿Petinak cami alak che uc'amic bi juna elek'om?
41014049	Wa petinak lok ronoje k'ij wa' c'ut quinc'utun chiwach alak pa ri Rocho Dios. ¿Su'chac c'u ri' c'a e la' quino'lchapa alak? No'j jec'uwa' cu'ano cha' e cu'ana janipa ri k'alajisam can chupa Ruch'a'tem ri Dios —xcha chique.
41014050	Tec'uchiri', conoje rutijo'n xebanimajic y jela' xquiya can ri Jesús.
41014051	C'o c'u jun ala teran bi chirij ri Jesús, upisom rib xa chupa jun sábana; rire xchap cuma ri soldados.
41014052	Pero rala xusolij can rusábana y e la' ch'analic xanimajic.
41014053	Xquic'am c'u bi ri Jesús chwach ri cajawal raj chacunel pa Rocho Dios. Tec'uchiri', xquimol quib ri nimak e aj chacunel cuc' ri nimak winak re ri tinamit y raj c'utunel re ri tzijpixab.
41014054	Ec'u ri Pedro xa naj teran pan chirij ri Jesús y xoc bi c'a che ruwa ja re ri rocho ri cajawal raj chacunel pa Rocho Dios. Xe'tz'ula c'u cuc' ri e chajinel, e ri' cumik'isaj rib chuchi' ri ak'.
41014055	Ri nimak e aj chacunel pa Rocho Dios cuc' conoje ri uchapom wi rib ri k'atbal tzij, caquitzucuj su'anic caquicoj umac ri Jesús cha' jela' utz cak'at tzij re camic puwi', no'j na jinta c'o xquirik chirij.
41014056	Ma lic e q'ui ri winak xquitz'ak uchi', pero lic junwi tak ri xquibi'ij.
41014057	Ewi xeyactaj jujun y xquitz'ak uchi', jewa' xquibi'ij chirij:
41014058	—Ri'oj xkato echiri' xubi'ij: “Canwulij wa Rocho Dios 'anatal xa cuma rachijab, yey xa pa oxib k'ij canyac jun chic na 'anatal ta cuma rachijab” —xecha'.
41014059	Na ruc' ta c'u ri', lic junwi tak ri xquibi'ij.
41014060	Ewi ri cajawal raj chacunel pa Rocho Dios xyactaj chiquixo'l y xutz'onoj che ri Jesús: —¿E cami la' na jinta c'ana cabi'ij ri'at? ¿Sa' c'u ri cac'ulubej uwach puwi wa quetajin che ucojic chawij? —xcha'.
41014061	Pero ri Jesús xa xuto y na jinta c'o xubi'ij. Tec'uchiri', xu'an jun chic tz'onobal che ri Jesús: —¿At ba ri' ri Cristo, Ruc'ajol ri Dios, ri Jun lic nim uk'ij? —xcha che.
41014062	Ri Jesús xuc'ul uwach: —Katzij, “In Ri'in.” Quil na c'u alak Ralaxel Chiquixo'l Ticawex tz'ul puwiquik'ab ri Dios, ri lic c'o unimal uchuk'ab yey quil c'u alak ri' echiri' cac'un lo pa sutz' chwa ri caj —xcha'.
41014063	Ec'u ri cajawal raj chacunel pa Rocho Dios xurich'ij ruk'u' y xubi'ij: —¡Na jinta chi uchac más e aj cojol umac!
41014064	Ma lic e la' xta alak xmacun chirij ri Dios echiri' xubi'ij ri lic na takal ta che. ¿Sa' c'u ri' cabi'ij ralak che? —xcha'. Ewi conoje xquik'at tzij puwi ri Jesús y xquibi'ij lic takal che cacamisaxic.
41014065	Y e c'o jujun xquijek caquichubaj; caquich'uk rupalaj, caqui'an pa t'o'y yey caquibi'ij c'u che: —Chana'ij pe' china xch'ayaw awe —quecha che. Yey ri e chajinel caquipach' k'ab chupalaj.
41014066	Ec'u ri Pedro c'o iquem che ruwa ja echiri' xc'un lo jun ali raj chac ri cajawal raj chacunel pa Rocho Dios.
41014067	Ec'uchiri' rali xril ri Pedro cumik'isaj rib chuchi' ri ak', lic xutzutza' uwach y xubi'ij che: —Rilal lal jun chique ri eteran chirij ri Jesús ri aj Nazaret —xcha che.
41014068	Ewi ri Pedro xrewaj, jewa' xuc'ul uwach: —Ri'in na weta'am ta uwach y na weta'am tane sa' puwi' catch'a't wi —xcha'. Xel c'u bi chuchi' ri puerta. Tec'uchiri', xch'aw ri teren.
41014069	Ec'u rali aj chac echiri' xril tanchi ri Pedro, xujek ubi'xiquil chique tak ri e c'o chiri': —Wa' wa'chi e jun chique rutijo'n ri Jesús —xcha'.
41014070	No'j ri Pedro xrewaj tanchic. Jok'otaj c'u ri', e tak ri e c'o chiri' xquibi'ij tanchi che ri Pedro: —Pakatzij wi rilal lal jun chique rutijo'n; lic k'alaj lal aj Galilea, ma ri cach'a't la e junam ruc' ri quech'a't rique —xecha'.
41014071	Ewi ri Pedro xujek ubi'xiquil itzel tak tzij y lic xujiquiba' uwach, xubi'ij: —Ri'in na weta'am ta c'ana uwach wa' wa'chi cabi'ij alak —xcha'.
41014072	Ec'u ri teren xch'aw chucalaj. Ewi xc'un lo chuc'u'x ri Pedro ri xbi'x lo che ruma ri Jesús: «C'amaja' ne cabixon ri teren chucalaj, ri'at oxlaj chic abi'im na aweta'am ta nuwach.» Ec'u catajin wa' pujolom, xumaj rok'ej.
41015001	Echiri' xsakiric, ri nimak e aj chacunel pa Rocho Dios cuc' tak ri nimak winak re ri tinamit, raj c'utunel re ri tzijpixab y conoje ri uchapom wi rib ri k'atbal tzij, qui'anom chi tzij chiquiwach puwi sa' ri caqui'an ruc' ri Jesús. Xquic'am c'u bi ri Jesús yututalic y xe'quiya'a chwach ri takanel Pilato.
41015002	Ri Pilato xutz'onoj c'u che ri Jesús: —¿Lal cami ri' ri rey que raj judi'ab? —xcha che. Ri Jesús xuc'ul uwach: —Lal cabi'n la re —xcha che.
41015003	Yey ri nimak e aj chacunel pa Rocho Dios lic caquitz'ak uchi'.
41015004	Xutz'onoj tanchi c'u ri takanel Pilato che: —¿E cami la' na cac'ul ta la uwach? ¿Na cata ta cami la janipa chi mac caquicoj chi'ij la? —xcha che.
41015005	Na ruc' ta c'u ri', ri Jesús na xuc'ul ta uwach. Ruma c'u wa', ri Pilato lic xcam ranima' che.
41015006	Chupa c'u ri nimak'ij Pascua, ri takanel romano xex cu'an wi cuyolopij bi jun chique ri e c'o pa cárcel, yey e ri winak quecha'wic china ri cacaj cayolopix bi.
41015007	C'o c'u jun achi Barrabás rubi', rire c'o pa cárcel cuc' jujun rachbi'il ruma xqui'an camic echiri' xeyactaj chirij ri takanel aj Roma.
41015008	Xebopon c'u uq'uiyal winak chwach ri takanel Pilato y xquijek utz'onoxic che e cu'an pacha' tak ri u'anom lo ronoje junab.
41015009	Ewi ri takanel Pilato xutz'onoj chique: —¿Ca'aj alak canyolopij bi ri rey que raj judi'ab? —xcha'.
41015010	Xubi'ij wa' ma reta'am ri nimak e aj chacunel pa Rocho Dios xe'quiya'a ri Jesús chwach, xa ruma c'ax quic'u'x chirij.
41015011	Ec'u ri nimak e aj chacunel pa Rocho Dios xquicoj pa quijolom ri uq'uiyal winak e caquitz'onoj cayolopix bi ri Barrabás. Yey rique jela' xqui'ano.
41015012	Ri Pilato xutz'onoj tanchi chique: —¿Sa' c'u ri' ca'aj alak can'an ruc' ri cabi'ij alak e rey que raj judi'ab? —xcha'.
41015013	Yey ri winak lic xesiq'uin tanchi che uc'ulic uwach: —¡Camisax chwa cruz! —xecha'.
41015014	Ec'u ri takanel Pilato xutz'onoj chique: —¿Sa' c'u rumac u'anom? —xcha'. No'j ri winak más co xesiq'uinic: —¡Camisax chwa cruz! —xecha'.
41015015	Ewi ri Pilato xa ruma xraj cacanaj can chi utz cuc' ruq'uiyal winak, e xuyolopij bi ri Barrabás. Yey xebutak ri soldados che ujich'ic upa ri Jesús. Tec'uchiri', xuya bi paquik'ab re caquicamisaj chwa cruz.
41015016	Ri soldados xquic'am c'u bi ri Jesús che ruwa ja re rupalacio ri takanel. Chiri' xmoli' quichi' conoje tak ri soldados.
41015017	Ec'u ri soldados xquicoj jun c'ul morato che ri Jesús. Che c'u rujolom xquicoj jun corona pach'um ruc' q'uix.
41015018	Xquijek c'u quesiq'uin che, jewa' caquibi'ij: —¡Nim uk'ij ri rey que raj judi'ab! —quecha'.
41015019	Caquich'ay rujolom ruc' jucutaj tani y caquichubaj rupalaj. Caquixucuba' c'u quib chwach, lic xa u'aniquil caquiyac uk'ij.
41015020	Echiri' ya lic xquich'amij, xquesaj ri c'ul morato quicojom che y xquicoj tanchi ruk'u'. Xquesaj c'u bi cha' que'quicamisaj chwa cruz.
41015021	C'o c'u jun achi aj Cirene petinak pa juyub e ri' quic'ow chiri'. Ec'u ri soldados xquitak che cutelej bi ri cruz re ri Jesús. Rachi, Simón rubi', rire e quikaw ri Alejandro y Rufo.
41015022	Y xquic'am bi ri Jesús pa jun luwar Gólgota cabi'x che, wa' que'elawi “luwar re ubakil ujolom anima'”.
41015023	Yey xquiya' che ri Jesús vino cojotal mirra ruc'; no'j Rire na xutij taj.
41015024	Echiri' quiya'om chi ri Jesús chwa ri cruz, ri soldados ruc' jun sorteo xquijach quib puwi ruk'u' cha' caquilo sa' tak ri caquic'am bi chiquijujunal.
41015025	Anim che ri ubelej ora, xquiya ri Jesús chwa ri cruz.
41015026	Chwi c'u lo rucruz ri Jesús tz'ibitalic su'be xk'at tzij puwi', jewa' cubi'ij: « RI REY QUE RAJ JUDI'AB.»
41015027	Xequiya c'u ca'ib elek'omab chwa cruz, jun puwiquik'ab y jun pumox ri Jesús.
41015028	Ec'u xu'ana ri' ri tz'ibital can chupa Rutzij Upixab ri Dios: E jun Rire xajilax bi cuc' ri winak itzel quic'u'x.
41015029	Ri winak quebic'ow chiri' caquiyok' canok, caquiyiriya' ri quijolom che y jec'uwa' caquibi'ij che: —¡Ah! At pe' ri abi'im cawulij ri Rocho Dios y xa pa oxib k'ij cayac tanchic.
41015030	Chacolobej c'u awib ri' y chatkaj lo chwa ri cruz —quecha'.
41015031	Jenela' ri' xqui'an ri nimak e aj chacunel pa Rocho Dios junam cuc' raj c'utunel re ri tzijpixab; rique lic caquich'amij, jewa' caquibi'ij chiquiwach: —Lic wa' c'ut e q'ui ri xebucolobej che tak yabil y che camic, yey na curik ta wa' ucolobexic rib rire.
41015032	La' la'chi cabi'x “Cristo, Rey que Raj Israel” che, kaja lo ri' utuquel chwa ri cruz cha' cakilo y jela' cakacojo e rire ri Ucha'o'n lo ri Dios —quecha'. Y jenela' ri ca'ib eya'om chwa cruz junam ruc', lic xquich'amij Rire.
41015033	Ec'uchiri' xtic'oj ri k'ij, xoc k'eku'm che ruwachulew y wa' xu'q'uisa c'a che ri urox ora benak k'ij.
41015034	Chupa c'u la' la ora, ri Jesús lic co xsiq'uinic, jewa' xubi'ij pa ri ch'a'tem cach'a't wi Rire: — Eloi, Eloi, ¿lama sabactani? —xcha'. Wa' que'elawi: “Lal nu Dios, Lal nu Dios, ¿su'be xinok'otaj can la?”
41015035	Jujun c'u chique ri e c'o chiri', echiri' xquita wa', xquibi'ij: —Chitape', wa'chi e cusiq'uij ri k'alajisanel Elías —xecha'.
41015036	C'o c'u jun xe'ec lic canic, xumu' jun esponja pa vinagre, xuxim c'u chutza'm jun tani y xuya pan che ri Jesús re cutz'ubu, y jec'uwa' xubi'ij: —Kila pe' we cac'un ri Elías re colu'kasaj lo chwa ri cruz —xcha'.
41015037	No'j ri Jesús lic co xsiq'uinic y jela' xcamic.
41015038	Ec'uchiri', ri telón c'o chupa ri Rocho Dios xrich'rob chunic'ajal; xujek lo puwi' y xo'lq'uis c'a chuxe'.
41015039	Ec'u ri capitán tac'al chwach ri Jesús, echiri' xuto xsiq'uinic yey xrilo sa' rucamic, jewa' xubi'ij: —¡Pakatzij wi, wa' wa'chi e Uc'ajol ri Dios! —xcha'.
41015040	E c'o c'u jujun ixokib caquitzutza' pana chinimanaj. Chiquixo'l wa' e c'o ri María ri aj Magdala, ri Salomé y ri María quichu ri Jacobo (ri más c'ac'al) y ri José.
41015041	Wa' wa ixokib lic xeterej chirij ri Jesús y lic quinimam lok echiri' Rire c'o Galilea. Rique cuc' jujun chic uq'uiyal ixokib, xepaki' lo ruc' pa ri tinamit Jerusalem.
41015042	Benak k'ij, echiri' raj judi'ab caquiyijba' pan janipa ri cajawax chique pa ri k'ij re uxlanibal,
41015043	ri José aj Arimatea xoc chwach ri takanel Pilato y na xuxi'ij ta c'ana rib xutz'onoj rucuerpo ri Jesús cha' cuc'am bi. (Ri José lic c'o uwach chique ri uchapom wi rib ri k'atbal tzij yey lic roye'em ruc'unibal rutakanic ri Dios.)
41015044	Ri Pilato lic xcam ranima' che echiri' xuto caminak chi ri Jesús. Ewi xusiq'uij ri capitán cha' cutz'onoj che we katzij.
41015045	Echiri' xuta chi uchi' ri capitán caminak chi ri Jesús, xuya luwar che ri José cuc'am bi rucuerpo.
41015046	Ec'u ri José xulok' jun manta, xukasaj lo rucuerpo ri Jesús chwa ri cruz y xupis bi chupa ri manta. Xu'ya'a c'u ri' chupa jun mukubal c'otom pa'baj y xutak uquetebaxic can jun nimalaj abaj chuchi' re tz'apibal re.
41015047	Yey ri María ri aj Magdala y ri María ruchu ri José, xquilo pa xmuk can wi.
41016001	Echiri' xic'ow ri k'ij re uxlanibal, ri María ri aj Magdala, ri Salomé y ri María ruchu ri Jacobo, xquilok' cunabal lic qui' ruxlab re caquibal rucuerpo ri Jesús chupa.
41016002	Ec'u ri nabe k'ij re ri semana lic anim c'a e ri' quel lo ri k'ij, xebec pa mukutal wi ri Jesús.
41016003	Caquibi'ij c'u chiquiwach: «¿China quesan rabaj chike c'o chuchi' ri mukubal?» quecha'.
41016004	Pero c'ate xquilo, rabaj esam chic, yey wa' lic nim.
41016005	Ec'uchiri' xeboc bi chupa ri mukubal, xquil jun ala tz'ul pa uwiquik'ab chique, ucojom jun c'ul sak lic naj rakan. Yey rique lic xquixi'ij quib che.
41016006	Ec'u rire xubi'ij chique: —Mixi'ij iwib. Ri'ix e quitzucuj ri Jesús ri aj Nazaret, ri xcamisax chwa cruz; Rire na jinta chi wara, ma c'astajinak chubi. Chiwila wa luwar pa xya'i' wi rucuerpo.
41016007	Ec'u ri'ix jix, ji'bi'ij chique rutijo'n y che ri Pedro: “Rire que'ec Galilea, canabej bi chiwach; chila' c'u ri' qui'wila wi uwach, jela' pacha' ri ubi'im chi lo chiwe” —xcha'.
41016008	Ec'u rixokib xebel bi chuchi' ri mukubal lic quebirbotic ruma benak quina'oj puwi ri xquilo; yey na jinta ne c'ana c'o xquitzijoj wi ruma quixi'im quib.
41016009	Ec'uchiri' c'astajinak chi lo ri Jesús, anim tan che ri nabe k'ij re ri semana, nabe xuc'ut uwach chwach ri María ri aj Magdala, ri e resam bi wukub itzel uxlabixel che.
41016010	Rire xe'ec c'ut cha' cu'tzijoj ruc'astajibal ri Jesús chique ri xeterej chirij yey xebu'rika c'u ri' lic quebisonic y quebok'ic.
41016011	Yey rique echiri' xquito c'astajinak chi lo ri Jesús y xilitaj uwach ruma ri María, na xquicoj taj.
41016012	Tec'uchiri', ri Jesús xuc'ut uwach chiquiwach ca'ib chique rutijo'n, no'j junwi u'aniquil xu'an wa' echiri' rique e ri' quebinic quebec pa juyub.
41016013	Ec'u wa ca'ib xetzelejic, xe'quitzijoj chique ri jujun chic tijo'n; yey wa' na xcoj tane chwiquik'ab.
41016014	Q'uisbal chi c'u re, ri Jesús xuc'ut uwach chiquiwach ri junlajuj utijo'n echiri' rique etz'ul chwa mexa, yey xuch'a'bej quipa ruma na cubul ta quic'u'x ruc' y ruma u'anom lic co ri canima', ma na xquicoj ta que ri xebilow re ri Jesús c'astajinak chic.
41016015	Xubi'ij c'u chique: —Jix che ronoje ruwachulew y chitzijoj ri Utzilaj Tzij chique conoje ri ticawex.
41016016	Ec'u ri quecojow re y caquic'ul ri bautismo, quecolobetajic. No'j c'u ri na quecojow ta re, cak'at na tzij paquiwi'.
41016017	Yey chique ri quecojow re, quilitaj c'utubal re ruchuk'ab ri Dios. Pa ri nubi' quebequesaj bi itzel uxlabixel, quech'a't pa jujun chic c'ac' ch'a'tem,
41016018	caquichap tak ne cumatz paquik'ab. Yey we c'o ri xquitijo y na quina'bem taj camisabal que, na jinta c'o cu'an chique. Caquiya ri quik'ab paquiwi tak ri yewa'ib, y wa' quecunutajic —xcha'.
41016019	Ec'u ri Kanimajawal echiri' ch'a'tinak chi cuc', xc'ul pana chila' chicaj y xtz'uyi' puwiquik'ab ri Dios.
41016020	E tak c'u rutijo'n xebel bi che utzijoxic ri Utzilaj Tzij pa tak ronoje luwar. Yey ri Kanimajawal xebuto'o, xuya chique caquic'ut ruchuk'ab ri Dios cha' ruc' wa' cujiquiba' uwach ri Utzilaj Tzij. Amén.
42001001	Uq'uiyal ticawex quitz'ibam chi puwi sa' tak ri u'anom ri Dios chikaxo'l ri'oj, ri nabe kacojom rubi' ri Jesucristo.
42001002	Quitz'ibam c'u ri c'utum lo chike cuma ri raj chac ri Dios, ri xebilow chi utz ri xu'an ri Kanimajawal Jesucristo chwi xujek lo ruchac. Yey e rique ri xquitzijoj ri Utzilaj Tzij puwi Rire.
42001003	Ri'in mismo lic xinweta'maj na chi utz y nuch'obom lo rakan puwi ronoje sa' tak ri xu'ano chwi lo ruc'unic ri Kanimajawal che ruwachulew. Yey chinuwach ri'in, lic utz quintz'iban pan che'la Teófilo y cantzijoj rusuc' wa' che'la chuchola'j
42001004	cha' queta'maj la chi utz puwi ri K'ijsak c'utum chiwach la.
42001005	Echiri' ri Herodes catakan puwi ri luwar re Judea, c'o jun aj chacunel pa Rocho Dios, Zacarías rubi'. Rire e cuq'uil raj Abías. Ri rixokil Elizabet e cuq'uil ri ralc'o'al can ri Aarón.
42001006	Ri Zacarías y ri Elizabet junam lic e jusuc' chwach ri Dios, yey lic queboc il che ronoje Rutzij Upixab ri Dios Kajawxel y na jinta junok catz'akaw mac chiquij.
42001007	Pero rique na jinta juna calc'o'al, ma ri Elizabet na utz taj calanic yey quicabichal e nimak winak chic.
42001008	Xopon c'u ruk'ijol echiri' ri Zacarías cuc' ri rachbi'il e aj Abías que'quilok'oj uk'ij ri Dios.
42001009	Ec'u raj chacunel pa Rocho Dios caqui'an jun sorteo cha' caquicha'o china chique coc chupa ri Luwar Santo pa ri Rocho Dios re cu'poroj incienso. Jec'ula' xqui'an wa sorteo, y wa' xtzak puwi ri Zacarías.
42001010	Echiri' xopon ru'orayil re caporox ri incienso, conoje ri ec'o chwach ri Luwar Santo quetajin che u'anic orar.
42001011	Ec'uchiri', jun ángel re ri Dios Kajawxel xwinakir chwach ri Zacarías puwiquik'ab ri altar pa caporox wi ri incienso.
42001012	Echiri' ri Zacarías xril ri ángel, xcam ranima' che y lic xuxi'ij rib.
42001013	No'j ri ángel xubi'ij che: —Zacarías, maxi'ij awib, ma ri Dios utom chi ri atz'onom che. Ruc' c'u rawixokil cac'oji' jun ac'ajol yey Juan rubi' cacojo.
42001014	Cac'oji' c'u qui'cotemal awuc' y lic e q'ui ri quequi'cot che ri ralaxibal rac'ajol,
42001015	ma rire cu'ana lic nim uk'ij chwach ri Dios. Na cuchina'aj ta vino y na cuchina'aj ta ya' re k'abaric; y e ne chiri' c'a matzem, ruc'a'am chi lo ruchuk'ab ri Santowilaj Ruxlabixel ri Dios.
42001016	Y ruma c'u Rire, lic e q'ui chique ri e aj Israel quetzelej jumul chic ruc' ri Dios Kajawxel y caquiya tanchi quib puk'ab.
42001017	Ec'u wa Juan canabej lo chwach ri Kanimajawal ruc' ruchuk'ab ri Ruxlabixel ri Dios jela' pacha' ri k'alajisanel Elías re ojertan. Yey ri chac colu'ana' e cucoj utzil chomal chiquixo'l ri ticawex cuc' ri calc'o'al y cujalc'atij ri quina'oj ri na e ta cojol tzij cha' cu'ana pacha' ri quina'oj ri quebin jusuc'. Jec'uri'la' rire quebuyijba' ri tinamit cha' caquic'ul chi utz ri Kanimajawal —xcha ri ángel.
42001018	Ri Zacarías xutz'onoj c'u che: —¿Su'anic cacubi' nuc'u'x che wa'? Ma ri'in lic in nimalaj winak chic yey jenela' ri wixokil —xcha'.
42001019	Ri ángel xuc'ul uwach, jewa' xubi'ij che: —Ri'in in Gabriel, intakom lo ruma ri Dios Kajawxel cha' quino'lch'a't awuc' y co'lnuya'a wa utzilaj tzij chawe.
42001020	No'j wo'ora catcanaj canok at me't, y na utz ta c'u ri' catch'awic, ma na xacoj ta ri ximbi'ij chawe. Copon na c'u ri k'ij echiri' calax rac'ajol; c'a ec'uchiri', utz catch'aw tanchic —xcha che.
42001021	Ec'u ri e c'o pan chwach ri Luwar Santo coye'em jampala' quel lo ri Zacarías, yey lic xubisoj quic'u'x ma lic xmayin chupa ri Luwar Santo pa ri Rocho Dios.
42001022	Echiri' xel lo ri Zacarías, na utz ta cach'aw chique; xa cu'an chi c'utubal ruc' ruk'ab chique ma xcanaj can me't. Y jela' xquimaj usuc' c'o xc'ut chwach ri Zacarías chupa ri Luwar Santo.
42001023	Echiri' ri Zacarías xuq'uis tak ruk'ijol cachacun chupa ri Rocho Dios, xe'ec chirocho.
42001024	C'a tec'uchiri', ri rixokil Elizabet xcanajic yewa' ixok. Wo'ob ic' c'u ri' xuchajij rib chirocho, e ri' na xel tubi. Yey xaki jewa' ri cuch'obo:
42001025	«E ri Nukaw Dios 'anayom wa' chwe ma xinjuch' ca'n che y xresaj ri ch'amibal we.»
42001026	Ic'owinak chi c'u wakib ic' ri' echiri' ri ángel Gabriel xtak lo ruma ri Dios chupa jun tinamit Nazaret rubi', pa ri luwar re Galilea.
42001027	Xtak lo ruc' jun k'apoj ali María rubi', yey rire lic jusuc' rubinic chwach ri Dios. Ri María unimam chic cac'uli' ruc' jun ala José rubi', yey rire e jun chique ri ralc'o'al can ri rey David.
42001028	Ec'uchiri', xoc bi ri ángel pa c'o wi ri María, y jewa' ri rutzil uwach xuya'o: —¡Chatqui'cotok! E ri'at lic nim ak'ij awalaxic chiquixo'l conoje rixokib. Ma ri Dios Kajawxel c'o awuc' yey ac'ulum ri unimal rutzil uc'u'x Rire —xcha che.
42001029	Ri María echiri' xuta wa' wa ch'a'tem, xsach una'oj puwi' y jewa' xutz'onoj chiribil rib: “¿Sa' que'elawi wa cabi'x chwe?”
42001030	Ec'uchiri', ri ángel jewa' xubi'ij che: —María, maxi'ij awib, ma arikom ri unimal rutzil uc'u'x ri Dios.
42001031	Ec'u wo'ora catcanajic at yewa' ixok, calax jun awalab y Jesús rubi' cacojo.
42001032	Rire lic nim uk'ij y cabi'x che e Uc'ajol ri Jun catakan chwi ronoje. Ec'u ri Dios Kajawxel cuya puk'ab cu'an rey jela' pacha' ri rey David, rumam re ojertan.
42001033	Y caya'taj che catakan puwi ri tinamit Israel yey rutakanic na jinta utakexic —xcha che.
42001034	Ec'u ri María xutz'onoj che ri ángel: —¿Su'anic cu'ana ri' wa', we ri'in c'a jinta ne wachijil? —xcha'.
42001035	Ri ángel xuc'ul uwach: —E ri Santowilaj Ruxlabixel ri Dios cakaj lo pawi' y ruchuk'ab ri Jun catakan chwi ronoje, cuch'uk awi' pacha' sutz'. E uwari'che rac'a calaxic cabi'x che e Santowilaj Uc'ajol ri Dios.
42001036	Y chatape wa', jenela' rawatz-achak' Elizabet umatzem chi jun ac'a tob lic nimalaj winak chic. E ri cabi'x che na utz taj calanic, wo'ora yewa' ixok y e uwakib ic' wa'.
42001037	Ma chwach ri Dios na jinta c'ana c'ayew —xcha che.
42001038	Ec'uchiri', xubi'ij ri María: —Ri'in puk'ab ri Nukaw Dios in c'o wi. Ec'u Rire chu'ana wuc' janipa ri xbi'ij la chwe —xcha'. Ec'uchiri', ri ángel xel bi chwach.
42001039	C'o c'u jun k'ij ri María xuyac bi rib y lic canic xumaj bi ube chujuyub chupa jun tinamit re Judea.
42001040	Echiri' xoponic, xoc chirocho ri Zacarías y xuya rutzil uwach ri Elizabet.
42001041	Xew c'u xuta ri Elizabet ri rutzil uwach xya' ruma ri María, rac'a umatzem lic xuyiquij rib y ri Santowilaj Ruxlabixel ri Dios xkaj puwi ri Elizabet.
42001042	Ruma c'u ri', lic co xch'awic, jewa' xubi'ij: —Nim ak'ij awalaxic ri'at chiquixo'libal conoje rixokib y nim uk'ij rawalab amatzem.
42001043	¿Cha'taj ya'tajinak can wa' chwe ri'in co'lbina ruchu ri Kanimajawal wuc'?
42001044	Ma xew xinta ri rutzil nuwach xaya'o, na jampatana rac'a numatzem lic xuyiquij rib ruma ruqui'cotemal.
42001045	Nim ak'ij awalaxic ri'at ma xacoj ronoje janipa ri xbi'x chawe ruma ri Dios Kajawxel yey wa' lic e cu'ana' —xcha'.
42001046	Ec'uchiri', ri María xubi'ij: «Ri'in lic canyac uk'ij ri Dios Kajawxel,
42001047	y ri wanima' lic caqui'cot ruc' ri Dios Nucolobenel;
42001048	ma xinjuch' ca'n che, tob in jun raj chac na jinta co nuwach. Chwi c'u ri' wo'ora conoje ri ticawex caquibi'ij na chwe: “Lic nim ak'ij awalaxic ri'at”
42001049	ma e ruchuk'ab ri Dios Kajawxel lic sa'ch tak ri utz u'anom wuc'. Ec'u rubi' Rire lic nim uk'ij Santo.
42001050	Y cuc'ut na ri rutzil uc'u'x chique janipa ri c'o xi'in ib pa canima' chwach Rire.
42001051	Rire e 'anayom uq'uiyal chac ruc' ruchuk'ab. Usachisam ri quina'oj ri caqui'an nim che quib,
42001052	y resam ri takanic paquik'ab ri e nimak takanelab; yey uyacom quik'ij ri lic na jinta co quiwach.
42001053	Chique ri quenumic, uya'om quibeyomalil; no'j ri beyomab xebutak bi y na jinta c'o xuya bi chique.
42001054	Ebuto'om c'u rutinamit Israel, tak ri raj chac Rire; yey na umesc'utam ta uc'utic ri rutzil uc'u'x
42001055	na jinta utakexic che ri Abraham y chique conoje ri ralc'o'al canok, jela' pacha' rubi'tisim chique ri kati'-kamam ojertan» xcha'.
42001056	Y ri María laj oxib ic' xcanaj can chirocho ri Elizabet. C'a tec'uchiri', xtzelej lo chirocho.
42001057	Ec'uchiri' xopon ruk'ij ri Elizabet re cutzir uwach, xalax ri ralab.
42001058	Y echiri' ri ejekel lo chunakaj rire y tak ri c'o chux che xquito xutzir uwach ruma runimal rutzil uc'u'x ri Dios c'utum lo che, lic xequi'cot junam ruc'.
42001059	Echiri' rac'a xuq'uis wajxakib k'ij ralaxic, xec'un lo ri quecojow ri retalil re circuncisión cha' caqui'an wa' che. Yey rubi' xcaj caquicojo e Zacarías, jela' pacha' rubi' rukaw.
42001060	No'j ruchu xubi'ij chique: —Na cacoj ta Zacarías che, ma Juan rubi' cacojic —xcha'.
42001061	Xquibi'ij c'u che: —¿Su'be ri'? Ma na jinta junok chiquixo'l ri atz-chak' la jela' rubi' —xecha'.
42001062	Ec'uchiri', ruc' ri quik'ab xquitz'onoj pan che rukaw rac'a sa' ri bi'aj caraj rire cacoj che.
42001063	Ec'u rukaw rac'a xutz'onoj juperaj tz'alam re tz'ibanic y jewa' xutz'ibaj chwach: «Juan rubi' cacojic.» Y conoje lic xcam canima' che.
42001064	C'a ec'uchiri', ri Zacarías xjakataj ruch'awibal y jela' utz xch'aw tanchic. Y xujek c'u ri' cuyac uk'ij ri Dios.
42001065	Y conoje ri ticawex catajin wa' pa quijolom ruc' xi'in ib, y xe'ec c'u utzijoxic wa' chique conoje ri e c'o pa tak ri juyub re Judea.
42001066	Yey janipa c'u ri xetaw re rutzijoxic, xquic'ol wa' pa canima' y caquich'ob c'u rakan: «¿Sa' nawi ruwach wa ralco ala echiri' canimaric?» quecha'. Jewa' xquibi'ij ma lic k'alaj ri Dios uk'alajisam ruchuk'ab puwi'.
42001067	Ec'uchiri', ri Zacarías rukaw ri ralco ala xujek cak'alajisanic ma ri Santowilaj Ruxlabixel ri Dios xkaj lo puwi'; jec'uwa' xubi'ij:
42001068	«Lic nim uk'ij ri Dios Kajawxel re Israel ma xc'un kuc' re cojo'lucolobej ri oj utinamit.
42001069	Xutak lo jun Kacolobenel lic c'o uchuk'ab yey Rire elinak lo chiquixo'l ri ralc'o'al can ri David, ri raj chac ri Dios.
42001070	Ma ojertan e ubi'im lo wa' cuma ri k'alajisanelab e jusuc' chwach.
42001071	Ubi'im cojo'lucolobej paquik'ab ri tzel quebilow ke y paquik'ab ri quech'amin ke'oj
42001072	cha' cuc'ut ri rutzil uc'u'x chique ri kati'-kamam y na cumesc'utaj ta ri santowilaj utzij u'anom lo ojertan
42001073	puwi ri bi'tisinic xu'an che ri kakaw Abraham.
42001074	Ubi'tisim cojo'lresaj paquik'ab ri tzel quebilow ke cha' jela' na ruc' ta xi'in ib cakalok'nimaj
42001075	ronoje k'ij che ri kac'aslem ruc' jun santowilaj kabinic kasilabic y jusuc' kac'oji'ic chwach Rire.
42001076	Ec'u ri'at nuc'ajol, cabi'x chawe at k'alajisanel re ri Jun catakan chwi ronoje; ma catnabej bi chwach ri Kanimajawal re cabi'ij chique ri winak caquiyijba' ri quibinic quisilabic chwa ruc'unibal Rire.
42001077	Y catnabej bi chwach cha' ri katinamit caqueta'maj ri Dios quebucolobej ma cucuy ri quimac.
42001078	Ec'u ri ka Dios, ruma ri unimal rutzil uc'u'x, cutak lo ri Jun kuc' re chila' chicaj, wa' e pacha' ri K'ijsak re rusakribal
42001079	cha' quebuya pa k'ijsak ri e c'o pa k'eku'm y e c'o chuxe' ri camic, yey cuc'am kawach chupa ri be re ri utzil chomal» xcha'.
42001080	Y ruc'ajol ri Zacarías catajin unimaric y catajin uc'oji'ic uchuk'ab chwach ri Dios. Xjeki' c'u pa tak luwar catz'intz'otic, xopon na ruk'ijol echiri' xuc'ut uwach chiquiwach ri tinamit Israel.
42002001	Chupa tak la' la k'ij, ri Augusto ri nimalaj takanel re Roma, xtakan che ca'an jun ajilanic chique conoje ri ticawex re tak ri tinamit pa catakan wi rire.
42002002	E nabe ajilanic xtakan che u'anic, yey x'ani' wa' echiri' ri Cirenio e aj wach re ri nación Siria.
42002003	Ruma wa ajilanic, conoje ri ticawex quebec chiquijujunal pa ri quitinamit cha' quebajilaxic.
42002004	E uwari'che ri José xel bi chiri' Galilea chupa raldea Nazaret pa jekel wi, y xe'ec Judea chupa raldea Belén pa xalax wi ri rey David, ma ri José ralc'o'al can ri David.
42002005	Ruma c'u wa ajilanic, xe'ec junam ruc' ri María, ri ya'tal chi che re rixokil. Yey ri María yewa' ixok chic.
42002006	Ec'uchiri' e c'o chi Belén, xopon ruk'ijol cutzir uwach ri María.
42002007	Ruma c'u na xquirik ta luwar pa mesón, xec'oji' pa jun luwar re quiwarabal chicop. Xalax c'u ri' ri nabe ralab ri María. Rire xupis rac'a chi utz pa c'ul y xucotz'oba' pa jun canawa re quiwa'bal chicop.
42002008	Chunakaj Belén e c'o aj chajal bexex caquic'owibej rak'ab pa juyub re quequichajij ri quibexex.
42002009	Yey xakic'ate't xwinakir jun ángel re ri Dios Kajawxel chiquiwach. Ewi runimal uchomalil ri Dios xutzij quiwi' y rique lic xquixi'ij quib che.
42002010	Pero ri ángel xubi'ij chique: «Mixi'ij iwib, ma nuc'amom lo utzilaj tzij chiwe re unimal qui'cotemal chique conoje rutinamit ri Dios.
42002011	Ma wak'ij pa ri tinamit re ri rey David, xalax jun Colobenel iwe; e ri Kanimajawal, Rucha'o'n lo ri Dios.
42002012	Ri c'utubal re wa' e quirik ri ralco ac'a pistal pa c'ul, cotz'ol chupa jun canawa re quiwa'bal chicop» xcha chique.
42002013	Ec'u la' la jok'otaj uq'uiyal ángeles re chila' chicaj xakic'ate't xewinakir ruc' ri jun ángel, e ri' caquibixoj rubi' ri Dios, jewa' caquibi'ij:
42002014	«¡Nim uk'ij ri Dios c'o chila' chicaj! Yey che ruwachulew, c'ola ri utzil chomal re ri Dios cuc' ri caquic'ul ri rutzil uc'u'x Rire» xecha'.
42002015	Ec'uchiri' xetzelej ri ángeles chila' chicaj, raj chajal bexex jewa' xquibi'ij chiquiwach: «Jo' ri' c'a chila' Belén. Je'kila wa xolu'bi'ij ri Dios Kajawxel chike» xecha'.
42002016	Lic c'u quebanic xebec y xe'quirika ri María, ri José yey ri ralco ac'a cotz'ol chupa ri canawa re quiwa'bal chicop.
42002017	Yey echiri' xquil uwach ri ralco ac'a, xquitzijoj ri xubi'ij ri ángel chique chwi Rire.
42002018	Y conoje ri xetaw re wa', lic xcam canima' che ri caquitzijoj raj chajal bexex.
42002019	No'j ri María lic uc'olom ronoje wa' pa ranima' y lic cuch'ob rakan puwi'.
42002020	Tec'uchiri', raj chajal bexex xetzelejic, quebixonic y caquiyac uk'ij ri Dios ruma ronoje ri xquilo y xquito, ma e xu'ano pacha' ri bi'im bi chique ruma ri ángel.
42002021	Echiri' xuq'uis wajxakib k'ij ralaxic ri ralco ac'a, xcoj ri retalil re circuncisión che. Y Jesús rubi' xcojic, ma echiri' c'amaja' ne camatzexic, ri ángel xubi'ij e bi'aj wa' cacoj che.
42002022	Xopon c'u ri k'ij echiri' chirajawaxic ri José y ri María quebec Jerusalem ruma ri quijosk'iquil chwach ri Dios, jela' pacha' ri c'o chupa ri takanic re ri Moisés. Xquic'am c'u bi ri ralco ac'a Jerusalem cha' caquiya puk'ab ri Dios Kajawxel.
42002023	Xqui'an wa' ma jewa' tz'ibital chupa Rutzij Upixab ri Dios Kajawxel: «Conoje ri raltak co alabo quebalax nabe, queya' puk'ab ri Dios Kajawxel» cacha'.
42002024	Xebec c'u ri' cha' que'quiya'a ri quikasa'n pacha' ri cubi'ij chupa Rutzij Upixab ri Dios Kajawxel: «Juc'ulaj xmucur o juc'ulaj raltak co palomax» cacha'.
42002025	Chiri' Jerusalem c'o jun achi Simeón rubi'. Rire lic jusuc' rubinic usilabic, lic cucuxtaj ri Dios y roye'em ri colobetajic re ri tinamit Israel. Ri Santowilaj Ruxlabixel ri Dios c'o ruc'
42002026	y uk'alajisam chi che, na cacam tana we na caril tubi uwach Rucha'o'n lo ri Dios.
42002027	Ec'u wa'chi xuna' pa ranima' ruma ri Ruxlabixel ri Dios que'ec pa ri Rocho Dios, y xe'ec c'ut. Ec'uchiri', ruchu-ukaw ri ralco ac'a Jesús xquic'am lo pa ri Rocho Dios cha' caqui'an ruc' pacha' ri cubi'ij ri takanic re ri Tzij Pixab.
42002028	Ewi ri Simeón xuk'aluj ri ralco ac'a y xuyac uk'ij ri Dios, jewa' xubi'ij:
42002029	«Lal Dios Kajawxel, ri'in xa in jun aj chac la. Ec'u wo'ora utz quincam chi utzil chomal, ma x'an la janipa ri bi'tisim la chwe;
42002030	ya xinwil uwach ri Colobenel,
42002031	ri ya'om la chiquiwach conoje tak ri tinamit che ruwachulew.
42002032	Y Rire e K'ijsak cuk'alajisaj ri be re ri Dios chique conoje tak ruq'uiyal quiwach ri ticawex che ruwachulew, yey ruma Rire cayac uk'ij ri tinamit la Israel» xcha'.
42002033	Ruchu-ukaw ri Jesús lic cacam canima' che tak ri cabi'x chwi ri ralco ac'a.
42002034	Ec'uchiri', ri Simeón xebu'an bendecir. Yey jewa' xubi'ij che ri María ruchu ri Jesús: —¡Chatape'! Ruma wa ralco ac'a lic e q'ui chique ri tinamit Israel queyactajic yey lic e q'ui ri quetzakic. Ma Rire ya'tal lo ruma ri Dios re jun c'utubal; no'j uq'uiyal ticawex na caquic'ul taj y lic tzel caquilo.
42002035	Y jec'ula' cak'alajinic sa' ri c'o pa canima' uq'uiyal ticawex, we utz o na utz taj. Yey cambi'ij c'u chawe ri'at: Copon na jun k'ij echiri' lic c'ax cuna' ac'u'x, ma e cu'ana pacha' quic'owisax juna cuchilo pa rawanima' —xcha'.
42002036	Chiri' c'u ri' c'o jun ixok k'alajisanel Ana rubi', umi'al ri Fanuel, ri ralc'o'al can ri Aser. Rire lic nimalaj winak chic. Wukub junab c'uli'nak echiri' xcam ri rachijil,
42002037	yey ya e ochenta y cuatro junab ri' malca'n canok. Rire xaki c'o pa ri Rocho Dios y culok'nimaj ri Dios ruc' ayuno y ruc' oración chipak'ij chichak'ab.
42002038	Xopon c'u pan ri' ri Ana pa c'o wi ri Jesús y xtioxin chwach ri Dios. Ec'uchiri', xujeko cach'a't puwi ri ralco ac'a chique conoje ri coye'em ri colobetajic re Jerusalem.
42002039	Echiri' ruchu-ukaw ri Jesús xquiq'uis u'anic ronoje ri tz'ibital chupa Rutzij Upixab ri Dios, xetzelej tanchi Galilea chupa ri tinamit Nazaret.
42002040	Y ri ralco ac'a catajin uq'uiyic, catajin uc'oji'ic uchuk'ab y catajin uc'oji'ic una'oj. Yey ri unimal rutzil uc'u'x ri Dios c'o ruc'.
42002041	Ronoje junab ruchu-ukaw ri Jesús quebec Jerusalem re que'qui'ana ri nimak'ij Pascua.
42002042	Echiri' ri Jesús xuq'uis cablajuj junab, ruchu-ukaw xebec Jerusalem jela' pacha' xex caqui'an wi, yey xquic'am bi ri Jesús cuc'.
42002043	Ec'uchiri' xq'uis ri nimak'ij, ruchu-ukaw xquimaj lo quibe. No'j ri Jesús xcanaj can Jerusalem, yey wa' na xquina'bej ta ruchu-ukaw.
42002044	E pa quina'oj rique petinak ri Jesús chiquixo'l ri e cachbi'il. Xebin c'u jun k'ij; c'a tec'uchiri', xquijek caquitzucuj ri Jesús chiquixo'l ri catz-quichak' y tak ri queta'am quiwach,
42002045	pero na xquirik taj. Ruma c'u ri', xetzelej pa ri tinamit Jerusalem cha' quequitzucuj chila'.
42002046	Ec'uchiri' ic'owinak chi oxib k'ij caquitzucuj, xe'quirika ri Jesús chupa ri Rocho Dios tz'ul chiquixo'l doctorab re ri tzijpixab. Rire quebutata' y cu'an tz'onobal chique.
42002047	Y conoje ri quetaw re lic cacam canima' che runa'oj y che ri c'ulubal uwach cu'an chique.
42002048	Echiri' xquil wa' ruchu-ukaw, lic xcam canima' che y jewa' xubi'ij ruchu che: —Walab, ¿su'chac jewa' ca'an chike? Rakaw y ri'in lic paxinak chi kac'u'x che atzucuxic —xcha che.
42002049	Ec'u ri Jesús xubi'ij chique: —¿Su'chac quintzucuj alak? ¿Na eta'am ta neba alak pa quinrikitaj wi? Ma lic chirajawaxic quinc'oji' che ri chac re ri Nukaw —xcha chique.
42002050	No'j rique na xquimaj tane usuc' ri xubi'ij chique.
42002051	Tec'uchiri', ri Jesús xtzelej Nazaret junam cuc' ruchu-ukaw y e ri' lic uya'om rib chitakic cuma rique. Ec'u ruchu catajin chuc'u'x tak wa' y lic uc'olom ronoje pa ranima'.
42002052	Y ri Jesús catajin unimaric y catajin uc'oji'ic más runa'oj ri Dios ruc'. Ronoje ri cu'ano lic utz chwach ri Dios y chiquiwach conoje ri ticawex.
42003001	Chupa ri wo'lajuj junab re rutakanic ri nimalaj takanel Tiberio, ri aj wach re Judea e ri Poncio Pilato, ri aj wach re Galilea e ri Herodes, ri aj wach re Iturea y re Traconite e ri Felipe ruchak' ri Herodes, y ri aj wach re Abilinia e ri Lisanias.
42003002	Ec'u ri Anás y ri Caifás e cajawal raj chacunel pa Rocho Dios. Chupa tak c'u ri' la' la k'ij, ri Dios xuya rutzij che ri Juan ruc'ajol ri Zacarías, chupa ri luwar catz'intz'otic.
42003003	Rire xel bi y xe'ec che ronoje tak ri luwar e c'o chuchi' ri nimaya' Jordán re cubi'ij chique ri winak caquitzelej quitzij chwach ri Dios, caquic'ul ri bautismo, y jec'ula' cacuytaj ri quimac.
42003004	Wa xu'an ri Juan e ri tz'ibital can chupa ruch'a'tem ri k'alajisanel Isaías, pa cubi'ij wi: Catataj ukul jun tzijonel casiq'uin chupa ri luwar catz'intz'otic, jewa' cubi'ij: “Yijba' pana alak ri be re ri Kanimajawal; suc'upij alak rube Rire.
42003005	Chirajawaxic c'ut capak' ronoje juyub y cabalix upa ronoje siwan; casuc'upix ri nimabe na jusuc' taj y casuc'upix c'u uwi' chi utz.
42003006	Y conoje c'u ri winak caquil na ri colobetajic cuya ri Dios” cacha'.
42003007	Uq'uiyal c'u winak xec'un ruc' ri Juan cha' caquic'ul ri bautismo cuya rire. Ec'u rire jewa' xubi'ij chique: —¡Ralak pacha' alak jupuk chi cumatz! ¿China xbi'n re we utz quesaj ib alak chwach ri unimal c'axc'obic cutak lo ri Dios pawi' alak?
42003008	Bina alak jusuc' cha' jela' cak'alajinic jalc'atim chi ri binic silabic alak, jela' pacha' ri takal chique ri quitzelem chi quitzij. Y mach'ob ne alak chi ibil ib alak wa': “Ri'oj utz ka'anom ma oj ralc'o'al can ri Abraham.” Ma ri'in cambi'ij che alak, we xraj ri Dios, utz cu'an ralc'o'al ri Abraham tob ne che tak wa'baj.
42003009	Yey jiquil chi ne uwach ruk'atbal tzij ri Dios pawi' alak, e pacha' juna achi uyacom chi ri icaj chwi ri ratz'ayak ri che'; ec'u tak ri che' na cuya ta chomilaj jik'obal, capok'ix bi y cac'ak pa ak' —xcha chique.
42003010	Ec'u ri winak jewa' xquitz'onoj che: —¿Sa' c'u ri' ri caka'ano cha' cu'an chom ri kabinic kasilabic? —xecha'.
42003011	Y rire xuc'ul uwach chique: —China ri c'o ca'ib uk'u', chusipaj jun che ri na jinta uk'u'; y china ri lic c'o catij ruc', chuya'a que ri na jinta c'o caquitijo —xcha chique.
42003012	Ec'u raj tz'onol puak re tojonic xebopon ruc' ri Juan cha' caquic'ul ri bautismo y jewa' xquitz'onoj che: —Lal tijonel, ¿sa' ri chirajawaxic caka'an ri'oj? —xecha'.
42003013	Y rire jewa' xubi'ij chique: —Xew chitz'onoj ri puak re tojonic bi'tal ruma ri takanel romano; mitz'onoj uwi' —xcha'.
42003014	Ec'u ri soldados xquitz'onoj che, jewa' xquibi'ij: —Yey ri'oj, ¿sa' ri chirajawaxic caka'ano? —xecha'. Ewi jewa' xubi'ij chique: —Mimaj ubitak re junok y mi'an ri quixibij upa junok ruc' camic. Micoj umac ri na jinta umac y chixqui'cota ruc' riwajil —xcha'.
42003015	Tak ri winak lic coye'em ruc'unibal ri Cristo y conoje caquitz'onobej chiquibil quib we ri Juan e ri Cristo, Rucha'o'n lo ri Dios.
42003016	Ruma c'u wa', ri Juan jewa' xubi'ij chique: —Ri'in pakatzij wi canya ri bautismo che alak ruc' ya'; no'j c'o Jun catajin lok más c'o uwach y más c'o uchuk'ab chinuwa ri'in. Na takal tane chwe ri'in canquir ruwach ruxajab. Ri bautismo cuya Rire che alak, e ruc' ri Santowilaj Ruxlabixel ri Dios y ruc' ak'.
42003017	Ri cu'ano e pacha' juna achi ruc'a'am chi ri pu'bal uwach ri trigo puk'ab cha' na'l cujosk'ij wa' y caresaj rupuc' chupa. Tec'uchiri', cujoc ri trigo y cuc'ol chupa ruc'olibal. Ec'u rupuc' cuporoj pa ri jun ak' na jinta utakexic catenowic —xcha'.
42003018	Jec'ula', ruc' uq'uiyal pixabanic ri Juan cutzijoj ri Utzilaj Tzij chique ri winak.
42003019	Y xuch'a'bej ne upa ri rey Herodes ruma u'anom rixokil che ri Herodías yey wa' wi'xok e rixokil ri Felipe ruchak' ri Herodes. Xuch'a'bej c'u upa ruma tak ronoje ri na utz taj u'anom.
42003020	Yey ri Herodes xuya ne más uwi' ri na utz taj u'anom, ma xtakan che caya' ri Juan pa cárcel.
42003021	C'o c'u jun k'ij echiri' lic uq'uiyal ticawex caquic'ul ri bautismo, xopon ri Jesús y xuc'ul ri bautismo. Echiri' catajin che u'anic orar, xjakataj ruwa caj
42003022	y ri Santowilaj Ruxlabixel ri Dios xkaj lo puwi' pacha' juna palomax. Y xch'aw lo Jun chila' chicaj, jewa' cubi'ij: «At ri'at Nuc'ajol, y lic c'ax catinna'o. Lic quinqui'cot chawe» xcha che.
42003023	Ri Jesús laj treinta rujunab echiri' xujek ri chac takom lo che u'anic ruma ri Dios. Cabi'x che ri Jesús, e uc'ajol ri José. Yey ri José, e ralc'o'al ri Elí.
42003024	Ri Elí e ralc'o'al ri Matat; ri Matat e ralc'o'al ri Leví; ri Leví e ralc'o'al ri Melqui; ri Melqui e ralc'o'al ri Jana; ri Jana e ralc'o'al ri José;
42003025	ri José e ralc'o'al ri Matatías; ri Matatías e ralc'o'al ri Amós; ri Amós e ralc'o'al ri Nahum; ri Nahum e ralc'o'al ri Esli; ri Esli e ralc'o'al ri Nagai;
42003026	ri Nagai e ralc'o'al ri Maat; ri Maat e ralc'o'al ri Matatías; ri Matatías e ralc'o'al ri Semei; ri Semei e ralc'o'al ri José; ri José e ralc'o'al ri Judá;
42003027	ri Judá e ralc'o'al ri Joana; ri Joana e ralc'o'al ri Resa; ri Resa e ralc'o'al ri Zorobabel; ri Zorobabel e ralc'o'al ri Salatiel; ri Salatiel e ralc'o'al ri Neri;
42003028	ri Neri e ralc'o'al ri Melqui; ri Melqui e ralc'o'al ri Adi; ri Adi e ralc'o'al ri Cosam; ri Cosam e ralc'o'al ri Elmodam; ri Elmodam e ralc'o'al ri Er;
42003029	ri Er e ralc'o'al ri Josué; ri Josué e ralc'o'al ri Eliezer; ri Eliezer e ralc'o'al ri Jorim; ri Jorim e ralc'o'al ri Matat;
42003030	ri Matat e ralc'o'al ri Leví; ri Leví e ralc'o'al ri Simeón; ri Simeón e ralc'o'al ri Judá; ri Judá e ralc'o'al ri José; ri José e ralc'o'al ri Jonán; ri Jonán e ralc'o'al ri Eliaquim;
42003031	ri Eliaquim e ralc'o'al ri Melea; ri Melea e ralc'o'al ri Mainán; ri Mainán e ralc'o'al ri Matata; ri Matata e ralc'o'al ri Natán;
42003032	ri Natán e ralc'o'al ri David; ri David e ralc'o'al ri Isaí; ri Isaí e ralc'o'al ri Obed; ri Obed e ralc'o'al ri Booz; ri Booz e ralc'o'al ri Salmón; ri Salmón e ralc'o'al ri Naasón;
42003033	ri Naasón e ralc'o'al ri Aminadab; ri Aminadab e ralc'o'al ri Aram; ri Aram e ralc'o'al ri Esrom; ri Esrom e ralc'o'al ri Fares; ri Fares e ralc'o'al ri Judá;
42003034	ri Judá e ralc'o'al ri Jacob; ri Jacob e ralc'o'al ri Isaac; ri Isaac e ralc'o'al ri Abraham; ri Abraham e ralc'o'al ri Taré; ri Taré e ralc'o'al ri Nacor;
42003035	ri Nacor e ralc'o'al ri Serug; ri Serug e ralc'o'al ri Ragau; ri Ragau e ralc'o'al ri Peleg; ri Peleg e ralc'o'al ri Heber; ri Heber e ralc'o'al ri Sala;
42003036	ri Sala e ralc'o'al ri Cainán; ri Cainán e ralc'o'al ri Arfaxad; ri Arfaxad e ralc'o'al ri Sem; ri Sem e ralc'o'al ri Noé; ri Noé e ralc'o'al ri Lamec;
42003037	ri Lamec e ralc'o'al ri Matusalén; ri Matusalén e ralc'o'al ri Enoc; ri Enoc e ralc'o'al ri Jared; ri Jared e ralc'o'al ri Mahalaleel; ri Mahalaleel e ralc'o'al ri Cainán;
42003038	ri Cainán e ralc'o'al ri Enós; ri Enós e ralc'o'al ri Set; ri Set e ralc'o'al ri Adán; yey ri Adán e ralc'o'al ri Dios.
42004001	Ec'u ri Jesús xel bi che ri luwar re ri nimaya' Jordán yey lic c'o ri Ruxlabixel ri Dios ruc'. Xc'am c'u bi ruma ri Ruxlabixel ri Dios pa jun luwar catz'intz'otic.
42004002	Xc'oji' chila' cuarenta k'ij y xc'am upa ruma ritzel winak. Yey chupa tak wa' wa k'ij na jinta c'o xutijo. Chuq'uisbal c'u re ri cuarenta k'ij, lic xnumic.
42004003	Ec'uchiri', ritzel winak jewa' xubi'ij che: —We katzij at Uc'ajol ri Dios, chat-takan che cha' wa'baj cu'an wa —xcha che.
42004004	Ri Jesús xuc'ul uwach: —Jewa' tz'ibital can chupa Rutzij Upixab ri Dios: Na xew ta ruma ri wa e c'as ri ticawex; ma e c'aslic ruma tak ronoje rubi'im ri Dios —xcha'.
42004005	Ec'uchiri', ritzel winak xuc'am bi ri Jesús chutza'm jun nimalaj juyub y xa pa jok'otaj xuc'ut c'u chwach, ronoje ri takanic ca'an puwi tak ri tinamit che ruwachulew
42004006	y jewa' xubi'ij che: —Ronoje wa cawilo ruc' ronoje ruchomalil tak wa', canya pak'ab, ma ya'tal can panuk'ab ri'in yey panuk'ab c'o wi china che cuaj canya wi.
42004007	Canya c'u ronoje wa' pak'ab ri'at we caxucuba' awib chinuwach y calok'nimaj nuk'ij —xcha che.
42004008	Ri Jesús xuc'ul uwach: —Chatela chinuwach Satanás, ma jewa' tz'ibital can chupa Rutzij Upixab ri Dios: Lic chalok'nimaj uk'ij ri Dios Kajawxel y xew Rire chanimaj uk'ij —xcha'.
42004009	Tec'uchiri', ritzel xuc'am bi ri Jesús chupa ri tinamit Jerusalem c'a chicaj che ruwi ri Rocho Dios y jewa' xubi'ij che: —We katzij at Uc'ajol ri Dios, chac'aka bi awib c'a chu'lew
42004010	yey na jinta c'o cac'ulumaj, ma jewa' tz'ibital can chupa Rutzij Upixab ri Dios: Ri Dios quebutak lo ru ángeles awuc' cha' catquichajij.
42004011	Catquichap c'u ruc' ri quik'ab cha' na ca'chika ta rawakan che juna abaj —xcha'.
42004012	Ri Jesús xuc'ul uwach: —Jewa' tz'ibital can chupa Rutzij Upixab ri Dios: Mac'am upa ri Dios Kajawxe —xcha'.
42004013	Echiri' ritzel winak na xurik ta chic su'anic cuc'am upa ri Jesús, xel chiri' y xroye'ej na c'u ri' jampala' cuc'am tanchi upa.
42004014	Ec'uchiri', ri Jesús xe'ec tanchi Galilea y lic c'o ruchuk'ab ri Ruxlabixel ri Dios ruc'. Y xe'ec utzijoxic puwi Rire pa tak tinamit y pa tak raldeas re Galilea.
42004015	Cac'utun c'u pa tak sinagogas y conoje ri quetaw re lic caquiyac uk'ij.
42004016	Xopon c'u ri Jesús chupa ri tinamit Nazaret pa xq'uiy wi. Y chupa ri k'ij re uxlanibal xoc chupa ri sinagoga jela' pacha' xex cu'an wi. Xtaq'ui' c'u ri' cha' carajilaj Rutzij Upixab ri Dios.
42004017	Y xya' che Rire ri jubotaj wuj re ri k'alajisanel Isaías. Y echiri' xujak upa, xurik pa cubi'ij wi:
42004018	Ri Ruxlabixel ri Dios Kajawxel c'o panuwi', ma inucha'om lok cha' co'lnuya'a ri Utzilaj Tzij chique ri niba'ib. Inutakom lok cha' cambochi'ij quic'u'x ri lic e c'o pa bis, co'lnutzijoj quelebal lo que ri e c'o chi presoyil, quebenutzu'nisaj ri e potz', quebenuwesaj lo pa c'ax ri lic quitijom c'axc'olil,
42004019	y co'lnutzijoj ruk'ijol ri c'utubal re ri rutzil uc'u'x ri Dios Kajawxel.
42004020	Ec'uchiri' xuq'uis rajilaxic Rutzij Upixab ri Dios, xuboto y xuya tanchi che ri aj chac re ri sinagoga, y xtz'uyi' chiquiwach ri e c'o chiri'. Y conoje lic caquitzutza' pan uwach.
42004021	Ec'uchiri', xubi'ij chique: «Wa' wa xinwajilaj che Ruch'a'tem ri Dios, wak'ij xujek bi rilic chiwach alak» xcha'.
42004022	Conoje ri xetaw re, caquiyac uk'ij y lic caminak canima' che ri chomilaj uch'a'tem, jewa' caquibi'ij: «¿Na e ta neba uc'ajol ri José wa'?» quecha'.
42004023	Y ri Jesús xubi'ij chique: «Laj ne cabi'ij alak chwe: “Cunanel, chacunaj awib chawibil awib. Cha'ana c'u ri' chupa wa tinamit tak ri c'utubal re ruchuk'ab ri Dios jela' pacha' ri katom xa'an chila' Capernaúm” cacha alak chwe.»
42004024	Y xubi'ij tanchi wa': «Pakatzij wi cambi'ij che alak: Na jinta juna k'alajisanel cac'ul chi utz chupa rutinamit.
42004025	Pakatzij wi cambi'ij che alak: Rojertan lic e q'ui rixokib e malca'nib e c'o chupa ri tinamit Israel chwach ri k'alajisanel Elías echiri' na xu'an ta jab oxib junab ruc' nic'aj y xpe c'u ri jun unimal numic chupa ronoje wa tinamit.
42004026	Na ruc' ta c'u ri', ri Dios na xutak tubi ri Elías ruc' junok chique wa malca'nib aj Israel; ma e xutak bi ruc' jun ixok malca'n aj Sarepta, jun tinamit c'o chunakaj ri tinamit Sidón.
42004027	Yey ojertan lic e q'ui ri c'o ri yabil lepra chique echiri' ri k'alajisanel Eliseo c'o chupa ri tinamit Israel. Na ruc' ta c'u ri', na jinta junok chique xcunutajic, ma xew xcunutaj ri Naamán, ri jun aj Siria» xcha'.
42004028	Echiri' xquita wa', conoje ri e c'o chupa ri sinagoga lic xpe coyowal.
42004029	Xeyactaj c'ut y xquesaj lo ri Jesús pa ri tinamit y xquic'am bi c'a chutza'm jun nimalaj juyub cha' caquic'ak bi pa siwan.
42004030	No'j ri Jesús xa xic'ow chiquixo'l y xe'ec.
42004031	Ri Jesús xopon chupa ri tinamit Capernaúm re Galilea y xujek cac'utun chiquiwach ri winak chupa tak ri k'ij re uxlanibal.
42004032	Y conoje lic cacam canima' che, ma ruma ruc'utunic cak'alajinic lic c'o uwach.
42004033	C'o c'u chiri' chupa ri sinagoga jun achi c'o puk'ab jun itzelilaj uxlabixel, yey wa' lic co xch'awic, jewa' xubi'ij:
42004034	—Jesús, lal aj Nazaret, ¿su'chac co'lmina ib la kuc'? ¿Lal cami petinak ri' re co'lsacha la kawach? Ri'in weta'am lal chinok, rilal lal ri Santo C'ajolaxel re ri Dios —xcha'.
42004035	Ec'u ri Jesús xuk'atej, jewa' xubi'ij che: —¡Match'a't chic! Chatelubi che la'chi —xcha'. Ewi ri itzel uxlabixel xuc'ak rachi pulew chiquixo'l ri winak y xel bi ruc'. Yey na jinta c'ax xu'an can che.
42004036	Y conoje ri winak lic cacam canima' che y jewa' caquibi'ij chiquiwach: «¿Sa' chi ch'a'temal wa'? Ma lic c'o puk'ab quebutak bi ri itzelilaj uxlabixel. Quebutak bi ruc' ruchuk'ab y quebel bi» quecha'.
42004037	Che ronoje tak ri luwar c'o lo xa nakaj, xe'ec utzijoxic janipa tak ri cu'an ri Jesús.
42004038	Ec'uchiri' xel bi ri Jesús chupa ri sinagoga, xopon chirocho ri Simón. Y ruchu-uji' ri Simón lic cakopow pa ak'. Xquitz'onoj c'u che ri Jesús cha' cucunaj canok.
42004039	Ec'u ri Jesús xyuxi' puwi', xuk'atej ri ak' chirij y jela' xic'ow ri ak' chirij. Na jampatana xyactaj rixok y xujeko quebunimaj.
42004040	Chutzakibal k'ij conoje ri c'o quiyewa' ruma uq'uiyal uwach yabil xequic'am lo ruc' ri Jesús. Rire xuya ruk'ab paquiwi' chiquijujunal y xebucunaj.
42004041	Jenela' xebel bi itzelilaj uxlabixel chique uq'uiyal winak. Echiri' quebel bi, quesiq'uinic, jewa' caquibi'ij: «¡Rilal lal Ruc'ajol ri Dios!» quecha'. No'j ri Jesús xebuk'atej y na xuya ta luwar chique quech'awic, ma rique queta'am chic Rire e Ucha'o'n lo ri Dios.
42004042	Echiri' xsakiric, ri Jesús xel bi chupa ri tinamit y xe'ec chupa jun luwar catz'intz'otic. Y ri winak xe'quitzucuj. Ec'uchiri' xebopon c'a pa la c'o wi, xcaj caquik'atej cha' na quebuya ta canok.
42004043	No'j Rire jewa' xubi'ij chique: «Lic chirajawaxic quin'ec pa tak tinamit re cantzijoj ri Utzilaj Tzij re rutakanic ri Dios chique ri ticawex c'amaja' caquita wa', ma ruma wa' intakom lok» xcha'.
42004044	Xe'ec c'u che utzijoxic ri Utzilaj Tzij pa tak ri sinagogas re Galilea.
42005001	C'o jun k'ij ri Jesús c'o chuchi' ri mar re Genesaret, yey uq'uiyal winak xeboponic lic caquiminima' quib ruc' che utayic Rutzij Upixab ri Dios.
42005002	Ri Jesús xril pan ca'ib barco c'o chuchi' ri ya'; ec'u raj chapal car ebelinak lo chupa che uch'ajic tak ri qui atarraya.
42005003	Ec'uchiri', ri Jesús xoc chupa jun chique ri ca'ib barco. Y ri rajaw wa' e ri Simón. Xubi'ij c'u ri Jesús che ri Simón cumin bi c'ana ri barco chupa ri ya'. Ec'u ri Jesús xtz'uyi' chupa y xujek cac'utun chique ruq'uiyal ticawex.
42005004	Echiri' xuq'uis ruc'utunic, jewa' xubi'ij che ri Simón: —Wo'ora chac'ama bi ri barco chupa ri mar pa lic cho wi y chiliq'uij tak c'u ri atarraya chiri' cha' jela' quebichap car —xcha che.
42005005	Ri Simón xuc'ul uwach: —Lal tijonel, ronoje rak'ab xojchacunic y na jinta car xkachapo. No'j we rilal quintak la, can'an ri' —xcha che.
42005006	Echiri' xquiliq'uij bi ri atarraya, xequichap uq'uiyal car y ri atarraya xujeko carakarobic.
42005007	Ec'uchiri', xqui'an pan quik'ab chique ri cachbi'il e c'o chupa ri jun chic barco cha' quepetic y quebo'lquito'o'. Echiri' xebopon ri cachbi'il, junam xquibalij lo ri queb barco che car y ruma la' ya laj quemukutajic.
42005008	Ri Simón Pedro echiri' xril wa', xuxuc rib chwach ri Jesús y jewa' xubi'ij che: —Chel co la wuc', Wajawal. Na takal ta chwe c'o la wuc' ma in jun achi aj mac —xcha che.
42005009	Xubi'ij wa' ri Pedro ma ruma ruq'uiyal car xequichapo, lic xoc xi'in ib ruc' junam cuc' conoje ri e c'o ruc' pa ri barco;
42005010	jec'ula' xoc xi'in ib cuc' ri Jacobo y ri Juan; rique e uc'ajol ri Zebedeo y e rachbi'il ri Simón. Pero ri Jesús xubi'ij che ri Simón: —Maxi'ij awib; chwi wo'ora catu'an at aj molol ticawex pacha' a'anom lo chique ri car —xcha'.
42005011	Ec'uchiri' xquesaj lo ri barcos chupa ri mar, xquiya can ronoje wa' y xeterej bi chirij ri Jesús.
42005012	Ri Jesús c'o chupa jun tinamit re Galilea echiri' xopon jun achi ruc', yey wa'chi lic catajin uk'ayic rucuerpo ruma ri yabil lepra. Rire echiri' xril uwach ri Jesús, xuxuc rib chwach, xukasaj rupalaj chu'lew y xutz'onoj che: —Wajawal, we ca'aj co la, josk'ij la ri nucuerpo che wa yabil —xcha'.
42005013	Ec'uchiri', ri Jesús xuchap pana ruc' ruk'ab y jec'uwa' xubi'ij che: —Cuaj, chu'ana ba chom ri' racuerpo —xcha'. Xew c'u xuq'uis ubi'xiquil wa', na jampatana xsach ri yabil c'o che rachi.
42005014	Ec'u ri Jesús xutak che na cutzijoj ta wa' che junok. Xubi'ij c'u che: —Jat chwach raj chacunel pa Rocho Dios cha' rire carilo na jinta chi lepra chawe. Y ruma rajosk'iquil, chaya'a c'u chwach ri Dios ri kasa'n xtakan can ri Moisés che, cha' cak'alajin chiquiwach ri ticawex at cunutajinak chic —xcha'.
42005015	Na ruc' ta c'u ri', e ruma tak ri cu'an ri Jesús, rutzijoxic Rire catajin más reta'maxic cuma ri winak y lic c'u e q'ui caquimol quib cha' caquita ri cubi'ij y quecunutaj bi che ri quiyabil.
42005016	No'j ri Jesús quel bi, que'ec pa tak luwar catz'intz'otic re cu'ana orar.
42005017	E xu'an wa' jun k'ij echiri' ri Jesús cac'utun chiquiwach ri winak. Etz'ul c'u chiri' ri fariseos y raj c'utunel re ri tzijpixab; rique e petinak Jerusalem y pa tak ri tinamit y raldeas re Galilea y re Judea. Yey ruchuk'ab ri Dios Kajawxel c'o ruc' ri Jesús cha' cacunanic.
42005018	Y xec'un c'u lo jujun achijab quitelem lo jun achi sic chwa ch'at. Xcaj c'u caquicoj bi pa ja cha' caquiya chwach ri Jesús,
42005019	pero na xquirik taj sa' rucojic bi cuma ruq'uiyal winak. E uwari'che xebak'an chwi ri ja, xquesaj julepaj che ruwi', xquikasaj c'u lo ri sic e la' cotz'ol chwa ruch'at y xquiya chwach ri Jesús chiquinic'ajal ri winak.
42005020	Echiri' ri Jesús xril ri cubulibal quic'u'x ruc', jewa' xubi'ij che ri sic: —Achi, ronoje ramac cuytajinak chic —xcha'.
42005021	Ec'uchiri', raj c'utunel re ri tzijpixab y ri fariseos xquijek caquich'ob rakan: «¿Sa' ruwach wa'chi? Rire camacun chirij ri Dios echiri' cubi'ij cucuy mac. Ma ¿na xew ta neba ri Dios aj cuyul mac?»
42005022	Ec'u ri Jesús xuna'bej sa' ri caquich'obo; ruma c'u ri', xubi'ij chique: —¿Su'chac jela' catajin chic'u'x alak?
42005023	¿Sa' c'u ri na c'ayew taj cambi'ij: “Ronoje ramac cuytajinak chic” o “Chatyactajok y chatbinok”?
42005024	E cuaj c'ut queta'maj alak wa': Ralaxel Chiquixo'l Ticawex ya'tal puk'ab cucuy tak ri mac que ri winak che ruwachulew —xcha'. Xubi'ij c'u ri' che ri sic: —Chatyactajok, chac'ama bi rach'at y jat cha'wocho —xcha'.
42005025	Chupa c'u la' la jok'otaj xyactaj ri sic chiquiwach. Xuc'am c'u bi ruch'at pa ri cotz'ol wi y xe'ec chirocho, e ri' lic cuyac uk'ij ri Dios.
42005026	Conoje c'u ri' lic xcam canima' che y xquijek caquiyac uk'ij ri Dios. Y ruma ri xi'in ib c'o pa canima' chwach ri Dios, xquibi'ij: «Wak'ij kilom ruchuk'ab ri Dios» xecha'.
42005027	Chuq'uisbal re wa', xe'ec ri Jesús y xril jun achi aj tz'onol puak re tojonic, Leví rubi', tz'ul pa ri luwar pa ca'an wi ri tojonic che ri gobierno. Y ri Jesús xubi'ij che: —Chat-terej lo chwij —xcha'.
42005028	Ri Leví xyactajic, xuya can ronoje y xterej bi chirij.
42005029	Ewi chirocho xu'an jun nimak'ij che ri Jesús. Y lic e q'ui ri rach e aj tz'onol puak re tojonic y uq'uiyal winak etz'ul chwa ri mexa cuc' ri Jesús y rutijo'n.
42005030	Ec'uchiri', raj c'utunel re ri tzijpixab cuc' ri fariseos xequich'a'tibej rutijo'n ri Jesús, y jewa' xquibi'ij chique: —¿Su'chac quixwa' cuc' raj tz'onol puak re tojonic y cuc' raj maquib? —xecha'.
42005031	Ec'u ri Jesús xuc'ul uwach: —E janipa ri utz quiwach, na cajawax ta aj cunanel chique; ma wa' xew chique ri e yewa'ib cajawax wi.
42005032	Jela' c'u ri', ri'in na in petinak ta che quisiq'uixic ri jusuc' quibinic quisilabic, ma e in petinak che quisiq'uixic raj maquib cha' caquijalc'atij ri quibinic quisilabic —xcha'.
42005033	Ec'uchiri', xquitz'onoj che ri Jesús: —¿Su'be rutijo'n ri Juan Aj Ya'l Bautismo caqui'an ayuno uq'uiyal laj y lic caqui'an orar jela' pacha' caka'an ri oj fariseos, no'j ri tijo'n rilal xew quewa'ic y na caqui'an tane ayuno? —xecha'.
42005034	Y Rire xuc'ul uwach: —¿Utz neba caqui'an ayuno ri esiq'uim pa c'ulaniquil we c'a c'o rala cac'uli'ic chiquixo'l? Na utz taj.
42005035	No'j copon na ri k'ij echiri' quesax bi rala chiquixo'l; c'a ec'uchiri', caqui'an ayuno —xcha'.
42005036	Tec'uchiri', xutzijoj jun c'ambal na'oj chique, jewa' xubi'ij: «Na jinta junok cuk'at ch'akap che ruk'u' c'asak cha' cuc'ojoj ruk'u' k'e'l ruc'. Ma we ta jela' cu'ano, ri' na utz ta chi ruk'u' c'asak yey ne ri c'asak na cuc'ulaj ta rib ruc' ruk'u' k'e'l.
42005037	»Jec'ula' ri vino c'ac' 'anom na cak'ej ta chupa juna surun k'e'l. Ma we ca'ani' wa', ri vino c'ac' echiri' canajtir uk'ij, curakij ri surun, catix c'u ri' ri vino y ri surun na jinta chi uchac.
42005038	Ruma c'u la', ri vino c'ac' 'anom chirajawaxic wi cak'ej chupa juna surun c'asak cha' ucabichal wa' cacowinic.
42005039	Yey junok uc'amom rib che cutij ri vino naj chi uk'ij, na caraj taj cutij ri c'ac' vino, ma cubi'ij: “Ri vino naj chi uk'ij e más utz chwa ri c'ac' vino”» xcha'.
42006001	E xu'an wa' chupa jun k'ij re uxlanibal: Ri Jesús cuc' rutijo'n catajin quic'owic pa tak tico'n re trigo, yey rutijo'n caquich'upila' bi ri trigo, caquikil ruc' ri quik'ab y caquitijo.
42006002	Ec'uchiri', jujun chique ri fariseos xquitz'onoj chique: —¿Su'be qui'an ri'ix ri na takal taj ca'ani' chupa ri k'ij re uxlanibal? —xecha'.
42006003	Ec'u ri Jesús xuc'ul uwach: —¿Na ajilam ta neba alak ri xu'an ri David echiri' rire cuc' ri rachbi'il xenumic?
42006004	Xoc c'u chupa ri Rocho Dios y xuc'am ri pam ya'tal chi puk'ab ri Dios. Xutijo y xujach chique ri rachbi'il; yey wa' na takal ta chique caquitijo, ma xew takal chique raj chacunel pa ri Rocho Dios caquitijo —xcha'.
42006005	Y xuq'uisbej cuc', jewa' xubi'ij: —Ralaxel Chiquixo'l Ticawex e ne rajaw ri k'ij re uxlanibal —xcha'.
42006006	E xu'an wa' chupa jun chic k'ij re uxlanibal: Ri Jesús xoc chupa jun sinagoga y xujeko cac'utunic. Chiri' c'u ri' c'o jun achi chakijinak ruk'ab uwiquik'ab.
42006007	Yey raj c'utunel re ri tzijpixab y ri fariseos lic quic'ac'alem we ri Jesús cucunaj wa'chi chupa wa k'ij re uxlanibal, cha' jela' caquicoj umac.
42006008	No'j ri Jesús reta'am sa' ri caquich'obo y xubi'ij c'u che rachi chakijinak ruk'ab: —Chatyactajok y chatc'ola chikawach konoje —xcha'. Ewi rachi xyactajic y xtaq'ui' chiquiwach.
42006009	Ec'uchiri', ri Jesús xubi'ij chique: —Can'an jun tz'onobal che alak. ¿Sa' ri lic usuc' ca'ani' chupa ri k'ij re uxlanibal: E ca'ani' ri utz, o e ri na utz taj? ¿Utz cacolobex ruc'aslem junok o caya' luwar che cacamic? —xcha'.
42006010	Ec'uchiri', ri Jesús xutzu' quiwach conoje ri e c'o chiri', y xubi'ij che rachi: —Chasuc'upij rak'ab —xcha'. Rachi e xu'ano, y ruk'ab xutziric.
42006011	Ec'u ri fariseos y ri aj c'utunel re ri tzijpixab lic xpe coyowal y xquijek caquich'a'tibej chiquiwach sa' ri caqui'an che ri Jesús.
42006012	C'o jun k'ij ri Jesús xe'ec chwa juyub cha' cu'ana orar. Xic'ow c'u jun ak'ab cach'a't ruc' ri Dios.
42006013	Echiri' xsakiric, xebusiq'uij rutijo'n y chique wa' xebucha' cablajuj, y xubi'ij rique e “tako'n”.
42006014	E quibi' wa': Simón ri xcoj Pedro che y ruchak' Andrés, Jacobo y Juan, Felipe, Bartolomé,
42006015	Mateo, Tomás, Jacobo ruc'ajol ri Alfeo, Simón ri cabi'x che “ri Zelote”,
42006016	Judas ruc'ajol ri Jacobo, y Judas aj Iscariot, ri xc'ayin re ri Jesús.
42006017	Tec'uchiri', ri Jesús cuc' rutijo'n xekaj lo chwa ri juyub y xec'oji' pa jun tak'aj cuc' uq'uiyal winak re ronoje tak ri luwar re Judea, re Jerusalem yey re Tiro y re Sidón, queb tinamit e c'o chuchi' ri mar. Rique e petinak cha' caquita ri c'utunic re ri Jesús y cha' quecunutaj bi che ri quiyabil.
42006018	Yey janipa ri quitijom c'ax cuma ri itzelilaj uxlabixel, quecunutajic.
42006019	Ruma c'u ri quiyabil, conoje ri winak cacaj caquichap ri Jesús, ma Rire ruc' ruchuk'ab quebucunaj conoje.
42006020	Ec'uchiri', ri Jesús xutzu' quiwach rutijo'n y xubi'ij chique: «Nim ik'ij iwalaxic tob ix niba', ma ix cuq'uil ri e c'o puk'ab ri Dios.
42006021	Nim ik'ij iwalaxic tob wo'ora quitij numic, ma copon na ri k'ij echiri' quixcubi' chi utz ma ri Dios cuya ronoje ri cajawax chiwe. Nim ik'ij iwalaxic tob wo'ora quixok'ic, ma copon na ri k'ij echiri' canoj ri iwanima' che qui'cotemal.
42006022	Nim ik'ij iwalaxic echiri' lic tzel quixil cuma ri winak, quixquesaj bi chiquixo'l, caquic'ak bi uk'ij ribi', caquibi'ij chiwe lic itzel iwachlibal ruma ix utijo'n Ralaxel Chiquixo'l Ticawex.
42006023	»Echiri' ca'an wa' chiwe, lic chixqui'cotok y chixbixonok, ma lic nim ri rajil uc'axel quic'ul chila' chicaj. Macam c'u iwanima' che echiri' quixya' pa c'ax; ma e tak ri que'anaw wa' chiwe, e caqui'ano pacha' ri qui'anom lo ri cati'-quimam ojertan chique ri e k'alajisanelab re ri Dios.
42006024	Tok'o' c'u wach ralak alak beyomab, ma c'ulum chi alak ri cuya qui'cotemal che alak, no'j moye'ej chi c'u alak we c'a cac'ul alak wa' chikawach apanok.
42006025	Tok'o' wach alak ri lic c'o catij alak wo'ora, ma chikawach apanok catij alak numic. Tok'o' wach alak ri lic caqui'cot alak wo'ora, ma chikawach apanok cac'oji' alak pa bis.
42006026	Tok'o' wach alak echiri' lic cayac k'ij alak, ma ojertan jela' xqui'an ri chu'kaw alak, e xquiyac quik'ij ri k'alajisanelab xa e socoso'nel.
42006027	»Wo'ora cambi'ij chiwe ri'ix ri quixtaw we: C'ax chebina'a ri e aj retzelal c'u'x chiwij. Chi'ana ri utz chique ri tzel quebilow iwe.
42006028	Chitz'onoj ri rutzil uc'u'x ri Dios paquiwi ri caquitz'onoj ri na utz taj piwi ri'ix. Chi'ana c'u orar paquiwi ri tzel quech'a't chiwij.
42006029	Y we c'o junok cupach' k'ab xe' awe', chaya'a luwar che cupach' ri jun chic xe awe'. Y we c'o junok cumaj rak'u' re pisbal awij, chaya'a ne luwar che cuc'am bi racoton.
42006030	Chatsipan che ri niba' we cutz'onoj to'bal chawe. Y we c'o junok cumaj rubitak awe, matz'onoj tanchi che.
42006031	Ec'u ri'ix chi'ana chique ri ticawex jela' pacha' ri quiwaj caqui'an rique chiwe.
42006032	»Ma we xew c'ax quebina' ri c'ax quena'w iwe, mich'ob rakan takal chiwe cayac ik'ij ruma wa'; ma jenela' caqui'an tak ri winak aj maquib; rique xew c'ax quequina' ri c'ax quena'w que.
42006033	Y we xew qui'an ri utz chique ri caqui'an ri utz chiwe, mich'ob rakan we takal chiwe cayac ik'ij ruma wa'; ma jenela' caqui'an tak ri winak aj maquib.
42006034	Yey we xew quiya chak'i'm chique ri iweta'am chic quic'ul na ri chik'imbal re chique, mich'ob rakan we takal chiwe cayac ik'ij ruma wa'; ma jenela' caqui'an tak ri winak aj maquib; xew quechik'iman chique ri caquiya chik'imbal re chique.
42006035	»No'j ri'ix, c'ax chebina'a ri tzel quebilow iwe y chi'ana ri utz chique. Chiya'a chak'i'm na jinta c'o quiwoy'ej chwach. We qui'an wa', lic nim ri sipanic quic'ul chila' chicaj; yey ec'uchiri', pakatzij wi quixu'an ix ralc'o'al ri Jun catakan chwi ronoje, ma jela' cu'an Rire, cuc'ut ri rutzil uc'u'x chique ri itzel quic'u'x, ri na quetioxin ta chwach ri Dios.
42006036	C'ola c'u ri' ri c'axna'bal c'u'xaj iwuc' jela' pacha' ri Kakaw Dios lic c'o c'axna'bal uc'u'x.
42006037	»Mi'an ri xa piwe ri'ix quixu'an aj k'atal tzij paquiwi jujun chic, y jela' na cak'at ta c'u tzij piwi ri'ix. Mi'an ri c'ax quixch'aw chiquij jujun chic, y jela' na ca'an ta wa' chiwe ri'ix. We c'o junok camacun chiwij, chicuyu umac y jela' cacuytaj imac ri'ix.
42006038	Chixsipanok y jela' ri Dios casipan chiwe ruc' jun pajbal lic nim, lic tzanal upa y capulputic; ma ruc' ri pajbal quixpajan wi ri'ix, ruc' tanchi wa pajbal ca'an pajanic chiwe» xcha ri Jesús.
42006039	Y xubi'ij jun c'ambal na'oj chique: «¿Utz neba juna potz' cuc'am uwach jun chic potz'? ¿Na quebe'tzak ta nawi quicabichal pa siwan?
42006040	Juna tijo'n na reta'am ta más chwa ri reta'am rutijonel. Yey we lic q'ui ri cumajo, ri' e cu'ana pacha' rutijonel.
42006041	»¿Su'chac e lic catzutza' ruc'aj che' c'o chupa ruwach rawatz-achak' yey e na catoc ta il che resaxic ri che' k'ebel chupa rawach ri'at?
42006042	Y we na catoc ta c'u il che ri che' k'ebel chupa rawach ri'at, ¿utz nawi cabi'ij che rawatz-achak': “Watz-nuchak', chaya'a luwar chwe canwesaj la jun uc'aj che' c'o chupa rawach”? ¡Na utz taj! ¡Xa queb apalaj! Nabe na chawesaj lo la che' k'ebel chupa rawach ri'at, y jela' cat-tzu'n chi utz cha' cato' rawatz-achak' che resaxic lo ruc'aj che' c'o chupa ruwach rire.
42006043	»Jinta juna chomilaj che' cuya ujik'obalil na chom taj, yey juna che' na chom taj, na cuya ta ujik'obalil chom.
42006044	Ma ronoje che' eta'matal uwach ruma rujik'obalil. Na camol ta higos che tak ri xuluquej y na camol ta uvas che tak ri xucuye'.
42006045	»Jec'ula' e junok utz uc'u'x, echiri' cach'a'tic, e quel lo ri utz uc'olom chupa ri ranima'. Yey e junok itzel uc'u'x, echiri' cach'a'tic, e quel lo ri na utz taj uc'olom chupa ri ranima'. Ma ruc' ruch'a'tem ri ticawex, cak'alajinic sa' ri c'o chupa ri ranima'.
42006046	»¿Su'chac quibi'ij chwe “Kajawal, Kajawal”, yey na qui'an ta ri cambi'ij chiwe?
42006047	Cambi'ij c'u chiwe china ruc' cajunimax wi ri jun cape wuc', cuta ri nutzij y cu'an janipa ri cambi'ij:
42006048	»Wa' e canjunimaj ruc' jun achi xuyac jun rocho. Xuc'ot ri jul y lic naj xukasaj y xutz'ak c'u lo ruparakan ri ja chwi abaj. Y echiri' xpe lo jab, lic xnimar ri nimaya' y rutza'm ri ya' lic xuroj rib che ri ja; yey ri ja xuch'ij uchuk'ab, ma chwi abaj tz'akom lo wi.
42006049	No'j ri jun xuta ri nutzij y na xu'an ta janipa ri cambi'ij, e canjunimaj ruc' jun achi xu'an ri rocho pa sanyeb y na xucoj ta lo ucowil ruparakan ri ja. Y echiri' lic xnimar ri nimaya', rutza'm ya' lic xuroj rib che ri ja. Ec'u ri' ri ja xwuluwub bi y xsach uwach» xcha ri Jesús.
42007001	Ri Jesús echiri' xuq'uis cac'utun chiquiwach ri ticawex, xe'ec Capernaúm.
42007002	Chiri' jekel jun capitán aj Roma y c'o jun raj chac lic yewa' yey cajec'owic. Ec'u ri capitán lic c'ax cuna'o.
42007003	Ec'uchiri' xuto sa' tak ri cabi'x puwi ri Jesús, xebutak bi jujun nimak winak e aj wach que raj judi'ab cha' quebe'elaj che capetic y colu'cunaj ri raj chac.
42007004	Ec'uchiri' ri nimak winak xebopon ruc' ri Jesús, lic xebelaj che, jewa' xquibi'ij: —Kajawal, wa jun capitán lic takal che cato' la,
42007005	ma lic c'ax cuna' ri katinamit y xojuto' ne che uyaquic ri kasinagoga —xecha'.
42007006	Ec'u ri Jesús xe'ec cuc'. Ec'uchiri' xebopon chunakaj ri ja, ri capitán xebutak lo jujun ramigos ruc' ri Jesús cha' jewa' caquibi'ij che: «Wajawal, macosisaj ib la che cape la, ma na takal ta chwe coc la chiwocho;
42007007	ruma la' xinch'obo na takal tane chwe quinopon chiwach la. Xew bi'ij la: “Chatcunutajok”, y ruc' ri ch'a'tem la, cacunutaj ri waj chac.
42007008	Ma e pacha' ri'in, in c'o puk'ab jun takanel y rire ebuya'om uq'uiyal soldados panuk'ab. We cambi'ij c'u che junok: “Jat”, que'ec; o cambi'ij che junok chic: “Chatpetok”, capetic. Yey we cambi'ij che juna waj chac: “E cha'ana wa'”, cu'ano.»
42007009	Echiri' ri Jesús xuta ri xubi'ij lo ri capitán, lic xcam ranima' che. Xutzu' c'u pan quiwach ri winak eteran chirij y jewa' xubi'ij chique: —Cambi'ij chiwe, na nurikom tane chiquixo'l raj Israel junok lic c'o unimal cubulibal uc'u'x pacha' wa jun achi —xcha'.
42007010	Ec'uchiri' ri etakom bi xetzelej chirocho ri capitán, xe'quirika ri raj chac cunutajinak chic.
42007011	Ic'owinak chi wa', ri Jesús xe'ec pa jun tinamit Naín rubi'. E q'ui chique rutijo'n y uq'uiyal winak e rachbi'il bi.
42007012	Echiri' xebopon chunakaj ri tinamit, xril jun anima' telem, e ri' que'mukok. Yey wa' e jun ala ralc'o'al jun ixok malca'n y xew ne co ralab ri'. Uq'uiyal c'u winak re ri tinamit cachbilam rixok.
42007013	Echiri' ri Kanimajawal xril rixok, lic xjuch' ca'n pa ranima' y xubi'ij che: —Mok' chi la —xcha'.
42007014	Ec'uchiri', ri Jesús xkib cuc' y xuchap ri ch'at pa telem wi ri anima'. Ec'u ri e teleyom re xetaq'ui'ic. Y ri Jesús xubi'ij che ri caminak: —Ala, cambi'ij chawe: ¡Chatyactajok! —xcha'.
42007015	Ec'uchiri', rala caminak chic xyactajic y xujeko cach'a'tic. Y ri Jesús xuya bi puk'ab ruchu.
42007016	Echiri' xquil wa' ri winak, conoje xcam canima' che y xquijeko caquiyac uk'ij ri Dios, caquibi'ij: —Jun nimalaj k'alajisanel xwinakir chikaxo'l. Ri Dios c'uninak cha' cojuto' ri oj utinamit —xecha'.
42007017	Conoje c'u ri e c'o Judea y ri e c'o lo chunakaj xqueta'maj ri xu'an ri Jesús.
42007018	Ec'u ri Juan xreta'maj ronoje wa', ma rutijo'n xquitzijoj che. Ec'uchiri', xebusiq'uij ca'ib chique
42007019	y jewa' xubi'ij: —Jix ruc' ri Jesús y chitz'onoj che we Rire e Rucha'o'n lo ri Dios, ri Jun bi'talic cac'unic, o cakoy'ej chi junok chic —xcha'.
42007020	Ec'uchiri', rutijo'n ri Juan xebec ruc' ri Jesús y jewa' xquibi'ij che: —Ri Juan Aj Ya'l Bautismo ojutakom lok cha' cakatz'onoj che'la we lal Rucha'o'n lo ri Dios, ri Jun bi'talic cac'unic o cakoy'ej chi junok chic —xecha che.
42007021	Chupa c'u la' la ora ri Jesús xujek quebucunaj uq'uiyal winak che tak yabil y che tak c'axc'olil, quebucolobej ri e c'o paquik'ab itzel uxlabixel y quebutzu'nisaj uq'uiyal potz'.
42007022	Tec'uchiri', ri Jesús xuc'ul uwach ri tz'onobal que rutijo'n ri Juan: —Jix y chitzijoj che ri Juan ronoje ri xiwilo y ri xito. Ma ri e potz' quetzu'nic, ri e sic quebinic, ri c'o yabil lepra chique quecunutajic, ri e t'o'c quetanic, ri ecaminak quec'astajic y chique ri niba'ib catzijox ri Utzilaj Tzij.
42007023	Nim uk'ij ralaxic c'u ri' ri na casach ta uc'u'x wuc' —xcha'.
42007024	Echiri' xebec ri etakom lo ruma ri Juan, ri Jesús xujek cach'a't puwi ri Juan chique ri winak, jewa' xubi'ij: «¿Sa' ri xe'ila alak pa ri luwar catz'intz'otic? ¿Xe'ila neba alak jun achi na jinta ucowil xa pacha' tani cajabajo'x ruma ri tew?
42007025	¿Sa' ri xe'ila alak? ¿Xe'ila neba alak jun achi uwikom rib ruc' chomilaj c'ul? Na e ta ri', ma eta'am alak ri lic quewikikic y c'o cuc' janipa ri caquirayij, ri' pa cocho e aj wach ejekel wi.
42007026	Cantz'onoj c'u ri': ¿Sa' ri xe'ila alak? ¿Xe'ila alak jun k'alajisanel? Are', yey pakatzij wi cambi'ij che alak: E jun más c'o uwach chiquiwa ri jujun chic k'alajisanelab.
42007027	Ma jewa' cubi'ij Ruch'a'tem ri Dios puwi ri Juan: Ri'in cannabesaj bi ri waj chac chawach Ri'at cha' cuyijba' ri be chwach pan rawoponibal cacha'.
42007028	Cambi'ij c'u che alak: Chique ri ticawex ebalaxinak wara che ruwachulew, na jinta juna k'alajisanel más c'o uwach chwa ri Juan Aj Ya'l Bautismo. Pero chwi c'u ri' wa' wa que'ec, china ri coc chupa rutakanic ri Dios, tob na jinta uwach, más nim uk'ij ralaxic chwa ri Juan» xcha ri Jesús.
42007029	Echiri' ri winak y ri aj tz'onol puak re tojonic xquita wa', xqueta'maj pakatzij wi ri Dios lic jusuc'. E uwari'che xquitzelej quitzij y xquic'ul ri bautismo cuya ri Juan.
42007030	No'j ri fariseos y raj c'utunel re ri tzijpixab xquic'ak bi uk'ij ri rajawal uc'u'x ri Dios xc'ut chique, ma na xquitzelej ta quitzij y na xquic'ul ta ri bautismo cuya ri Juan.
42007031	Je tanchi wa' xubi'ij ri Jesús: «¿China c'u ruc' canjunimaj wi quiwach ri winak re wak'ij ora? ¿Sa' ruc' e junam wi?
42007032	E canjunimaj quiwach cuc' ri c'o'mab etz'ul pa c'ayibal quesiq'uin chiquiwach, caquibi'ij: “Echiri' ri'oj xkach'awisaj su' chiwe, ri'ix na xiwaj taj quix-xajawic; yey echiri' xkatunaj bix bisobal uwach chiwe, na xiwaj taj quixjuyuyic” —quecha'.
42007033	Jec'ula' ralak, ma echiri' xc'un ri Juan Aj Ya'l Bautismo, rire lic cu'an ayuno y na cutij tane vino. Yey ralak cabi'ij alak: “Wa' wa'chi c'o puk'ab jun itzel uxlabixel” cacha alak.
42007034	Xc'un c'u lo Ralaxel Chiquixo'l Ticawex. Rire cutij ronoje ri caya' chwach, yey ralak cabi'ij alak: “Wa' wa jun achi lic japjatel y k'aba'rel, cachbi'il raj tz'onol puak re tojonic y raj maquib” cacha alak.
42007035	Pero cak'alajin na c'ut china tak ri lic c'o runa'oj ri Dios cuc' ruma ri qui'anom» xcha ri Jesús.
42007036	Tec'uchiri', xsiq'uix ri Jesús ruma jun fariseo Simón rubi' cha' que'wo'k ruc'. Ec'u ri Jesús xe'ec chirocho ri fariseo y xtz'uyi' chwa ri mexa.
42007037	C'o c'u jun ixok aj pa la tinamit na utz ta rubinic usilabic. Echiri' rire xreta'maj cawa' ri Jesús chirocho ri fariseo, xuc'am bi jun c'olibal 'anatal ruc' alabastro nojinak che cunabal lic qui' ruxlab.
42007038	Cok' c'u ri' xopon xe'rakan ri Jesús. Yey ruc' ruwa'al uwach xujek cuch'akaba' ri rakan ri Jesús, y ruc' c'u ruwi' cuchakisaj; cutz'ub ri rakan y cusok' ri cunabal lic qui' ruxlab che.
42007039	Echiri' xril wa' ri fariseo, ri siq'uiyom re ri Jesús, xuch'obo: «We ta wa'chi pakatzij wi k'alajisanel, cuna'bej ri' sa' rubinic usilabic wi'xok cachapaw re, ma wa' wi'xok lic aj mac.»
42007040	Ec'uchiri', ri Jesús jewa' xubi'ij che: —Simón, c'o cuaj cambi'ij che'la —xcha'. Ri fariseo xubi'ij che: —Bi'ij la, Wajawal —xcha'.
42007041	Xubi'ij c'u ri Jesús: —Ec'o ca'ib achijab c'o quic'as ruc' jun achi cuya puak pa chak'i'm. Jun chique, uc'as wo'ob ciento denarios y ri jun chic, uc'as cincuenta denarios.
42007042	Quicabichal na caquirik ta chic sa' rutojic. Ec'u rachi aj ya'l chak'i'm xucuy quimac quicabichal che ri quic'as. Wo'ora, Simón, bi'ij la chwe ¿china chique wa ca'ib achijab más catioxin chwach rachi aj ya'l chak'i'm? —xcha'.
42007043	Ri Simón xuc'ul uwach: —Chinuwach ri'in, e ri jun achi ri xcuytaj umac che ri c'as más q'ui —xcha'. Y ri Jesús xubi'ij che: —Ri xbi'ij la, lic are' —xcha'.
42007044	Ec'uchiri', ri Jesús xutzu' uwach rixok y xubi'ij che ri Simón: —¿Quil la wa jun ixok? Echiri' xinoc lo ri'in chi ocho la, rilal na xya ta la nuya' re ch'ajbal ri wakan. No'j wa jun ixok xuch'akaba' ri wakan ruc' ruwa'al uwach y xuchakisaj ruc' ruwi'.
42007045	Yey rilal na xtz'ub tane la nuchi'; no'j rire chwi echiri' xinoc lok, na rok'otam ta cutz'ub ri wakan.
42007046	Rilal na xsok' tane la aceite chwi nujolom; no'j rire xusok' cunabal lic qui' ruxlab che ri wakan.
42007047	Cambi'ij c'u che'la: Rire xu'an wa' ma nucuyum chi ruq'uiyal umac; e uwari'che lic cuc'ut ri rutzil uc'u'x chwe. No'j e junok na lic ta q'ui rumac cuytajinak, ri' xa jubik' ri rutzil uc'u'x cuc'utu —xcha che ri Simón.
42007048	Ec'uchiri', xubi'ij che rixok: —Ixok, ronoje ramac cuytajinak chic —xcha'.
42007049	Ec'u ri etz'ul ruc' ri Jesús chwa ri mexa xquijeko caquich'a'tibej chiquiwach, jewa' caquibi'ij: «¿Sa' nawi ruwach wa jun achi cucuy mac?» quecha'.
42007050	Pero ri Jesús xubi'ij che rixok: —Ruma ri cubulibal ac'u'x, xatcolobetajic; jat c'u chi utzil chomal —xcha che.
42008001	Ic'owinak chi c'u wa', ri Jesús cabin pa tak ronoje tinamit y aldeas cutzijoj ri Utzilaj Tzij re rutakanic ri Dios. E rachbi'il c'u ri cablajuj utijo'n,
42008002	cuc' jujun ixokib ri eberesam paquik'ab itzel uxlabixel y ebucunam che uq'uiyal yabil. Chiquixo'l e c'o ri María ri ebelinak wukub itzel uxlabixel che,
42008003	ri Juana rixokil rachi Chuza ri aj wach re rubitak re ri Rey Herodes, ri Susana cuc' jujun chic ixokib caquinimaj ri Jesús ruc' tak rubitak que.
42008004	C'o jun k'ij lic e q'ui ri winak xebel lo pa tak tinamit y xquimol quib ruc' ri Jesús. Ec'uchiri', ri Jesús xujek cac'utun chiquiwach ruc' tak c'ambal na'oj, jewa' xubi'ij:
42008005	«Julaj jun awanel xel bi che rawaxic ri rija'. Ec'uchiri' catajin che ujopopexic rija', c'o xtzak can chuchi' ri be. Y wa' xyik' uwi' cuma ri quebic'owic y xtij bi cuma tak ri tz'iquin.
42008006	»C'o ija' xtzak can pa tak abaj; yey echiri' xel lok, xchakijic ma na camu'mut ta ruxe'.
42008007	»C'o ija' xtzak can pa tak q'uix. Ec'u ri' wa' xq'uiy junam ruc' ri q'uix, pero xjik' can chuxe' ri q'uix.
42008008	»No'j c'o xtzak can pa chomilaj ulew. Ec'u ri' wa', echiri' xq'uiyic, lic xu'an reka'n; chujujunal rakan xel jun ciento che» xcha'. Tec'uchiri', lic co xch'aw ri Jesús, jewa' xubi'ij: «China c'u ri c'o utanibal che utayic, ¡chuta c'u ri'!» xcha'.
42008009	Tec'uchiri', rutijo'n xquitz'onoj che: —¿Sa' que'elawi wa c'ambal na'oj? —xecha'.
42008010	Ri Jesús xubi'ij chique: «Chiwe ri'ix ya'talic cak'alajisax runa'oj ri Dios chwi rutakanic. No'j chique ri winak, canc'ut xew ruc' c'ambal na'oj. Ma tob rique quetzu'nic, e junam ruc' na quetzu'n taj; tob quetanic, e junam ruc' na quetan taj y e ri' na jinta c'o caquimaj usuc'.
42008011	»Wo'ora cank'alajisaj chiwe sa' que'elawi wa c'ambal na'oj. Rija' e Ruch'a'tem ri Dios.
42008012	»Ri xtzak can chuchi' ri be, e pacha' ri ticawex caquita Ruch'a'tem ri Dios, pero cac'un lo ritzel winak y caresaj wa' pa canima' cha' na caquicoj taj y na quecolobetaj ta c'u ri'.
42008013	»Ri xtzak can pa tak abaj, e pacha' ri ticawex caquita Ruch'a'tem ri Dios y caquic'ul ruc' qui'cotemal; no'j na e tiquil ta chi utz. Caquicoj c'u Ruch'a'tem xa queb oxib k'ij; yey echiri' cac'un lo c'ambal quipa, caquesaj bi quib chirij ri Dios.
42008014	»Ri xtzak can pa tak q'uix, e pacha' ri ticawex caquita Ruch'a'tem ri Dios, yey na caqui'an taj sa' ri cubi'ij. Coq'uil c'u ri' casach uwach Ruch'a'tem ri Dios c'o pa canima' ruma rubis quic'u'x, ri quibeyomalil y rukusil ruwachulew; y na chom ta c'u ri' ri quilitaj che ri quibinic.
42008015	»No'j ri xtzak can pa chomilaj ulew, e pacha' ri ticawex caquic'ul pa sakil wi Ruch'a'tem ri Dios y ruc' ronoje quic'u'x caquic'ol pa canima'. Lic chom c'u ri' ri quilitaj che ri quibinic.
42008016	»Na jinta junok cutzij juna ak' y cuch'uk uwi' ruc' juna mulul re pajbal o cuju' chuxe' ruwarabal. Ma ri cu'an che, e cuya lo chupa ruc'olibal chicaj cha' jela' cutzij quiwi' ri queboc bi.
42008017	Ma copon ri k'ij echiri' janipa ri na k'alajisam taj, cak'alajisax na; yey janipa ri ewatalic, queta'maxic.
42008018	E uwari'che chita chi utz janipa ri cambi'ij chiwe; ma china ri cuc'ul chi utz janipa ri cac'ut chwach, ri' cac'ut ne más chwach y jec'ula' cumaj más. Yey china ri na cuc'ul ta ri cac'ut chwach, ri' camaj ne che janipa ri cuch'obo umajom chi usuc'» xcha ri Jesús.
42008019	Julaj echiri' lic e c'o uq'uiyal winak ruc' ri Jesús, ruchu y tak ruchak' xo'lquila', yey na utz ta c'u xekib ruc' cuma ruq'uiyal winak.
42008020	Ec'uchiri', xbi'x che ri Jesús: —Ri chu la y tak ri chak' la e c'o pa be y cacaj caquil wach la.
42008021	Rire xuc'ul uwach: —E ri quetaw re Rutzij Upixab ri Dios y caqui'an ronoje ri cubi'ij, wa' e nuchu y e tak nuchak' ri' —xcha'.
42008022	C'o jun k'ij ri Jesús xoc chupa jun barco junam cuc' rutijo'n y xubi'ij chique: —Jo', chojk'ax ch'aka ya' —xcha chique. Y xebec c'u ri'.
42008023	Echiri' quebin chwi ri mar, ri Jesús xwaric. Ewi xpe jun nimalaj cakjik' chwi ri mar y xujek canoj ri barco che ya' y e ri' ya laj camukutajic.
42008024	Na jampatana c'ut xe'quic'osoj ri Jesús, jewa' xquibi'ij che: —¡Kajawal, Kajawal! ¡Cojcamic! —xecha che. Echiri' xyactaj ri Jesús, xuk'atej ri cakjik'. Ec'u ri ya' quel chicaj, xyeni'ic y ri tew xtani'ic.
42008025	Tec'uchiri', xubi'ij chique rutijo'n: —¿Sa' xu'an ri cubulibal ic'u'x wuc'? —xcha chique. Pero rutijo'n lic quixi'im quib y caminak canima' che. Xquibi'ij c'u chiquiwach: «¿Sa' ruwach wa' wa'chi? ¡Ma tob ne ri cakjik' y ri ya' caquicoj utzij!» xecha'.
42008026	Ec'uchiri', xebopon pa ri luwar re Gadara c'o ch'aka ya' che Galilea.
42008027	Echiri' xkaj ri Jesús chu'lew, xo'lc'ul ruma jun achi aj pa la tinamit. C'o tan k'ij wa'chi c'o puk'ab jun itzel uxlabixel. Na cucoj ta uk'u' y na jekel ta chirocho, ma jekel pa tak mukubal que anima'.
42008028	Wa'chi, echiri' xril uwach ri Jesús, lic xsiq'uinic y xuxuc rib chwach. Y lic co xch'awic, jewa' xubi'ij: —¿Su'chac co'lmina ib la wuc', Jesús, lal Uc'ajol ri Dios c'o chila' chicaj? Cantz'onoj co che'la na quinya ta la pa c'ax —xcha'.
42008029	(Xubi'ij wa' ma ri Jesús cutak ri itzelilaj uxlabixel cha' quel bi che rachi. Yey lic c'o tan k'ij rachi c'o puk'ab wa'. Y tob cayut pa carena y pa griyetas, ronoje curakij y cac'am bi ruma ri itzel uxlabixel pa tak luwar catz'intz'otic.)
42008030	Ec'u ri Jesús xutz'onoj che rachi: —¿Sa' rabi'? —xcha'. Rire xubi'ij: —Legión —xcha'. Xubi'ij wa' ma lic e q'ui ri itzel uxlabixel eboquinak ruc'.
42008031	Ec'u tak ri itzel uxlabixel lic xquicoj quib chwach ri Jesús cha' na quebutak tubi pa ri siwan na jinta utakexic uchoyil upa.
42008032	E c'o c'u uq'uiyal ak quewa' chwa ri juyub y tak ri itzel uxlabixel xquitz'onoj cha' queboc bi cuc' ri ak. Ec'u ri Jesús xuya luwar chique.
42008033	Ec'uchiri', xebel bi che rachi y xeboc bi cuc' ri ak. Y conoje wa' xe'quic'aka bi quib chwi jun siwan, xebe'tzak chupa ri mar y xejik'ic.
42008034	Ec'u ri quechajin que ri ak, echiri' xquil tak wa', xebanimajic y janipa ri xquilo xebec che utzijoxic chupa ri tinamit y pa tak juyub.
42008035	Xepe c'u ri winak che rilic sa' ri x'ani' chiri'. Echiri' xec'un pa c'o wi ri Jesús, xquirik rachi ri ebelinak chubi ri itzel uxlabixel che, tz'ul xe'rakan uk'ab ri Jesús, ucojom chi uk'u' y jusuc' chi runa'oj. Ruma wa', lic xquixi'ij quib.
42008036	Y ri xebilow wa' xquitzijoj chique ri c'ac' xec'unic, su'anic xcolobetaj rachi ri xebel bi ri itzel uxlabixel che.
42008037	Ec'uchiri', conoje ri winak pa tak ri luwar re Gadara xebelaj che ri Jesús quel bi chiri' ma lic quixi'im quib che. Y ri Jesús xoc chupa ri barco cha' catzelejic.
42008038	Ec'uchiri', rachi ri ebelinak bi ri itzel uxlabixel che, xelaj che ri Jesús cha' cuya luwar che caterej bi chirij; pero ri Jesús xutak che cacanaj canok, jewa' xubi'ij che:
42008039	—Chat-tzelej cha'wocho y chatzijoj chique ri ticawex ronoje ri utz u'anom ri Dios awuc' —xcha'. Y rachi e xu'ano; xe'ec che utzijoxic chupa ronoje ri tinamit ri utz x'an che ruma ri Jesús.
42008040	Echiri' xtzelej ri Jesús ch'aka ya', ri winak xquic'ul ruc' qui'cotemal ma conoje lic coye'em.
42008041	Ec'uchiri', xopon jun achi Jairo rubi', rire aj wach re ri sinagoga. Wa' wa'chi xuxuc rib xe'rakan uk'ab ri Jesús y lic xelaj che que'ec chirocho,
42008042	ma xa jun co rumi'al y laj cablajuj rujunab, yey cajec'owic. Ec'uchiri' xe'ec ri Jesús ruc', uq'uiyal winak xeterej bi chirij y lic caquipitz'ipa'.
42008043	Chiquixo'libal c'u ri winak c'o jun ixok lic yewa', e cablajuj lo junab ri' na catani' ta ri yabil re upa ic' che. Ronoje ri c'o ruc' uq'uisom chi ne cuc' ri aj cun, yey na jinta junok xrikow ucunaxic ri yabil c'o che.
42008044	Rire xkib c'u pana chirij ri Jesús y xuchap ruchi' ruk'u'. Y chupa c'u la' la jok'otaj xtani' ruyabil.
42008045	Ec'uchiri', ri Jesús xutz'onoj: —¿China ri xchapaw we'in? —xcha'. Yey na jinta junok cuya rib chupa. Ec'uchiri' ri Pedro y ri rachbi'il xquibi'ij: —Kajawal, ri winak caquipitz'ipa' la y caquiminima' la. ¿Su'chac c'u ri' catz'onoj la: “¿China ri xchapaw we'in?” —xecha'.
42008046	No'j ri Jesús xubi'ij: —C'o jun xinchapawic ma xinna'o c'o jun xcunutaj ruc' ri nuchuk'ab —xcha'.
42008047	Echiri' rixok xrilo xna'betaj ruma ri Jesús, xpetic cabirbotic. Xuxucuba' c'u rib xe'rakan uk'ab ri Jesús y xutzijoj chiquiwach conoje ri winak su'be xuchap ruk'u' ri Jesús y cha'taj xa pa jok'otaj xcunutajic.
42008048	Ec'u ri Jesús xubi'ij che: —Ixok, ruma ri cubulibal c'u'x la wuc', xcunutaj la. Oj c'u la ri' chi utzil chomal —xcha'.
42008049	C'a cach'a't ne ri Jesús, echiri' xc'un lo jun petinak chirocho ri aj wach re ri sinagoga y xolu'bi'ij che ri Jairo: —Ri mi'al la ya xcamic; na jinta chi cutikoj cabayaba' la ri tijonel —xcha'.
42008050	Echiri' xuta wa' ri Jesús, xubi'ij che ri Jairo: —Muxi'ij rib c'u'x la, xew lic cubula c'u'x la wuc' y jela' cacolobetaj ri mi'al la che ri camic —xcha'.
42008051	Ec'uchiri' xopon chirocho ri Jairo, ri Jesús xew xebucoj bi ri Pedro, ri Jacobo, ri Juan y ruchu-ukaw ri ralco ali; y na xuya ta luwar che junok chic coc bi.
42008052	Conoje ri winak quebok'ic y lic quetunanic. No'j ri Jesús xubi'ij chique: —Mixok'ic, ma ri ralco ali na caminak taj, xa cawaric —xcha'.
42008053	Ec'u rique xa xquitze'ej ri xubi'ij, ma queta'am caminak chic.
42008054	No'j ri Jesús xuchap ruk'ab ri ralco ali y lic co xubi'ij: —Ali chuuy, ¡chatyactajok! —xcha'.
42008055	Ec'uchiri' xtzelej lo ri ranima' y chupa c'u la' la jok'otaj xyactajic. Y ri Jesús xebutak che uya'ic uwa.
42008056	Ec'u ruchu-ukaw lic xcam canima' che, pero ri Jesús xebutak che na caquibi'ij ta che junok wa xu'ano.
42009001	Ri Jesús xumol quichi' ri cablajuj utijo'n y xuya paquik'ab quebequesaj bi itzelilaj uxlabixel y quequicunaj ri yewa'ib.
42009002	Xebutak c'u bi ri' che utzijoxic rutakanic ri Dios y che quicunaxic ri yewa'ib.
42009003	Jewa' xubi'ij chique: «Mac'o mic'am bi re pa be; mic'am bi ich'ami'y, iteb, iwa, imeyo o jun chic icoton.
42009004	We xixc'ul pa juna ja, chixc'ola chiri' c'ate quixel bi echiri' quix'ec pa jun chic tinamit.
42009005	We chupa juna tinamit na quixc'ul taj, chixelubi chiri' y chipupa' can rulew c'o che ri iwakan, wa' e c'utubal re na utz ta qui'anom ri ejekel chiri'» xcha chique.
42009006	Xebel c'u bi rutijo'n y xebec pa tak aldeas re caquitzijoj ri Utzilaj Tzij y re quequicunaj yewa'ib che ronoje luwar.
42009007	Ri Herodes, ri rey re Galilea, xuta puwi ronoje ri cu'an ri Jesús. Ruma c'u wa', lic sachinak runa'oj, ma e c'o jujun quebi'n re: «La' e ri Juan xc'astaj lo chiquixo'l ri ecaminak» quecha'.
42009008	Yey e c'o jujun caquibi'ij: «Rire e Elías xwinakir lok.» Y e c'o jujun chic caquibi'ij: «E junok chique ri k'alajisanelab re ojertan xc'astaj lok» quecha'.
42009009	No'j ri rey Herodes xubi'ij: «Ri'in xintak uc'atzixic rujolom ri Juan. ¿China c'u ri' wa' wa'chi lic sa'chi ri quintajin che utayic puwi'?» xcha'. Y cutzucuj c'ut su'anic caril uwach ri Jesús.
42009010	Echiri' xetzelej lo ri cablajuj utako'n ri Jesús, xquitzijoj che Rire janipa tak ri xqui'ano. Ec'uchiri', xec'am bi ruma ri Jesús y xebec quituquel pa jun luwar catz'intz'otic chunakaj jun tinamit Betsaida rubi'.
42009011	No'j ri winak echiri' xqueta'maj, xebel lo pa tak ri tinamit y xebec cha' que'quirika ri Jesús. Yey Rire xebuc'ul chi utz, xujek catzijon chiquiwach puwi rutakanic ri Dios y xebucunaj ri e yewa'ib chique.
42009012	Echiri' catajin ubenam ri k'ij, xekib lo ri cablajuj utijo'n y xquibi'ij che: —Kajawal, utz we quetak bi la ri winak pa tak raldeas y pa tak ri luwar c'o lo xa nakaj cha' que'quitzucuj pa quewar wi y sa' ri caquitijo, ma ri wara pa oj c'o wi lic catz'intz'otic —xecha che.
42009013	No'j ri Jesús xubi'ij chique: —Chebitzuku ri'ix —xcha'. Ec'u rutijo'n xquibi'ij che: —Xa wo'ob pam y ca'ib car c'o kuc'. Xew we e la' coj'ec y que'kalok'o wa'im que conoje wa uq'uiyal winak, quekatzuk c'u ri' —xecha'.
42009014	Laj e lo wo'ob mil chi achijab e c'o chiri'. Ec'u ri Jesús xubi'ij chique rutijo'n: —Chibi'ij chique ri winak quetz'uyi' chimutza'j re nic'aj ciento chujujunal —xcha'.
42009015	Jela' xqui'ano, xequitz'uyuba' conoje.
42009016	Ec'uchiri' ri Jesús xuc'am ri wo'ob pam y ri ca'ib car, xtzu'n chicaj y xtioxin chwach ri Dios. Xuya c'u bi chique rutijo'n cha' caquijach chique ri winak.
42009017	Conoje c'u ri winak xewa'ic y xenoj chi utz. Tec'uchiri', xquimol ri ch'aka'ta'k quikax y ruc' wa' xnoj lo cablajuj chacach.
42009018	C'o jun k'ij ri Jesús utuquel cach'a't ruc' ri Dios, yey xew rutijo'n e c'o ruc'. Ewi xutz'onoj chique: —Chiquiwach ri winak, ¿in china nawi ri'in? —xcha'.
42009019	Rutijo'n xquic'ul uwach che: —C'o quebi'n re lal ri Juan Aj Ya'l Bautismo; jujun chic caquibi'ij lal ri Elías; y jujun chic, lal junok chic chique ri k'alajisanelab re ojertan c'astajinak lok —xecha'.
42009020	Ec'uchiri', xutz'onoj tanchi chique: —Yey chiwach ri'ix, ¿in china ri'in? —xcha'. Ec'u ri Pedro xuc'ul uwach: —Rilal lal ri Cristo, Rucha'o'n lo ri Dios —xcha'.
42009021	Pero ri Jesús lic xebutak che na caquitzijoj ta c'ana che junok china Rire.
42009022	Ec'uchiri', xubi'ij chique: —Lic chirajawaxic che Ralaxel Chiquixo'l Ticawex cutij na ri c'ax y cac'ak bi uk'ij cuma ri nimak winak re ri tinamit, ri nimak e aj chacunel pa Rocho Dios y raj c'utunel re ri tzijpixab. Tec'uchiri', cacamisaxic; no'j churox k'ij cac'astaj lok —xcha'.
42009023	Xubi'ij tanchi c'u chique conoje: —We c'o junok caraj caterej lo chwij, lic chirajawaxic che mu'an xew ri caraj rire, e ronoje k'ij chucuyu ri c'ax cape puwi' ruma ucojom ri nubi'; yey utz c'u ri' caterej lo chwij.
42009024	Ma china ri na cuya ta ranima' ruc'aslem, ri' e cujam ri chomilaj c'aslemal chwach ri Dios; no'j ri cuya ranima' ruc'aslem wuma ri'in, ri' e curik ri chomilaj uc'aslemal chwach ri Dios.
42009025	»¿Sa' c'u cutikoj ri' che juna ticawex we cu'an rajaw ronoje ruwachulew, yey e cujam ruc'aslemal y jela' cusach uwach chiribil rib?
42009026	Ma china ri caq'uix chwe ri'in y che ri nuch'a'tem, jela' c'u ri' ri in Alaxel Chiquixo'l Ticawex quinq'uix che rire echiri' quinc'un tanchi ruc' runimal nuchomalil, junam ruc' runimal uchomalil ri Nukaw y cuc' tak ri santowilaj ángeles.
42009027	Ri'in pakatzij wi cambi'ij chiwe: E c'o jujun chique wa e c'o wara na quecam tana we na xquil tubi rutakanic ri Dios —xcha'.
42009028	Laj wajxakib k'ij ri' ubi'im wa' ri Jesús echiri' xebucha' ri Pedro, ri Juan y ri Jacobo y xel bi cuc' chwa jun juyub cha' que'ch'a't ruc' ri Dios.
42009029	Yey echiri' cach'a't ruc' ri Dios, xjalc'atitaj rupalaj y ruk'u' xu'an lic sak y cawolk'inic.
42009030	Y xewinakir c'u queb achijab e ri' quech'a't ruc'. Wa' e ri Moisés y ri Elías, k'alajisanelab re ojertan.
42009031	Ec'u rique sututal quij ruc' jun chomilaj k'ijsak. Y quech'a't puwi rucamic ri Jesús, ri cuc'ulumaj na chila' Jerusalem.
42009032	Ri Pedro cuc' ri rachbi'il lic c'o waram chique, pero xtzor ca'n quiwach y xquil c'u runimal uwonibal ri Jesús y ri ca'ib achijab e c'o ruc'.
42009033	Ec'uchiri' catajin bi quelic ri ca'ib achijab ruc' ri Jesús, ri Pedro xubi'ij che ri Jesús: —Kajawal, lic utz xya'taj chike oj c'o wara. Ka'ana c'u oxib rancho: jun e la, jun re ri Moisés y jun re ri Elías —xcha'. Ri Pedro xubi'ij wa' ruma na cuna' taj sa' ri cubi'ij.
42009034	C'a cach'a't ne ri Pedro, echiri' xpe jun sutz' y xuch'uk quiwi'. Lic c'u xquixi'ij quib ri' echiri' xech'ukutaj ruma ri sutz'.
42009035	Ec'uchiri', xquita rukul ri Dios chupa ri sutz', jewa' cubi'ij: «E Nuc'ajol wa' ri lic c'ax canna'o; e chita utzij Rire» cacha'.
42009036	Ec'uchiri' xq'uis ubi'xiquil wa', na e jinta chi ri ca'ib achijab ruc' ri Jesús. Chupa tak c'u ri' la' la k'ij, ri Pedro, ri Juan y ri Jacobo na xquitzijoj ta c'ana che junok wa' wa xquilo.
42009037	Chuca'm k'ij echiri' xekaj lo chwa ri juyub, uq'uiyal winak xebel lo che uc'ulic ri Jesús.
42009038	C'o c'u jun achi chiquixo'l ri winak lic co xch'awic, jewa' xubi'ij: —Lal tijonel, 'ana co la ri', cunaj la wa nuc'ajol, ma xew ne co walc'o'al wa'.
42009039	Rire cachaptaj ruma jun itzel uxlabixel. Yey echiri' ritzel uxlabixel cuchapo, rala xakic'ate't cujek casiq'uinic, catzak pulew, lic co cujabaja' rib y capuluwan ruc'axaj. Ec'u ri itzel uxlabixel lic cu'an can c'ax che y lic na caraj taj quel bi ruc'.
42009040	Ya xinelaj co chique ri tijo'n la cha' caquesaj bi ri itzel uxlabixel, pero rique na xquich'ij ta resaxic bi —xcha'.
42009041	Ec'u ri Jesús xuc'ul uwach: —¡E ri ix ticawex re wak'ij ora, na cubul ta ic'u'x wuc' yey ix sachinak! ¿Janipa chi lo k'ij cajawaxic quinc'oji' iwuc' cha' cacubi' ic'u'x wuc'? ¿Janipa chi lo k'ij quixincuyu e la' jela' i'anom? —xcha'. Ec'uchiri', xubi'ij che rachi: —C'ama lo ri c'ajol la wara —xcha'.
42009042	Echiri' rala xkib ruc' ri Jesús, xc'ak pulew y lic co xjabajo'x ruma ri itzelilaj uxlabixel. Pero ri Jesús xutak ri itzelilaj uxlabixel cha' quel bi che rala y jec'ula' xucunaj can rala. Tec'uchiri', xuya bi puk'ab rukaw.
42009043	Y conoje xcam canima' che runimal uchuk'ab ri Dios. Ruma c'u conoje caminak canima' che ri cu'an ri Jesús, Rire jewa' xubi'ij chique rutijo'n:
42009044	—Lic chita chi utz wa' y mic'ow chic'u'x: Ralaxel Chiquixo'l Ticawex caya'i' paquik'ab rachijab cha' rique caquik'at tzij puwi' —xcha'.
42009045	No'j rutijo'n na xquimaj ta usuc' la cubi'ij, ma c'amaja' caya'taj chique caquimaj usuc' wa'. Yey caquixi'ij quib caquitz'onoj che ri Jesús sa' que'elawi wa'.
42009046	Ec'uchiri', rutijo'n ri Jesús xquijeko caquichapala' quib chiquiwach puwi' chinok chique caya'i' más uwach.
42009047	Ewi ri Jesús xuna'bej ri c'o pa canima'. Xuc'am c'u jun ralco c'o'm y xuya putzal.
42009048	Xubi'ij c'u chique: —China ri cuc'ul chupa ri nubi' junok na jinta uwach pacha' wa ralco c'o'm, e junam ruc' e in ri quinuc'ulu. Yey china ri cac'uluw we ri'in, e cuc'ul c'u ri Jun takayom lo we. Ma e ri cu'an ch'uti'n che rib, e lic c'o uwach ri' chwach ri Dios —xcha'.
42009049	Ec'uchiri', ri Juan xubi'ij che ri Jesús: —Kajawal, xkil jun achi queberesaj bi itzel uxlabixel chupa ri bi' la; yey ri'oj xkabi'ij che mu'an chi wa', ma rire na kuq'uil taj —xcha'.
42009050	Ec'u ri Jesús xubi'ij che ri Juan: —We c'o ca'anaw wa', mik'atej; ma china ri na cach'o'jin ta chikij, ri' e kuq'uil —xcha'.
42009051	E xu'an wa' echiri' ya copon ruk'ijol cac'am pan ri Jesús chila' chicaj: Rire xa jumul xujiquiba' uwach que'ec chupa ri tinamit Jerusalem.
42009052	Xebunabesaj bi rutijo'n chwach Rire. Rique xebec y xeboc chupa jun aldea que ri aj Samaria cha' caquitzucuj pa cacanaj wi ri Jesús chiri'.
42009053	Pero ri aj Samaria na xcaj taj caquic'ulu ma xquina'bej Jerusalem que'ec wi.
42009054	Echiri' ri Jacobo y ri Juan, ri queb utijo'n ri Jesús xquil wa', xquibi'ij che: —Kajawal, ¿ca'aj la cojtakan che cha' cakaj lo ak' chila' chicaj y jec'ula' casach quiwach conoje, jela' pacha' xu'an ri k'alajisanel Elías ojertan? —xecha'.
42009055	Pero ri Jesús xutzu' quiwach y xebuyajo, jewa' xubi'ij chique: —Ri'ix na iweta'am taj sa' chi uxlabixel xcojow wa' pijolom.
42009056	Ma ri in Alaxel Chiquixo'l Ticawex na in ta c'uninak che usachic quiwach ri ticawex; ma in petinak che quicolobexic —xcha'. Ec'uchiri', xebec tanchi chupa jun chic aldea.
42009057	Xalok' c'u ri' e c'o chi be, c'o jun xubi'ij che ri Jesús: —Wajawal, ri'in quinterej bi chi'ij la tob pachawi que'ec wi la —xcha'.
42009058	Ec'u ri Jesús xubi'ij che: —Ri yac c'o quijul y ri tz'iquin quexiq'uic' che ruwa caj c'o quisoc; no'j Ralaxel Chiquixo'l Ticawex na jinta ne uluwar tob xa pa cuxlan wi —xcha'.
42009059	Tec'uchiri', xubi'ij che jun chic achi: —Chat-terej lo chwij —xcha'. Ec'u rachi xubi'ij che ri Jesús: —Wajawal, ya'a la luwar chwe canwoy'ej cacam na ri nukaw y canmuk canok; tec'uchiri', quinterej chi'ij la —xcha'.
42009060	Ri Jesús xubi'ij che: —Chaya'a can chique ri ecaminak chwach ri Dios cha' e rique quemukuw ri catz-quichak' quecamic; no'j ri'at jat y chat-tzijon puwi rutakanic ri Dios —xcha'.
42009061	Tec'uchiri', c'o tanchi jun jewa' xubi'ij che ri Jesús: —Wajawal, ri'in cuaj quinterej bi chi'ij la. Pero nabe na ya'a la luwar chwe quebenuch'a'bej can ri watz-nuchak' e c'o pa wocho —xcha'.
42009062	Ri Jesús xubi'ij che: —Na jinta junok echiri' uchapom rabixobal catzu'n can chirij, ma ri' na jusuc' ta ri chac cu'ano. Jec'uri'la', we junok na uya'om ta can ronoje, na takal ta che c'o chupa rutakanic ri Dios —xcha'.
42010001	Tec'uchiri', ri Kanimajawal xebucha' chi setenta utijo'n y xebutak bi pa cacab cha' quenabej bi chwach Rire pa ronoje tak tinamit y luwar pa que'ec wi.
42010002	Echiri' c'amaja' quebel bi, ri Jesús xubi'ij chique: «Pakatzij wi cambi'ij chiwe: Ri molonic cajawaxic ca'anic, lic nim; no'j raj chac na e q'ui taj. E uwari'che chitz'onoj che ri Dios, ri Rajaw ri molonic, cha' quebutak lo aj chac re caqui'an ri molonic.
42010003	¡Jix! Pero chitape': Ri'in quixintak bi pacha' ix bexex chiquixo'l utiw.
42010004	»Echiri' quix'ec, mic'am bi uc'olibal imeyo, mic'am bi iteb, mic'am bi jun chic mola'j ixajab. Yey mixtaq'ui' pa be re quiya can rutzil uwach junok.
42010005	»We xixoc chuchi' juna ja, ri nabe ich'a'tem quibi'ij e wa': “C'ola ri utzil chomal re ri Dios pawi' alak.”
42010006	We c'o junok chiri' lic caraj cuc'ul ri utzil chomal re ri Dios, cuc'ul c'u ri'. No'j we na jinta cac'uluw re ri utzil chomal re ri Dios, wa' catzelej tanchi lo iwuc'.
42010007	Pa quixc'ul wi, chixcanaj chiri' chupa ri ja; mixk'ax che jujun chic ja. Utz quitij ri caya' chiwe; ma e junok cachacunic, lic takal che catojic.
42010008	We xixoc chupa juna tinamit y xixc'ul pa juna ja, chitija' sa' ri caya' lo chiwach y mitz'onoj ri quiwaj ri'ix.
42010009	»Chebicunaj c'u ri e yewa'ib e c'o chupa ri tinamit y chibi'ij chique conoje: “Rutakanic ri Dios xa nakaj chi c'o wi lo che alak.”
42010010	»We xixoc c'u chupa juna tinamit yey na quixc'ul taj, chixelubi pa tak be y chibi'ij:
42010011	“Tob ne rulew re wa tinamit alak c'o che ri kakan, cakapu' canok cha' queta'maj alak na utz ta ri x'an alak. Pero cheta'maj alak chi utz wa': Rutakanic ri Dios xa nakaj chi c'o wi lo che alak” quixcha'.
42010012	Cambi'ij c'u chiwe: Más lic c'ax ri cape na paquiwi ri tinamit na caquic'ul ta ri Utzilaj Tzij, chwa ri cape paquiwi ri e aj Sodoma y ri e aj Gomorra.
42010013	»¡Lic tok'o' iwach ri ix aj Corazín! ¡Lic tok'o' iwach ri ix aj Betsaida! Ma we ta chupa ri tinamit Tiro y ri tinamit Sidón xilitaj wi wa c'utubal re ruchuk'ab ri Dios xin'an chiwach ri'ix, c'o tan k'ij ta lo ri' xquitzelej quitzij chwach ri Dios, quicojom c'u quik'u' c'ax rij y quitz'uyubam quib pa chaaj ruma ri quibis.
42010014	E uwari'che echiri' copon ri k'ij re ri k'atbal tzij, más nim ri c'axc'obic cape piwi' chwa ri c'axc'obic cape paquiwi ri winak re ri tinamit Tiro y ri tinamit Sidón.
42010015	Ec'u ri ix aj Capernaúm, e chiwach ri'ix lic yacom chi ik'ij c'a chicaj; yey na e ta ri', ma lic cac'ak ne bi ik'ij y quixc'ak ne bi c'a chi xibalba' re tijbal c'ax.
42010016	»China ri cataw iwe'ix, in ri quinuto; china ri tzel quilow iwe, in ri tzel quinrilo; china ri tzel quilow we ri'in, e tzel caril ri Jun takayom lo we ri'in» xcha ri Jesús.
42010017	Xebec c'u ri' ri setenta. Y ec'uchiri' xetzelej lok, lic quequi'cotic. Xquitzijoj c'u che ri Jesús: —Kajawal, ¡tak ri itzel uxlabixel xquicoj katzij echiri' chupa ri bi' la xojtakan che quebel bi chique ri winak! —xecha'.
42010018	Ri Jesús xubi'ij chique: —Ri'in xinwil ri Satanás xc'ak lo chicaj pacha' jun rayo.
42010019	¡Chiwilape'! Ri'in nuya'om ichuk'ab cha' quich'ij uchuk'ab ritzel winak y na jinta c'o quic'ulumaj tob ne quiyik'iya' quiwi' cumatz y sina'j.
42010020	Pero ri'ix mixqui'cot ruma caquicoj itzij ri itzel uxlabixel; e chixqui'cota ruma tz'ibital ribi' chila' chicaj —xcha'.
42010021	Ec'u la' la jok'otaj, ri Jesús lic xqui'cot ruma ri Santowilaj Ruxlabixel ri Dios y xubi'ij: «Nukaw, canyac k'ij la, Lal Rajaw ruwa caj y ruwachulew, ma tak ri k'alajisam la chique ri lic caqui'an ch'uti'n che quib, wa' ewam la chiquiwach ri lic c'o quina'oj y lic c'o quimajom. Jela' x'an la, Nukaw, ma e x'aj la ri'» xcha'.
42010022	Tec'uchiri', xubi'ij chique ri ticawex: «Ronoje tak ri c'olic ya'tal lo panuk'ab ruma ri Nukaw. Na jinta c'u junok umajom usuc' chi utz sa' ruwach Ruc'ajol ri Dios; xew ri Kakaw Dios eta'mayom re. Y na jinta ne junok umajom usuc' chi utz sa' ruwach ri Kakaw Dios, xew Ruc'ajol ri Dios eta'mayom re; yey puk'ab c'u ri' Ruc'ajol c'o wi china chique caraj cuk'alajisaj wi wa'» xcha'.
42010023	Tec'uchiri' xkib cuc' rutijo'n y e la' xa quituquel xubi'ij chique: «Nim quik'ij calaxic ri caquilo janipa ri iwilom ri'ix.
42010024	Ma cambi'ij c'u chiwe lic e q'ui ri k'alajisanelab y ri takanelab re ojertan lic xcaj caquil bi janipa ri quiwil ri'ix wo'ora, pero na xquimaj ta chi rilic bi. Lic xcaj caquita bi janipa ri quita ri'ix wo'ora, pero na xquimaj ta chi utayic bi» xcha'.
42010025	C'o jun aj c'utunel re ri tzijpixab xyactajic y jewa' xubi'ij cha' cuc'am upa ri Jesús: —Wajawal, ¿sa' ri can'ano cha' c'o nuc'aslemal na jinta utakexic? —xcha'.
42010026	Ri Jesús xubi'ij che: —¿Sa' ri tz'ibital chupa Rutzij Upixab ri Dios? ¿Sa' ri camaj la usuc' che? —xcha'.
42010027	Y raj wach xuc'ul uwach: —Jewa' tz'ibitalic: C'ax chana'a ra Dios Kajawxel ruc' ronoje awanima', ruc' ronoje ac'u'x, ruc' ronoje achuk'ab y ruc' ronoje ana'oj; yey C'ax chana'a rawatz-achak' jela' pacha' ri c'ax cana' awib ri'at —xcha'.
42010028	Y ri Jesús xubi'ij che: —Lic utz ri xc'ulubej wi la uwach. 'Ana c'u la wa' y cac'oji' c'aslemal la na jinta utakexic —xcha'.
42010029	Pero raj wach na caraj taj cutzak rib y xubi'ij c'u che ri Jesús: —¿Yey china ri watz-nuchak'? —xcha'.
42010030	Ri Jesús jewa' xubi'ij che: «C'o jun achi xel chupa ri tinamit Jerusalem y xe'ec pa ri tinamit Jericó. Pa be c'ut xtzak paquik'ab jujun elek'omab. Relek'omab xquimaj bi ronoje rubitak re y lic xqui'an can c'ax che. Cajec'owic xquiya canok y xebec.
42010031	»Ec'uchiri', chupa ri be xc'un lo jun aj chacunel pa Rocho Dios. Y echiri' xril rachi 'anom can c'ax che, xa xutzu' canok y xic'owic.
42010032	»Tec'uchiri' xc'un lo jun chic achi aj levita, to'bel que raj chacunel pa Rocho Dios. Echiri' xopon chunakaj rachi 'anom can c'ax che, xa xutzu' canok y xic'owic.
42010033	»Xc'un c'u lo jun achi aj Samaria. Echiri' xc'un chunakaj rachi 'anom can c'ax che y xrilo sa' ru'anom, lic xjuch' ca'n pa ranima'.
42010034	Xkib c'u ruc', xucunaj uwach ruc'ax ruc' aceite y ruc' vino, y xuch'uk uwach ruc'ax ruc' c'ul. Xuyac bi chwi rucawayu', xuc'am bi chupa jun mesón y xuchajij chi utz.
42010035	Echiri' xel chiri' chuca'm k'ij, xresaj lo ca'ib denarios pubolxa y xuya can che ri rajaw ri mesón, y jewa' xubi'ij che: “Chajij co la wa'chi chwe. We na xu'an ta c'u wa puak canya can che'la, echiri' quintzelej lok, canyijba' che'la” xcha'.»
42010036	Tec'uchiri' ri Jesús xubi'ij che raj c'utunel: —Chiwach rilal, ¿china chique wa oxib achijab xu'an ratz-uchak' rachi xchapataj cuma relek'omab pa be? —xcha'.
42010037	Raj c'utunel xubi'ij: —Chinuwach ri'in, e ri jun xuc'ut ri c'axna'bal uc'u'x che —xcha'. Ec'uchiri' xubi'ij ri Jesús che: —Lic are'. Jela' c'u ri' 'ana la rilal —xcha'.
42010038	Echiri' ri Jesús c'o chi be, xoc chupa jun aldea. Chiri' c'o jun ixok Marta rubi' y rire xuc'ul ri Jesús chirocho.
42010039	Wi'xok Marta c'o jun uchak' María rubi'. Ec'u ri María xtz'uyi' chwach ri Jesús cha' cuta ri cubi'ij.
42010040	No'j ri Marta lic e ubis uc'u'x tak ri ca'an pa ja. Ec'uchiri', xkib ruc' ri Jesús y jewa' xubi'ij che: —Wajawal, ¿lic cami e la' na coc ta la il che ri cu'an ri nuchak'? Ma inuya'om can nutuquel chwach ri nimanic. Bi'ij co la che quinuto'o —xcha'.
42010041	No'j ri Jesús xubi'ij che: —Marta, Marta, ri'at lic e ubis ac'u'x y e sachinak ana'oj puwi ri ca'ano.
42010042	Xa jun c'u ri lic chirajawaxic wi ca'anic, wa' e ri más utz, y ri María e ucha'om wa'; yey na jinta junok camajaw wa' che —xcha'.
42011001	C'o jun k'ij ri Jesús cach'a't ruc' ri Dios. Y echiri' xuq'uis u'anic orar, jun chique rutijo'n xubi'ij che: —Kajawal, c'utu la chike su'anic caka'an orar, jela' pacha' xu'an ri Juan cuc' rutijo'n —xcha'.
42011002	Y ri Jesús xubi'ij chique: —Echiri' quixch'a't ruc' ri Dios, utz jewa' quibi'ij: Kakaw Dios, Lal c'o la chila' chicaj, ¡lic cheta'maxok nim uk'ij ri bi' la! Peta la, takana la pakawi'; chu'ana c'u ri rajawal c'u'x la wara che ruwachulew, jela' pacha' ri ca'an chila' chicaj.
42011003	Ya'a co la wak'ij ri kawa, ri cajawax chike ronoje k'ij.
42011004	Cuyu co la kamac, jela' pacha' ri'oj cakacuy quimac conoje ri emacuninak chikij. Y maya co la luwar chike cojtzak pa mac; e lic chojcolobej la chwach ritzel winak —xcha'.
42011005	Ec'u ri Jesús xubi'ij tanchi chique: «We ta e la' c'o junok chiwe, pa tiq'uil ak'ab que'ec chirocho juna ramigo y jewa' cubi'ij che: “Wamigo, ma'an co ri' canjal oxib nuwa chawe,
42011006	ma xc'un jun wamigo petinak naj y na jinta chi nuwa re cantzuku” cacha che.
42011007	»Ec'u rire cuc'ul lo uwach c'a pa ja, jewa' cubi'ij lo che: “Minach'ich'a', ma ri puerta tz'apil chic y oj cotz'ol chi cuc' ri walc'o'al. Na utz ta c'u ri' quinyactajic cha' qui'nya'a bi chawe” cacha'.
42011008	»Cambi'ij c'u ri'in chiwe: Rachi tob na cayactaj ta lo che uto'ic ri ramigo ruma camigos quib, pero cuto'o xa ruma ri ramigo lic na xrok'otaj ta utz'onoxic.
42011009	E uwari'che cambi'ij ri'in chiwe: Janipa ri cajawax chiwe, chitz'onoj che ri Dios y caya'i' chiwe; chitzucuj ruc' Rire janipa ri cajawax chiwe y quiriko; chich'a'bej Rire y quixucajmaj lok.
42011010	Ma china ri quel uchi' che utz'onoxic, cuc'ul na; china ri c'o cutzucuj, curik na; y china ri cach'aw pan che ruchi' ja, cajaki' na lo che.
42011011	»¿C'o neba juna achi chixo'l, we ruc'ajol cutz'onoj pam, cuya juna abaj che; o we cutz'onoj car, cuya juna cumatz che?
42011012	¿O c'o neba juna achi we ruc'ajol cutz'onoj sakmolob che, cuya juna sina'j che? ¡Na jinta junok!
42011013	Ec'u ri'ix tob xa ix ticawex na lic ta utz ic'u'x, na ruc' ta c'u ri', quirik uya'ic chomilaj tak sipanic chique riwalc'o'al. ¡Mac'uwari' ri Kakaw Dios c'o chila' chicaj cuya ne lo ri Santowilaj Ruxlabixel chique ri quetz'onow re!» xcha ri Jesús.
42011014	E xu'an wa' echiri' ri Jesús caresaj bi jun itzel uxlabixel che jun achi me'turisam ruma ri itzel uxlabixel. Ec'uchiri' elinak chubi ri itzel uxlabixel, rachi xujek cach'a'tic. Yey tak ri winak lic xcam canima' che wa'.
42011015	Pero e c'o jujun chique xquibi'ij: «Rire queberesaj bi ri itzel uxlabixel ruma ruchuk'ab ri Beelzebú, ri cajawal ri itzel uxlabixel» xecha'.
42011016	Y e c'o chi jujun xa re caquic'am upa ri Jesús, caquitz'onoj che cu'an juna c'utubal re chila' chicaj cha' cak'alajinic we Rire takom lo ruma ri Dios.
42011017	Pero ri Jesús reta'am sa' ri caquich'obo; ruma c'u ri', xubi'ij chique: «We ri takanelab re juna tinamit quijachom quipa ruma quech'o'jin chiquiwach, ri' na canajtir ta ri quitakanic. Yey we ri ejekelel pa juna ja quijachom quipa ruma quech'o'jin chiquiwach, ri' na quetiqui' ta chi utz.
42011018	Jec'uri'la', we ta ri Satanás cuc' ri itzel uxlabixel caquijek quech'o'jin chiquiwach, ¿su'anic c'u ri' catiqui' rutakanic? Cambi'ij wa' ma ralak cabi'ij alak ri'in quebenuwesaj bi ri itzel uxlabixel ruma ruchuk'ab ri Beelzebú.
42011019	»We ta e ri', ¿china caya'w quichuk'ab ri' ri e tijo'n ralak cha' quequesaj bi itzelilaj uxlabixel? ¿Ruc' nawi ruchuk'ab ritzel caqui'ano? Tz'onoj c'u alak ri' chique ri e tijo'n alak we e u'anom ri'.
42011020	Pero we ri'in quebenuwesaj bi ri itzel uxlabixel ruc' ruchuk'ab ri Dios, wa' e c'utubal re c'uninak chi rutakanic ri Dios chixo'libal alak.
42011021	»We c'o juna achi lic c'o uchuk'ab y lic c'o uchapabal puk'ab re cuchajij ri rocho, na jinta c'u cuc'ulumaj ri' rubitak re.
42011022	No'j we xc'un lo junok chic más c'o uchuk'ab chwa ri rajaw ja, ri' cuch'ij uchuk'ab, cumaj c'u che ri rajaw ja ri chapabal ri lic ucubam uc'u'x ruc', cuc'am bi ronoje rubitak re y cujach chique jujun chic.
42011023	Cambi'ij c'u che alak: China ri na u'anom ta re wuc' ri'in, ri' aj ch'a'oj chwij. Yey china ri na cato'b ta wuc' ri'in che quic'amic lo jujun chic, ri' e cuwulij wa chac can'ano.
42011024	»Echiri' juna itzelilaj uxlabixel quel bi ruc' juna ticawex, ri cu'ano e casutin pa tak luwar catz'intz'otic re cutzucuj pa cajeki' wi. Yey we na curik taj, cubi'ij c'u chiribil rib: “Quintzelej pe chupa ri wocho, pa xinel lo wi” cacha'.
42011025	Ec'uchiri' coponic, cu'rika rachi pacha' juna ja mesom upa y yijbital chi utz.
42011026	Que'ec c'ut, quebu'c'ama chi lo wukub rach itzel uxlabixel más itzel quiwachlibal chwa rire; y conoje c'u ri' queboquic y quejeki' chiri'. Jec'uri'la', rubinic rachi más cayojtaj chwa ri petinak lok» xcha ri Jesús.
42011027	Echiri' c'a catajin ri Jesús che ubi'xiquil wa', c'o jun ixok chiquixo'l ruq'uiyal winak lic co xch'awic, jewa' xubi'ij che: —Nim uk'ij ralaxic rixok xya'w e la chwachulew y xtz'umtisan e la —xcha'.
42011028	No'j ri Jesús xubi'ij che: —Más nim quik'ij calaxic ri quetaw re y quecojow re Rutzij Upixab ri Dios —xcha'.
42011029	Echiri' uq'uiyal winak catajin quimolotajic ruc' ri Jesús, rire xujek ubi'xiquil chique: «Ri ticawex re wak'ij ora lic itzel quic'u'x, ma e caquitz'onoj can'an juna c'utubal re ruchuk'ab ri Dios chiquiwach. No'j na caya'taj ta c'u wa' chique, ma xew caya'taj ri c'utubal x'ani' ojertan ruc' ri Jonás.
42011030	Ma jela' pacha' ri Jonás xolu'ana jun c'utubal chiquiwach ri aj Nínive, jec'uri'la' Ralaxel Chiquixo'l Ticawex colu'ana jun c'utubal chiquiwach ri ticawex re wak'ij ora.
42011031	»Echiri' copon ri k'ij re k'atbal tzij, cayactaj lo ri reina re pa sur y cucoj quimac ri ticawex re wak'ij ora. Ma rojertan lic naj petinak wi rire cha' colu'xiquinaj runa'oj ri rey Salomón. No'j ri ticawex re wak'ij ora, c'o jun chiquixo'l más c'o uwach chwa ri Salomón, yey na queboc tane il che.
42011032	»Jec'ula' ri winak aj Nínive re ojertan queyactaj chupa ri k'ij re k'atbal tzij y caquicoj quimac ri ticawex re wak'ij ora. Ma rique xquitzelej quitzij chwach ri Dios ruma ri tzijonic xu'an ri Jonás chiquiwach. No'j ri ticawex re wak'ij ora, c'o jun chiquixo'l más c'o uwach chwa ri Jonás, yey na queboc tane il che.
42011033	»Na jinta junok echiri' cutzij juna ak', que'rewaj lo chupa juna luwar pa na k'alaj ta wi. Na cuch'uk tane uwi' ruc' juna mulul re pajbal; ri cu'an che, e cuya lo chupa ruc'olibal chicaj cha' jela' cutzij quiwi' ri queboc bi.
42011034	»Ri kawach e pacha' candil re ri kacuerpo, ma ruma wa' cojtzu'nic cha' utz cojbinic. Jec'ula', we ri kawach lic utz u'anom, ronoje ri kacuerpo nojinak che k'ijsak y cakil c'u ronoje chi utz. No'j we ri kawach na utz taj, ronoje ri kacuerpo c'o pa k'eku'm.
42011035	»Lic c'u chajij ib alak; e mabi'ij alak: “Oj c'o pa k'ijsak”, yey na cana'bej ta alak pa k'eku'm c'o wi alak.
42011036	No'j we pakatzij wi c'o chi alak pa k'ijsak y na jinta chi re ri k'eku'm che alak, ri' ronoje cak'alajin chiwach alak jela' pacha' juna candil cutzij ri be alak ruc' ruwonibal» xcha'.
42011037	Ec'uchiri' ri Jesús xuq'uis cac'utunic, xsiq'uix ruma jun fariseo cha' que'wo'ka chirocho. Ri Jesús xe'ec, xoc c'u chupa ri ja y xtz'uyi' chwa ri mexa.
42011038	Echiri' xril wa' ri fariseo, lic xcam ranima' che ma na xuch'aj ta nabe ruk'ab jela' pacha' caqui'an che ri quijosk'iquil ri fariseos.
42011039	Ec'u ri Kanimajawal jewa' xubi'ij che: —Ralak alak fariseos lic coc alak il che ri cach'aj alak chi utz ri rij ri vaso y ri lak pero na coc ta alak il che uch'ajic rupa. Jec'uri'la' ralak lic coc alak il che ri josk'inic re ri cuerpo, pero lic nojinak ri anima' alak che rayinic y che ri na utz taj.
42011040	»¡Lic na jinta c'ana na'oj alak! Ri Jun x'anaw re ri quilitaj che ri cuerpo alak, ¿na e ta neba ri x'anaw re ri anima' alak?
42011041	We pakatzij wi ca'aj alak cu'an chom ri binic silabic alak chwach ri Kakaw, sipan alak chique ri niba'ib ruc' ri c'o uc' alak.
42011042	»¡Lic tok'o' wach ralak alak fariseos! Lic coc alak il che jujun tzijpixab, ma caya alak che ri Dios ri diezmo re ri arweno, re ri ruda y re ronoje ichaj; no'j na ca'an ta alak ri lic usuc' y na c'ax ta cana' alak ri Dios. Yey ri lic chirajawaxic wi e ca'an alak ri usuc' y c'ax cana' alak ri Dios, junam ruc' ri caya alak ri diezmo alak.
42011043	»¡Lic tok'o' wach ralak alak fariseos, ri lic ca'an nim che ib alak! Ma lic cuc'ul c'u'x alak ri catz'uyi' alak pa tak sinagogas chupa ri tz'ulibal que ri lic c'o quiwach y lic cuc'ul c'u'x alak ri caya' rutzil wach alak pa quilitaj wi alak.
42011044	»¡Lic tok'o' wach ralak alak aj c'utunel re ri tzijpixab y alak fariseos! Xa queb palaj alak, ma e quech'ulaj alak ri winak ruc' ri cac'ut alak. Pacha' alak mukubal que anima' na quilitaj taj; ec'u ri winak quebic'ow puwi' y na caquina'bej taj ruc' wa' caquich'ulaj quib» xcha'.
42011045	Ec'uchiri', jun chique ri e aj c'utunel re ri tzijpixab jewa' xubi'ij che ri Jesús: —Lal tijonel, echiri' cabi'ij la wa', oj jun ri'oj cojyaj la —xcha'.
42011046	Ri Jesús xubi'ij: «¡Lic tok'o' wach ralak alak aj c'utunel re ri tzijpixab! Lic ca'an alak c'ax chique ri winak ruc' ri takanic alak. Ma wa takanic alak e pacha' nimak tak eka'n lic al y lic c'ayew ruc'axic; quetak c'u alak ri winak cha' caquekaj bi yey ralak na ca'aj tane alak cato'b c'ana alak ruc' wa'.
42011047	»¡Lic tok'o' wach alak! Ma cayac alak chomilaj mukubal chique ri k'alajisanelab xecamisax cuma ri mam alak ojertan.
42011048	Ruc' ri ca'an alak cak'alajisaj alak junam tzij alak cuc' ri mam alak. Ma rique na xquic'ul ta ri e k'alajisanelab y xequicamisaj; jenela' ralak na cata ta alak ri quitzij tz'ibital canok, tob cayijba' alak ri' ri quimukubal.
42011049	»E uwari'che ri Dios, ri lic c'o sakil na'oj ruc', jewa' cubi'ij: “Quebenutak bi e k'alajisanelab y e tako'n chiquiwach wa ticawex. Y chique c'u wa' wa aj chac we'in, c'o ri quequicamisaj y c'o ri quequiternabej ruc' c'ax” cacha ri Dios.
42011050	Ec'u uwari'che, ri alak ticawex re wak'ij ora, pawi' alak c'o wi ri quiquiq'uel ri k'alajisanelab ecamisam chwi lo ri jekebal re ruwachulew,
42011051	chwi lo rucamic ri Abel c'a chwa rucamic ri Zacarías, ri xcamisax chuxo'l raltar y ri Rocho Dios. Pakatzij wi cambi'ij che alak, ri Dios cuk'at tzij pawi' alak ruma ri quicamic rique.
42011052	»¡Tok'o' wach ralak alak aj c'utunel re ri tzijpixab! Ma alak latz'anel chique ri cacaj caqueta'maj ri K'ijsak. Ewam alak rusuc' Rutzij Upixab ri Dios, jec'ula' na coc ta alak pa ri K'ijsak yey na caya tane alak luwar chique ri winak queboquic» xcha'.
42011053	Echiri' ri Jesús catajin che ubi'xiquil wa' chique, raj c'utunel re ri tzijpixab y ri fariseos lic xpe coyowal chirij y xquijeko caquichapala' ruc' uq'uiyal tz'onobal.
42011054	Lic xquitij ri' che cha' rire cubi'ij ri na usuc' taj y ruc' wa' caquicoj umac.
42012001	Catajin quimolotajic uq'uiyal winak na jinta chi quitakexic, y ruma wa' lic caquiminima' quib chiquiwach. Ec'uchiri', ri Jesús xujeko cac'utunic; nabe xujek cach'a't cuc' rutijo'n, jewa' xubi'ij chique: «Lic mi'an iwe pacha' ri caqui'an ri fariseos, ma rique xa queb quipalaj. Jela' pacha' ri levadura cojotal chupa ri k'or re pam yey wa' na quilitaj taj, jec'ula' ri fariseos quewam ri na utz taj pa canima'.
42012002	No'j copon ri k'ij echiri' ronoje ri ch'ukutal uwi' wo'ora, quel lo chi sak; yey ronoje ri ca'an xa xe'lak'ay, queta'maxic.
42012003	E uwari'che copon ri k'ij echiri' janipa ri ibi'im ri'ix pa k'eku'm, quel lo chi k'ij sak; yey e ri xa iwesewo'm pa juna ja, quesax utzijolal pa tak be.
42012004	»Cambi'ij c'u chiwe ri'ix ix wamigos: Mixi'ij iwib chiquiwach ri c'o paquik'ab quixquicamisaj, ma wa' xew che ri cuerpo caqui'an wi; yey echiri' ix caminak chic, na jinta chi caqui'an chiwe.
42012005	Cambi'ij c'u chiwe china chwach chirajawaxic wi quixi'ij iwib: E chixi'ij iwib chwach ri Jun c'o puk'ab caresaj ric'aslemal ri'ix y tec'uchiri' quixuc'ak bi chi xibalba' re tijbal c'ax. Pakatzij wi e chixi'ij iwib ri' chwach Rire.
42012006	»Iweta'am wo'ob raltak co tz'iquin quec'ayix xa chwa queb oxib raltak co meyo. Na ruc' ta c'u ri', ri Dios na cumesc'utaj ta c'ana junok chique.
42012007	Mac'uwari' ri'ix na quixumesc'utaj ta q'uenok, ma chujujunal ne riwi' ajilam ruma Rire. E uwari'che, mixi'ij iwib; ma ri'ix más c'o iwach chiquiwa ri raltak co tz'iquin.
42012008	»Pakatzij wi cambi'ij chiwe: E junok cuk'alajisaj chiquiwach ri winak, cubi'ij: “In tijo'n re ri Jesús”, jec'uri'la' can'an ri'in che rire; ri in Alaxel Chiquixo'l Ticawex cambi'ij chiquiwach ri ángeles re ri Dios: “Katzij, wa jun e nutijo'n” quincha'.
42012009	No'j c'u ri cubi'ij chiquiwach ri winak: “Ri'in na in ta tijo'n re ri Jesús”, jec'uri'la' can'an ri'in che rire; cambi'ij chiquiwach ri ángeles re ri Dios: “Katzij, wa jun na nutijo'n taj” quincha'.
42012010	»We c'o junok cach'a't chwij ri'in, ri in Alaxel Chiquixo'l Ticawex, ri Dios cucuy umac we cutzelej utzij. No'j china ri tzel cach'a't chirij ri Santowilaj Ruxlabixel ri Dios, ri' na cacuytaj ta umac.
42012011	»Mixi'ij iwib echiri' wuma ri'in quixc'am bi chiquiwach raj wach re ri sinagogas o chiquiwach raj k'atal tzij y raj wach re ri tinamit; mubisoj ne ic'u'x sa' ri c'ulubal uwach qui'an chique,
42012012	ma ri Santowilaj Ruxlabixel ri Dios cuk'alajisaj chiwe sa' ri chirajawaxic quibi'ij» xcha ri Jesús.
42012013	Ec'uchiri', jun chique ruq'uiyal winak xubi'ij che ri Jesús: —Lal tijonel, bi'ij la che ri watz cuya ri takal chwe ri'in che tak ri cuxtabal quiya'om can ri kachu-kakaw —xcha'.
42012014	Ec'u ri Jesús xuc'ul uwach: —Achi, ¿china incojoyom re in aj k'atal tzij pawi' alak cha' can'an wa jachanic? —xcha'.
42012015	Tec'uchiri', xubi'ij chique ri winak: —Tape alak, lic chajij ib alak chi utz chwach ronoje rayinic, ma na e ta rubeyomalil rachi ri cuya chomilaj c'aslemal che —xcha'.
42012016	Ec'uchiri' xutzijoj wa jun c'ambal na'oj chique: «C'o jun achi lic beyom yey ri rulew lic uq'uiyal molonic xuya'o.
42012017	Ec'u ri beyom xuch'ob rakan chiribil rib: “¿Sa' can'ano? Ma na jinta chi pa canc'ol wi wu'q'uiyal molonic xin'ano.”
42012018	»Tec'uchiri' xubi'ij chiribil rib: “E can'an wa': Canwulij tak wa c'olibal nu'anom re molonic y canyac jujun chic más nima'k, cha' chupa canc'ol wi ri numolonic y tak ri nubeyomalil.
42012019	Y cambi'ij c'u ri' chiwibil wib: Ri'in lic q'ui chi ri nubeyomalil c'oltalic, wa' cucuy re uq'uiyal junab. Ec'u wo'ora utz quinuxlanic, quinwa'ic, cantij nuya' y can'an ronoje ri cuaj ri'in.”
42012020	»No'j ri Dios xubi'ij che: “Achi, lic na jinta c'ana ana'oj. ¡Tok'o' awach! Ma e wak'ab catcamic; yey ronoje c'u rabeyomalil ac'olom, ¿china re canok?” xuchixic.
42012021	»Jec'uri'la' cuc'ulumaj juna achi we cuc'ol uq'uiyal beyomalil xa ri're, pero chwach ri Dios lic niba'» xcha ri Jesús chique ri winak.
42012022	Tec'uchiri' xubi'ij ri Jesús chique rutijo'n: «E uwari'che cambi'ij wa' chiwe: Mubisoj ic'u'x ric'aslem; mubisoj ne ic'u'x sa' ri quitijo y sa' rik'u' quicojo.
42012023	Ma ri kac'aslemal e más c'o uwach chwa ri kawa, yey ri kacuerpo e más c'o uwach chwa ri kak'u'.
42012024	»Chebiwilape ri joj. Rique na quetico'naj taj, na caqui'an tane quimolonic, na jinta ne pa caquic'ol wi ri quimolonic; na ruc' ta c'u ri' ri Dios quebutzuku. ¡Mac'uwari' ri'ix, ri Dios quixuchajij! ¡Ma e más c'o iwach ri'ix chiquiwa ri tz'iquin!
42012025	»¿C'o neba junok chiwe ri'ix curik cunajtirisaj jun chic k'ij che ruc'aslem wara che ruwachulew? Na jinta junok tob ne lic cutij uk'ij che.
42012026	Ruma c'u ri', na jinta cutikoj we lic cubisoj ic'u'x ri cajawax chiwe.
42012027	»Chiwilape' su'anic caq'uiy ri cotz'i'j pa tak juyub. Wa' na cachacun taj y na caqueman ta nenare' cha' cu'an ruk'u'. Yey ri'in cambi'ij chiwe: Ri rey Salomón, tob lic c'o uchomal ruk'u' xucojo, wa' na xumaj ta c'ana ruchomalil tak ri cotz'i'j.
42012028	Jec'ula' we ri Dios u'anom chom che ri ak'es c'o wak'ij pa juyub yey chwe'k xa caporox pa ak', ¿na cuya ta cami ri' ri Dios rik'u' cajawax chiwe? ¡Ri'ix lic xa jubik' ri cubulibal ic'u'x ruc' ri Dios!
42012029	»Cambi'ij c'u chiwe ri'ix: Mubisoj ic'u'x sa' riwa y sa' rimik'ina' quitijo. Mapax ne ic'u'x che,
42012030	ma jenela' caqui'an ri winak na queta'am ta uwach ri Dios, e cubisoj quic'u'x tak wa'. No'j ri'ix c'o jun Ikaw lic reta'am cajawax tak wa' chiwe.
42012031	Ri lic chirajawaxic chiwe e lic chixoc il che rutakanic ri Dios; yey ronoje tak c'u ri cajawaxic, xa uwi' chic caya'taj chiwe.
42012032	»Ri'ix ix nutijo'n, muxi'ij rib ic'u'x che ric'aslem, ma ri'ix tob na ix ta q'ui, ri Kakaw lic caqui'cot che cuya chiwe ri'ix quixoc chupa rutakanic y quixtakan ruc' Rire.
42012033	Chic'ayij ri beyomalil c'o iwuc' cha' utz quebito' ri niba'ib. Ma we qui'an wa', e pacha' quic'ol ribeyomalil pa na jinta c'o cuc'ulumaj wi y jela' c'o cutikoj chiwe chila' chicaj. Ma e tak ri c'o chila' chicaj na cajar taj, na capoq'uir taj, yey na jinta ne elek'omab queboc che.
42012034	Ma pa c'o wi ribeyomalil ri'ix, puwi wa' que'ec wi ic'u'x.
42012035	»Lic chiyijba' iwib, pacha' raj chaquib quiyijbam quib chi utz y tzijtal ri quicandil,
42012036	ma coye'em ri cajaw catzelej lo pa ri nimak'ij re c'ulaniquil. Y jela' echiri' rire cac'unic y cach'aw pan chwa ri puerta, caquijakala' tan lo che.
42012037	Nim quik'ij calaxic raj chaquib we xc'un lo ri cajaw, quebolu'rika' na quewar taj. Pakatzij wi cambi'ij chiwe, ri cajaw quebucoj chwa mexa y quebunimaj chiquijujunal.
42012038	Lic nim quik'ij calaxic raj chaquib, tob ri cajaw xmayinic, we xc'un lo pa tiq'uil ak'ab o pa sakribal, quebolu'rika' na quewar taj.
42012039	Ec'u chiweta'maj wa': Juna achi rajaw ja, we ta careta'maj ri ora echiri' copon relek'om, ri' na cawar ta q'uenok y na cuya ta luwar carakix ri rocho re ca'an elek' chupa.
42012040	Jec'ula' ri'ix chiyijba' iwib che ruc'unibal Ralaxel Chiquixo'l Ticawex, ma c'axtaj cac'unic echiri' na jinta ina'bem» xcha'.
42012041	Ec'uchiri', ri Pedro xutz'onoj che ri Jesús: —Kajawal, ¿xew chike ri'oj cabi'ij la wa c'ambal na'oj o chique conoje ri winak? —xcha'.
42012042	Ec'u ri Kanimajawal xuc'ul uwach: «¿Chinok chiwe ri'ix e pacha' juna aj chac lic jusuc' y c'o una'oj, ya'tal puk'ab quebutzuk chupa ru'orayil conoje ri e c'o pa rocho rupatrón?
42012043	Lic c'u nim uk'ij ralaxic ri' ri aj chac, we xc'un lo rupatrón, colu'rika' catajin che u'anic ruchac.
42012044	Pakatzij wi cambi'ij chiwe: Rupatrón cu'ana takanel che rire puwi ronoje rubitak re.
42012045	»No'j we wa' wa jun aj chac jewa' cubi'ij pa ranima': “Ri nupatrón c'amaja' catzelej lok” y cujek c'u lic quebuch'ay raj chaquib chi achijab chi ixokib; yey ec'u rire xew cawa'ic y cak'abaric, ¿sa' nawi ri' ri ca'an che?
42012046	Cac'un lo ri' rupatrón chupa ri k'ij y ri ora echiri' wa' wa aj chac na roye'em taj. Cuk'at c'u tzij puwi ri raj chac y lic cuya pa c'ax junam cuc' conoje ri na e ta jusuc'.
42012047	»Ec'u juna aj chac, we reta'am sa' ri caraj rupatrón pero na cucoj ta utzij y na cu'an ta ri bi'im che, ri' lic ca'an c'ax che.
42012048	No'j juna aj chac cu'an ri na utz taj yey na reta'am ta c'ut we na utz ta ri cu'ano, ri' na lic ta c'ax ca'an che. Ma china ri lic c'o ya'tal chukul, chikawach apanok lic c'o roye'em ri Dios che; yey china ri lic q'ui ya'tal puk'ab, más ne roye'em ri Dios che chwa ri roye'em che ri jun na lic ta q'ui ri ya'tal puk'ab.
42012049	»Pacha' ak' ri co'lnuquik'a che ruwachulew. ¡Ec'u ri canrayij ri'in ta asu cumaj ak'!
42012050	Lic c'u chirajawaxic quinic'ow na chupa jun unimal c'axc'obic. ¡Na quic'ow ta ri bis chinuc'u'x, c'a echiri' quinic'ow chupa wa'!
42012051	E chiwach ri'ix, ¿ri nuc'unic che ruwachulew cuc'am lo utzil chomal? Na e ta ri'. Ma pakatzij wi cambi'ij e cuc'am lo jachbal quipa tak ri ticawex.
42012052	Chwi wo'ora y chikawach apanok we e c'o wo'obok pa juna ja, wuma ri'in c'o pa sak caquijach quipa; ma oxib quech'o'jin cuc' ca'ib y ca'ib quech'o'jin cuc' oxib.
42012053	Quech'o'jin chiquiwach rachi ruc' ruc'ajol, rixok ruc' ri ralit y ruchu-ralib ruc' ralibatz» xcha ri Jesús.
42012054	Yey xubi'ij ri Jesús chique ruq'uiyal winak: «Echiri' quil alak ri sutz' quel lo pukajibal ri k'ij, xew quil alak y cabi'ij alak: “Cape jab” y e cu'ano.
42012055	Y echiri' cajum ca'n ri tew cape lo pa sur, cabi'ij alak: “Lic cu'an buc” y e cu'ano.
42012056	¡Xa queb palaj alak! Carik alak uch'obic chi utz sa' ru'anom ruwa caj y ruwachulew; ¿su'chac c'u ri' na camaj tane alak usuc' ri catajin ri Dios che uc'utic chiwach alak wak'ij ora?
42012057	»¿Su'chac na cach'ob ta alak chi utz sa' ri lic usuc' chirajawaxic ca'an alak?
42012058	We cac'am bi la pa k'atbal tzij ruma junok ucojom mac chi'ij la, e lic utz ri ca'an la utzil chomal ruc' pa be xalok' c'amaja' copon la chwa ri aj k'atal tzij. Ma we na x'an ta la wa', copon na la chwach ri aj k'atal tzij. Y we xopon c'u la chwach rire, caya' bi la puk'ab ri ausiliar y rire cu'ya'a la pa cárcel.
42012059	Cambi'ij c'ut, na quel ta lo la chiri' we na xtoj ta can la ronoje ri tz'onom chi'ij la» xcha ri Jesús.
42013001	Chupa wa' wa k'ij e c'o jujun chiri' xquitzijoj che ri Jesús sa' ri xquic'ulumaj jujun aj Galilea, ri xecamisax ruma utzij ri takanel Pilato echiri' quetajin che uya'ic ri quikasa'n re chicop chwa ri altar pa ri Rocho Dios. Yey ri quiquiq'uel wa' wa aj Galilea xquich ca'n puwi ri quiquiq'uel ri chicop.
42013002	Ec'u ri Jesús xuc'ul uwach: —¿E cach'ob nawi alak, wa' wa aj Galilea xecamisaxic ma e más e aj maquib chiquiwa ri cach aj Galilea?
42013003	Pakatzij wi cambi'ij che alak, na e ta ri'. Yey ralak, we na catzelej ta tzij alak chwach ri Dios, e ne jun ralak casach wach alak.
42013004	»¿O sa' nawi cach'ob alak puwi ri xquic'ulumaj ri e dieciocho, ri xecamic echiri' xtzak lo ri Torre re Siloé paquiwi'? ¿E cach'ob nawi alak, wa winak xecamic ma c'o más quimac chiquiwa ri cach aj Jerusalem?
42013005	Pakatzij wi cambi'ij che alak, na e ta ri'. Yey ne ralak, we na catzelej ta tzij alak chwach ri Dios, e ne jun ralak casach wach alak —xcha'.
42013006	Xutzijoj c'u wa jun c'ambal na'oj chique: «C'o jun achi uticom jun che' re higo chupa rutico'n. Xc'un c'u lok re colu'tzucuj ujik'obalil ri higo yey na jinta xurik che.
42013007	Xubi'ij c'u che ri chajinel re rutico'n: “Chawilape', e urox junab wa' quinc'unic co'lnutzucuj ujik'obalil wa che' re higo, yey na jinta c'ana ujik'obalil canriko. Wo'ora chacheta bi ma ¿sa' cutikoj c'o chupa wa' wu'lew?” xcha'.
42013008	Ec'u ri chajinel xubi'ij che: “Wajaw, ya'a chi la wa junab che, ma cantij chi na uk'ij canc'ot rij y cancoj abono chuxe'.
42013009	C'axtaj cuya ujik'obalil; no'j we na xuya taj, c'a ec'uchiri' utz cachet bi” xcha'.»
42013010	Pa jun k'ij re uxlanibal ri Jesús cac'utun chupa jun sinagoga.
42013011	C'o c'u jun ixok chiri' e dieciocho lo junab ri' lic c'uyuq'uic u'anom ri rij ruma jun itzel uxlabixel, yey na utz ta ne cusuc'upij rib.
42013012	Y ri Jesús echiri' xril rixok, xusiq'uij apanok y jewa' xubi'ij che: —Ixok, lal cunutajinak chi che ri yabil c'o wi la —xcha'.
42013013	Y xuya ruk'ab puwi rixok; y chupa c'u la' la jok'otaj rixok xsuc'upitajic y xujeko cuyac uk'ij ri Dios.
42013014	Ec'u ri takanel re ri sinagoga lic xpe royowal chirij ri Jesús ma xcunan chupa ri k'ij re uxlanibal, y xubi'ij c'u chique ri winak: —C'o wakib k'ij re chac; chupa wa' utz cape alak re cacunax bi alak, pero lic na ube taj cacunax alak chupa ri k'ij re uxlanibal —xcha'.
42013015	Ec'u ri Jesús xubi'ij: —¡Xa queb palaj alak! Onoje ralak ¿na caquir ta neba alak ri boyex y ri buru chupa ri k'ij re uxlanibal cha' cac'am bi alak chi tijoj ya'? Ca'an ne alak wa' chique yey xa e awaj.
42013016	Mac'uwari' takal che wi'xok cato'ic, ma rire ralc'o'al can ri Abraham, yey e dieciocho lo junab wa' “yututal” ruma ri Satanás. ¿Na utz ta cami ri' quesax chupa ri yabil pa ri k'ij re uxlanibal? —xcha'.
42013017	Echiri' xubi'ij wa' ri Jesús, lic xeq'uix conoje ri tzel quebilow re; no'j conoje ri winak lic quequi'cot ruma ri c'utubal re runimal uchuk'ab ri Dios cu'an ri Jesús.
42013018	Ec'uchiri', xubi'ij tanchi ri Jesús: «¿Sa' ruc' cajunimax wi rutakanic ri Dios?
42013019	Ri'in canjunimaj ruc' juna ija' re moxtasa, ri xc'am bi ruma jun achi y xtiqui' chupa ri werta. Ec'u ri' wa' xq'uiyic y lic xu'an bojobic; yey ri tz'iquin quexiq'uic' che ruwa caj xqui'an quisoc puwi tak ruk'ab» xcha'.
42013020	Y xubi'ij tanchi ri Jesús: «¿Sa' ruc' canjunimaj wi rutakanic ri Dios?
42013021	E jela' pacha' ri levadura, ma echiri' juna ixok cu'an pam, cutuc jubik' levadura xo'libal oxib pajbal harina y ri levadura cusipowirisaj upa ronoje ri k'or» xcha'.
42013022	Echiri' ri Jesús c'o chi be re que'ec Jerusalem, xic'ow pa tak tinamit y pa tak aldeas, e ri' cac'utunic.
42013023	Y c'o c'u jun xbi'n che: —Wajawal, ¿xa nawi jujun ri quecolobetajic? —xcha che. Y ri Jesús xuc'ul uwach:
42013024	«Lic chich'iquiquej iwib cha' quixoc chupa ri nutakanic che ri oquibal xa ch'uti'n uwach, ma cambi'ij chiwe: Copon na ri k'ij echiri' lic e q'ui ri cacaj queboc bi, no'j na caya'taj ta chique queboc bi.
42013025	»Ma e cu'ana pacha' ri rajaw juna ja echiri' cu'an juna nimak'ij. Echiri' eboquinak chi conoje ri ebusiq'uim, cutz'apij lo ri puerta, y na jinta chi c'u junok coquic. Jec'ula' ri' ri quic'ulumaj ri'ix, na quixoc ta chubi. Quijek c'u ri' quixch'aw apanok: “Kajaw, Kajaw, ya'a co la chike cojoc bi” quixcha'. »Yey Rire jec'uwa' cuc'ul lo uwach chiwe: “Ri'in na weta'am taj pa ix petinak wi ri'ix” cacha chiwe.
42013026	»Ec'uchiri', quijek ubi'xic: “Oj wa' c'u wo'kinak uc' la yey xc'utun ne la pa tak ri be re ri katinamit” quixcha che.
42013027	»No'j Rire cubi'ij lo chiwe: “Pakatzij wi, ri'in na weta'am taj pa ix petinak wi ri'ix. Chixela chinuwach, iwonoje ri ix 'anal re ri lic itzel uwach” cacha chiwe.
42013028	»Ec'uchiri', lic quixok'ic y cakich'ich' ruwi iwe' echiri' quebiwil ri Abraham, ri Isaac y ri Jacob cuc' conoje ri k'alajisanelab e c'o ruc' ri Kakaw pa rutakanic chila' chicaj; yey ec'u ri' ri'ix na jinta pik'ab quixoc bi cuc'.
42013029	No'j e c'o ri na e ta aj judi'ab e petinak pa relebal lo ri k'ij, putzakibal ri k'ij y pa ronoje luwar che ruwachulew, ri' queboc chwa ri mexa pa rutakanic ri Dios.
42013030	»Chiwilape c'u ri', ma e c'o jujun chique ri na jinta quiwach wara che ruwachulew, e lic cac'oji' quiwach chwach ri Dios chila' chicaj; yey e c'o ri lic c'o quiwach wara che ruwachulew, e cu'ana na jinta quiwach chwach ri Dios chila' chicaj» xcha'.
42013031	Chupa c'u wa' wa k'ij xekib jujun fariseos ruc' ri Jesús y jewa' xquibi'ij che: —Chelubi la y oj la ma ri rey Herodes caraj cucamisaj la —xecha'.
42013032	Y ri Jesús xubi'ij chique: —Oj alak y je'bi'ij alak che la' la'chi, ri e pacha' juna yac: “Wak'ij y chwe'k c'a quebenuwesaj bi ri itzel uxlabixel y can'an cunanic yey cabij c'ut canq'uis ri nuchac” cacha alak che.
42013033	Pero che c'u wo'xib k'ij chirajawaxic wi cambinibej pan nube quin'ec, ma na takal ta che juna k'alajisanel cacam c'a naj che Jerusalem —xcha'.
42013034	Tec'uchiri' xubi'ij: «¡Jerusalem, Jerusalem, ri'ix quebicamisaj ri k'alajisanelab y quebi'an pa'baj janipa ri ebutakom lo ri Dios iwuc'! E ri'in uq'uiyal laj lic xuaj xinmol quichi' riwalc'o'al ri'ix jela' pacha' cu'an juna ati' ac' chique tak ruwi'ch echiri' cumol quichi' chuxe' tak ruxic', no'j ri'ix na xiwaj ta q'uenok.
42013035	»Chitape c'ut, c'o jun k'ij echiri' ri iwocho ri'ix cawulix canok. Cambi'ij c'u chiwe na quiwil ta chi nuwach c'a echiri' copon na ruk'ijol quibi'ij: Lic nim uk'ij ri jun petinak chupa rubi' ri Dios Kajawxel quixcha'.»
42014001	E xu'an wa' chupa jun k'ij re uxlanibal: Ri Jesús xsiq'uix ruma jun fariseo lic c'o uwach cha' que'wo'k chirocho. Y chila' e c'o jujun chique ri fariseos lic quic'ac'alem we ri Jesús cacunan pa ri k'ij re uxlanibal.
42014002	Ma chiri' chwach Rire c'o jun achi lic yewa', wa'lijinak rucuerpo.
42014003	Ec'uchiri', ri Jesús xutz'onoj chique ri fariseos y raj c'utunel re ri tzijpixab, jewa' xubi'ij: —¿Ube nawi ri ca'an cunanic chupa ri k'ij re uxlanibal o na ube taj? —xcha'.
42014004	Pero rique na jinta xquic'ulubej uwach. Ec'u ri Jesús xuya ruk'ab puwi ri yewa', xucunaj y xubi'ij che utz que'ec.
42014005	Tec'uchiri' xubi'ij chique: —¿C'o neba junok che alak, we rucawayu' o ruboyex catzak pa siwan, na que'resala' tulok tob chupa jun k'ij re uxlanibal? ¿China na ca'anaw ta wa'? —xcha'.
42014006	Ec'u rique na xquirik ta uc'ulic uwach che.
42014007	Ec'u ri Jesús xrilo sa' ri caqui'an ri esiq'uim pa ri wa'im, conoje caquimajala' quib puwi tak ri tz'ulibal que ri lic c'o quiwach. E uwari'che, xubi'ij wa c'ambal na'oj chique ri echocom:
42014008	«Echiri' casiq'uix la ruma junok pa juna nimak'ij re c'ulaniquil, na ube taj we que'tz'ula la chupa ri tz'ulibal que ri lic c'o quiwach; ma c'axtaj cac'un lo junok chocom más c'o uwach chiwach rilal.
42014009	Yey cakib c'u ri' ri rajaw ri nimak'ij uc' la y cubi'ij che'la: “Ya'a can la wa tz'ulibal che wa jun chic” cacha'. Ruma c'u la', cape ri q'uix la y que'tz'ula lo la c'a chirij.
42014010	»E uwari'che, ri chirajawaxic ca'an la echiri' casiq'uix la pa juna wa'im e wa': We xopon la, me'tz'ula la chupa ri tz'ulibal que ri lic c'o quiwach. Jela' echiri' cac'un lo ri siq'uiyom e la, jewa' cubi'ij che'la: “Wamigo, je'tz'ula la más chwach” cacha'. Jec'ula' catac'abax k'ij la chiquiwach ri e c'o chwach ri mexa uc' la.
42014011	Ma china ri cu'an lic nim che rib, ri Dios cukasaj uwa uk'ij; no'j china ri cu'an ch'uti'n che rib, ri Dios cuyac uk'ij» xcha ri Jesús.
42014012	Tec'uchiri', xubi'ij che ri fariseo, ri siq'uiyom re pa ri wa'im: —Echiri' ca'an la juna wa'im, na xew ta quesiq'uij la ri amigos la, ri e atz-chak' la, ri e c'o chux che'la y ri beyomab e c'o lo chi nakaj la. Ma we ca'an la wa', rique caqui'an uc'axel che'la, caquisiq'uij la pa juna wa'im y jec'uri'la' asu cac'ul la ri tzelebal uwach che ri x'an la.
42014013	»E uwari'che, ri chirajawaxic ca'an la echiri' ca'an la juna nimak'ij, e chebesiq'uij la ri niba'ib, ri t'um cakan quik'ab, ri e sic y ri e potz'.
42014014	Jec'uri'la' nim k'ij alaxic la, ma rique na caquich'ij ta uya'ic uc'axel che'la; pero e cac'ul la ri rajil uc'axel echiri' quec'astaj lo ri lic e jusuc' chwach ri Dios —xcha ri Jesús.
42014015	Echiri' xuta wa' jun chique ri etz'ul chwa ri mexa, jewa' xubi'ij che: «¡Nim uk'ij ralaxic china ri cawa' pa ri nimalaj nimabal cuya ri Dios pa rutakanic!» xcha'.
42014016	Ec'u ri Jesús xubi'ij che: «Julaj c'o jun achi xuch'obo cuya jun nimalaj nimabal y lic e q'ui ri xebusiq'uij.
42014017	Ec'uchiri' xopon ru orayil ri nimabal, xutak bi jun raj chac cha' cubi'ij chique ri echocom chic: “Peta c'u alak ma yijbital chi ronoje” cacha'.
42014018	»No'j chiquijujunal xquijek caquitz'onoj cuybal quimac ruma na quebec taj. Ri nabe xubi'ij: “Xinlok' co juch'akap wulew y lic chirajawaxic qui'nwila'. Chabi'ij co che rapatrón chucuyu numac ma na quin'ec taj” xcha'.
42014019	»Ri jun chic xubi'ij: “Xinlok' co wo'ob yunta boyexab y ec'u wa' qui'ntija quik'ij pa chac. Chabi'ij co che rapatrón chucuyu numac ma na quin'ec taj” xcha'.
42014020	»Yey jun chic xubi'ij: “Ri'in lic c'ac' xinc'uli'ic; y ruma la' na quin'ec taj” xcha'.
42014021	»Echiri' xtzelej lo raj chac, xubi'ij ronoje wa' che rupatrón. Ec'u rupatrón lic xpe royowal y xubi'ij che ri raj chac: “Chok'otan ri', jat pa tak c'aybal y pa tak be re ri tinamit y chebac'ama lo ri e niba'ib, ri t'um cakan quik'ab, ri e potz' y ri e sic” xcha'.
42014022	»Xe'ec c'u raj chac. Y echiri' xtzelej lok, xubi'ij che rupatrón: “Wajaw, ya xin'an ronoje ri xintak la che; na ruc' ta c'u ri', lic c'a c'o luwar chwa tak ri mexa” xcha'.
42014023	»Xubi'ij tanchi c'u rachi che ri raj chac: “Chatelubi tza'm tinamit y jat pa tak nimabe y pa tak cuxcul be. Chamina uwach chique ri winak cha' quepetic y jela' canoj uwa tak ri mexa nuyijbam chic re wa nimabal.
42014024	Yey pakatzij wi cambi'ij chawe: Na jinta junok chique ri xenusiq'uij nabe, cutij re ri nimabal nuyijbam” xcha'.»
42014025	Echiri' ri Jesús c'o chi be, uq'uiyal winak eteran chirij. Ec'u Rire xtzu'n chirij y jewa' xubi'ij chique:
42014026	«We c'o junok caraj caterej lo chwij, lic chirajawaxic che más c'ax quinuna' ri'in chiquiwa conoje, ma we e más c'ax quebuna' ruchu-ukaw, ri rixokil, ri ralc'o'al, ri ratz-uchak' y más ne c'ax cuna' rib rire chinuwa ri'in, ri' na takal ta che cu'an nutijo'n.
42014027	E uwari'che, china ri na cuya ta ranima' cutij c'ax ruma ri caterej lo chwij, ri' na takal ta che cu'an nutijo'n.
42014028	»Ma we c'o junok caraj cu'an nutijo'n, lic chuch'obo na rakan we cucuy ri c'axc'obic cape puwi' ruma ri caterej lo chwij. »E jela' pacha' ri ca'anic echiri' cayac juna nimalaj ja. Ma ¿c'o neba junok che alak na cuch'ob ta rakan chi utz nabe na puwi ri cajawax che cha' cuyac ri ja y carajilaj na c'u ri' janipa ri cumaj bi cha' careta'maj we xakare' cuch'ij uyaquic ri ja?
42014029	Ma we na cu'an ta wa', echiri' uticom chi c'u ruparakan ri ja, cuchakaba' u'aniquil ruma na jinta chi puak re cuq'uiso; yey conoje c'u ri' ri quebilow re, caquijek caquich'amij,
42014030	caquibi'ij: “Wa'chi xujek uyaquic wa ja, yey na xuq'uis ta chic” quecha'.
42014031	»Jec'ula' ¿sa' nawi cu'an juna rey xa e lajuj mil rusoldados chwa juna chic rey petinak pa ch'a'oj chirij ruc' veinte mil soldados? Ri cu'ano e nabe na cuch'ob na rakan chi utz we xakare' cuch'ij uchuk'ab ri jun chic rey e c'o más usoldados.
42014032	Y we cuch'obo na cuch'ij taj, ri cu'ano e xalok' c'a naj c'o wi lo ri jun chic rey, quebutak c'u bi achijab cha' que'qui'ana ri utzil chomal ruc'.
42014033	Jec'uri'la', we c'o junok che alak caraj caterej lo chwij, lic chirajawaxic che cuya can ronoje ri c'o ruc'; ma we na cu'an ta wa', na takal ta che cu'an nutijo'n.
42014034	»E ratz'am lic cajawaxic; no'j we xsach rutzayul, ¿su'anic tanchi ca'an tza che?
42014035	Ma na curik ta uchac che rulew y na utz ta ne ca'an abono ruc'. Ec'u ri ca'an che, e catix bi. China c'u ri c'o utanibal che utayic, ¡chuta c'u ri'!» xcha ri Jesús.
42015001	Conoje raj tz'onol puak re tojonic y tak raj maquib quekib ruc' ri Jesús cha' caquita ruch'a'tem.
42015002	Pero ri fariseos y raj c'utunel re ri tzijpixab lic caquich'a'tibej, jewa' caquibi'ij: «Wa'chi quebuc'ul raj maquib y cawa' cuc'» quecha'.
42015003	E uwari'che ri Jesús xutzijoj wa jun c'ambal na'oj chique, jewa' xubi'ij:
42015004	«¿Sa' nawi cu'an junok che alak we e c'o jun ciento ubexex yey casach c'u junok chique? ¿Na quebuc'ol ta neba can ri' ri noventa y nueve pa ri quiluwar y que'ec c'u che utzucuxic ri jun xsach canok? Yey na cuxlan ta che utzucuxic c'a echiri' cu'rika lok.
42015005	Ec'uchiri' curiko, lic caqui'cotic cuya lo chirij ukul.
42015006	Y echiri' copon chirocho, cumol quichi' ri ramigos y ri ratz-uchak', y jewa' cubi'ij chique: “Chixqui'cota wuc' ma xinrik ri nubexex sachinak” cacha'.
42015007	»Cambi'ij c'u ri'in che alak: Más ne c'o qui'cotemal chila' chicaj ruma juna aj mac cutzelej utzij chwach ri Dios, chiquiwa noventa y nueve jusuc' e c'olic y na cajawax taj cacuytaj quimac.
42015008	»We e la' juna ixok c'o lajuj sakil puak ruc' yey cutzak c'u junok, ¿sa' ri cu'ano? Cutzij ak' y na'l cumes rupa ja, cutzucuj c'u coq'uil yey na cuxlan ta che utzucuxic c'a echiri' cu'rika lok.
42015009	Y ec'uchiri' urikom chic, cumol quichi' ri ramigos y ri ratz-uchak' y cubi'ij c'u chique: “Chixqui'cota wuc' ma xinrik wa sakil puak nutzakom” cacha'.
42015010	Cambi'ij c'u ri'in che alak: Jela' ri qui'cotemal que ri ángeles chwach ri Dios echiri' juna aj mac cutzelej utzij» xcha ri Jesús.
42015011	Xutzijoj c'u wa jun c'ambal na'oj chique, jewa' xubi'ij: «C'o jun achi e c'o ca'ib uc'ajol.
42015012	Jun k'ij ri chak'ixel xubi'ij che rukaw: “Tat, jacha la upa ri beyomalil la y asu ya'a la janipa ri takal chwe ri'in” xcha che rukaw. Y rukaw e xu'ano. Xujach c'u rubeyomalil, xuya ri takal che ruc'ajol atzixel y ri takal che ri chak'ixel.
42015013	»C'amaja' c'u naj ujachic upa, rala chak'ixel xuc'ayij ronoje ri xya' che, xumol bi uchi' ri puak y xe'ec naj chupa jun chic tinamit. Chila' c'u ri' xutz'ila' ronoje rubeyomalil, ma xu'an ruc' ri puak ronoje ri xraj rire.
42015014	Ec'uchiri' xuq'uis ronoje rurajil, xpe jun nimalaj numic chupa la' la tinamit pa c'o wi. Y xujek lic cutij c'ax.
42015015	»Xe'ec c'ut che utzucuxic uchac ruc' jun achi aj chila'. Yey rachi xutak bi pa juyub che quichajixic uq'uiyal ak.
42015016	Ec'u rala xujek lic canumic, curayij uwach tob ne e ri quecha' ri ak, pero na jinta junok caya'w re che.
42015017	»Tec'uchiri', xc'un runa'oj y chiribil rib xuch'ob rakan: “Chila' chirocho ri nukaw lic c'o caquitij ruq'uiyal mocom; yey ri'in wara quincam che numic.
42015018	Ec'u wo'ora quintzelej chirocho ri nukaw y jewa' cambi'ij che: Tat, in macuninak chwach ri Dios y chiwach rilal.
42015019	Na takal ta chic cabi'x chwe in c'ajol la. 'Ana la chwe pacha' xa in chi jun mocom la” xcha chiribil rib.
42015020	Y ec'u xu'ano. Xumaj bi ube chirocho rukaw. »Ec'u rukaw, echiri' xril pana ruc'ajol chinimanaj, lic xjuch' ca'n pa ranima'. Lic c'u ri' canic xe'ec y xu'c'ulu apanok. Xulak'apuj y xutz'ub uchi'.
42015021	»Y rala xubi'ij che rukaw: “Nukaw, in macuninak chwach ri Dios y chiwach rilal. Na takal ta chic cabi'x chwe in c'ajol la” xcha'.
42015022	»Pero rukaw xubi'ij chique ri raj chaquib: “Ji'wesala' lo ri c'ul más chom y chiwika'. Chicojo juna mapak'ab che ruwi uk'ab y uxajab che ri rakan.
42015023	Yey ji'c'ama lo ri mek' lic ti'o'jirisam y chicamisaj. Katija c'u ri', chojqui'cotok y ka'ana nimak'ij,
42015024	ma wa nuc'ajol e junam ruc' caminak chic yey wo'ora xc'astaj lok. Rire sachinak chic pero xrikitajic” xcha chique. Y xquijeko lic quequi'cotic.
42015025	»Ec'u ruc'ajol atzixel benak pa juyub; yey echiri' xc'un lo chunakaj ri ja, xuta ri música lic cat'ikowic y ri quexajaw pa ri nimak'ij.
42015026	Xusiq'uij c'u pan jun chique raj chaquib y xutz'onoj che sa' ri catajinic.
42015027	»Raj chac xubi'ij che: “Xc'un ri chak' la. Ruma c'u la', ri kaw la lic xqui'cot che ma utz uwach xc'unic, na jinta c'o xuc'ulumaj. E uwari'che, xutak ucamisaxic ri mek' ti'o'jirisam cha' caka'an nimak'ij” xcha che.
42015028	»Ec'u ri atzixel lic xpe royowal y na xraj taj coc bi. Xel na c'u lo rukaw y lic xelaj che cha' coc bi.
42015029	No'j rire xuc'ul uwach, jewa' xubi'ij che rukaw: “Rilal eta'am la janipa lo junab wa' in chacuninak uc' la y na nupalajim ta tzij la julajok. Na ruc' ta c'u ri', na ya'om tane la chwe tob xa juna ralco nucaprux cha' can'an nimak'ij y quinqui'cot cuc' ri wamigos.
42015030	Yey ec'u wo'ora xc'un wa jun c'ajol la, ri xa xu'tz'ila' lo ri puak la cuc' ixokib na chom ta quibinic; na ruc' ta c'u ri', ruma rire, xtak la ucamisaxic ri mek' ti'o'jirisam” xcha che.
42015031	»Ec'u rukaw xubi'ij che: “Nuc'ajol, ri'at ronoje k'ij at c'o wuc', yey rubitak we, ronoje awe'at chic.
42015032	No'j wo'ora lic chirajawaxic wi caka'an nimak'ij y cojqui'cotic, ma wa'chak' e junam ruc' caminak chic yey wo'ora xc'astaj lok. Rire sachinak chic pero xrikitajic” xcha'.»
42016001	Ec'u ri Jesús xutzijoj wa' chique rutijo'n: «C'o jun achi beyom y rire c'o jun raj chac chajinel re ronoje rubitak re. Xopon c'u ubi'xiquil che ri beyom, ri raj chac catajin bi che uq'uisic rubeyomalil.
42016002	Ec'u ri beyom xusiq'uij ri raj chac y jewa' xubi'ij che: “¿Sa' wa' wa canta chawe? Ma xbi'x chwe, ri'at e catz'ila' rubitak we. Ruma c'u ri', wo'ora na at ta chi chajinel chwi rubitak we, pero chaya'a can chwe chuchola'j tz'ibital chwa wuj sa' ri xa'an ruc' tak ri nuya'om pak'ab” xcha'.
42016003	»Ewi ri raj chac xuch'ob rakan: “¿Sa' ri can'an wo'ora? Ma ri wajaw caresaj ri nuchac chwe. Yey ri'in na cancuy taj quinchacun pa juyub y quinq'uix che cantz'onoj limoxna.
42016004	¡Ah! Weta'am chic sa' ri can'ano cha' e c'o wamigos quec'uluw we'in chicocho echiri' na jinta chi nuchac” xcha pa ranima'.
42016005	»Xebusiq'uij c'u chiquijujunal ri c'o quic'as ruc' ri rajaw. Xutz'onoj che ri nabe: “¿Janipa rac'as ruc' ri wajaw?” xcha che.
42016006	»Y raj c'as xuc'ul uwach: “Nuc'as jun ciento tena'x aceite” xcha che. »Y raj chac xubi'ij che: “Ri' ruwujil rac'as. Chok'otan chat-tz'ulok, chayojo ri jun ciento y chacojo xa nic'aj ciento chic” xcha'.
42016007	»Tec'uchiri', xutz'onoj che jun chic: “Y ri'at, ¿janipa rac'as?” xcha'. »Y raj c'as xubi'ij: “Nuc'as jun ciento quintal trigo” xcha'. »Y raj chac xubi'ij che: “Ri' ruwujil rac'as. Chayojo ri jun ciento y chacojo xa ochenta quintal chic” xcha'.
42016008	»Ec'u ri rajaw, echiri' xreta'maj sa' ri xu'an ri raj chac, jewa' xubi'ij: “¡Ja'! ¡Lic c'o una'oj wa jun achi, tob na jusuc' ta ri u'anom!” xcha'.» Xubi'ij c'u ri Jesús chique rutijo'n: «Pakatzij wi ri winak na e ta jusuc', más c'o quina'oj che uchapabexic rubitak que, chiquiwa ri e c'o pa ri K'ijsak.
42016009	E uwari'che cambi'ij chiwe: Chichapabej chi utz ri puak y rubitak iwe y ruc' wa' chebito'o ri niba'ib y jec'ula' rique quebu'ana iwamigos. Ma echiri' copon ri k'ij na jinta chi puak iwuc', quixc'ul na chila' chicaj pa caya'i' wi chiwe ri c'aslemal na jinta utakexic.
42016010	»E junok jusuc' uchapabexic cu'an ri xa jubik' ya'tal puk'ab, jec'uri'la' cu'ano we xya'i' q'ui puk'ab. No'j we na jusuc' ta uchapabexic cu'an ri xa jubik' ya'tal puk'ab, jec'uri'la' we xya'i' q'ui puk'ab, na jusuc' ta ri cu'an ruc'.
42016011	Ec'u ri' ri'ix, we na jusuc' ta uchapabexic i'anom ri beyomalil xa re ruwachulew, ¿china c'u caya'w ri' pik'ab ri sakil beyomalil re chila' chicaj? Na jinta junok.
42016012	Yey we e la' na jusuc' ta uchapabexic i'anom ri ya'om pik'ab xa pa chak'i'm, ¿china c'u ri' caraj cuya beyomalil chiwe? Na jinta junok.
42016013	»Lic c'ayew we juna aj chac e ca'ib ri rajaw. Ma laj tzel caril ri jun yey c'ax cuna' ri jun chic; o laj cuyac uk'ij ri jun yey cuc'ak bi uk'ij ri jun chic. Ruma c'u la', na utz taj we junok cuya rib che cunimaj ri Dios yey cuya rib che utzucuxic ri beyomalil re ruwachulew» xcha ri Jesús.
42016014	Echiri' xquita wa' ri fariseos, ri lic que'ec quic'u'x ruc' ri puak, xa xquitze'ej ri cubi'ij ri Jesús.
42016015	Ec'u Rire xubi'ij chique: «Ralak fariseos, lic ca'an chi ibil ib alak pacha' lic alak jusuc' chiquiwach ri winak, pero ri Dios reta'am sa' ri c'o pa anima' alak. Ma ronoje tak ri lic yacom uk'ij cuma ri winak, wa' lic tzel quilitaj ruma ri Dios.
42016016	»Ri k'alajisanelab y ri Moisés quitz'ibam chi lo chupa ri Tzij Pixab chwi rutakanic ri Dios cac'un na; yey ruc' c'u ri Juan xjeki' wi utzijoxic ruc'unibal rutakanic ri Dios, y conoje c'u ri winak lic caquitij uk'ij queboc chupa wa'.
42016017	Na ruc' ta c'u ri', lic c'o uwach wa Tzij Pixab tz'ibital canok, ma e ne más c'ayew cajalc'atix jubik'ok che wa' chwa ri casach uwach ruwa caj y ruwachulew.
42016018	»China junok cuya ruwujil re jachbal ib che ri rixokil yey cac'uli' tanchi ruc' juna chic ixok, ri' camacun chirij ri c'ulaniquil. Yey china ri cac'uli' ruc' rixok jachom canok, ri' jenela' camacun chirij ri c'ulaniquil.
42016019	»C'o jun achi lic beyom, e tak ruk'u' cucojo 'anatal ruc' c'ul morato y ruc' c'ul lino rubi', yey wa' lic q'ui rajil. Rire ronoje k'ij cu'an nimak nimanic pa rocho.
42016020	Y chunakaj c'u ri puerta catz'uyi' jun niba' Lázaro rubi' yey wa' lic cak'olol rij che ch'a'c.
42016021	Ec'u wa niba' lic curayij pan uwach ri kax catzak chuxe' rumexa ri beyom; yey quec'un tak ne lo ri tz'i' y caquirik'ira' uwach ruc'ax cak'ololic.
42016022	»Xopon c'u jun k'ij xcam ri niba' y xc'am bi cuma ri ángeles y xya' c'u putzal ri Abraham. Tec'uchiri', xcam ri beyom y xmukic.
42016023	»Ec'uchiri' c'o chi pa c'ax ri beyom chupa ri luwar que ri ecaminak, chinimanaj xril pan ri Abraham ruc' ri Lázaro putzal.
42016024	Ec'u ri beyom xsiq'uin apanok, jewa' xubi'ij: “Nukaw Abraham, chinjuch' ca'n co che'la, taka lo la ri Lázaro cha' cumu' ruwi uk'ab pa ya' re colu'jorij ri wak', ma lic c'ax in c'o chupa wa ak'” xcha che.
42016025	»No'j ri Abraham xubi'ij pan che: “At wal, c'una chac'u'x echiri' at c'as che ruwachulew, lic xac'ul janipa ri xarayij; no'j ri Lázaro lic c'ax ri xuc'ul rire che ruc'aslem che ruwachulew. Ec'u wo'ora rire lic utz u'anom wara, no'j ri'at at c'o pa ri c'ax.
42016026	Yey chikaxo'l ri'oj y ri'at c'o jun nimalaj siwan. Ruma c'u wa', ri e c'o wara na utz taj quek'ax pan iwuc'; y ri e c'o iwuc', na utz taj quek'ax lo wara” xcha ri Abraham.
42016027	»Xubi'ij c'u ri beyom che: “Cantz'onoj co che'la, nukaw Abraham, taka bi la ri Lázaro chirocho ri nukaw chwachulew,
42016028	ma chila' e c'o can wo'ob nuchak'. Taka c'u bi la ri Lázaro cha' quebu'pixabaj y jela' na quepe ta rique chupa wa luwar re c'ax pa wa in c'o wi ri'in” xcha'.
42016029	»Y ri Abraham xubi'ij che: “C'o chi paquik'ab rique ri Tzij Pixab tz'ibital can cuma ri Moisés y ri k'alajisanelab. ¡Ec'u quita que ri'!” xcha'.
42016030	»Ec'u ri beyom xubi'ij che: “Nukaw Abraham, rique na queboc ta il che wa'. Pero we ta e la' c'o junok c'astajinak bi chiquixo'l ri ecaminak yey cawinakir chiquiwach, ri' caquitzelej na quitzij chwach ri Dios” xcha'.
42016031	»Ec'uchiri' xubi'ij ri Abraham che: “We rique na queboc ta il che ri quitz'ibam can ri Moisés y ri k'alajisanelab, na caquijalc'atij ta ri quibinic quisilabic tob ne cawinakir chiquiwach junok c'astajinak bi chiquixo'l ri ecaminak” xcha ri Abraham.»
42017001	Ri Jesús xubi'ij chique rutijo'n: «Che ruwachulew lic c'o tzakibal pa mac, pero ¡lic tok'o' c'u uwach ri cumin junok chic chupa ri na utz taj, ma e cape ri k'atbal tzij re ri Dios puwi'!
42017002	Ma e ne más utz cuya ri catzayabax bi pukul juna nimalaj ca' re que'em y cac'ak c'u bi chupa ri mar, chwa ri cumin junok pacha' wa ch'uti'k chupa ri na utz taj.
42017003	»Lic chiwila c'u iwib ri'ix. Ma we juna awatz-achak' cu'an ri na utz taj chawe, chach'a'bej upa. Y we xutzelej utzij chawach, chacuyu umac.
42017004	Tob ne cu'an ri na utz taj chawe wukub laj chupa ri jun k'ij y wukub laj colu'tzelej utzij chawach, chacuyu umac» xcha ri Jesús.
42017005	Ec'uchiri' xquibi'ij ri cablajuj e utako'n che: —Nimarisaj la ri cubulibal kac'u'x —xecha'.
42017006	Y ri Kanimajawal Jesucristo jewa' xubi'ij chique: —We ta ri cubulibal ic'u'x caq'uiyic jela' pacha' caq'uiy rija' re moxtasa, utz ne ri' quibi'ij che wa jun che': “Chumich'a bi rib wara y chutica rib chupa ri mar,” y e cu'ana' —xcha'.
42017007	Ec'u ri Jesús xubi'ij: «We e la' junok chiwe c'o juna raj chac cachacun pa abixbal o quebuchajij chicop, yey echiri' catzelej lo pa juyub, ¿quibi'ij nawi che: “Chatocok, chat-tz'ula chwa ri mexa”?
42017008	¡Na e ta qui'ano! Ri quibi'ij che e wa': “Chajeka uyijbaxic ri wa'im y chayijba' awib cha' caya lo ri nuwa chwa ri mexa. Ec'uchiri' in wo'kinak chi ri'in, c'a tec'uchiri' catwa' ri'at” quixcha'.
42017009	¿Cutioxij nawi ri patrón che ri raj chac ruma xu'an ri xutak che? Na cutioxij taj.
42017010	Jec'ula' ri'ix, echiri' i'anom chi ronoje ri ixtakom che u'anic ruma ri Dios, jewa' chibi'ij: “Ri'oj xa oj mocom, na takal ta co chike cayac kak'ij ma xew ka'anom ri ubi'im ri Dios chike” quixcha'.»
42017011	Echiri' ri Jesús c'o chi be re que'ec Jerusalem, catajin ric'owic pa ri be, ri cujach upa ri luwar re Samaria ruc' ri luwar re Galilea.
42017012	Echiri' catajin roquic chupa jun aldea, lajuj achijab c'o ri yabil lepra chique xebel lo che uc'ulic yey chinimanaj xetaq'ui' wi lo che ri Jesús.
42017013	Xquijek c'u quesiq'uin che, jewa' caquibi'ij: —¡Jesús, lal tijonel, choj-juch' ca'n co che'la! —quecha'.
42017014	Ec'uchiri' xeril pan ri Jesús, jewa' xubi'ij chique: —Oj alak, je'c'utu ib alak chiquiwach raj chacunel pa Rocho Dios —xcha chique. Xebec c'ut, y echiri' quetajin chi be, xecunutaj che ri quiyabil.
42017015	C'o c'u jun chique, echiri' xrilo cunutajinak chic, xtzelej lok y xujeko casiq'uinic, lic cuyac uk'ij ri Dios.
42017016	Xuxucuba' c'u rib xe'rakan uk'ab ri Jesús, xukasaj rupalaj c'a chu'lew y lic catioxin chwach, yey wa' wa'chi aj Samaria.
42017017	Ec'u ri Jesús jewa' xubi'ij: —¿Na e ta neba lajuj ri xecunutajic? Yey ri belejeb chic, ¿pa e c'o wi?
42017018	¿Su'chac na xetzelej ta lo rique cha' caquiyac uk'ij ri Dios? Ma xew xtzelej lo wa jun achi yey rire na aj tane Israel —xcha'.
42017019	Xubi'ij c'u che rachi: —Chatyactajok y chamaja bi abe. Ma ruma ri cubulibal ac'u'x wuc', xatcolobetaj che ri yabil —xcha'.
42017020	Ri fariseos xquitz'onoj che ri Jesús: —¿Jampala' cac'un rutakanic ri Dios che ruwachulew? —xecha'. Y ri Jesús xuc'ul uwach: —Ri jekebal rutakanic ri Dios na jinta c'utubal re quilitajic.
42017021	Na jinta ne junok cubi'ij: “¡Ri' c'o wara!” o “¡Le' c'olic!” Ma tape alak: Rutakanic ri Dios c'o chi chixo'l alak —xcha chique.
42017022	Ec'uchiri' ri Jesús xubi'ij tanchi chique rutijo'n: «Copon c'u ri k'ij echiri' lic quiwaj quiwil tob ne xa juna k'ij che ruk'ijol Ralaxel Chiquixo'l Ticawex echiri' catakan che ruwachulew; pero na quiwil taj.
42017023	Cu'ana c'u ri' e c'o caquibi'ij chiwe: “¡Ri' c'o wara!” o “¡Le' c'olic!” Pero ri'ix mix'ec, na quebiternabej ta nenare'.
42017024	Ma echiri' cac'un Ralaxel Chiquixo'l Ticawex, conoje caquil ruc'unibal jela' pacha' cu'ano echiri' cayoc' ca'n ruxe' caj y ruwonibal wa' cuwonisaj ronoje.
42017025	Pero lic c'u chirajawaxic nabe na cutij ri c'ax y lic cac'ak bi uk'ij cuma ri winak re wak'ij ora.
42017026	»Ma jela' pacha' ri xu'an chupa tak ri k'ij re ri Noé, jela' cu'ana pa ruc'unibal Ralaxel Chiquixo'l Ticawex.
42017027	Ma conoje ri winak caquitij quiwa, caquitij quiya', quec'uli'ic y quequiya ri calc'o'al pa c'ulaniquil. Ec'u quetajin ri' che u'aniquil, echiri' xopon ruk'ijol xoc bi ri Noé chupa ri nimalaj barco; c'a tec'uchiri' xpe ri unimal jab y jela' xusach quiwach conoje.
42017028	Jec'uri'la' xu'an ojertan chupa tak ri k'ij re ri Lot: tak ri winak caquitij quiwa, caquitij quiya', quelok'owic, quec'ayinic, quetico'najic y caquiyac cocho.
42017029	Yey chupa c'u ri k'ij echiri' xel bi ri Lot chupa ri tinamit Sodoma, xpe lo ak' chicaj cajinow ruc' azufre y xecam conoje ri e c'o chupa ri tinamit.
42017030	Jec'uri'la' cu'ana pa ruk'ijol echiri' cak'alajin uwach Ralaxel Chiquixo'l Ticawex, ma tak ri winak na cacoy'ej ta ruc'unibal.
42017031	»Chupa c'u ri' la k'ij, china ri c'o lo chwi ri rocho, makaj lo che uc'amic ubitak re pa ja; y china ri c'o pa juyub, matzelej lo pa ri tinamit.
42017032	C'una chic'u'x ri'ix sa' ri xuc'ulumaj ri rixokil ri Lot.
42017033	China ri lic cutij ri' che na cuya ta ranima' ruc'aslem, ri' e cujam ri chomilaj uc'aslemal chwach ri Dios; no'j china ri cuya ranima' ruc'aslem wuma ri'in, ri' e curik ri chomilaj uc'aslemal chwach ri Dios.
42017034	»Pakatzij wi cambi'ij chiwe: Chupa la' la'k'ab c'o cu'ana wi e c'o ca'ibok quewar junam; jun cac'am bi y ri jun chic caya'i' canok.
42017035	O laj e c'o ca'ib ixokib junam queque'nic; jun cac'am bi y ri jun chic caya'i' canok.
42017036	Pa e c'o wi ca'ibok chwa juyub; jun cac'am bi y ri jun chic caya'i' canok» xcha ri Jesús.
42017037	Ec'uchiri' rutijo'n xquic'ul uwach, jewa' xquibi'ij che: —Kajawal, ¿pachawi cu'ana wi wa'? —xecha'. Y ri Jesús xubi'ij chique: —Lic cak'alajinic pa cu'ana wi, jela' pacha' cak'alajinic pa c'o wi juna caminak, ma puwi wa' caquimol wi quib tak ri c'uch —xcha'.
42018001	Ec'u ri Jesús xutzijoj wa jun c'ambal na'oj cha' cuc'ut chique rutijo'n ri lic chirajawaxic wi na cacok'otaj taj caqui'an orar chwach ri Dios y na capax tane quic'u'x che roy'exic ri c'ulubal uwach.
42018002	Jewa' xubi'ij chique: «Chupa jun tinamit c'o jun aj k'atal tzij na cuxi'ij ta rib chwach ri Dios y na cuxi'ij ta rib chwach juna achi.
42018003	C'o c'u jun ixok malca'n chupa wa tinamit, ronoje k'ij cac'un chwach raj k'atal tzij y cubi'ij che: “K'ata la tzij puwi jun ticawex cach'o'jin chwij” cacha che.
42018004	»Ec'u raj k'atal tzij lic naj e ri' na xraj taj cu'an ri cutz'onoj wi'xok. Tec'uchiri', xubi'ij pa ranima': “Tob na canxi'ij ta wib chwach ri Dios y na canxi'ij ta wib chwach juna achi,
42018005	can'an na c'u wa k'atbal tzij cutz'onoj wi'xok malca'n. Ma we na canto' taj, xaki quino'luch'ich'a' yey wa' na cancuy ta chic” xcha raj k'atal tzij.»
42018006	Ec'uchiri', ri Kanimajawal xubi'ij chique rutijo'n: «Xita c'u ri' sa' ri xubi'ij wa aj k'atal tzij na utz ta uc'u'x. Xu'an c'u ri xutz'onoj rixok che ma rire na xrok'otaj ta utz'onoxic.
42018007	»We juna achi na utz ta uc'u'x cu'an wa', ¡mac'uwari' ri Dios cu'an ri usuc' y quebuto' c'u ri ebucha'om Rire we rique caquich'a'bej chipak'ij chichak'ab! ¿Camayin neba Rire che uc'ulic uwach?
42018008	Cambi'ij chiwe: Na jampatana ri Dios cuc'ulubej lo uwach y cu'an c'u ri usuc' chique. Pero echiri' cac'un tanchi Ralaxel Chiquixo'l Ticawex, ¿c'a queburik nawi ticawex che ruwachulew c'a c'o cubulibal quic'u'x ruc' ri Dios?» xcha ri Jesús.
42018009	E c'o jujun caquich'obo lic e jusuc'; ruma c'u ri', lic c'u caquic'ak bi quik'ij ri jujun chic. Ec'u ri Jesús xutzijoj wa jun c'ambal na'oj chique:
42018010	«E c'o ca'ib achijab xebec pa ri Rocho Dios cha' que'qui'ana orar; jun e cuq'uil ri fariseos y ri jun chic, aj tz'onol puak re tojonic.
42018011	Ec'u ri fariseo e ri' tac'alic xujek cu'an orar; lic cuyac uk'ij chiribil rib, jewa' cubi'ij: “Lal Dios, cantioxij che'la ma ri'in na in ta jela' pacha' ri juch'ob achijab: ri elek'omab, ri na e ta jusuc', ri quemacun chirij ri c'ulaniquil. Ri'in na in tane jela' pacha' la jun aj tz'onol puak re tojonic.
42018012	Ri'in calaj can'an ayuno ronoje semana, y canya ri nudiezmo che ronoje ri canch'aco” cacha ri fariseo.
42018013	»No'j raj tz'onol puak re tojonic xa naj xc'oji' wi apanok. Na caraj tane catzu'n chicaj; cut'ikit'a' ruwa uc'u'x, jewa' cubi'ij: “Lal Dios Kajawxel, ¡cuyu co la numac, ma ri'in lic in aj mac!” cacha'.
42018014	»Cambi'ij c'u chiwe: Wa aj tz'onol puak re tojonic xtzelej chirocho 'anom chi jusuc' che ruma ri Dios; no'j ri fariseo, na xcuy ta rumac. Ma china ri cu'an nim che rib, ri Dios cukasaj uwa uk'ij; no'j china ri cu'an ch'uti'n che rib, ri Dios cuyac uk'ij» xcha'.
42018015	E c'o jujun raltak co ac'alab xec'am lo chwach ri Jesús cha' Rire cuya ruk'ab paquiwi'. Yey rutijo'n echiri' xquil wa', xequiyaj ri ec'amayom lo que.
42018016	No'j ri Jesús xebusiq'uij pan rac'alab y jewa' xubi'ij chique rutijo'n: «Chiya'a luwar chique ri raltak co ac'alab chepeta na wuc'. Mebik'atej; ma ri caqui'an e jela' pacha' rique, ri' cu'an que rutakanic ri Dios.
42018017	Pakatzij wi cambi'ij chiwe: China ri na cuc'ul ta rutakanic ri Dios jela' pacha' cu'an juna ralco c'o'm, ri' na coc ta chupa rutakanic ri Dios» xcha'.
42018018	C'o jun aj wach xc'un ruc' ri Jesús y xutz'onoj che: —Lal utzilaj tijonel, ¿sa' ri can'ano cha' c'o nuc'aslemal na jinta utakexic? —xcha'.
42018019	Ri Jesús xuc'ul uwach: —¿Su'be cabi'ij la “utz” chwe? Ma xa Jun ri lic utz c'olic, wa' e ri Dios.
42018020	Rilal eta'am chi la sa' tak Rutzij Upixab ri Dios: “Matmacun chirij ri c'ulaniquil. Matcamisanic. Matelek'ic. Ma'an rak'ubal chirij junok. Chalok'oj quik'ij rachu-akaw” —xcha che.
42018021	Rachi xubi'ij: —Ronoje wa' nu'anom lo chwi nuch'uti'nal —xcha'.
42018022	Echiri' ri Jesús xuta wa', jewa' xubi'ij che: —C'a c'o ri lic chirajawaxic ca'an la: E c'ayij la ronoje tak ri beyomalil la y jacha c'u la chique ri niba'ib; jec'uri'la' c'o beyomalil la chila' chicaj. Tec'uchiri' peta la y tereja lo la chwij —xcha'.
42018023	Ec'uchiri' xuta wa' rachi, lic xuchap bis, ma rire lic beyom.
42018024	Echiri' ri Jesús xrilo lic xuchap bis rachi, jewa' xubi'ij: —Ri e beyomab, lic c'ayew chique queboc chupa rutakanic ri Dios.
42018025	Ma e ne más c'ayew ri coc juna beyom chupa rutakanic ri Dios chwa ri quic'ow juna camello chupa rutel juna acuxa' —xcha'.
42018026	Ewi ri xetaw re wa', xquibi'ij: —We e ri', ¿china c'u ri' ri cacolobetajic? —xecha'.
42018027	Xubi'ij c'u ri Jesús chique: —Ri ticawex na caquicolobej ta quib quituquel, ma wa' lic c'ayew chiquiwach; no'j ri Dios cu'ano ma na jinta c'ayew chwach Rire —xcha'.
42018028	Ec'uchiri', xubi'ij ri Pedro: —Kajawal, e ri'oj kaya'om can ronoje y oj teran chi'ij la —xcha'.
42018029	Ec'u ri Jesús xubi'ij chique: —Pakatzij wi cambi'ij chiwe: China ri uya'om can rocho, ebuya'om can ruchu-ukaw, ri ratz-uchak', ri rixokil o ri ralc'o'al ruma rutakanic ri Dios;
42018030	ruma tak c'u wa' wa uya'om canok, lic q'ui ri rajil uc'axel cuc'ul wara che ruwachulew. Yey chikawach apanok cuc'ul na ri c'aslemal na jinta utakexic —xcha'.
42018031	Ri Jesús xumol quichi' ri cablajuj utijo'n y jewa' xubi'ij chique: «Chitape'. E wa' cojpaki' Jerusalem y chila' cu'ana ronoje ri tz'ibital can cuma ri k'alajisanelab chwi Ralaxel Chiquixo'l Ticawex:
42018032	caya' c'u paquik'ab ri na e ta aj judi'ab, cach'amixic, cayok'ic y cachubaxic.
42018033	Echiri' lic jich'om chi upa, cacamisaxic. No'j churox k'ij cac'astaj lo chiquixo'l ri ecaminak» xcha ri Jesús.
42018034	Pero rutijo'n na jinta xquimaj usuc' che wa', ma c'amaja' caya'taj chique caquimaj usuc'.
42018035	E xu'an wa' echiri' ri Jesús xa nakaj chi c'o wi che ri tinamit Jericó. C'o jun potz' tz'ul chuchi' ri be, cutz'onoj limoxna.
42018036	Ec'uchiri' xuto catajin quic'owic uq'uiyal winak, xutz'onobej: —¿Sa' la' la catajin ric'owic? —xcha'.
42018037	Y c'o xebi'n che: —E Jesús ri aj Nazaret catajin ric'owic —xecha'.
42018038	Ec'uchiri', rire lic co xsiq'uinic, jewa' xubi'ij: —¡Jesús, lal ri Ralc'o'al can ri rey David, chinjuch' ca'n co che'la! —xcha'.
42018039	Yey ri winak e nabejinak xquich'a'bej upa cha' na casiq'uin ta chic. No'j ri potz' más ne co casiq'uinic, jewa' cubi'ij: —¡Lal ri Ralc'o'al can ri rey David, chinjuch' ca'n co che'la! —xcha'.
42018040	Ec'uchiri' ri Jesús xtaq'ui'ic y xutak uc'amic ri potz'. Y echiri' xc'am lo chwach, ri Jesús xutz'onoj che:
42018041	—¿Sa' ri cawaj can'an chawe? —xcha'. Y ri potz' xubi'ij che: —Wajawal, 'ana la chwe quintzu'nic —xcha'.
42018042	Ec'u ri Jesús xubi'ij che: —¡Chat-tzu'n ba ri'! Ma ruma ri cubulibal ac'u'x wuc', at cunutajinak chic —xcha'.
42018043	Xakic'ate't c'u ri' xtzu'nic y xterej bi chirij ri Jesús, e ri' cuyac uk'ij ri Dios. Y conoje ri winak xebilow re xquijeko caquibixoj rubi' ri Dios.
42019001	Ri Jesús xopon Jericó, e ri' catajin ric'owic chupa ri tinamit.
42019002	C'o c'u jun achi chiri' Zaqueo rubi', aj wach que raj tz'onol puak re tojonic yey rire lic beyom.
42019003	Rire lic cutij ri' che su'anic caril uwach ri Jesús, pero na utz taj carilo cuma ruq'uiyal winak, ma xa ch'uti'n rakan.
42019004	Lic c'ut canic xe'ec xnabej bi chiquiwach ri winak y xak'an chwi jun che' cha' caril uwach ri Jesús, ma chiri' quic'ow wi Rire.
42019005	Echiri' xopon ri Jesús chuxe' ri che', xtzu'n chicaj y xril pan ri Zaqueo; y jec'uwa' xubi'ij pan che: —Zaqueo, chok'otan kaja lo la, ma wak'ij lic chirajawaxic quine'canaj can chi ocho la —xcha'.
42019006	Y ri Zaqueo maji chic xkaj lok y xuc'ul ri Jesús chirocho ruc' qui'cotemal.
42019007	Ec'uchiri' xquil wa' ri winak, conoje xquijek quech'a't chirij ri Jesús ma xcanaj can chirocho jun achi lic aj mac.
42019008	Ec'uchiri', ri Zaqueo xtaq'ui'ic y jewa' xubi'ij che ri Kanimajawal: —Tape la, wajawal: Pa nic'aj che ri nubeyomalil cansipaj chique ri niba'ib; yey we nu'anom elek' che junok ruc' socoso'nic, cajlaj ruc'axel cantzelej che —xcha'.
42019009	Ewi ri Jesús xubi'ij: —Wak'ij xc'un ri colobetajic chupa wa rocho ri Zaqueo, ma rire e cuq'uil ri ralc'o'al can ri Abraham.
42019010	Yey ri in Alaxel Chiquixo'l Ticawex, in c'uninak che quitzucuxic y che quicolobexic ri e sachinak pa mac —xcha'.
42019011	Echiri' caquitata' wa' ri winak, ri Jesús xujek utzijoxic jun c'ambal na'oj chique. Ma xa nakaj chi c'o wi che ri tinamit Jerusalem yey e chiquiwach ri winak, echiri' ri Jesús coc chiri', cuk'alajisaj uwach y jela' cajeker rutakanic ri Dios.
42019012	Xubi'ij c'u ri Jesús: «C'o jun achi lic c'o uwach e ri' que'ec chupa jun tinamit lic naj cha' chila' ca'an rey che; y jela' echiri' catzelej lok, cujek rutakanic puwi rutinamit.
42019013	Yey echiri' c'amaja' que'ec, xebusiq'uij lajuj raj chaquib y xuya can chique chiquijujunal jun sakil puak “mina” quecha che y xubi'ij can chique: “Chixch'acan chirij wa puak xalok' ri'in na in jintaj, y quiya tanchi chwe echiri' quintzelej lok” xcha'.
42019014	»Pero ri winak re ri tinamit lic tzel caquilo y xequitak c'u bi jujun achijab cha' que'quibi'ij che ri jun caya'w re ri takanic che: “Na cakaj ta cu'an rey wa'chi pakawi'” quecha'.
42019015	»Na ruc' ta c'u ri', xya'taj che rachi cu'an rey. Ec'uchiri' xtzelej lok, xutak quisiq'uixic ri raj chaquib uya'om can puak paquik'ab, ma caraj careta'maj janipa ri xquich'ac chiquijujunal.
42019016	»Xc'un ri nabe y jewa' xubi'ij che: “Wajaw, ruc' ri jun mina ya'om can la panuk'ab, xinch'ac chi lajuj chirij” xcha'.
42019017	»Ri rey xubi'ij che: “Utz ri'. At jun utzilaj aj chac. Ruma c'u xarik uchapabexic chi utz ri na q'ui taj, wo'ora canya pak'ab at takanel paquiwi lajuj tinamit” xcha'.
42019018	»Xc'un c'u lo jun chic raj chac y jewa' xubi'ij che: “Wajaw, ruc' ri jun mina ya'om can la panuk'ab, xinch'ac chi wo'ob chirij” xcha'.
42019019	»Y ri rey jewa' xubi'ij che: “Ri'at canya pak'ab at takanel paquiwi wo'ob tinamit” xcha'.
42019020	»Xc'un c'u jun chic y jewa' xubi'ij che: “Wajaw, ri' ri jun mina la ya'om can la panuk'ab. Wa' lic nuc'olom chi utz chupa jun su't
42019021	ma lic xinxi'ij wib che'la ruma lic lal titz'itic. Rilal ca'an e la che ri na lal ta c'oloyom re, yey camol ne la ri na xtic ta la” xcha'.
42019022	»Ec'uchiri', ri rey xubi'ij che: “Ri'at at jun aj chac na jinta c'ana achac. Ruc' ne la ch'a'tem xabi'ij, cank'at tzij pawi'. We xach'ob rakan lic in titz'itic ma can'an we'in che ri na in ta inc'oloyom re, yey canmol ne ri na xintic taj,
42019023	¿su'be c'u ri' na xaya ta ri nupuak pa banco cha' we xintzelej lok co'lnuc'ama' ruc' ri uch'acom chic?” xcha'.
42019024	»Xubi'ij c'u chique ri e c'o chiri': “Chimaja ri mina che wa jun aj chac y chiya'a che ri c'o lajuj mina ruc'” xcha'.
42019025	»Ec'u rique xquibi'ij che: “Kajaw, ¡pero rire c'o chi lajuj mina ruc'!” xecha che.
42019026	»Y ri takanel xuc'ul uwach: “Pakatzij wi cambi'ij chiwe: China ri lic q'ui c'o ruc', caya'i' ne más che; no'j ri na jinta c'o ruc', camaji' ne che ri xa jubik' c'o ruc'.
42019027	Ec'u wo'ora, chebic'ama lo wara ri winak lic tzel quinquilo, ri na xcaj taj quinu'an rey paquiwi', y chebicamisaj chinuwach” xcha'.»
42019028	Echiri' xubi'ij wa', ri Jesús xumaj tanchi ubi ube y xpaki' Jerusalem junam cuc' rutijo'n.
42019029	Ec'uchiri' xebopon chwach ri juyub Olivos, chunakaj raldeas Betfagé y Betania, ri Jesús xebutak bi ca'ib chique rutijo'n cha' quenabej apanok,
42019030	jewa' xubi'ij chique: «Jix pa raldea c'o pan chikawach. Y echiri' quixoc chupa, qui'rika jun k'apoj buru yukulic. Wa' na jinta junok cojoyom re. Chiquira' y chic'ama' lok.
42019031	We c'o c'u junok catz'onow chiwe: “¿Su'chac quiquiro?”, jewa' quic'ul uwach: “Ma cajawax che ri Kajawal” quixcha'.»
42019032	Xebec c'u ri ca'ib etakom bi y xquirik ri buru jela' pacha' ri bi'tal bi chique.
42019033	Ec'uchiri' quetajin che uquiric ri k'apoj buru, tak ri rajaw xquibi'ij chique: —¿Su'chac quiquir la buru? —xecha'.
42019034	Y rique xquibi'ij: —Ma cajawax che ri Kajawal —xecha'.
42019035	Ewi xquic'am lo ri buru ruc' ri Jesús. Ec'uchiri' quiripom chi ri quimanta chwi ri k'apoj buru, xcak'anisaj ri Jesús puwi'.
42019036	Echiri' catajin ric'owic ri Jesús, ri winak caquilic' tak ri quimanta pa la be re yacbal uk'ij.
42019037	Y echiri' catajin roponic chunakaj ri xulanic re ri juyub Olivos, conoje ruq'uiyal utijo'n xquijeko lic caquiyac uk'ij ri Dios ruc' qui'cotemal ma quilom tak ri c'utubal re ruchuk'ab u'anom ri Jesús,
42019038	jewa' caquibi'ij: «¡Lic nim uk'ij ri Rey petinak chupa rubi' ri Dios Kajawxel! ¡Utzil chomalil c'o chila' chicaj y lic nim uwach uk'ij ri Dios chila' chicaj!» quecha'.
42019039	E c'o c'u jujun fariseos chiquixo'l ruq'uiyal winak xquibi'ij che ri Jesús: —Lal tijonel, chebek'atej la ri tijo'n la cha' na caquibi'ij ta chi wa' —xecha'.
42019040	No'j ri Jesús xuc'ul uwach: —Pakatzij wi cambi'ij che alak, we ta rique caquitanaba' ubi'xiquil wa', e tak rabaj caquijek caquiyac nuk'ij —xcha'.
42019041	Y echiri' ri Jesús xopon chunakaj Jerusalem y xril pan ri tinamit, xujek lic cok' puwi',
42019042	jewa' xubi'ij: «¡Tok'o' iwach ri'ix aj Jerusalem! ¡We ta c'u quiweta'maj wak'ij ora sa' ri cac'amaw lo utzil chomal chiwe! No'j wa' pacha' ewatal chiwach wo'ora.
42019043	Cac'un c'u ri k'ij echiri' ri tzel quebilow iwe caquisut rij ri tinamit Jerusalem y caquiwoc iwij cha' na quixanimaj tubi. Tec'uchiri', quepe chiwij.
42019044	Quixquicamisaj iwonoje y caquiwulij ri tinamit cha' na jinta juna ja cataq'ui' canok. Quic'ulumaj c'u wa' ma na xiweta'maj taj jampa xc'un ri Colobenel iwuc'» xcha'.
42019045	Echiri' xoc ri Jesús pa ri Rocho Dios, xujek lo quesaxic conoje ri quec'ayinic y ri quelok'ow chupa.
42019046	Y jewa' xubi'ij chique: «Ri Dios jewa' cubi'ij chupa Ruch'a'tem: Ri Wocho e luwar re oración cacha'. No'j ralak 'anom alak che ri Wocho e jun luwar que elek'omab» xcha'.
42019047	Y ronoje k'ij cac'utun ri Jesús pa ri Rocho Dios; no'j ri nimak e aj chacunel, raj c'utunel re ri tzijpixab y raj wach re ri tinamit lic caquitzucuj su'anic caquicamisaj ri Jesús.
42019048	Pero na caquirik taj su'anic, ma conoje ri winak lic cacaj caquita ri cubi'ij Rire.
42020001	C'o jun k'ij ri Jesús cac'utun pa ri Rocho Dios, cutzijoj ri Utzilaj Tzij chique ri winak. Xebopon c'u ri nimak e aj chacunel re ri Rocho Dios junam cuc' raj c'utunel re ri tzijpixab y ri nimak winak re ri tinamit,
42020002	y xquitz'onoj che: —Bi'ij la chike: ¿China xya'w pak'ab la ca'an tak la wa'? ¿China xtakaw la che ca'an tak la wa'? —xecha'.
42020003	Y ri Jesús xuc'ul uwach: —Ri'in can'an jun tz'onobal che alak; c'ulu c'u alak uwach.
42020004	¿China xtakaw re ri Juan cuya ri bautismo? ¿E ri Dios o e rachijab? —xcha'.
42020005	Ec'u rique xquijek quech'a't chiquiwach puwi wa': «We xkac'ul uwach che: “E ri Dios”, ri' cubi'ij rire chike: “¿Su'chac c'u ri' na xcoj ta alak ri xubi'ij?” cacha chike.
42020006	Yey we xkabi'ij “e rachijab”, conoje ri' ri tinamit cojquicamisaj pa'baj; ma rique lic quijiquibam uwach ri Juan e jun k'alajisanel re ri Dios» xecha chiquiwach.
42020007	Xquibi'ij c'u che ri Jesús: —Na keta'am taj —xecha'.
42020008	Ec'u ri Jesús xubi'ij chique: —Jec'uri'la', ri'in na cambi'ij ta che alak china ya'yom panuk'ab can'an tak wa' —xcha'.
42020009	Ec'uchiri', ri Jesús xujek utzijoxic wa c'ambal na'oj chique ri winak: «C'o jun achi xu'an tico'n re uva chwach ri rulew. Tec'uchiri', xuya can pa tunulic chique jujun aj chaquib. Xe'ec c'u ri' y uq'uiyal k'ij xsachi'ic.
42020010	»Echiri' xopon ruk'ijol ri molonic, xutak lo jun raj chac cha' cu'tz'onoj chique raj tunulel ri takalic cuc'ul rire che ri molonic. No'j raj tunulel xquich'ayo y xquitak bi; e ri' na jinta xquiya bi che.
42020011	»Ec'u ri rajaw xutak lo jun chic raj chac. No'j raj tunulel xqui'an c'ax che jela' pacha' xqui'an che ri nabe; xquich'ayo, lic xquiq'uixbesaj y xquitak bi. Yey na jinta xquiya bi che.
42020012	»Y ri rajaw xutak lo rurox aj chac. Pero raj tunulel lic xqui'an c'ax che y xquesaj bi chupa wa' wu'lew.
42020013	»Ec'uchiri', ri rajaw xubi'ij chiribil rib: “¿Sa' ri can'an wo'ora? Cantak bi ri nuc'ajol lic c'ax canna'o; ma c'axtaj we xquil uwach rire, caquic'ul na chi utz.”
42020014	»No'j raj tunulel echiri' xquil uwach ruc'ajol rachi, xech'a't chiquiwach, jewa' xquibi'ij: “Wa' e uc'ajol ri rajaw rulew, ri cu'ana na rajaw we xcam rukaw. Jo' je'kacamisaj cha' rulew cu'an can ke'oj” xecha'.
42020015	»Xquesaj c'u bi ruc'ajol rachi chupa wa' wu'lew y xquicamisaj» xcha ri Jesús. Tec'uchiri' xutz'onoj chique ri winak: —Chiwach ralak, ¿sa' nawi cu'an ri rajaw ri tico'n chique raj tunulel?
42020016	Ri'in cambi'ij: Cac'unic, cusach quiwach wa aj tunulel y cuya ri rulew pa tunulic chique jujun chic —xcha'. Ec'uchiri' xquita wa' ri winak, xquibi'ij: —¡Mu'an ne co ri' wa' ri Dios chike! —xecha'.
42020017	Pero ri Jesús lic xutzutza' quiwach y jewa' xubi'ij chique: —¿Sa' c'u ri cabi'ij alak che wa tz'ibital can chupa Rutzij Upixab ri Dios? Ma jewa' cubi'ij: E rabaj c'akital can cuma raj yacal ja, e abaj wa' lic xajawaxic cha' catiqui' lo ri ja cacha'.
42020018	China c'u ri catzak puwi la' la'baj, lic c'ax ri cuc'ulumaj; yey we rabaj catzak puwi junok, ri' xa jumul cusach uwach —xcha'.
42020019	Ec'uchiri', ri nimak e aj chacunel pa Rocho Dios cuc' raj c'utunel re ri tzijpixab lic xquitzucuj su'anic asu caquichap bi ri Jesús, ma xquimaj usuc' chiquij rique xubi'ij wi wa c'ambal na'oj; no'j na xqui'an taj ruma ri quixi'in ib chiquiwach ri winak.
42020020	Ec'u raj wach lic quic'ac'alem ri Jesús y xequitak bi achijab qui'anom che quib pacha' lic e jusuc', cha' caquic'am upa ri Jesús ruc' tak ri cubi'ij y jela' caquicoj umac y caquiya c'u puk'ab ri takanel re ri gobierno romano.
42020021	Xquitz'onoj c'u che ri Jesús: —Lal tijonel, ri'oj keta'am lic usuc' ronoje ri cabi'ij la y ri cac'ut la, yey rilal lic lal jusuc' cuc' conoje ri ticawex. Pakatzij wi e cac'ut la ri be re ri Dios.
42020022	¿Usuc' nawi ri caka'an tojonic che ri nimalaj takanel re Roma o na usuc' taj? —xecha'.
42020023	No'j ri Jesús, ruma reta'am ri retzelal quic'u'x, jewa' xubi'ij chique: —¿Su'chac cac'am alak nupa?
42020024	C'utu pe alak chwe juna meyo re ca'an tojonic ruc'. ¿China re wa c'axwach y china re wa bi'aj c'o chwach wa meyo? —xcha'. Rique xquic'ul uwach: —Re ri nimalaj takanel re Roma —xecha'.
42020025	Xubi'ij c'u ri Jesús chique: —Ya'a alak che ri nimalaj takanel re Roma janipa ri takal che rire; yey ya'a c'u alak che ri Dios janipa ri takal che ri Dios —xcha'.
42020026	Ec'u ri quic'ac'alem ri Jesús na xquirik ta juna ch'a'tem xubi'ij chique ri winak chirij ri gobierno. E ne lic xcam canima' che ri c'ulubal uwach xuya'o y na jinta chi c'u xquibi'ij che.
42020027	Xec'un c'u ruc' ri Jesús jujun chique ri saduceos, ri caquibi'ij na jinta c'astajibal chique ri ecaminak. Xquitz'onoj c'u che:
42020028	—Lal tijonel, ri Moisés xutz'ibaj can chike: “We ri ratz junok cacamic y na e jinta can ralc'o'al ruc' ri rixokil, ec'u ri' ruchak' cac'uli' ruc' rixok malca'n canok y jec'ula' quec'oji' ralc'o'al ruc', pubi' ri ratz xcamic”.
42020029	»Julaj e c'o wukub achijab quichak' quib. Ri nabe chique xc'uli'ic, yey ec'u ri' wa' xcamic y na e jinta can ralc'o'al ruc' ri rixokil.
42020030	Jela' c'u ri' ruca'm xc'uli' ruc' rixok malca'n canok. Ec'u ri' wa' xcamic y na e jinta can ralc'o'al ruc' rixok.
42020031	Yey je tanchi la' xuc'ulumaj rurox. Jec'ula' xquic'ulumaj ri wukub achijab; xecamic, e ri' na jinta calc'o'al xquiya canok.
42020032	Q'uisbal c'u re, e xcam rixok.
42020033	Chupa c'u ruk'ijol ri c'astajibal, ¿chinok chique ri wukub achijab cu'ana rachijil rixok? Ma conoje xec'uli' ruc' —xecha'.
42020034	Y ri Jesús xuc'ul uwach: —Wara che ruwachulew ri ticawex c'o quixokilal y c'o cachijilal yey caquiya ri calc'o'al pa c'ulaniquil.
42020035	No'j ri caya'taj chique quec'astajic y c'o quic'aslemal na jinta utakexic chila' chicaj, rique na jinta chi quixokilal, na jinta chi cachijilal y na jinta chi ne c'o cuya ralc'o'al pa c'ulaniquil.
42020036	Ma chila' chicaj na jinta chi camic chique, quebu'ana c'u pacha' ri ángeles. Yey e ralc'o'al ri Dios; e uwari'che ya'tal chique quec'astaj chiquixo'l ri ecaminak.
42020037	Yey puwi c'u ri c'astajibal que ri ecaminak, c'una pe chic'u'x alak ri xutz'ibaj can ri Moisés puwi ri xubi'ij ri Dios che echiri' xch'a't ruc' chupa ri jumocaj xuluquej, jewa' xubi'ij ri Dios che: “In ri Dios re ri Abraham, re ri Isaac y re ri Jacob” xcha'. Chiri' c'u ri' xuk'alajisaj ri Moisés c'o c'astajibal,
42020038	ma ri Dios na e ta Dios que ri ecaminak ma e Dios que ri e c'aslic. Ma conoje ri e ralc'o'al ri Dios, tob ecaminak chic, e c'as chwach ri Dios —xcha'.
42020039	Ec'uchiri' jujun chique raj c'utunel re ri tzijpixab, jewa' xquibi'ij che ri Jesús: —Lal tijonel, lic utz ri xbi'ij la —xecha'.
42020040	Y ri Saduceos na jinta chi c'o xquitz'onoj che ruma xquina' quib chwach.
42020041	Ec'uchiri' ri Jesús xubi'ij: «¿Su'be cabi'x che ri Cristo e “Ralc'o'al can ri rey David”?
42020042	Ma ri David jewa' xutz'ibaj can chupa ri libro re Salmos:
42020043	Ri Dios Kajawxel xubi'ij che ri Wajawal: “Chat-tz'ula pa nuwiquik'ab, y chawoye'ej na ri k'ij echiri' quebenuya ri tzel quebilow awe chuxe' rawakan” xcha'.
42020044	Ec'u ri David cubi'ij “Wajawal” che Rucha'o'n lo ri Dios. ¿Su'be c'u ri' cabi'xic e Ralc'o'al can ri rey David?» xcha'.
42020045	Chiquiwach c'u ri winak quetaw re, ri Jesús xubi'ij chique rutijo'n:
42020046	«Lic chichajij iwib; mi'an c'u iwe'ix pacha' ri caqui'an raj c'utunel re ri tzijpixab. Ma rique lic cuc'ul quic'u'x ri quejurur chupa ri quik'u' cha' quilitajic lic c'o quiwach. Lic cuc'ul quic'u'x ri caya' rutzil quiwach pa quebilitaj wi. Yey pa tak sinagogas y pa tak wa'im e lic cuc'ul quic'u'x ri quetz'uyi' chupa ri tz'ulibal que ri lic c'o quiwach.
42020047	Rique caquimaj ri cocho quic'olibal rixokib e malca'nib; yey cha' na cak'alajin ta ri na utz taj caqui'ano, caquiwererej unimal ch'abal echiri' caqui'an orar. Ruma c'u wa caqui'ano, lic unimal c'axc'olil caquic'ul na echiri' cak'at tzij paquiwi'» xcha'.
42021001	Ri Jesús xebutzu' pan ri beyomab echiri' caquiya ri quikasa'n chupa ri caxa re kasa'n pa ri Rocho Dios.
42021002	Y xril c'u jun ixok malca'n lic niba' echiri' xuya chupa ri caxa ca'ib raltak co meyo lic na q'ui ta rajil.
42021003	Ec'u ri Jesús xubi'ij: —Pakatzij wi cambi'ij chiwe, chwach ri Dios wa jun ixok niba' y malca'n e ne xuya más chwa ri xquiya conoje.
42021004	Ma conoje xa e xquiya ruwi' ri quipuak; no'j wi'xok tob lic niba' e xuya ronoje ri puak c'o ruc', wa' e re culok' ri lic cajawax che —xcha ri Jesús.
42021005	Chiri' c'u ri' e c'o jujun quech'a't chwi ri Rocho Dios, caquibi'ij lic chom u'anom ruc' tak ri chomilaj abaj y ruc' tak ri chomilaj wikibal ya'tal cuma ri ticawex. Ec'u ri Jesús xubi'ij chique:
42021006	—Cac'un c'u ri k'ij echiri' ronoje wa quitzutza', cawulixic; jec'ula', na cacanaj ta chi juna abaj puwi' jun chic —xcha'.
42021007	Tec'uchiri' xquitz'onoj che ri Jesús, jewa' xquibi'ij: —Kajawal, ¿jampa nawi cu'ana tak ri' wa'? ¿Yey sa' ri c'utubal quilitajic echiri' cu'ana'? —xecha'.
42021008	Ri Jesús xubi'ij c'u chique: —Lic chichajij iwib cha' na quixsocotaj taj; ma e q'ui ri quec'unic y xa caquichik'imaj uwach ri nubi', jewa' caquibi'ij: “In ri Cristo, Rucha'o'n lo ri Dios, yey lic xa nakaj chi c'o wi lo ruk'ijol ri nutakanic,” quecha'. No'j ri'ix mixterej bi chiquij.
42021009	Y echiri' quito c'o ch'a'oj y quetucuc ri winak che ruwachulew, mixi'ij iwib che. Ma lic chirajawaxic nabe na cu'ana na ronoje wa', no'j c'amaja' ne ri' ri q'uisbal re ruwachulew —xcha'.
42021010	Xubi'ij c'u chique: «Ec'o tinamit queyactaj chiquij jujun chic tinamit y e c'o takanelab queyactaj chiquij jujun chic takanelab.
42021011	Cu'an nimak tak cabrakan. Che uq'uiyal luwar che ruwachulew cape numic y yabil paquiwi ri ticawex. Yey che ruwa caj quilitaj nimak tak c'utubal xibibal uwach.
42021012	»Pero chwach tak c'u ri' wa', ri'ix quitij na c'ax ruma icojom ri nubi', quixchapic y quixternabex ruc' c'ax, quixya' paquik'ab raj wach re ri sinagogas cha' rique caquik'at tzij piwi' y quixc'am bi pa cárcel, quixc'am bi chiquiwach ri reyes y chiquiwach ri takanelab.
42021013	Jec'uri'la', utz quik'alajisaj ri Utzilaj Tzij chiquiwach.
42021014	Mixoc il che sa' ruc'ulic uwach qui'ano echiri' quito' iwib chiquiwach rique;
42021015	ma e ri'in quinya'w ich'a'tem yey ina'oj cha' conoje ri tzel quebilow iwe na caquirik ta chi uc'ulic uwach chiwe.
42021016	»Yey quixya' ne pa k'atbal tzij cuma richu-ikaw, cuma tak riwatz-ichak', cuma tak ri c'o chux chiwe y cuma ri iwamigos. Y jujun chiwe queya' pa camic.
42021017	Lic c'u tzel quixil cuma tak ri winak ruma icojom ri nubi'.
42021018	Na ruc' ta c'u ri', mubisoj ic'u'x ma ix c'o puk'ab ri Dios y na jinta ne tob xa juna iwi' casachic.
42021019	Ma we quich'ij uchuk'ab ronoje, quic'ul na ri colobetajic y ri c'aslemal na jinta utakexic.
42021020	»Echiri' quiwil ri soldados caquijek caquisut rij ri tinamit Jerusalem, chiweta'maj c'ut e ri' copon ri k'ij cawulix ri tinamit.
42021021	Ec'u ri winak e c'o pa ri luwar re Judea, chebanimaj ubi chwa tak juyub; y ri e c'o chupa ri tinamit Jerusalem chebelubi; yey ri e c'o pa juyub, meboc chi lo Jerusalem,
42021022	ma wa' e uk'ijol k'atbal tzij, echiri' cu'ana' janipa ri tz'ibital chupa Rutzij Upixab ri Dios puwi wa'.
42021023	Chupa tak c'u la' la k'ij, lic tok'o' quiwach ri e yewa' ixokib y ri quetz'umtisanic, ma lic sa'ch ri nimak c'axc'obic cape che ruwachulew ruma ri royowal ri Dios chiquij wa' wa tinamit.
42021024	»Lic e q'ui ri quecamisax ruc' espada y e q'ui quec'am bi chi presoyil pa jujun chic tinamit che ronoje ruwachulew. Yey ri tinamit Jerusalem cac'oji' c'u paquik'ab ri na e ta aj Israel cha' quetakan puwi', c'a pa copon wi ruk'ijol ubi'im chi ri Dios.
42021025	»Chwa c'u ri' ri caj quilitaj c'utubal che ri k'ij, che ri ic' y che tak ri ch'umil; yey tak ri winak che ruwachulew casach quina'oj y caquijek caquixi'ij quib che ri nimalaj uch'awibal ri mar y che ri ya' lic quel chicaj chwi ri mar.
42021026	Quek'ocholaj tak ri winak, que'ec ri quina'oj y quetzak pulew ruma xi'in ib che ri c'axc'obic cape che ruwachulew; ma e tak ri c'o quichuk'ab che ruwa caj queyiquiyo'xic.
42021027	C'a tec'uchiri' quilitaj Ralaxel Chiquixo'l Ticawex cac'un lo pa sutz' ruc' ruchuk'ab y ruc' runimal uchomalil.
42021028	Ec'uchiri' cujek quilitaj wa c'utubal, lic chichuk'ubej iwib che roy'exic ri icolobetajic chwa ri c'axc'obic» xcha ri Jesús.
42021029	Ri Jesús xutzijoj c'u wa jun c'ambal na'oj chique: «Chiwilape ri che' re higo y conoje tak ri che'.
42021030	Echiri' quiwilo quetuxic, iweta'am xa nakaj chi c'o wi lo ruk'ijol echiri' cabucbutic y na jinta jab.
42021031	Jec'ula' echiri' quiwilo cu'ana ronoje tak wa', chiweta'maj xa nakaj chi c'o wi lo ruk'ijol echiri' ri Dios catakan puwi ronoje.
42021032	Pakatzij wi cambi'ij chiwe: E c'o ticawex re wa' wa k'ij na quecam tana we na xquil tubi ronoje wa'.
42021033	Ruwa caj y ruwachulew xa casach uwach, no'j ri nuch'a'tem na casach ta uwach.
42021034	»Lic chichajij iwib cha' na quiya ta iwib che tak ri rayinic re ri mac, che ri k'abaric y che rubis ic'u'x re ruwachulew, ma c'axtaj cac'un lo ruk'ijol Ralaxel Chiquixo'l Ticawex echiri' na iwoye'em taj.
42021035	Ma ruc'unibal Rire chiquiwach ri e c'o che ruwachulew, xakic'ate't cu'ana', jela' pacha' echiri' juna awaj xakic'ate't catzak pa laso re cachapic.
42021036	»Mawar c'u iwach, xaki e chixch'a't ruc' ri Dios cha' c'o ichuk'ab chwa wa catajin lok y jela' takal chiwe quixcolobetaj chwach ronoje wa', y na quixq'uix ta c'u ri' quixtaq'ui' chwach Ralaxel Chiquixo'l Ticawex echiri' cac'un lok» xcha'.
42021037	Ec'u ri' ri Jesús e tak ri pak'ij cac'utun pa ri Rocho Dios yey e tak ri chak'ab quel bi que'c'ola chwa ri juyub Olivos.
42021038	Y conoje ri winak anim tan quebopon chupa ri Rocho Dios cha' que'quita ruch'a'tem ri Jesús.
42022001	Xa nakaj chi c'o wi lo ri nimak'ij echiri' catij ri pam na jinta levadura che.
42022002	Y ri nimak e aj chacunel pa Rocho Dios cuc' tak raj c'utunel re ri tzijpixab lic quetajin che utzucuxic su'anic caquiya ri Jesús pa camic, pero caquixi'ij quib caqui'an chiwachil cuma ruq'uiyal winak eteran chirij.
42022003	Ec'u ri Judas aj Iscariot, jun chique ri cablajuj utijo'n ri Jesús, xuya luwar che ri Satanás xoc pa ranima'.
42022004	Xe'ec c'u cuc' ri nimak e aj chacunel pa Rocho Dios y cuc' ri e aj wach que ri e chajinel re ri Rocho Dios cha' cach'a't cuc' puwi' su'anic cuya ri Jesús paquik'ab.
42022005	Rique lic xequi'cot che y xquibi'tisij meyo che ri Judas we cu'an wa'.
42022006	Ec'u rire xuya uchi' che y xujek c'u utzucuxic su'anic cuya ri Jesús paquik'ab xa xe'lak'ay cha' na caquina'bej ta ri winak.
42022007	Xopon c'u ri nimak'ij echiri' catij ri pam na jinta levadura che. Chupa c'u wa' wa k'ij chirajawaxic quecamisax tak ri k'apoj bexex re Pascua.
42022008	Ec'u ri Jesús xebutak bi ri Pedro y ri Juan, jewa' xubi'ij bi chique: —Jix, ji'yijba' ri cena re Pascua cha' jela' cakatijo —xcha'.
42022009	Y rique xquitz'onoj che: —¿Pa ca'aj wi la que'kayijba' wi? —xecha'.
42022010	Y ri Jesús xubi'ij chique: —Chitape': Echiri' quixoc chupa ri tinamit, quic'ul jun achi ruc'a'am jun cura' ya'. Chixterej bi chirij c'a chuchi' ri ja pa coc wubi
42022011	y chibi'ij c'u che rachi rajaw ja: “Jewa' cubi'ij ri tijonel ke'oj: ¿Pachawi c'o wi ri luwar pa cantij wi ri cena re Pascua cuc' ri nutijo'n?” quixcha che.
42022012	Ec'u ri cu'an ri rajaw ja e cuc'ut chiwe jun nimalaj luwar chicaj pa ri cale' ja, wa' yijbital chic. Chiri' c'u ri' chiyijba' ri cena re Pascua —xcha ri Jesús chique.
42022013	Xebec c'u rutijo'n y xe'quirika' jela' pacha' ri xubi'ij bi ri Jesús chique. Y xquiyijba' c'u ri cena re Pascua.
42022014	Ec'uchiri' xopon ru'orayil ri cena, ri Jesús junam cuc' rutako'n xeboc chwa ri mexa.
42022015	Y ri Jesús xubi'ij chique: —¡Lic nurayim lo utijic junam iwuc' wa cena re Pascua chwach pan ri c'axc'obic canwic'owibej!
42022016	Ma cambi'ij c'u chiwe na cantij ta chi c'u juna chic cena re Pascua iwuc', c'ate na echiri' copon ri k'ij cu'ana na janipa ri bi'tisim lok puwi rutakanic ri Dios —xcha'.
42022017	Tec'uchiri', xuc'am ri c'olibal c'o vino chupa y xutioxij che ri Dios. Xubi'ij c'u chique rutijo'n: —Chic'ama wa' y chitija iwe chuchi' wa' wa c'olibal.
42022018	Ma cambi'ij chiwe: Na cantij ta chi ruwa'al uva c'ate na echiri' catiqui' rutakanic ri Dios —xcha'.
42022019	Tec'uchiri', xuc'am ri pam y xutioxij che ri Dios. Xuwech'o y xujach chique, jec'uwa' xubi'ij: —E nucuerpo wa', ri caya'i' pa camic iwuma ri'ix. Ec'uchiri' qui'an tak wa' chikawach apanok, chi'ana' cuxtabal we ri'in —xcha'.
42022020	Q'uisbal c'u re ri cena, xuc'am tanchi ri c'olibal c'o vino chupa y jewa' xubi'ij: —Wa' ri ri' e ri c'ac' tzij cajiquibax uwach ruc' ri nuquiq'uel caturuw iwuma ri'ix re cuybal imac.
42022021	Yey ec'u ri cac'ayin we'in, c'o wuc' junam chwa wa mexa.
42022022	Ec'u Ralaxel Chiquixo'l Ticawex e caric'owibej janipa ri ubi'im lo ri Dios puwi Rire. Pero ¡lic c'u tok'o' uwach rachi cac'ayin re! —xcha'.
42022023	Ec'uchiri' xquijek rutijo'n caquitz'onobej chiquiwach china nawi chique ca'anaw wa'.
42022024	Rutijo'n ri Jesús caquichapala' quib chiquiwach puwi' chinok chique más c'o uwach.
42022025	No'j ri Jesús xubi'ij chique: «Ri reyes que ri nimak tinamit lic quic'ow uwi' ri quitakanic caqui'an paquiwi ri winak. Na ruc' ta c'u ri', caquibi'ij che quib: “E to'bel que ri tinamit.”
42022026	»No'j ri'ix mi'an iwe pacha' ri caqui'an rique. China ri lic c'o uwach chixo'l, e chu'ana pacha' na jinta uwach; yey ri c'o puk'ab catakanic, e chuya'a rib cu'an nimanel.
42022027	»Chiquiwach ri winak, ¿china c'u ri más c'o uwach, e ri catz'uyi' chwa ri mexa o e raj chac caniman chwa ri mexa? ¿Na e ta neba ri catz'uyi' chwa ri mexa? No'j ri'in in c'o chiwach ri'ix pacha' raj chac canimanic.
42022028	Yey ri'ix ix c'oji'nak wuc' che ri c'axc'obic in ic'owinak wi.
42022029	»Cambi'ij c'u chiwe: Pacha' ri Nukaw uya'om panuk'ab ri'in quintakanic, jec'ula' can'an ri'in chiwe ri'ix, canya pik'ab quixtakanic
42022030	cha' jela' quixwa' chwa ri numexa chupa ri nutakanic y quixtz'uyi' c'ut re quixtakan paquiwi ri cablajuj tinamit re Israel» xcha'.
42022031	Ec'u ri Kanimajawal xubi'ij: —¡Simón, Simón, chatape'! E ri Satanás utz'onom che ri Dios cha' caya'taj che cuc'am ipa ri'ix. Quixuyiquiya' c'u ri' jela' pacha' ca'an che ri trigo echiri' capu' uwach.
42022032	No'j ri'in lic nutz'onom che ri Dios pawi' ri'at, cha' na casach ta ri cubulibal ac'u'x wuc'. Ec'u ri' ri'at, echiri' cacubi' tanchi ac'u'x wuc', e chanimarisaj quic'u'x tak rawachbi'il —xcha'.
42022033	Y ri Simón xubi'ij che: —Wajawal, ri'in nuya'om wanima' quinterej chi'ij la, tob que'ec la pa cárcel; yey we xya' ne la pa camic, ri'in quincam junam uc' la —xcha'.
42022034	Ec'u ri Jesús xuc'ul uwach: —Pedro, pakatzij wi cambi'ij chawe: Wak'ab echiri' c'amaja' ne cabixon ri teren, ri'at oxlaj chic abi'im na aweta'am ta nuwach —xcha'.
42022035	Y chique rutijo'n xubi'ij: —Echiri' xixintak bi che utzijoxic ri Utzilaj Tzij, ximbi'ij chiwe na quic'am tubi uc'olibal imeyo, na quic'am tubi iteb, na quic'am tubi jun chic mola'j ixajab, ¿c'o neba xajawax chiwe? —xcha chique. Y rique xquic'ul uwach: —Na jintaj —xecha'.
42022036	Ec'uchiri', xubi'ij chique: —No'j wo'ora, china ri c'o uc'olibal umeyo, chuc'ama bi; china ri c'o uteb, chuc'ama bi; y china ri na jinta espada ruc', chuc'ayij ruk'u' re pisbal rij y chulok'o juna espada.
42022037	Ma cambi'ij c'u chiwe lic chirajawaxic wi e cu'ana na wa tz'ibital can panuwi ri'in chupa Ruch'a'tem ri Dios: X'an che pacha' juna aj palajiy tzij cacha'. Ec'u janipa ri tz'ibital can panuwi ri'in, e lic cu'ana na —xcha'.
42022038	Ec'uchiri', xquibi'ij rique che ri Jesús: —Kajawal, ri' queb espada c'o kuc' —xecha'. No'j rire xubi'ij chique: —¡Cu'an na la'! Mixch'a't chi puwi wa' —xcha'.
42022039	Tec'uchiri', xel bi ri Jesús. Xe'ec chwa ri juyub Olivos, y rutijo'n xeterej bi chirij.
42022040	Echiri' xebopon chila', jewa' xubi'ij chique: —Lic chitz'onoj che ri Dios cha' quich'ij uchuk'ab ri c'ambal ipa capetic —xcha'.
42022041	Ec'uchiri', rire xbin chi pan jubik' más chiquiwach, xuxucuba' rib y xujek cach'a't ruc' ri Dios,
42022042	jewa' cubi'ij: «Lal Nukaw, we utz chiwach la, chincolobej co la cha' na quinic'ow ta chupa wa' wa c'axc'obic. No'j na e ta c'u chu'ana ri cuaj ri'in, ma e chu'ana janipa ri rajawal c'u'x Rilal» xcha'.
42022043	Ec'uchiri', xwinakir jun ángel re chicaj chwach re colu'ya'a unimal uchuk'ab.
42022044	Y chupa c'u ri' runimal uc'axc'olil, ri Jesús xujek cu'an orar ruc' unimal uchuk'ab. Ruma c'u la' xujeko nimak t'oba'j quic' ruc'atan catzak chwa rulew.
42022045	Echiri' xuq'uis cu'an orar, xyactajic, xtzelej lo pa e c'o wi can rutijo'n y xebo'lu'rika' quewaric ruma ri bis oquinak chiquic'u'x.
42022046	Xubi'ij c'u chique: —¿Su'be quixwaric? Chixyactajok y chitz'onoj che ri Dios cha' jela' quich'ij uchuk'ab ri c'ambal ipa capetic —xcha'.
42022047	C'a cach'a't ne ri Jesús, echiri' xebopon uq'uiyal winak lic quewokokic. Yey ri Judas, jun chique ri cablajuj utijo'n ri Jesús, nabe bi chiquiwach ruq'uiyal winak. Rire xkib ruc' ri Jesús cha' cutz'ub uchi'.
42022048	Ec'u ri Jesús xubi'ij che: —Judas, ¿e la' ruc' jun tz'ubuj chi'aj cac'ayij Ralaxel Chiquixo'l Ticawex? —xcha'.
42022049	Ri e c'o ruc' ri Jesús, echiri' xquilo sa' ri catajinic, xquitz'onoj che: —Kajawal, ¿utz nawi cojch'o'jin ruc' espada? —xecha'.
42022050	Ec'uchiri', jun chique rutijo'n xujochij bi ruxiquin uwiquik'ab ri raj chac ri cajawal raj chacunel pa Rocho Dios.
42022051	Pero ri Jesús xubi'ij chique: —¡Mi'an chi wa'! —xcha'. Xuchap c'u ruxiquin raj chac y xucunaj.
42022052	Tec'uchiri', xubi'ij chique ri e petinak che uchapic bi, wa' e ri nimak e aj chacunel pa Rocho Dios, ri e aj wach que ri e chajinel re ri Rocho Dios y ri nimak winak re ri tinamit: —¿Su'chac petinak alak ruc' espada y che'? ¿Petinak cami alak che uc'amic bi juna elek'om?
42022053	Ronoje k'ij wa' c'ut in c'o uc' alak pa ri Rocho Dios. ¿Su'chac c'u ri' c'a e la' quino'lchapa alak? No'j ec'u wa' xopon ri ora ya'tal che alak echiri' ri rajaw ri k'eku'm cuc'ut ruchuk'ab —xcha'.
42022054	Xquichap c'u bi ri Jesús y xquic'am bi chirocho ri cajawal raj chacunel pa Rocho Dios. Y ri Pedro chinimanaj teran pan chirij.
42022055	E c'o c'u jujun xquinuc' ak' che ruwa ja, y xetz'uyi' chuchi' ri ak'. Yey ri Pedro xtz'uyi' chiquixo'l.
42022056	C'o c'u jun ali aj chac xril ri Pedro tz'ul chuchi' ri ak'. Rali lic xutzutza' uwach y jewa' xubi'ij: —Wa' wa'chi e jun chique ri eteran chirij ri Jesús —xcha'.
42022057	No'j ri Pedro jewa' xubi'ij che: —Ali, ri'in na weta'am ta uwach —xcha'.
42022058	Jok'otaj c'u ri' c'o jun achi xrilo y jewa' xubi'ij che: —Rilal lal jun chique rutijo'n ri Jesús —xcha'. No'j ri Pedro xubi'ij che rachi: —Ri'in na in ta jun chique rutijo'n —xcha'.
42022059	Laj pa jun ora c'u ri' c'o tanchi jun jewa' xubi'ij: —Pakatzij wi wa' wa'chi e jun chique rutijo'n ri Jesús, ma aj Galilea —xcha'.
42022060	No'j ri Pedro xubi'ij che: —Achi, ri'in na weta'am tane sa' puwi' cach'a't la —xcha'. C'a cach'a't ne ri Pedro echiri' xbixon lo ri teren.
42022061	Ec'uchiri', ri Kanimajawal xtzu'n lo chirij y e xutzu' lo uwach ri Pedro. Ec'u ri Pedro xc'un chuc'u'x sa' rubi'im can ri Kanimajawal che: «C'amaja' ne cabixon ri teren, ri'at oxlaj chic abi'im na aweta'am ta nuwach.»
42022062	Ewi ri Pedro xel bi chiri' y lic xok'ic ruma ruc'axc'olil uc'u'x.
42022063	Rachijab echajiyom re ri Jesús lic caquich'amij y lic caquich'ayo.
42022064	Caquich'uk ruwach y caquitz'onoj che: —¡Chana'ij pe' china xch'ayaw awe! —quecha'.
42022065	Lic kabichi ri caquibi'ij che ruc' c'axlaj ch'a'tem.
42022066	Echiri' xsakiric, xquimol quib ri nimak winak re ri tinamit, ri nimak e aj chacunel pa Rocho Dios cuc' raj c'utunel re ri tzijpixab; wa' e tak ri uchapom wi rib ri k'atbal tzij. Rique xquitak uc'amic ri Jesús chiquiwach y jewa' xquibi'ij che:
42022067	—Chabi'ij chike we at ri Cristo, Rucha'o'n lo ri Dios —xecha'. Y ri Jesús xubi'ij chique: —Tob cambi'ij che alak “In”, na cacoj ta alak.
42022068	Yey we can'an tz'onobal che alak, na cac'ul ta alak uwach y na quintzokopij tane ubi alak.
42022069	Pero Ralaxel Chiquixo'l Ticawex catz'uyi' na c'u puwiquik'ab ri Dios, ri lic c'o unimal uchuk'ab —xcha'.
42022070	Tec'uchiri', conoje xquitz'onoj che ri Jesús: —¿At pe' ri' Ruc'ajol ri Dios? —xecha che. Y ri Jesús xuc'ul uwach: —E ralak xbi'n alak re, e ri'in —xcha'.
42022071	Ec'uchiri', xquibi'ij rique: —Na jinta chi uchac más e aj cojol umac, ma lic oj xojtaw re ri xubi'ij ruc' ruwa re' —xecha'.
42023001	Ec'uchiri', xeyactaj conoje ri quimolom quib y xquic'am bi ri Jesús chwach ri Pilato.
42023002	Y xquijek c'u caquitz'ak uchi', jewa' caquibi'ij: —Karikom wa jun achi cusachisaj quina'oj ri katinamit, quebuk'atej ri winak cha' na caqui'an ta ri tojonic ca'an che ri nimalaj takanel re Roma y cubi'ij e rire ri Cristo, ri cha'tal lo ruma ri Dios re catakan paquiwi raj judi'ab —quecha'.
42023003	Xutz'onoj c'u ri Pilato che ri Jesús: —¿Lal cami ri' ri rey que raj judi'ab? —xcha'. Y ri Jesús xubi'ij che: —Lal cabi'n la re —xcha'.
42023004	Ri Pilato xubi'ij c'u chique ri nimak e aj chacunel pa Rocho Dios y chique conoje ri winak: —Chinuwach ri'in, wa jun achi na jinta umac —xcha'.
42023005	Pero ri winak más co quesiq'uinic, jewa' caquibi'ij: —Ruc' ri cuc'utu lic catajin usachic quina'oj ri ticawex chupa tak ri luwar re Judea; xujek lo wa' Galilea y wo'ora jela' cu'an wara Jerusalem —quecha'.
42023006	Echiri' ri Pilato xuto petinak ri Jesús Galilea, xutz'onobej we rire aj chila'.
42023007	Y echiri' xreta'maj aj Galilea ri Jesús, xutak bi chwach ri Herodes, ma rire e rey re chila', yey la' la' k'ij wi c'o ri Herodes chiri' Jerusalem.
42023008	Ec'uchiri' ri Herodes xril uwach ri Jesús, lic xqui'cotic, ma lic c'o tan k'ij ri' urayim caril uwach. Ma sa'ch tak ri utom che yey roye'em caril uwach cha' ri Jesús cu'an juna c'utubal re ruchuk'ab chwach.
42023009	Y xujek c'u u'anic uq'uiyal tz'onobal che, pero ri Jesús na cuc'ul ta uwach.
42023010	Ec'u ri nimak e aj chacunel pa Rocho Dios cuc' raj c'utunel re ri tzijpixab, lic quesiq'uin che ucojic umac ri Jesús.
42023011	Ewi ri Herodes cuc' rusoldados lic xquic'ak bi uk'ij ri Jesús; xqui'an che pacha' juna rey, xquicoj bi jun chomilaj c'ul che re ch'amibal re. Tec'uchiri', xtakan che cac'am tanchi ubi chwach ri Pilato.
42023012	Chupa la' la jun k'ij ri Pilato y ri Herodes xquijek quech'aw tanchi chiquiwach, ma e ri petinak lok lic tzel caquil quib.
42023013	Ec'u ri Pilato xumol quichi' ri nimak e aj chacunel pa Rocho Dios cuc' raj wach re ri tinamit yey tak ri winak,
42023014	y jec'uwa' xubi'ij chique: —C'amom lo alak wa jun achi chinuwach y cabi'ij alak rire catajin che usachic quina'oj ri winak re ri tinamit. No'j ri'in xin'an tz'onobal che y xinta uchi' chiwach alak, yey na jinta juna mac nurikom chirij pacha' ri mac cacoj alak che.
42023015	Y jenela' ri rey Herodes, na jinta juna mac xurik che; ma xintak bi chwach, yey rire xutak tanchi lo wuc'. K'alaj c'u ri' na jinta mac u'anom re takal che cacamisaxic.
42023016	E uwari'che xew canya pa c'ax; tec'uchiri' canyolopij bi —xcha'.
42023017	(Xubi'ij wa' ma ronoje junab chupa ri nimak'ij Pascua, ri Pilato xex cu'an wi cuyolopij bi jun preso chiquiwach ri winak.)
42023018	No'j conoje ruq'uiyal winak junam lic co xesiq'uin che ubi'xiquil: —¡E taka bi la ri Jesús pa camic yey yolopij bi la ri Barrabás! —xecha'.
42023019	(Wa'chi Barrabás ya'om pa cárcel ruma utitz'itiquil u'anom Jerusalem chirij ri gobierno romano y ruma jun camic xu'ano.)
42023020	Ri Pilato xch'a't tanchi cuc' ri winak, ma rire e caraj cuyolopij bi ri Jesús.
42023021	No'j ri winak xesiq'uin tanchi che ubi'xiquil: —¡Camisax chwa cruz! ¡Camisax chwa cruz! —quecha'.
42023022	Churox laj c'u ri' ri Pilato jewa' xubi'ij: —¿Sa' c'u rumac wa'chi u'anom? Ma ri'in na jinta juna mac nurikom chirij re takal che cacamisaxic. Canya na pa c'ax, tec'uchiri' canyolopij bi —xcha'.
42023023	No'j ri winak na caquitanaba' taj lic co quesiq'uin che utz'onoxic cacamisax ri Jesús chwa cruz. Q'uisbal c'u re, xya'taj na chique ri cacaj.
42023024	Ewi ri Pilato xutak u'anic ri caquitz'onoj:
42023025	xuyolopij c'u bi ri jun ya'om pa cárcel ruma utitz'itiquil u'anom chirij ri gobierno romano y ruma jun camic xu'ano, ma e xquitz'onoj ri' ri winak. Y xuya luwar cacamisax ri Jesús, jela' pacha' ri cacaj rique.
42023026	Ec'uchiri', ri soldados xquic'am bi ri Jesús re que'quicamisaj chwa ri cruz. Echiri' c'o chi be, xquichap bi jun achi aj Cirene, Simón rubi', petinak pa juyub e ri' quic'ow chiri'. Y xquiya bi ri cruz chwi uteleb cha' cutelej bi chirij ri Jesús.
42023027	Y lic uq'uiyal winak eteran bi. Y e c'o ixokib chiquixo'l lic quetunanic y cacok'ej ri Jesús, ma lic c'ax una'om quic'u'x ruma ri ca'an che.
42023028	No'j ri Jesús xebutzu' pan rixokib quebok'ic y jewa' xubi'ij chique: —Ixokib ix aj Jerusalem, miniwok'ej ri'in; e chiwok'ej ri catajin lo piwi ri'ix y paquiwi' ri iwalc'o'al.
42023029	¡Chitape'! Copon na ri k'ij echiri' cabi'xic: “Nim quik'ij calaxic rixokib na quebalan taj cuc' ri na jinta calc'o'al y ri na quetz'umtisan taj” jela' cabi'xic.
42023030	Ruma c'u ri' ri unimal c'axc'obic e c'o wi, ri winak cacaj quecamic y jec'uwa' caquibi'ij che tak ri juyub nima'k y ch'uti'k: Chix-tzaka lo pakawi' re quich'uk kawi' quecha'.
42023031	Ma we caya' pa camic junok na jinta umac, ¿sa' c'u ri' ri caquic'ulumaj ri lic c'o quimac? —xcha'.
42023032	Yey ec'amom bi junam ruc' ri Jesús ca'ib elek'omab cha' quecamisax chwa cruz.
42023033	Echiri' xebopon pa ri luwar cabi'x che “Luwar re Ubakil Ujolom Anima'”, chiri' xya' wi ri Jesús chwa ri cruz; y ri ca'ib elek'omab, jun xya' puwiquik'ab y jun pumox Rire.
42023034	Ewi ri Jesús xubi'ij: —Nukaw, cuyu la quimac, ma na quimajom ta usuc' sa' wa quetajin che u'anic —xcha'. Ec'u ri soldados ruc' jun sorteo xquijach quib puwi ruk'u'.
42023035	Y ruq'uiyal winak xa caquitzutza' ri catajin u'anic. Yey ne raj wach re ri tinamit caquich'amij ri Jesús, jewa' caquibi'ij: —Lic wa' c'ut e q'ui ri xebucolobej che tak yabil y che camic. We ta rire e ri Cristo, Rucha'o'n lo ri Dios, chucolobej rib ri' wo'ora, —quecha'.
42023036	Jec'ula' ri' xqui'an ri soldados, lic caquich'amij ri Jesús. Quekib ruc' y caquibi'tisij vinagre che re cutijo,
42023037	y jewa' caquibi'ij che: —We ta pakatzij wi at ri rey que raj judi'ab, chacolobej c'u awib ri' —quecha'.
42023038	Chwi c'u lo ri cruz re ri Jesús, pa ri ch'a'tem griego, pa ri ch'a'tem latín y pa ri ch'a'tem hebreo tz'ibital wa': « WA' E REY QUE RAJ JUDI'AB.»
42023039	Y jun chique ri ca'ib elek'omab eya'om chwa cruz, lic cuch'amij ri Jesús, jewa' cubi'ij: —¿Na at ta neba ri Cristo, Rucha'o'n lo ri Dios? Chacolobej c'u awib ri' junam kuc' ri'oj —cacha'.
42023040	No'j ri jun chic elek'om xuyajo, jewa' xubi'ij che ri rachbi'il: —Ri'at na caxi'ij ta c'ana awib chwach ri Dios, yey junam oj c'o pa wa c'axc'obic k'atom pakawi'.
42023041	Ri'at y ri'in pakatzij wi, takal chike cakac'ulumaj wa', ma e tojbal re ri na utz taj ka'anom. No'j wa'chi na jinta umac —xcha'.
42023042	Ec'uchiri', xubi'ij che ri Jesús: —Wajawal, chinc'una co chic'u'x la echiri' co'ltakana la —xcha'.
42023043	Y ri Jesús xubi'ij che: —Pakatzij wi cambi'ij chawe: Wak'ij ne ri' catopon wuc' chila' chupa ri chomilaj luwar pa e c'o wi ri e colobetajinak —xcha'.
42023044	Echiri' xtic'oj ri k'ij, xoc k'eku'm che ruwachulew y wa' xu'q'uisa c'a che ri urox ora benak k'ij;
42023045	oxib ora na xwon ta ri k'ij. Yey chupa c'u ri Rocho Dios, ri telón xrich'rob lo chunic'ajal.
42023046	Ec'uchiri', ri Jesús lic co xch'awic, jewa' xubi'ij: —Nukaw, pak'ab la cank'atisaj wi ri wanima' —xcha'. Xew xubi'ij wa', asu xcamic.
42023047	Ri capitán que ri soldados echiri' xrilo sa' ri xu'ano, xuyac uk'ij ri Dios, jewa' xubi'ij: —Pakatzij wi wa'chi lic jusuc' y na jinta umac —xcha'.
42023048	Ec'u ruq'uiyal winak echiri' xquilo sa' ri xu'ano, xebel chiri', caquit'ikit'a' ruwa quic'u'x ruma quixi'in ib.
42023049	Yey c'u ri lic xqueta'maj uwach ri Jesús cuc' tak rixokib e petinak ruc' chwi xel lo Galilea, rique xec'oji' pana chinimanaj y xquil ronoje ri xu'ano.
42023050	C'o c'u jun achi José rubi', aj Arimatea, jun tinamit re Judea. Rire e jun chique ri uchapom wi rib ri k'atbal tzij, jun achi lic utz uc'u'x y lic jusuc' rubinic usilabic.
42023051	Yey lic roye'em ruc'unibal rutakanic ri Dios. Ec'u rire lic na xuc'ul ta uc'u'x ri xqui'an ri rachbi'il.
42023052	Xopon c'u chwach ri Pilato y xu'tz'onoj che caya' luwar che cumuk rucuerpo ri Jesús. Y xya' luwar che.
42023053	Xe'ec c'ut y xu'kasaj lo rucuerpo chwa ri cruz. Xupis c'u chupa jun manta. Tec'uchiri', xu'ya'a pa jun mukubal c'otom pa'baj, yey wa' na jinta junok mukum chupa.
42023054	Ec'u benak k'ij ri' echiri' raj judi'ab caquiyijba' pan janipa ri cajawax chique pa ri k'ij re uxlanibal, y wa' ya copon ru orayil.
42023055	Yey rixokib e petinak lo Galilea ruc' ri Jesús, xeterej bi chirij ri José y xquil ri mukubal pa xquiya wi can rucuerpo ri Jesús.
42023056	Echiri' xetzelej lok, xquijekela' uyijbaxic cunabal lic qui' ruxlab cha' que'quicojo che rucuerpo ri Jesús. Ec'uchiri' xoc ri k'ij re uxlanibal, xebuxlan c'ut pacha' ri cubi'ij Rutzij Upixab ri Dios.
42024001	Ri nabe k'ij re ri semana lic anim tan rixokib e petinak lo Galilea y jujun chic ixokib, xebec pa mukutal wi ri Jesús, yey cuc'a'am bi cunabal lic qui' ruxlab, ri quiyijbam lok.
42024002	Yey xe'quirika rabaj esam chi chuchi' ri mukubal.
42024003	Xeboc c'u bi chupa ri mukubal, pero na xquirik ta chi rucuerpo ri Kanimajawal Jesucristo.
42024004	Lic c'ut benak ri quina'oj puwi wa', echiri' xakic'ate't xewinakir ca'ib achijab chiquiwach, lic cawolk'in ri quik'u'.
42024005	Rixokib lic xquixi'ij quib y xquikasaj ri quipalaj pulew. Ec'u ri ca'ib achijab xquibi'ij chique: —¿Su'chac quitzucuj chiquixo'l ri ecaminak ri Jun c'aslic?
42024006	Rire na jinta chi wara, ma c'astajinak chi lo chiquixo'l ri ecaminak. C'una chic'u'x sa' rubi'im lo chiwe echiri' c'a c'o Galilea,
42024007	echiri' xubi'ij: “Lic chirajawaxic wi Ralaxel Chiquixo'l Ticawex caya' paquik'ab achijab aj maquib cha' cacamisax chwa cruz, no'j Rire cac'astaj lo churox k'ij” —xecha'.
42024008	C'a ec'uchiri' xc'un chiquic'u'x rixokib ruch'a'tem ri Jesús.
42024009	Echiri' xetzelej lo chila' pa ri mukubal, xquitzijoj ronoje wa' chique ri junlajuj tako'n y chique conoje ri e c'o cuc'.
42024010	Ec'u ri xetzijon wa' e ri María ri aj Magdala, ri Juana, ri María uchu ri Santiago y jujun cachbi'il.
42024011	Yey ri tako'n na xquicoj ta ri xquitzijoj rixokib, ma e chiquiwach rique, wa ixokib ech'u'jerinak.
42024012	Ec'u ri Pedro xyactaj bi y lic canic xe'ec pa c'o wi ri mukubal re ri Jesús. Y echiri' xoch'in pan chupa, xrilo xew chi c'o can ri jutak raba'j c'ul pa xbolk'otix wi ri Jesús. Xe'ec c'ut lic caminak ranima' che ri xrilo y cutz'onoj chiribil rib sa' nawi wa'.
42024013	Chupa la' la' k'ij, ca'ib chique rutijo'n quebin chupa ri be re que'ec pa raldea Emaús, wa' c'o lo pa once kilómetro che ri tinamit Jerusalem.
42024014	Xalok' c'u quebin chupa ri be, rique quech'a't chiquiwach puwi ri c'ac' ic'owinak.
42024015	Yey echiri' quech'a't chiquiwach, ri Jesús xkib cuc' y xerachbilaj bi.
42024016	Pero rique pacha' ch'ukutal ri quiwach, ma tob xquilo na xqueta'maj ta uwach.
42024017	Ec'u ri Jesús xubi'ij chique: —¿Sa' puwi' cach'a't wi alak chupa wa be? ¿Y su'chac cabison alak? —xcha'.
42024018	Jun c'u chique, Cleofas rubi', xuc'ul uwach, jewa' xubi'ij: —Laj xew rilal chique conoje ri ebinel e c'o Jerusalem na eta'am ta la sa' ri c'ac' ic'owinak chupa tak wa' wa k'ij —xcha'.
42024019	Xubi'ij c'u ri Jesús chique: —¿Sa' ri xu'ano? —xcha'. Ewi xquibi'ij che: —E cojch'a't puwi ri xuc'ulumaj ri Jesús ri aj Nazaret, ri nimalaj k'alajisanel lic c'o uchuk'ab che tak ri cu'ano y ri cubi'ij; rire lic yacom uk'ij ruma ri Dios y cuma tak ri ticawex re ri tinamit.
42024020	Yey ri nimak e aj chacunel pa Rocho Dios cuc' raj wach re ri katinamit xquiya puk'ab ri takanel romano cha' cak'at tzij puwi' y cacamisax chwa cruz.
42024021	Chwi c'u rucamic e urox k'ij wa'. Yey ri'oj xcubi' kac'u'x e rire ri cucolobej ri katinamit Israel.
42024022	»Yey quisachisam ne kana'oj jujun ixokib ebare jun chikaxo'l ri'oj oj utijo'n can ri Jesús. Ma rique lic anim tan xebopon chupa rumukubal,
42024023	pero na xquirik ta chi rucuerpo ri Jesús. Xetzelej c'u lo kuc', caquitzijoj chike xewinakir jujun ángeles chiquiwach, yey wa' xquibi'ij chique: “Rire c'astajinak chi lo chiquixo'l ri ecaminak.”
42024024	Xebec c'u jujun chike ri'oj chupa rumukubal y e xquilo jela' pacha' ri quibi'im rixokib chike. No'j na xquil ta uwach ri Jesús —xecha'.
42024025	Ec'u ri Jesús xubi'ij chique: —¡Tok'o' wach alak ma lic na camaj ta alak usuc' y camayin alak che ucojic janipa ri quibi'im can ri k'alajisanelab!
42024026	¿Na chirajawaxic ta neba ri Cristo, Rucha'o'n lo ri Dios, cutij na ronoje wa c'axc'obic y tec'uchiri' que'ec chila' chicaj pa cayac wi uk'ij? —xcha'.
42024027	Xuk'alajisaj c'u chique ronoje ri cubi'ij chupa Ruch'a'tem ri Dios chwi Rire, xujek lo ruc' ri tz'ibital can ruma ri Moisés yey tec'uchiri' xuk'alajisaj janipa ri tz'ibital chwi Rire cuma conoje ri k'alajisanelab.
42024028	Ec'uchiri' xebopon chupa raldea pa quebec wi ri queb achijab, ri Jesús xu'an pacha' e ri' xumaj chubi rube.
42024029	Pero rique lic xebelaj che cacanaj can cuc', jewa' xquibi'ij che: —Canaj can la kuc', ma benak chi ri k'ij yey ya coc rak'ab —xecha'. Ri Jesús xoc c'u bi y xcanaj can chiri' cuc'.
42024030	Echiri' e c'o chi chwa ri mexa, xuc'am ri pam y xtioxin chwach ri Dios, xuwech' c'u upa y xuya chique.
42024031	C'a ec'uchiri' xjakataj ri quiwach y xqueta'maj uwach. Pero ri Jesús e la' chiquiwach xmalca'nic.
42024032	Xquibi'ij c'u ri' chiquiwach: —¿Na camik'mot ta neba kac'u'x che qui'cotemal echiri' rire cach'a't kuc' pa ri be y cuk'alajisaj chike Rutzij Upixab ri Dios? —xecha'.
42024033	Na jampatana xeyactajic y xetzelej Jerusalem. Chiri' xebo'lquirika ri junlajuj tako'n quimolom quib cuc' ri cachbi'il.
42024034	Y rique xquibi'ij chique wa ca'ib: «¡Pakatzij wi c'astajinak lo ri Kanimajawal Jesucristo ma xilitaj uwach ruma ri Simón!» quecha'.
42024035	Yey la ca'ib xquijek utzijoxic sa' ri xquic'ulumaj chupa ri be echiri' xebec Emaús y su'anic xqueta'maj uwach ri Jesús echiri' xuwech' upa ri pam.
42024036	C'a quetajin ne che uch'a'tibexic ri quilom y ri quitom, echiri' ri Jesús xwinakir chiquiwach, xakic'ate't xtaq'ui' chiquixo'l y jewa' xubi'ij chique: —C'ola utzil chomal iwuc' —xcha'.
42024037	Yey rique lic xquixi'ij quib che, ma e chiquiwach rique laj juna espíritu ri caquitzutza' uwach.
42024038	No'j ri Jesús xubi'ij chique: —¿Su'chac cuxi'ij rib ic'u'x y na quicoj taj we in c'aslic?
42024039	Chiwilape ri nuk'ab y ri wakan; chichapape ruc' rik'ab y jela' quiwil chi utz lic in ri in c'o iwuc' y na xa ta in juna espíritu, ma juna espíritu na jinta uti'jil y na jinta ubakil pacha' ri quiwil chwe ri'in —xcha'.
42024040	Y ec'uchiri' cubi'ij wa', xuc'ut ruk'ab y ri rakan chiquiwach.
42024041	Ec'u rique lic quequi'cotic y caminak canima' che yey na caquirik taj su'anic caquicoj ri caquilo. Ec'uchiri', ri Jesús xubi'ij chique: —¿Sa' ri c'o iwuc' re catijic? —xcha'.
42024042	Xquiya c'u che, juch'akap car bolom y uwa'al cab c'a c'o pa cera.
42024043	Ewi Rire xuc'amo y xutij chiquiwach.
42024044	Ec'uchiri', xubi'ij chique: —E nubi'im lo wa' chiwe echiri' c'a in c'o iwuc': Lic chirajawaxic wi cu'ana na janipa ri tz'ibital can panuwi ri'in chupa ri Tzij Pixab re ri Moisés, chupa ri quitz'ibam can ri k'alajisanelab y chupa tak ri Salmos —xcha'.
42024045	C'a tec'uchiri' xujak ri quina'oj cha' caquimaj usuc' chi utz Rutzij Upixab ri Dios.
42024046	Xubi'ij c'u chique: —Jewa' ri tz'ibital can pa Ruch'a'tem ri Dios: Lic chirajawaxic wi ri Cristo, Rucha'o'n lo ri Dios, cutij c'ax, cacamic y cac'astaj lo churox k'ij;
42024047	y chupa c'u rubi', catzijox ri Utzilaj Tzij re tzelebal tzij y re cuybal mac chique conoje ruq'uiyal quiwach tak ri ticawex e c'o che ruwachulew, yey cajeker utzijoxic wa' Jerusalem.
42024048	Ri'ix quibi'ij c'u ri' chique ri winak janipa tak wa xiwilo y xito.
42024049	Chitape': Ri'in cantak lo piwi ri'ix ri Jun ubi'tisim lo ri Nukaw; pero chixc'ola wara chupa wa tinamit Jerusalem cha' quiwoy'ej na quic'ul wa chuk'ab cape chila' chicaj —xcha'.
42024050	Ec'uchiri', ri Jesús xebuc'am bi rutijo'n y xebec chunakaj Betania. Xuyac c'u ruk'ab paquiwi' y xebu'an bendecir.
42024051	Echiri' catajin che u'anic wa', xujeko xel bi chiquixo'l y xc'am c'u bi chila' chicaj.
42024052	Ewi rutijo'n lic xquilok'nimaj uk'ij ri Jesús. Tec'uchiri' xetzelej chupa ri tinamit Jerusalem ruc' unimal qui'cotemal chupa ri canima'.
42024053	Y xaki e c'o chupa ri Rocho Dios, quebixonic y caquiyac uk'ij ri Dios. Amén.
43001001	Che ri jekebal lo re ruwachulew, xex chi c'o lo wi ri Tzij; ri Tzij xex chi c'o lo wi ruc' ri Dios yey ri Tzij e ri Dios.
43001002	Ec'u ri Jun cabi'x “Ri Tzij” che, xex chi c'o lo wi ruc' ri Dios chwi echiri' c'amaja' ne cajeker lo ruwachulew.
43001003	Ruma ne Rire, ri Dios xu'an ronoje ri c'o che ruwachulew. We tamaji Rire, na cu'an ta ri' ri Dios janipa ri c'olic.
43001004	Ruc' c'u Rire c'o wi ri c'aslemal, yey wa c'aslemal e K'ijsak chique ri ticawex.
43001005	Ri K'ijsak cawon chupa ri k'eku'm, y ri k'eku'm na cuch'ij ta c'ana uchupic.
43001006	C'o jun achi Juan rubi' yey rire takom lo ruma ri Dios.
43001007	Ri Juan xc'unic cha' cuk'alajisaj ri K'ijsak. Xolu'tzijoj c'u ri K'ijsak cha' jela' ri ticawex caquicoj ri K'ijsak.
43001008	Ri Juan na e ta ri K'ijsak, pero rire xc'unic re co'ltzijon puwi ri K'ijsak.
43001009	Ri sakil K'ijsak c'uninak che ruwachulew, e cak'alajisan runa'oj ri Dios chiquiwach tak ri ticawex.
43001010	Tob Rire e 'anayom re ronoje ri c'o che ruwachulew; echiri' xc'un che ruwachulew, tak ri winak na xqueta'maj ta uwach.
43001011	Rire xc'un cuc' rutinamit, pero rutinamit na xquic'ul taj.
43001012	Conoje c'u ri' ri xquic'ulu y xquicoj rubi', xya'taj chique quebu'an e ralc'o'al ri Dios.
43001013	Ec'u rique xebu'an ralc'o'al ri Dios, na cuma ta ri quichu-quikaw na ruma ta rayibal que ticawex, yey na ruma tane ri xraj juna achi; ma e ruma ri xraj ri Dios.
43001014	Ec'u wa Tzij xu'an achi, xjeki' c'u chikaxo'l ri'oj, y xkil runimal uchomalil. Y wa unimal uchomalil e ri xuya ri Dios che Rire ruma xew Uc'ajol ri', yey Rire lic c'o unimal rutzil c'u'xaj y sakil K'ijsak ruc'.
43001015	Ri Juan xtzijon chwi Rire, jewa' xubi'ij: «Puwi Rire nubi'im chi lo wa': E ri Jun catajin lo chwij, más c'o uwach chinuwa ri'in ma Rire xex chi c'o lo wi echiri' c'amaja' quinalax ri'in» xcha'.
43001016	Che ronoje tak ri c'o puk'ab, kac'amom co ke'oj, ma ri unimal rutzil uc'u'x kuc' xaki ule'om rib.
43001017	Ri Tzij Pixab xya' ruma ri Moisés; no'j ri unimal rutzil uc'u'x ri Dios y ri K'ijsak e xk'alajin ruma ri Kanimajawal Jesucristo.
43001018	Na jinta junok iliyom uwach ri Dios; pero ri'oj xketa'maj uwach ruma ri Jun lic xa jun uc'u'x ruc' ri Dios, wa' e Ruc'ajol ri Dios, ri lic xew Uc'ajol ri'.
43001019	E c'o jujun e aj judi'ab re ri tinamit Jerusalem xequitak lo raj chacunel re ri Rocho Dios y raj levitas ruc', cha' caquitz'onoj che ri Juan china rire. Yey ri c'ulubal uwach xuya'o, lic k'alaj;
43001020	na jinta c'o xrewaj chique. Jec'uwa' xuk'alajisaj chique: —Ri'in na in ta Rucha'o'n lo ri Dios —xcha'.
43001021	Ec'uchiri', xquitz'onoj tanchi che: —¿Lal china c'u ri'? ¿Lal ri k'alajisanel Elías? —xecha'. Y rire xubi'ij: —Na in taj —xcha'. Xquitz'onoj c'u che: —¿Laj lal ri' ri jun k'alajisanel re ri Dios koye'em cac'unic? —xecha'. Rire xuc'ul c'u uwach: —Na in taj —xcha'.
43001022	Ec'uchiri', xquibi'ij tanchi che: —¿Lal china c'u ri'? Ma ri'oj oj petinak re cakac'am bi juna c'ulubal uwach chique ri xetakaw lo ke'oj. Bi'ij la chike sa' ri wach la —xecha'.
43001023	Y rire xuc'ul uwach: —Ri'in in ri jun tzijonel casiq'uin che ubi'xiquil chupa ri luwar catz'intz'otic: “Suc'upij alak rube ri Kanimajawal” jela' pacha' ri tz'ibital can ruma ri k'alajisanel Isaías —xcha'.
43001024	Ri etakom lok re quebo'lch'a't ruc' ri Juan, e cuq'uil ri fariseos.
43001025	Xquitz'onoj c'u ri' che ri Juan: —¿Sa' c'u uchac ri' caya la ri bautismo we na lal ta Rucha'o'n lo ri Dios, na lal tane ri Elías yey na lal tane ri jun k'alajisanel re ri Dios koye'em cac'unic? —xecha'.
43001026	Ri Juan xuc'ul uwach: —Ri'in canya ri bautismo ruc' ya', no'j chixo'l ralak c'o Jun na eta'am ta alak uwach.
43001027	Ec'u wa' wa Jun catajin lo chwij ri'in, e ri Jun xex chi c'o lo wi echiri' c'amaja' quinalax ri'in y na takal tane chwe ri'in canquir ruwach ruxajab —xcha'.
43001028	Ronoje wa' xu'an pa ri luwar Betábara, ch'aka ya' che ri nimaya' Jordán, pa cuya wi bautismo ri Juan.
43001029	Chuca'm k'ij c'ut ri Juan xril pan ri Jesús e ri' catajin roponic ruc' y jewa' xubi'ij: «Chiwilape', wa' e ri K'apoj Bexex re ri Dios, ri quesan re ri quimac ri ticawex che ronoje ruwachulew.
43001030	Puwi rire xintzijon wi echiri' ximbi'ij: “Chwij ri'in catajin lo jun achi; rire más c'o uwach chinuwach ri'in. Wa' xex chi c'o lo wi echiri' c'amaja' quinalax ri'in.”
43001031	Ri petinak lok na xinweta'maj taj china ri jun catajin lok; na ruc' ta c'u ri', ri'in xinc'unic re canya ri bautismo ruc' ya', cha' jela' ri tinamit Israel caqueta'maj uwach rire» xcha'.
43001032	Xubi'ij c'u ri Juan: «Ri'in xinwil ri Ruxlabixel ri Dios xkaj lo chicaj pacha' juna palomax y xc'oji' puwi rire.
43001033	Ec'u ri petinak lok na xinweta'maj taj china ri jun catajin lok; pero ri xtakaw lo we ri'in cha' canya ri bautismo ruc' ya', jewa' xubi'ij chwe: “Echiri' cawil ri Santowilaj Ruxlabixel ri Dios cakaj lok y cac'oji' puwi jun achi, e rire ri cuya ri bautismo ruc' ri Ruxlabixel ri Dios.”
43001034	Ec'u ri'in xinwilo y cank'alajisaj c'u wa': Pakatzij wi, rire e Uc'ajol ri Dios» xcha'.
43001035	Chuca'm k'ij c'ut, ri Juan c'o tanchi chiri' junam cuc' ca'ib chique rutijo'n rire.
43001036	Echiri' xrilo xic'ow ri Jesús, jewa' xubi'ij: —Chiwilape', wa' e ri K'apoj Bexex re ri Dios —xcha'.
43001037	Echiri' ri ca'ib utijo'n ri Juan xquito xubi'ij wa', xeterej bi chirij ri Jesús.
43001038	Ec'uchiri' ri Jesús xtzu'n chirij y xrilo eteran chirij, xubi'ij chique: —¿Sa' ri quitzucuj? —xcha'. Rique xquibi'ij che: —Rabí (wa' que'elawi “lal tijonel”), ¿pachawi jekel wi la? —xecha'.
43001039	Ri Jesús xuc'ul uwach: —Chixpetok, cho'liwila' —xcha'. Xebec c'ut, xquilo pa jekel wi Rire y xecanaj c'u can la jun benebal k'ij chiri' ruc', ma laj ucaj ora chic.
43001040	Ri Andrés ruchak' ri Simón Pedro, e jun chique ri ca'ib xquita ri xubi'ij ri Juan y xeterej bi chirij ri Jesús.
43001041	Ec'u ri Andrés nabe na xu'tzucuj ri ratz Simón; y echiri' xuriko, jewa' xubi'ij che: —Ya xkarik ri Mesías —xcha'. (“Mesías” e que'elawi ri Cristo, Rucha'o'n lo ri Dios.)
43001042	Xuc'am c'u bi ri Simón pa c'o wi ri Jesús. Ec'u ri Jesús echiri' xril uwach, jewa' xubi'ij che: —Ri'at at Simón, ruc'ajol ri Jonás; pero wo'ora rabi' cancojo e Cefas (wa' que'elok Pedro) —xcha'.
43001043	Chuca'm k'ij c'ut, ri Jesús xraj xe'ec pa ri luwar re Galilea. Xe'ec c'ut y xuc'ul jun achi Felipe rubi' y xubi'ij che: —Chat-tereja lo chwij —xcha'.
43001044	Ri Felipe aj pa ri tinamit Betsaida, wa' e tinamit pa ejekel wi ri Andrés y ri Pedro.
43001045	Ec'u ri Felipe xu'tzucuj ri Natanael y echiri' xuriko, jewa' xubi'ij che: —Xkarik ri jun ri xtz'iban ri Moisés puwi' chupa ri Tzij Pixab, yey ri k'alajisanelab jenela' xetz'iban puwi': Wa' e ri Jesús, ruc'ajol ri José ri aj Nazaret —xcha che.
43001046	Xubi'ij c'u ri Natanael: —¿C'o neba utz quel lo chupa ri tinamit Nazaret? —xcha'. Ri Felipe xuc'ul uwach: —Sa'a, chawilape' —xcha'.
43001047	Ri Jesús, echiri' xrilo catajin roponic ri Natanael ruc', jewa' xubi'ij: —Wa jun achi catajin lo uc'unic, e jun sakil aj Israel y na jinta socoso'nic ruc' —xcha'.
43001048	Ec'u ri Natanael xutz'onoj che: —¿Cha'taj eta'am la nuwach? —xcha'. Ri Jesús xubi'ij che: —Ri'in xinwil pan awach echiri' c'amaja' ne catusiq'uij ri Felipe, echiri' at c'o chuxe' ri jun che' re higo —xcha'.
43001049	Xubi'ij c'u ri Natanael che: —Lal tijonel, rilal lal Uc'ajol ri Dios y ri Rey que raj Israel —xcha'.
43001050	Ri Jesús xuc'ul uwach: —¿Cacoj cami ri' wa' xa ruma ximbi'ij chawe xatinwil pan chuxe' ri jun che' re higo? Chikawach apanok, cawil ne c'utubal más nima'k chwa tak wa' —xcha'.
43001051	Y xubi'ij ri Jesús: —Pakatzij wi cambi'ij chiwe: Wa chikawach apanok quiwil ne ruwa caj jakalic y quebiwil ri ángeles re ri Dios quebak'anic y quekaj lo chwi Ralaxel Chiquixo'l Ticawex —xcha'.
43002001	Oxib k'ij ric'owic wa', x'an jun c'ulaniquil pa ri tinamit Caná re Galilea. Ruchu ri Jesús e jun chique ri e c'o chiri'.
43002002	Ec'u ri Jesús, junam cuc' rutijo'n, xesiq'uix pa ri c'ulaniquil.
43002003	Yey c'amaja' ne caq'uis ri nimak'ij echiri' xq'uis ri vino. Ec'u ruchu ri Jesús xubi'ij che: —Xq'uis ri vino quetajin che ujachic —xcha'.
43002004	Ri Jesús xuc'ul uwach: —Tape la, ¿su'chac cabi'ij la wa' chwe ri'in? Ma c'amaja' copon ri ora cank'alajisaj nuwach —xcha'.
43002005	Ec'u ruchu ri Jesús xubi'ij chique ri queniman chiri': —E 'ana alak ronoje ri cubi'ij rire che alak —xcha'.
43002006	Chiri' c'u ri' c'o wakib tena'x 'anatal ruc' abaj, wa' cac'oli' ya' chupa re quijosk'iquil raj judi'ab chwach ri Dios. Chujujunal tena'x, laj coc juna ochenta o juna cien litros ya' chupa.
43002007	Ri Jesús xubi'ij chique ri queniman chiri': —Nojisaj alak che ya' tak wa tena'x —xcha'. Ec'u rique xquinojisaj chi utz.
43002008	Ec'uchiri', ri Jesús xubi'ij chique: —Wo'ora chesaj lo alak jubik' y c'ama bi alak che ri aj wach re wa nimak'ij —xcha'. Y rique jela' xqui'ano.
43002009	Ec'u ri aj wach re ri nimak'ij xuna' ri ya' 'anom vino che, tob na reta'am ta nenare' pa xpe wi. Xew ri queniman chiri' queta'am, ma e rique xebesan lo ri ya'. Ec'u ri aj wach xusiq'uij rala xc'uli'ic
43002010	y jewa' xubi'ij che: —Conoje ri ticawex nabe na e caquijach ri chomilaj vino, yey echiri' ri echocom lic q'ui chi ri quitijom, c'a ec'uchiri' cajachi' ri xaki tob vino. No'j ri'at c'a e la' xawesaj lo ri sakil vino che wa q'uisbal re wa nimak'ij —xcha'.
43002011	E nabe c'utubal wa' re ruchuk'ab ri Dios xu'an ri Jesús chila' Caná re Galilea. Ruc' wa' xuk'alajisaj ri unimal uwach uk'ij y ruma la' rutijo'n lic xcubi' quic'u'x ruc'.
43002012	Echiri' ic'owinak chi wa', ri Jesús ruc' ruchu, cuc' tak ruchak' y rutijo'n xebec pa ri tinamit Capernaúm. Yey na xec'oji' ta chiri' uq'uiyal k'ij.
43002013	Xa nakaj chi c'o wi lo ri Pascua, wa' e quinimak'ij raj judi'ab. Ec'u ri Jesús xe'ec pa ri tinamit Jerusalem.
43002014	Chiri' pa ri Rocho Dios, xebu'rika ri e aj c'ay boyexab, bexex y palomax, cuc' ri e aj jachal uwach puak etz'ul chiri'.
43002015	Ec'uchiri', ri Jesús xu'an jun asial y ruc' wa' xeberesaj lo pa ri Rocho Dios conoje rique junam cuc' tak ri bexex y ri boyexab e c'o pa c'ayij. Xuxulc'atila' tak bi ri quimexa ri e aj jachal uwach puak, y jela' xquichico'b bi ri puak.
43002016	Xubi'ij c'u chique raj c'ay que palomax: —¡Chesaj bi alak tak wa'! ¡Ma'an alak c'aybal che ri Rocho ri Nukaw! —xcha'.
43002017	Ec'uchiri', xc'un chiquic'u'x rutijo'n ri tz'ibital pa Ruch'a'tem ri Dios pa cubi'ij wi: Ruchajixic ri Ocho la lic e ubis nuc'u'x ri' cacha'.
43002018	Ec'u raj judi'ab xquitz'onoj che: —¿Sa' ri c'utubal ca'an la chikawach cha' cakacojo ya'tal pak'ab la ca'an la wa'? —xecha'.
43002019	Ri Jesús xuc'ul uwach: —We xwulij alak wa rocho ri Dios, xa pa oxib k'ij ri'in canyac tanchic —xcha'.
43002020	Xquibi'ij c'u raj judi'ab che: —Wa' wa Rocho Dios pa cuarenta y seis junab xutzin wi. ¿Cayac cami la ri' rilal pa oxib k'ij? —xecha'.
43002021	Pero ri “Rocho Dios” xch'a't ri Jesús puwi', e rucuerpo Rire.
43002022	E uwari'che, echiri' xc'astaj lo chiquixo'l ri ecaminak, rutijo'n xc'un chiquic'u'x ri ubi'im chi lo chique. C'a ec'uchiri' xquimaj usuc' y xquicoj ri tz'ibital can chupa Ruch'a'tem ri Dios puwi ri Jesús y ri bi'tal can ruma Rire.
43002023	Echiri' c'o ri Jesús Jerusalem pa ri nimak'ij Pascua, lic e q'ui ri ticawex xquicoj rubi' Rire ruma xquil tak ri c'utubal re ruchuk'ab ri Dios xu'ano.
43002024	No'j ri Jesús na xcubi' ta uc'u'x cuc' ma lic reta'am quiwach conoje.
43002025	Na xajawax tane cabi'x che sa' ri caquich'ob rakan ri winak, ma Rire reta'am sa' ri c'o chupa ri canima'.
43003001	C'o jun achi Nicodemo rubi'; rire e cuq'uil ri fariseos yey e jun aj wach que raj judi'ab.
43003002	Rire xe'bina ruc' ri Jesús chak'ab y xubi'ij che: —Lal tijonel, lic k'alaj lal takom lo la ruma ri Dios re co'lc'utun la chikawach, ma na jinta junok ca'anaw janipa wa c'utubal ca'an la, we na jinta ri Dios ruc' —xcha'.
43003003	Ec'u ri Jesús xubi'ij che: —Pakatzij wi cambi'ij che'la: E junok we na calax ta tanchic, ri' na caya'taj ta che coc chupa rutakanic ri Dios —xcha'.
43003004	Ri Nicodemo xutz'onoj che: —¿Su'anic c'u ri' calax junok e la' nim chic? ¿Utz neba la' camatzex tanchi ruma ruchu cha' calax tanchic? —xcha'.
43003005	Ri Jesús xuc'ul uwach: —Pakatzij wi cambi'ij che'la: China ri na calax ta ruc' ya' y ruc' ri Ruxlabixel ri Dios, ri' na takal ta che coc chupa rutakanic ri Dios.
43003006	E junok calax cuma ruchu-ukaw, ri' lic rewi e jun ticawex; no'j ri calax ruma ri Ruxlabixel ri Dios, ri' c'o uc'aslemal chwach ri Dios.
43003007	Macam c'u anima' la che wa ximbi'ij che'la: “Lic chirajawaxic chique conoje ri ticawex quebalax na tanchic.”
43003008	E pacha' ri tew xa tob pa cawelel wi, xew cata la cajuxuxic, pero na eta'am ta la pa cape wi y pa cumaj wubi. Jec'ula' ri quebalax ruma ri Ruxlabixel ri Dios na quilitaj taj su'anic ri Dios cuya ri c'ac' quic'aslemal —xcha'.
43003009	Ec'u ri Nicodemo xutz'onoj tanchic: —¿Su'anic cu'ana wa'? —xcha'.
43003010	Ri Jesús xuc'ul uwach: —Lal tijonel chiquiwach raj Israel, ¿yey na eta'am tane la wa'?
43003011	Pakatzij wi cambi'ij wa' che'la: Ri'oj e cakatzijoj janipa ri keta'am y ri kilom; na ruc' ta c'u ri', ralak na cacoj ta alak sa' ri cantzijoj che alak.
43003012	We na cacoj ta alak echiri' quintzijon puwi tak ri xa re ruwachulew, ¿sa' c'u u'anic ri' cacoj alak echiri' quintzijon chiwach alak puwi tak ri re ri Dios c'o chila' chicaj?
43003013	Na jinta junok benak chila' chicaj, xew ri jun petinak chila', wa' e Ralaxel Chiquixo'l Ticawex.
43003014	Ma jela' pacha' xu'an ri Moisés echiri' xuyac jun cumatz chutza'm jun che' pa ri luwar catz'intz'otic; jec'ula' lic chirajawaxic wi Ralaxel Chiquixo'l Ticawex cayaqui' chwa jun che'
43003015	cha' china ri cacubi' uc'u'x ruc' Rire, na casach ta uwach, ma c'o uc'aslemal na jinta utakexic.
43003016	»Ri Dios lic c'ax xebuna' ri e c'o che ruwachulew; y ruma c'u wa', xutak lo Ruc'ajol, ri lic xew Uc'ajol ri', cha' china ri cacubi' uc'u'x ruc' Rire na casach ta uwach, ma c'o uc'aslemal na jinta utakexic.
43003017	Ma ri Dios na xutak ta lo Ruc'ajol che ruwachulew re colu'k'ata tzij paquiwi ri ticawex; ri xutak wulok e cha' quebolu'colobej.
43003018	China c'u ri cacubi' uc'u'x ruc' Ruc'ajol ri Dios, ri' na jinta ri k'atbal tzij re ri Dios puwi'; no'j china ri na cacubi' ta uc'u'x ruc', ri' c'o chi ri k'atbal tzij re ri Dios puwi' ruma na xucoj ta rubi' Ruc'ajol ri Dios, ri lic xew Uc'ajol ri'.
43003019	Yey ri k'atbal tzij cu'an ri Dios e ruma wa': Ri K'ijsak re ri Dios xc'un che ruwachulew, pero tak ri ticawex e más xuc'ul quic'u'x ri k'eku'malil re ri mac chwa ri K'ijsak; ma ri quetajin che u'anic, lic na chom taj.
43003020	Conoje ri caqui'an ri na utz taj, tzel caquil ri K'ijsak y na quekib ta ruc' cha' na cak'alajin ta ri na utz taj quetajin che u'anic.
43003021	No'j conoje ri caquitijoj quib che jun sakil binic silabic, ri' quekib chwach ri K'ijsak cha' cak'alajinic, ri quetajin che u'anic e ri caraj ri Dios chique —xcha'.
43003022	Tec'uchiri', ri Jesús junam cuc' rutijo'n xebec Judea; uq'uiyal k'ij xc'oji' chiri' cuc' y cuya ri bautismo chique ri ticawex.
43003023	Ec'u ri Juan catajin che uya'ic ri bautismo pa ri tinamit Enón chunakaj Salim, ma chila' lic c'o ya'. Quebopon c'u ri ticawex ruc' cha' caquic'ul ri bautismo.
43003024	Ri Juan xu'an wa' echiri' c'amaja' caya'i' pa cárcel.
43003025	Ec'uchiri', jujun chique rutijo'n ri Juan cuc' jujun e aj judi'ab xquijek quech'a't chwi tak ri takanic chwi ri quijosk'iquil chwach ri Dios.
43003026	Xebec c'ut xe'quibi'ij che ri Juan: —Lal tijonel, tape la, e ri jun xopon uc' la ch'aka ya' che ri nimaya' Jordán, ri xk'alajisan la puwi', wo'ora catajin che uya'ic ri bautismo y conoje ri ticawex eteran chirij —xecha'.
43003027	Ec'u ri Juan xubi'ij chique: «Na jinta c'o cuc'ul junok we na e ta ri Dios chila' chicaj caya'w re che.
43003028	Ri'ix xinito echiri' ximbi'ij chiwe: Ri'in na in ta Rucha'o'n lo ri Dios, xa in jun k'alajisanel intakom lo nabe chwach Rire.
43003029	»E pacha' pa juna c'ulaniquil. Ri lic c'o uwach na e ta ri ramigo rala, e rala cac'uli'ic ma e uc'a'yom re rali. Yey ri ramigo c'o putzal rala, e lic caqui'cot che utayic ri cubi'ij rala. Jec'ula' ri'in wo'ora lic quinqui'cotic ma ya xc'un ri Cristo.
43003030	Lic c'u chirajawaxic más canimarisax uk'ij rire, chwa ri canimarisax nuk'ij ri'in.
43003031	»Ri jun cape chila' chicaj, e más nim uwach uk'ij chiquiwa conoje. Ec'u junok na re ta chila' chicaj, e re ruwachulew y e cach'a't puwi tak ri re ruwachulew. No'j ri jun cape chila' chicaj, e más lic nim uwach uk'ij chiquiwa conoje.
43003032	Yey rire e cuk'alajisaj sa' ri rilom y sa' rutom che ri Dios; na ruc' ta c'u ri', tak ri winak na caquicoj taj.
43003033	Yey we c'o junok cacojow ri cuk'alajisaj rire, ri' cujiquiba' uwach lic katzij ri cubi'ij ri Dios.
43003034	Ma ri jun takom lo ruma ri Dios, e cutzijoj ri cubi'ij ri Dios. Ma ri Dios na xuxu'yaj ta ri Ruxlabixel uya'om che; e uwari'che, xaki c'o ri Ruxlabixel ruc'.
43003035	Ri Dios lic c'ax cuna' Ruc'ajol yey uya'om puk'ab rire ronoje ri c'olic.
43003036	China c'u ri cacubi' uc'u'x ruc' Ruc'ajol ri Dios, c'o uc'aslemal na jinta utakexic; no'j china ri na caraj taj cacubi' uc'u'x ruc' Ruc'ajol ri Dios, ri' na jinta uc'aslemal ruc' ri Dios yey k'atom chi tzij puwi' ruma ri Dios» xcha'.
43004001	Ri Jesús xreta'maj, ri fariseos xquito más e q'ui rutijo'n Rire chiquiwa rutijo'n ri Juan, yey más e q'ui ri caquic'ul ri bautismo ruma Rire chiquiwa ri caquic'ul ri bautismo ruma ri Juan.
43004002	(Tob na e ta c'u ri Jesús ri cuya ri bautismo, ma e tak rutijo'n ri queya'w re.)
43004003	Ruma c'u ri Jesús reta'am ri xquita rique, xel bi pa ri luwar re Judea y xtzelej tanchi pa ri luwar re Galilea.
43004004	Yey chirajawaxic che ri Jesús quic'ow pa ri luwar re Samaria.
43004005	Jec'ula' xe'ela pa jun tinamit Sicar rubi', c'o che ri luwar re Samaria, chunakaj rulew xuya can ri Jacob che ruc'ajol José.
43004006	Chiri' c'o wi ri jun pozo uc'otom can ri Jacob. Ruma c'u cosinak ri Jesús che ri be u'anom lok, xtz'uyi' chunakaj ri pozo echiri' ya cu'ana pa tiq'uil k'ij.
43004007	Xc'un c'u lo jun ixok aj Samaria, e ri' co'lresaj bi uya' pa ri pozo, yey ri Jesús xubi'ij che: —Sipaj la jubik' nuya' —xcha'.
43004008	Yey rutijo'n ri Jesús ebenak pa ri tinamit xe'quilok'o quiwa.
43004009	Rixok aj Samaria xubi'ij c'u che: —¿Sa' ri' la' catz'onoj ya' la chwe? Ma rilal lal cuq'uil raj judi'ab yey ri'in in aj Samaria —xcha'. Xubi'ij wa' ma raj judi'ab na quech'aw ta chiquiwach cuc' raj Samaria.
43004010	Ewi ri Jesús xuc'ul uwach: —We ta c'u queta'maj la sa' ri cusipaj ri Dios che'la yey we ta queta'maj la in china ri'in, ri cantz'onoj nuya' che'la, ri' e ne rilal catz'onoj la ya' chwe yey ri'in canya c'u che'la ri ya' cuya c'aslemal —xcha'.
43004011	Rixok xubi'ij che ri Jesús: —Wajawal, na jinta ne sa' ruc' quesaj lo la ri ya' yey ri pozo lic naj upa. ¿Pachawi c'u ri' quesaj wi lo la ri ya' cuya c'aslemal?
43004012	E ri kamam Jacob xuya can wa jun pozo chike ojertan, ma wara xutij wi uya' rire cuc' tak ri ralc'o'al y tak ri rawaj. ¿Más neba c'o wach rilal chwach rire? —xcha'.
43004013	Ri Jesús xuc'ul uwach: —Conoje ri quetijow re wa' wa ya', catzajin tanchi quichi'.
43004014	No'j china ri catijow re ri ya' canya ri'in, ri' na cachakij ta chi c'ana uchi'. Ma ri ya' canya ri'in, cu'an pacha' jun ac'al calax lo pa ranima' re cuya uc'aslemal na jinta utakexic —xcha'.
43004015	Xubi'ij c'u rixok che: —Wajawal, ya'a co la we'in ri' la' la ya', cha' na cachakij ta chi nuchi' y na quinc'un ta chi ne ri' c'a wara re co'lnuwesaj bi nuya' —xcha'.
43004016	Pero ri Jesús xubi'ij che: —Oj la, je'siq'uij la ri achijil la y c'ama' c'u lo la wara —xcha'.
43004017	Ewi rixok xubi'ij: —Ri'in na jinta wachijil —xcha'. Xubi'ij c'u ri Jesús che: —Katzij ri xbi'ij la, na jinta achijil la.
43004018	Ma e wo'ob lo rachijab e c'oji'nak uc' la yey rachi c'o uc' la wo'ora na achijil ta la. Ruma c'u ri', lic katzij ri xbi'ij la —xcha'.
43004019	Echiri' xuta wa' rixok, xubi'ij che ri Jesús: —Wajawal, e cuna' nuc'u'x ri'in, rilal lal k'alajisanel re ri Dios.
43004020	Ri kati'-kamam ri oj aj Samaria lic xquilok'nimaj uk'ij ri Dios chwach wa juyub, no'j ri alak aj judi'ab cabi'ij alak e Jerusalem ri luwar pa chirajawaxic wi calok'nimax wi uk'ij ri Dios —xcha'.
43004021	Ri Jesús xubi'ij che: —Ixok, lic cojo la wa cambi'ij che'la, ma copon na ri k'ij na xew ta chi calok'nimax uk'ij ri Dios wara chwa wa juyub o c'a chila' Jerusalem, ma utz ca'ani' wa' pa ronoje luwar.
43004022	Ralak alak aj Samaria, na eta'am ta alak china ri calok'nimaj alak uk'ij; no'j ri'oj lic keta'am chi utz china ri cakalok'nimaj uk'ij, ma ri colobetajic cape cuc' raj judi'ab.
43004023	No'j copon na c'u ri k'ij yey ec'u uk'ijol wa' xoponic echiri' e janipa ri caquilok'nimaj uk'ij ri Kakaw Dios pa sakil wi, caqui'ano ruma ri Ruxlabixel c'o pa canima'. Ma e caraj wa' ri Kakaw Dios chique conoje ri quelok'niman re.
43004024	Ma ri Dios e Uxlabixel; Rire na quilitaj ta uwach. E uwari'che conoje ri quelok'niman uk'ij, lic chirajawaxic wi qui'ana wa' pa sakil wi ruma ri Ruxlabixel c'o pa canima' —xcha'.
43004025	Xubi'ij c'u rixok che ri Jesús: —Ri'in weta'am cac'un Rucha'o'n lo ri Dios, ri cabi'x “Cristo” che; y echiri' cac'un Rire, cuk'alajisaj ronoje chike —xcha'.
43004026	Ri Jesús xubi'ij che: —Wa' wa cabi'ij la e ri'in, ri quinch'a't uc' la —xcha'.
43004027	Ec'uchiri', xetzelej lo rutijo'n y lic xcam canima' che ma ri Jesús cach'a't ruc' jun ixok. Na ruc' ta c'u ri', na jinta junok chique xutz'onoj sa' puwi' cach'a't wi ruc' rixok.
43004028	Ec'uchiri', rixok xuya can ruc'amba', xe'ec pa ri tinamit y jewa' cubi'ij chique ri winak:
43004029	—Peta alak, je'ila' alak jun achi ubi'im chwe janipa ri nu'anom. ¿Na e ta nawi rire ri Cristo? —cacha'.
43004030	Ec'uchiri', xebel bi ri winak pa ri tinamit y xebec chila' pa c'o wi ri Jesús.
43004031	Echiri' c'amaja' quebopon ri winak, rutijo'n xquitij ri' che, jewa' xquibi'ij: —Lal tijonel, tija wa la —xecha che.
43004032	Ri Jesús xubi'ij chique: —Ri'in c'o ri nuwa cantijo, tob ri'ix na iweta'am taj sa' wa' —xcha'.
43004033	Ec'u rutijo'n xquijek caquibi'ij chiquiwach: «¿C'o nawi junok xc'amaw lo uwa?» xecha'.
43004034	Ec'u ri Jesús xubi'ij chique: «Ri nuwa ri'in e ri can'an ri rajawal uc'u'x ri takayom lo we'in y canq'uis na c'u ruchac.
43004035	Ri'ix quibi'ij: “Cajib ic' chic copon wi cha' ca'an ri molonic.” No'j ri'in cambi'ij chiwe: Chixtzu'n apanok y chiwila chi utz ri tico'n, ma ya ri'j chic, utz chic camolic.
43004036	Ri cachacun che ri molonic, cuc'ul na ri tojbal re yey janipa ri cumolo, c'o cutikoj che ruc'aslemal na jinta utakexic. Jec'ula', ri caticow re junam quequi'cot ruc' ri camolonic.
43004037	Ma e cu'ana pacha' ri cabi'xic: “Jun ri caticow re yey jun chic ri ca'anaw re ri molonic.”
43004038	Ri'in xixintak bi re quimol ri na xitic ta ri'ix; ma e jujun chic ri xeticow re. Ec'u wo'ora c'o quic'ul ri'ix che ri chac que rique» xcha'.
43004039	E q'ui chique ri e aj Samaria xcubi' quic'u'x ruc' ri Jesús ruma ri xutzijoj rixok echiri' xubi'ij chique: «Rire xubi'ij chwe janipa ri nu'anom.»
43004040	Ruma c'u la', rique xec'un ruc' ri Jesús y lic xebelaj che cha' cacanaj cuc'. Ewi Rire queb k'ij xcanaj can cuc'.
43004041	Yey más e q'ui ri xcubi' quic'u'x ruc' ruma ri xutzijoj Rire chiquiwach.
43004042	Xquibi'ij c'u che rixok: —Wo'ora lic cubul kac'u'x ruc' rire na xew ta ruma ri xatzijoj ri'at chike, ma e ruma ri xkata ruch'a'tem rire. Keta'am c'u ri' rire pakatzij wi e ri Cristo, ri Colobenel re ruwachulew —xecha'.
43004043	Echiri' ic'owinak chi ca'ib k'ij, ri Jesús xel bi chiri' Samaria, xumaj bi ube y xe'ec c'a Galilea.
43004044	Ubi'im chi c'u ri Jesús: “Juna k'alajisanel na cayac ta uk'ij pa rutinamit.”
43004045	Na ruc' ta c'u ri', echiri' xopon chila' Galilea, ri aj chiri' lic xquic'ul chi utz, ma rique xebopon pa ri nimak'ij Pascua chila' Jerusalem y xquilo janipa tak ri xu'an ri Jesús pa ri nimak'ij.
43004046	Ec'uchiri', ri Jesús xtzelej pa ri tinamit Caná re Galilea pa xu'an wi vino che ri ya'. C'o c'u jun aj wach raj chac ri rey chila' Capernaúm, y rire c'o jun uc'ajol lic yewa'.
43004047	Wa wa'chi echiri' xuto ri Jesús petinak Judea y c'o chi chiri' Galilea, xe'ec c'u che rilic y lic xe'elaj che cha' que'ec chirocho re cu'cunaj ruc'ajol cajec'owic.
43004048	Xubi'ij c'u ri Jesús che: —Ralak na cacubi' ta c'u'x alak wuc' we na quil ta tak c'utubal re ri nuchuk'ab o tak milagros can'ano —xcha'.
43004049	Ri raj chac ri rey xubi'ij tanchi che ri Jesús: —Wajawal, peta co la wuc' chiwocho, ma ri nuc'ajol cajec'owic —xcha'.
43004050	Xubi'ij c'u ri Jesús che: —Oj la chi ocho la, ma ri c'ajol la na cacam taj —xcha'. Rachi xucoj ri xbi'x che ruma ri Jesús y xe'ec.
43004051	Echiri' catajin roponic chirocho, ri raj chaquib xebel lo che uc'ulic y xquibi'ij che: —¡Ri c'ajol la na xcam taj ma xcunutajic! —xecha'.
43004052	Ec'u rire xutz'onoj chique jampala' xujeko utz uwach ruc'ajol. Y rique xquibi'ij che: —Iwir che ri nabe ora benak k'ij xic'ow ri ak' chirij —xecha'.
43004053	Jec'ula' rukaw rala xreta'maj e ora ri' xubi'ij ri Jesús che: «Ri c'ajol la na cacam taj.» Ruma c'u ri' la', rire cuc' conoje ri e c'o pa rocho xcubi' quic'u'x ruc' ri Jesús.
43004054	Wa jun cunanic e uca'm c'utubal re ruchuk'ab ri Dios xu'an ri Jesús chila' Galilea echiri' tzelejinak lo Judea.
43005001	C'ate tanchi c'u ri', ri Jesús xtzelej Jerusalem echiri' raj judi'ab c'o jun quinimak'ij.
43005002	Chupa c'u la' la tinamit, chunakaj ri Oquibal que Bexex, c'o jun nimalaj atinibal, “Betesda” rubi' pa ri ch'a'tem hebreo. Wa' wo'ob uchi' ja c'o che.
43005003	Chiri' e c'o uq'uiyal yewa'ib e cotz'erinak; e c'o potz', jetz' y sic. Conoje rique coye'em echiri' casilab ri ya',
43005004	ma xa chirij ora cakaj lo jun ángel y curujura' upa ri ya'. Ec'u ri' ri nabe cuc'ak bi rib chupa, ri' quel lok cunutajinak chic tob sa' ri yabil c'o che.
43005005	C'o c'u jun achi e treinta y ocho junab ri' yewa'.
43005006	Echiri' ri Jesús xrilo cotz'ol chiri' y xreta'maj uq'uiyal junab jela' u'anom, xutz'onoj c'u ri' che: —¿Cawaj catcunutajic? —xcha'.
43005007	Rachi jewa' xuc'ul uwach: —Wajawal, na jinta junok cac'amaw bi we chupa ri atinibal echiri' carujurut upa ri ya'. Lic nutijom chi nuk'ij che canc'ak bi wib chupa; pero echiri' cuaj can'ano, c'ate canwilo jun chic canabej chinuwach —xcha'.
43005008	Ri Jesús xubi'ij che: —Chatyactajok, chac'ama bi rach'at y chatbinok —xcha'.
43005009	Chupa c'u la' la jok'otaj rachi xcunutajic, xuc'am bi ruch'at y xujeko cabinic. Yey wa' xu'an pa jun k'ij re uxlanibal.
43005010	Ruma c'u ri', ri e aj judi'ab xquibi'ij che rachi xcunutajic: —Wak'ij e k'ij re uxlanibal, y na ube ta chawe cawuc'a'aj rach'at —xecha'.
43005011	Rachi xuc'ul c'u uwach chique: —Ri jun xinucunaj e xbi'n re chwe: “Chac'ama bi rach'at y chatbinok” —xcha'.
43005012	Xquitz'onoj c'u che: —¿China ri xbi'n chawe: “Chac'ama bi rach'at y chatbinok”? —xecha'.
43005013	Ec'u rachi na reta'am taj china ri xcunaw re, ma ri Jesús xel bi chiquixo'l ri ticawex e c'o chiri'.
43005014	Tec'uchiri', ri Jesús xu'rika rachi pa ri Rocho Dios y xubi'ij che: —Chawilape': Wo'ora at cunutajinak chic; matmacun chi c'u ri', ma c'axtaj cape juna c'axc'obic más nim pawi' —xcha'.
43005015	Xe'ec rachi y xu'tzijoj chique raj judi'ab e ri Jesús xcunaw re.
43005016	Ruma wa', raj judi'ab xquijek uternabexic ri Jesús y caquitzucuj su'anic caquicamisaj, ma rire cu'an cunanic pa ri k'ij re uxlanibal.
43005017	Ec'u ri Jesús xubi'ij chique: —Ri Nukaw na rok'otam taj cachacunic y jec'ula' ri' can'an ri'in —xcha'.
43005018	Ruma wa' raj judi'ab más xquiya quib che ucamisaxic ri Jesús, ma e chiquiwach rique cupalajij ri takanic puwi ri k'ij re uxlanibal. Y na xew ta wa', ma cujunimaj ne rib ruc' ri Dios echiri' cubi'ij ri Dios e Ukaw.
43005019	Ec'u ri Jesús xubi'ij chique: «Pakatzij wi cambi'ij che alak: Ruc'ajol ri Dios na jinta c'o cu'an xa pa re Rire; ma xew cu'an pacha' ri carilo cu'an Rukaw. Janipa tak ri cu'an Rukaw, jec'ula' cu'an Ruc'ajol.
43005020	»Ma ri Dios lic c'ax cuna' Ruc'ajol y cuc'ut c'u che ronoje ri cu'ano. Yey c'o ne ri más nimak tak chac cuc'ut chwach. Y we xu'an c'u wa', lic cacam ne anima' ralak che.
43005021	Ma jela' pacha' ri Dios quebuc'astajisaj ri ecaminak y cuya quic'aslemal, jec'ula' Ruc'ajol cuya c'aslemal china che ri caraj cuya wi.
43005022	Yey ri Dios na cuk'at tane tzij puwi junok, ma puk'ab Ruc'ajol uya'om wi cuk'at tzij paquiwi ri ticawex,
43005023	cha' jela' conoje ri ticawex caquiyac uk'ij Ruc'ajol, jela' pacha' caqui'an che uyaquic uk'ij ri Dios. Yey china ri na cuyac ta uk'ij Ruc'ajol ri Dios, na cuyac ta c'u uk'ij ri' ri Jun xtakaw lo re, wa' e ri Dios.
43005024	»Pakatzij wi cambi'ij che alak: China ri lic cuta chi utz ri cambi'ij ri'in y cacubi' uc'u'x ruc' ri xtakaw lo we, ri' c'o uc'aslemal na jinta utakexic y na cuc'ul ta ri c'axc'olil re ri k'atbal tzij. Jec'ula', na jinta chi puk'ab ri camic, ma asu xk'ax chupa ri c'aslemal.
43005025	Pakatzij wi cambi'ij che alak: Copon c'u ri ora y e chi uk'ijol wa' echiri' ri na jinta quic'aslem chwach ri Dios, caquita rukul Ruc'ajol ri Dios. Yey china tak c'u ri' ri caquicoj utzij, c'o quic'aslemal na jinta utakexic.
43005026	Ma puk'ab ri Kakaw Dios c'o wi cuya c'aslemal; jec'ula' uya'om puk'ab Ruc'ajol cuya c'aslemal.
43005027	Yey ri Dios uya'om ne puk'ab Ruc'ajol cuk'at tzij paquiwi ri ticawex, ma Ruc'ajol e Alaxel Chiquixo'l Ticawex.
43005028	»Macam anima' alak che wa', ma copon ri ora echiri' conoje ri ecaminak caquita rukul Rire.
43005029	Janipa ri xqui'an ri utz, ri' queyactaj lo che jun c'astajibal re c'aslemal. No'j janipa c'u ri xqui'an ri na utz taj, ri' queyactaj lo che ri k'atbal tzij ca'an paquiwi'.
43005030	»Na jinta c'o can'an xa pa we ri'in. Ri k'atbal tzij can'ano e ri quinutak ri Nukaw che u'anic. Yey lic jusuc' ri k'atbal tzij can'ano. Na e ta can'an ri' ri cuaj ri'in; ma e can'an janipa ri caraj ri Nukaw, ri xtakaw lo we.
43005031	We ta e la' xa chiwibil wib ri'in cank'alajisaj sa' ri nuwach, ri' na jinta uchac ri cambi'ij.
43005032	C'o c'u Jun cak'alajisan nuwach, wa' e ri Nukaw, y weta'am c'ut ronoje ri cuk'alajisaj Rire panuwi ri'in, lic katzij.
43005033	»Ralak xtak ne bi alak utz'onoxic che ri Juan panuwi ri'in; y ri c'ulubal uwach xu'an lo rire, lic katzij.
43005034	Pero ri'in na cajawax ta chwe c'o junok cuk'alajisaj sa' ri nuwach. Xew c'u cancuxtaj che alak ri xubi'ij ri Juan panuwi ri'in cha' cacoj alak y jela' cacolobetaj alak.
43005035	Ma ri Juan e pacha' juna ak' carepowic y cawon chi utz. Pero ralak xa jok'otaj xqui'cot alak che ri K'ijsak xutzijoj.
43005036	»C'o c'u jun c'utubal más c'o uwach chwa ri xuk'alajisaj ri Juan panuwi ri'in. Ma ronoje rubi'im lo ri Nukaw chwe re co'lnu'ana', e ri quintajin che u'anic. Yey ruma tak ri can'ano, cak'alajinic, e ri Nukaw ri xtakaw lo we'in.
43005037	Yey ri cak'alajisan re sa' ri nuwach ri'in e ri Nukaw, ri takayom lo we'in. Pero lic k'alaj na tom ta c'ana alak rukul ri Dios y na ilom ta alak uwach, yey
43005038	Ruch'a'tem Rire na oquinak ta pa anima' alak; ma na cubul ta c'u'x alak ruc' ri jun utakom lo ri Dios.
43005039	»Lic c'u catijoj ib alak che Ruch'a'tem ri Dios tz'ibital canok; ma ralak cach'ob alak e chupa wa' carikitaj wi ri c'aslemal na jinta utakexic. ¡Yey ec'u ri' Ruch'a'tem ri Dios ri cak'alajisan nuwach ri'in!
43005040	Na ruc' ta c'u ri', na ca'aj ta alak cape alak wuc' cha' jela' cac'ul alak wa' wa c'aslemal.
43005041	»Ri'in na e ta cantzucuj ri yacbal nuk'ij caqui'an ri winak.
43005042	Yey lic ne weta'am ri c'u'x alak, ma ralak na c'ax ta cana' alak ri Dios pa sakil wi.
43005043	Ri'in in petinak pa rubi' ri Nukaw yey ralak na cacoj ta alak nutzij. No'j we ta e la' cac'un chi lo jun chic y xa pa re catzijonic, ri' e cacoj alak re.
43005044	»¿Su'anic cacubi' c'u'x alak wuc' ri'in, we xew catzucuj yacbal k'ij alak chiwach ralak yey na catzucuj ta alak ri sakil yacbal k'ij, ri xew cape ruc' ri Dios?
43005045	E chiwach ralak cancoj mac alak chwach ri Nukaw; na e ta ri'. Ma ri cacojow mac chi'ij alak, e ri jun lic cubam c'u'x alak ruc'; wa' e ri Moisés.
43005046	Ma we ta e la' lic cacoj alak ri ubi'im lo ri Moisés, ri' cacoj alak ri cantzijoj ri'in. Ma rire panuwi ri'in xtz'iban wi.
43005047	No'j we na cacoj ta alak rutz'ibam can ri Moisés, ¿sa' c'u u'anic ri' cacoj alak ri cambi'ij ri'in che alak?» xcha ri Jesús.
43006001	C'ate tanchi c'u ri', ri Jesús xuk'axuj ri mar re Galilea, ri cabi'x mar re Tiberias che.
43006002	Yey uq'uiyal winak eteran chirij ma quilom tak ri c'utubal re ruchuk'ab cu'an cuc' ri yewa'ib.
43006003	Ec'uchiri', ri Jesús xel bi chwa jun juyub y xtz'uyi' chila' junam cuc' rutijo'n.
43006004	Xa nakaj chi c'o wi lo ruk'ijol ri Pascua, ri quinimak'ij raj judi'ab.
43006005	Echiri' ri Jesús xeril ruq'uiyal winak e petinak ruc', xubi'ij c'u che ri Felipe: —¿Pa que'kalok'o wi quiwa conoje wu'q'uiyal winak cha' quewa'ic? —xcha'.
43006006	Xubi'ij wa' che ri Felipe xa re c'ambal upa, ma Rire reta'am chic sa' ri cu'ano.
43006007	Ri Felipe xuc'ul uwach: —E la' calok'i' pam ruc' rajil queb ciento k'ij re chac, na cu'an taj tob ne xa jutak bik' caya'i' chiquijujunal —xcha'.
43006008	Ewi jun chique rutijo'n (wa' e ri Andrés, ri quichak' quib ruc' ri Pedro) xubi'ij che ri Jesús:
43006009	—C'o jun ralco ala wara ruc'a'am wo'ob pam re cebada y ca'ib car; pero ¿sa' co uchac wa' che wa uq'uiyal winak? —xcha'.
43006010	Xubi'ij c'u ri Jesús: —Chibi'ij chique conoje ri winak quetz'uyi'ic —xcha'. Lic c'ut c'o rax q'uim pa ri e c'o wi y xetz'uyi' laj e lo wo'ob mil chi achijab.
43006011	Ec'uchiri', ri Jesús xuc'am ri pam, xutioxij che ri Dios y xujach chique rutijo'n. Y rique xquijach chique ri winak etz'ulic. Jec'ula' xu'an che ri car. Xuya chiquijujunal janipa ri cacaj.
43006012	Echiri' ri winak lic xenoj chi utz, ri Jesús xubi'ij chique rutijo'n: —Chimolo ri ch'aka'ta'k quikax cha' na jinta c'o cac'ak bi —xcha'.
43006013	Xquimol c'u ri ch'aka'ta'k quikax na xquitij ta che ri wo'ob pam re cebada y ruc' wa' xquinojisaj cablajuj chacach.
43006014	Ec'u ri winak, echiri' xquil wa c'utubal re ruchuk'ab ri Dios xu'an ri Jesús, jewa' xquibi'ij: «Pakatzij wi, wa' e ri jun K'alajisanel koye'em cac'un che ruwachulew» xecha'.
43006015	Pero ri Jesús ruma reta'am chic cacaj caquic'am bi re caqui'an rey che, xresaj bi rib chiquixo'l y xel bi chwa ri juyub cha' cac'oji' utuquel.
43006016	Echiri' xoc rak'ab, rutijo'n ri Jesús xekaj chuchi' ri mar.
43006017	Xeboc bi chupa jun barco y ec'u ri' quek'ax ch'aka ya' cha' quebopon Capernaúm; ma lic k'eku'm chic y ri Jesús na c'uninak taj.
43006018	Xpe c'u jun cakjik' chwi ri mar y ri tew xujek cuxulc'atila' ri ya'.
43006019	Echiri' ebininak chi laj wo'ob o wakib kilómetro chwi ri mar, c'ate xquilo cabin ri Jesús chwi ri ya', e ri' catajin roponic chunakaj ri barco; y rique lic xquixi'ij quib che.
43006020	No'j ri Jesús xubi'ij chique: —¡Mixi'ij iwib, ma ri'in in Jesús! —xcha'.
43006021	Ewi rique lic quequi'cotic xquic'ul ri Jesús chupa ri barco. Tec'uchiri', xebopon pa ri luwar pa quebec wi.
43006022	Chuca'm k'ij c'ut, ri winak ecanajinak can ch'aka mar xquina'bej rutijo'n ri Jesús ebenak chi chupa ri barco ri xew ri' c'o chiri' iwir lo ri', yey ri Jesús na xe'ec ta cuc' rutijo'n.
43006023	Xec'un c'u lo jujun barcos e petinak Tiberias, chunakaj ri luwar pa xtiji' wi ri pam, echiri' ri Kanimajawal utioxim chi wa' che ri Dios.
43006024	Echiri' ri winak xquilo na jinta ri Jesús chiri' y na e jinta ne rutijo'n, xeboc bi chupa wa barcos y xebec Capernaúm cha' caquitzucuj ri Jesús.
43006025	Echiri' xebopon ri winak ch'aka mar, xe'quirika ri Jesús y xquitz'onoj che: —Lal tijonel, ¿jampa xc'un la wara? —xecha'.
43006026	Ec'u ri Jesús xubi'ij chique: —Pakatzij wi cambi'ij che alak: Quintzucuj alak xa ruma lic xwa' alak chi utz y xnoj alak chi utz, na e ta ruma xmaj alak usuc' tak ri c'utubal re ruchuk'ab ri Dios nu'anom lok.
43006027	Maya c'u ib alak che utzucuxic ri wa xa caq'uisic; e lic ya'a ib alak che utzucuxic ri wa na quic'ow ta c'ana uk'ij, ri cuya c'aslemal na jinta utakexic. Yey ri caya'w wa' che alak, e Ralaxel Chiquixo'l Ticawex, ri cha'tal lo ruma ri Kakaw Dios re cu'an wa' —xcha'.
43006028	Xquitz'onoj c'u che: —¿Sa' tak ri caka'ano cha' e caka'an janipa ri caraj ri Dios chike? —xecha'.
43006029	Ri Jesús xuc'ul uwach: —Ri caraj ri Dios ca'an alak, e ri cacubi' c'u'x alak ruc' ri jun utakom lo Rire —xcha'.
43006030	Ec'uchiri' xquitz'onoj che: —¿Sa' ri c'utubal re ruchuk'ab ri Dios ca'an la chikawach cha' cakilo y jela' cacubi' kac'u'x uc' la? ¿Sa' ri carik la u'anic?
43006031	Ma ri kati'-kamam ojertan xquitij ri maná pa ri luwar catz'intz'otic, jela' pacha' ri cubi'ij Ruch'a'tem ri Dios: Xuya pam chique, y wa' petinak chila' chicaj —xecha'.
43006032	Ri Jesús xuc'ul uwach: —Pakatzij wi cambi'ij che alak: Na e ta ri Moisés xya'w re ri pam petinak chila' chicaj; e ri Nukaw ri caya'w ri sakil pam cape chila' chicaj.
43006033	Ma ri Pam cuya ri Dios e ri jun petinak chila' chicaj, ri caya'w c'aslemal chique ri ticawex —xcha'.
43006034	Xquitz'onoj c'u che: —Kajawal, ya'a co la ke'oj ri' la' la pam ronoje k'ij —xecha'.
43006035	Ri Jesús xubi'ij chique: —In ri in pam cuya c'aslemal. China ri cape wuc' ri'in, na cutij ta chi numic; y china ri cacubi' uc'u'x wuc', ri' na cachakij ta chi c'ana uchi'.
43006036	»Pero e pacha' ri nubi'im chi lo che alak: Ralak na cacubi' ta c'u'x alak wuc', tob ne ilom alak nuwach.
43006037	Ma conoje ri queya'i' chwe ruma ri Nukaw, quec'un wuc' ri'in; yey china c'u ri' ri cape wuc' ri'in, na canmach'aj tubi.
43006038	»Ri'in na ximpe ta chila' chicaj xa re co'lnu'ana ri cuaj ri'in, ma e in petinak re co'lnu'ana ri caraj ri Jun xtakaw lo we.
43006039	Yey ri caraj ri Nukaw, ri xintakaw lok, e na canjam ta can junok chique ri ebuya'om Rire chwe; ma e quenuc'astajisaj lo conoje wa' chupa ri q'uisbal k'ij.
43006040	Ec'u ri lic caraj ri Nukaw, ri xtakaw lo we'in, e wa': Conoje ri ticawex, ri caquiya ri quiwach wuc' ri in Uc'ajol ri Dios y cacubi' c'u quic'u'x wuc', cac'oji' quic'aslemal na jinta utakexic. Ec'u ri'in quenuc'astajisaj lo chiquixo'l ri ecaminak chupa ri q'uisbal k'ij —xcha'.
43006041	Ruc' c'u ri' wa', raj judi'ab xquijek quech'a't chirij ri Jesús ruma ri xubi'ij: «In ri in pam petinak chila' chicaj.»
43006042	Xquibi'ij c'u ri': «¿Na e ta neba Jesús wa', ruc'ajol ri José? Ri'oj keta'am uwach rukaw y keta'am uwach ruchu. ¿Su'chac c'u ri' cubi'ij petinak chila' chicaj?» xecha'.
43006043	Xubi'ij c'u ri Jesús chique: —Mixch'a'tiben chiwach chirij wa ximbi'ij.
43006044	Ma na jinta junok cape wuc' ri'in, we na e ta c'amayom lo ri Nukaw, ri takayom lo we'in. Yey ri cape wuc', canc'astajisaj lo chupa ri q'uisbal k'ij.
43006045	»Jewa' cubi'ij Ruch'a'tem ri Dios chupa ri tz'ibital can cuma ri k'alajisanelab: Copon na ri k'ij echiri' e ri Dios ri cac'utun chiquiwach conoje cacha'. Y conoje ri caquita ri cubi'ij ri Nukaw y caquimaj c'u que janipa ri cubi'ij, ri' quec'un wuc' ri'in.
43006046	Ma na jinta jun chic iliyom uwach ri Kakaw Dios; xew ri jun petinak ruc' ri Dios, e iliyom uwach.
43006047	»Pakatzij wi cambi'ij che alak: China ri cacubi' uc'u'x wuc' ri'in, c'o uc'aslemal na jinta utakexic.
43006048	Ma in ri in pam cuya c'aslemal.
43006049	»Ojertan ri chu'kaw alak xquitij ri maná pa ri luwar catz'intz'otic; na ruc' ta c'u ri', rique xecamic.
43006050	No'j ri'in e quinch'a't chwi ri pam cape chila' chicaj; yey we c'o junok catijow re wa', ri' na cacam taj.
43006051	»Ri pam re c'aslemal petinak chila' chicaj e ri'in. China c'u catijow re wa pam, c'o uc'aslemal na jinta utakexic. Yey ri pam canya ri'in, e ri nuti'jil canya pa c'ax cha' tak ri ticawex c'o quic'aslemal chwach ri Dios —xcha'.
43006052	Ec'uchiri', raj judi'ab xquijek caquichapala' quib chiquiwach, jewa' caquibi'ij: «¿Su'anic wa'chi caraj cuya chitijic ruti'jil chike?» quecha'.
43006053	Ri Jesús xubi'ij chique: —Pakatzij wi cambi'ij che alak: We e la' na catij ta alak ri nuti'jil ri in Alaxel Chiquixo'l Ticawex y we na catij ta alak ri nuquiq'uel, ri' na jinta c'aslemal alak.
43006054	China c'u ri cutij ri nuti'jil y ri nuquiq'uel, ri' c'o uc'aslemal na jinta utakexic, yey ri'in canc'astajisaj lo chupa ri q'uisbal k'ij.
43006055	Ma ri nuti'jil e sakil wa'im y ri nuquiq'uel e sakil ya'.
43006056	China c'u ri cutij ri nuti'jil y cutij ri nuquiq'uel, ri' cac'oji' wuc' y ri'in quinc'oji' ruc' rire.
43006057	»Ri Kakaw Dios, ri aj ya'l c'aslemal, e ri xtakaw lo we'in; yey c'o nuc'aslemal ruma Rire. Jec'ula' china ri cutij ri nuti'jil ri'in, ri' c'o uc'aslemal wuma ri'in.
43006058	Quinch'a't chwi ri pam petinak chila' chicaj. Wa' na e ta pacha' ri maná xquitij ri chu'kaw alak ojertan. Ma tob xquitij ri maná, rique xecamic. No'j china ri cutij re wa pam cambi'ij ri'in, ri' c'o uc'aslemal na jinta utakexic —xcha'.
43006059	E c'utunic wa' xu'an ri Jesús pa quimolom wi quib chupa ri sinagoga re Capernaúm.
43006060	Echiri' xquita ri c'utunic xu'an ri Jesús, lic e q'ui chique rutijo'n xquibi'ij: «Wa' wa cubi'ij, lic c'ax utayic. ¿C'o neba junok cach'ijow uc'ulic?» xecha'.
43006061	Ec'u ri Jesús xuna'bej ri ch'a'tibenic caqui'an chwi ruc'utunic. Xutz'onoj c'u chique: —¿Cu'an c'ax wa' che alak?
43006062	¿Sa' c'u ri' ri ca'an alak we ta e la' quil alak Ralaxel Chiquixo'l Ticawex cak'an chila' chicaj pa petinak wi?
43006063	Ri sakil c'aslemal na jinta utakexic petinak ruc' ri Ruxlabixel ri Dios; na e ta ri petinak xa ruc' ri ticawex, ma ri' na jinta uchac re cuya ri sakil c'aslemal. Ec'u ri ch'a'tem nubi'im ri'in che alak, wa' petinak ruc' ri Ruxlabixel ri Dios, ri aj ya'l c'aslemal.
43006064	Pero e c'o c'u jujun chixo'l alak na cubul ta quic'u'x wuc' —xcha'. Ri Jesús xubi'ij wa' ma xex chi reta'am wi china tak ri na cubul ta quic'u'x ruc' y china ri cac'ayin re.
43006065	Xubi'ij tanchi ri Jesús: —Ec'u uwari'che nubi'im che alak: Na jinta junok cape wuc', we na e ta ri Nukaw c'amayom lo re —xcha'.
43006066	Chwi c'u ri', e q'ui chique rutijo'n ri Jesús xquiya canok y na xeterej ta chi chirij.
43006067	Ec'uchiri', xutz'onoj ri Jesús chique ri cablajuj utijo'n: —¿Quiwaj neba ri'ix qui'an iwe quiniya canok, pacha' ri xqui'an rique? —xcha'.
43006068	Ri Simón Pedro xuc'ul uwach: —Kajawal, ¿china chi chirij coj'ec wi? Ma xew uc' rilal c'o ri ch'a'tem cuya c'aslemal na jinta utakexic.
43006069	Ri'oj lic cubul chi kac'u'x uc' la y lic keta'am wa': Lal Rucha'o'n lo ri Dios, Ruc'ajol ri Dios c'aslic —xcha'.
43006070	Ri Jesús xuc'ul uwach: —¿Na in ta neba incha'yom iwe ri'ix ix cablajuj? Na ruc' ta c'u ri', jun chiwe c'o ritzel winak pa ranima' —xcha'.
43006071	Echiri' xubi'ij wa', ri Jesús e xch'a't puwi ri Judas aj Iscariot ruc'ajol ri Simón; ma e ri Judas cac'ayin re, tob e jun chique ri cablajuj utijo'n.
43007001	C'ate tanchi c'u ri', ri Jesús xbin pa tak ri luwar re Galilea; na xraj taj cac'oji' Judea ma chila' raj judi'ab cacaj caquicamisaj.
43007002	Xa c'u nakaj chi c'o wi lo ruk'ijol ri quinimak'ij raj judi'ab echiri' caqui'an quirancho.
43007003	E tak c'u ruchak' xquibi'ij che: —Matcanaj can wara; jat Judea cha' ri jujun chic atijo'n e c'o chila' caquilo sa' tak ri ca'ano.
43007004	Ma we junok caraj queta'max uwach, ronoje ri cu'ano cu'an chiwachil. E uwari'che, cha'ana wa' chiquiwach conoje ri ticawex —xecha che.
43007005	Xquibi'ij wa' che ma na caquicoj taj we Rire e Rucha'o'n lo ri Dios, tob ne rique e uchak' ri Jesús.
43007006	Xubi'ij c'u Rire chique: —Ri nuk'ijol ri'in c'amaja' coponic; no'j ri'ix, xa tob pachique k'ij utz chiwach.
43007007	Ri ticawex re ruwachulew na tzel ta quixquil ri'ix; no'j ri'in lic tzel quinquilo, ma cank'alajisaj chi utz ri quimac.
43007008	Jix ri'ix che ri nimak'ij; no'j ri'in na quin'ec ta wo'ora, ma c'amaja' copon ri nuk'ijol —xcha'.
43007009	Xubi'ij c'u wa' y xcanaj can Galilea.
43007010	Ec'uchiri' ebenak chi ruchak', ri Jesús xe'ec pa ri nimak'ij, pero na xe'ec ta chiwachil cha' tak ri winak na caquina'bej taj.
43007011	Pa ri nimak'ij raj judi'ab lic caquitzucuj ri Jesús, y jewa' caquibi'ij: «¿Pa nawi c'o wi la' la jun achi?» quecha'.
43007012	Chiquixo'l ri winak lic e q'ui ri caquich'a'tibej ri Jesús. Jujun caquibi'ij: «La' la Jesús lic utz uc'u'x» quecha'. Yey e c'o jujun chic caquibi'ij: «La' la Jesús lic na utz ta ri cu'ano ma xa quebusoc ri winak» quecha'.
43007013	Pero na jinta c'u junok cach'a't puwi ri Jesús chiwachil; xa xe'lak'ay quech'a't puwi', ma caquixi'ij quib chiquiwach raj judi'ab e aj wach.
43007014	Ec'u ri' nic'ajarinak chi ri nimak'ij xopon ri Jesús pa ri Rocho Dios y xujeko cac'utun chiquiwach.
43007015	Raj judi'ab lic xcam canima' che y jewa' xquibi'ij: «¿Cha'taj lic c'o reta'am yey na jinta c'o c'utuyum chwach?» xecha'.
43007016	Ri Jesús xuc'ul uwach: —Ri quintajin che uc'utic na xa ta pa we ri'in can'ano; ma wa' petinak ruc' ri takayom lo we'in.
43007017	We c'o c'u junok lic cuya rib che u'anic ri caraj ri Dios, ri' careta'maj we ri canc'utu ruc' ri Dios cape wi, o we xa pa we ri'in quinch'a'tic.
43007018	Ma china ri xa pa re cach'a'tic, ri' xew caraj cayac uk'ij cuma ri winak. No'j china ri caraj e cayac uk'ij ri takayom lo re, ri' lic katzij ri cutzijoj y na jinta c'ana rak'ubal cu'ano.
43007019	»¿Na katzij ta neba la' e ri Moisés xya'w che alak ri Tzij Pixab? Na ruc' ta c'u ri', na jinta junok che alak ca'anaw re ronoje ri c'o chupa wa Tzij Pixab. ¿Su'chac ca'aj alak quincamisaj alak? —xcha'.
43007020	Ec'u tak ri winak xquic'ul uwach: —Lal c'o puk'ab jun itzel uxlabixel. ¿China ri caraj cacamisan e la? —xecha'.
43007021	Ri Jesús xubi'ij chique: —Ri'in c'o jun c'utubal re ruchuk'ab ri Dios xin'ano, yey onoje ralak lic cacam anima' alak che ma xin'an wa' chupa ri k'ij re uxlanibal.
43007022	»Pakatzij wi, ri Moisés xuya che alak ri jun takanic re ri retalil re circuncisión tob na e ta rire xjekow lok, ma e xejekow lo re ri kati'-kamam ojertan. Yey ralak cacoj alak ri retalil re circuncisión che junok tob pa ri k'ij re uxlanibal.
43007023	Ca'an alak wa' ma ri takanic re ri Moisés cutak che ca'ani' ri circuncisión pa ri uwajxak k'ij ralaxibem juna ralco ala. Ca'an c'u alak ri', tob wa' catzak pa ri k'ij re uxlanibal, cha' na capalajij ta alak wa takanic re ri Moisés. ¿Su'be c'u ri' c'o oyowal alak chwij ri'in ruma xincunaj jun achi pa ri k'ij re uxlanibal?
43007024	»Macoj alak umac junok xa ruma cach'ob alak eta'am alak ri u'anom; ri 'ana alak e ch'obo alak ruc' sakil na'oj puwi ri pakatzij wi u'anom, we c'o umac o na jintaj —xcha'.
43007025	E c'o jujun chique ri e aj Jerusalem caquitz'onobej: «¿Na e ta achi wa' quetajin che utzucuxic re caquicamisaj?
43007026	¿Su'chac c'u ri' caya' luwar che cach'a't chiwachil yey na jinta ne junok cak'aten re? ¿Quicojom chi nawi raj wach re ri tinamit rire e ri Cristo, Rucha'o'n lo ri Dios?
43007027	Ma ri'oj keta'am chi utz pa cape wi wa'chi; no'j we xc'un ri Cristo, ri' na jinta junok eta'mayom re pa cape wi» quecha'.
43007028	Ri Jesús cac'utun pa ri Rocho Dios echiri' xuta wa'. Lic co c'u xsiq'uin che ubi'xiquil: —Cabi'ij ralak lic eta'am alak nuwach y lic eta'am alak pa quimpe wi. Pero lic cheta'maj c'u alak wa': Ri'in na in petinak ta xa pa we ri'in, ma intakom lo ruma ri Jun lic ube ronoje tak ri cu'ano. Yey ralak na eta'am ta alak uwach Rire.
43007029	No'j ri'in weta'am uwach, ma ruc' Rire in petinak wi y e Rire takayom lo we'in —xcha'.
43007030	Ec'uchiri', raj wach xcaj e ri' caquichap bi ri Jesús; pero na jinta junok x'anaw re, ma c'amaja' copon ruk'ijol.
43007031	Na ruc' ta c'u ri', chiquixo'l ruq'uiyal winak, lic e q'ui xcubi' quic'u'x ruc' ri Jesús y caquibi'ij: «Chiwach ralak, echiri' cac'un Rucha'o'n lo ri Dios, ¿cu'an cami más c'utubal ri' re ruchuk'ab ri Dios chwa wa cu'an wa'chi?» quecha'.
43007032	Ri fariseos xquita ri caquibi'ij ri winak puwi ri Jesús. E uwari'che, rique cuc' ri nimak e aj chacunel pa Rocho Dios xequitak bi ri e chajinel re ri Rocho Dios cha' caquichap lo ri Jesús.
43007033	Xubi'ij c'u ri Jesús: —Ri'in na naj ta chi quinc'oji' uc' alak, ma quintzelej ruc' ri takayom lo we'in.
43007034	Copon na c'u ri' ri k'ij echiri' quintzucuj alak; pero na quinrik ta alak, ma na copon ta alak pa quine'c'ola wi ri'in —xcha'.
43007035	Ec'u ri e aj judi'ab xquijek caquitz'onobej chiquiwach: «¿Pa nawi que'ec wi wa'chi yey na que'karika ta ri'oj? ¿Que'ec nawi cuc' ri e aj judi'ab ejekel chiquixo'l ri e aj griegos y que'c'utuna chiquiwach?
43007036	¿Sa' que'elawi wa xubi'ij chike: “Quintzucuj alak; pero na quinrik ta alak, ma na copon ta alak pa quine'c'ola wi ri'in”?» quecha'.
43007037	Che ri q'uisbal re ri nimalaj nimak'ij, ri Jesús xtaq'ui' chiquiwach ri winak y co xsiq'uin che ubi'xiquil: «We c'o junok catzajin uchi', petok y chutija re ri ya' c'o wuc',
43007038	ma e pacha' cubi'ij Ruch'a'tem ri Dios: Ri cacubi' uc'u'x wuc' ri'in, cu'ana pacha' cajuljut tak lo ac'al re ya' c'aslic pa ranima'» xcha'.
43007039	Ruc' wa' ri Jesús e cach'a't puwi ri Ruxlabixel ri Dios ri caquic'ul na janipa ri cacubi' quic'u'x ruc'. Yey c'amaja' c'u cac'un ri' ri Ruxlabixel ri Dios ma c'amaja' ne que'ec ri Jesús chila' chicaj pa cak'alajisax wi runimal uchomalil.
43007040	E c'o c'u jujun chique ri winak, echiri' xquita wa', jewa' caquibi'ij: «Pakatzij wi wa'chi e ri jun k'alajisanel re ri Dios koye'em cac'unic» quecha'.
43007041	Jujun chic jewa' caquibi'ij: «Wa' wa'chi e ri Cristo, Rucha'o'n lo ri Dios» quecha'. Yey jujun chic jewa' caquibi'ij: «¿Galilea neba cape wi lo ri Cristo?
43007042	Na Galilea taj, ma tz'ibital can chupa Ruch'a'tem ri Dios, ri Cristo calax lo chiquixo'l ri ratz-uchak' can ri rey David pa ri tinamit Belén, rutinamit ri David» quecha'.
43007043	Jec'ula' ri' ri winak jachatal quipa ruma junwi tak ri caquich'ob rakan puwi ri Jesús.
43007044	E c'o ne jujun chique ri winak xcaj caquichap bi ri Jesús, pero na jinta junok x'anaw re.
43007045	Ri e chajinel re ri Rocho Dios xetzelej pa e c'o wi ri xetakaw lo que, wa' e ri fariseos y ri nimak e aj chacunel pa Rocho Dios, yey rique xquitz'onoj chique raj chajinel: —¿Su'chac na xic'am ta lo ri Jesús? —xecha'.
43007046	Ri e chajinel jec'uwa' xquic'ul uwach: —¡Na jinta junok jela' ch'a'tinak pacha' cach'a't wa' wa'chi! —xecha'.
43007047	Ec'u ri fariseos xquibi'ij chique: —¿Xixsocotaj cami ri' ri'ix ruma rire?
43007048	¿C'o neba junok chique raj wach re ri tinamit o chique ri fariseos xcubi' uc'u'x ruc' wa' wa'chi?
43007049	No'j wa winak eteran chirij ri Jesús, lic itzel quiwachlibal ma na caquimaj ta c'ana usuc' ri Tzij Pixab —xecha'.
43007050	Ec'u ri Nicodemo, ri jun fariseo xopon julaj chak'ab ruc' ri Jesús, jewa' xubi'ij chique:
43007051	—Cubi'ij ri Tzij ke'oj, na utz taj cak'at tzij puwi junok, we na cata' ta uchi' nabe y we na queta'max ta nabe we c'o juna mac u'anom —xcha'.
43007052	Xquic'ul c'u uwach ri Nicodemo: —¿Lal cami aj Galilea rilal? Chajilaj la chi utz Ruch'a'tem ri Dios y jela' queta'maj la we c'o juna k'alajisanel elinak lo chiquixo'l raj Galilea —xecha'.
43007053	Ec'uchiri', chiquijujunal xebec chicocho.
43008001	Ri Jesús xe'ec chwa ri juyub Olivos.
43008002	Echiri' xsakiric, xtzelej tanchi pa ri Rocho Dios. Conoje ri winak xekib ruc' y Rire xtz'uyi' chiquiwach y xujeko cu'an c'utunic.
43008003	Ec'uchiri', raj c'utunel re ri tzijpixab y ri fariseos xquic'am lo jun ixok chwach. Wa' wi'xok xquimajo e ri' camacun chirij ri c'ulaniquil ruc' jun achi na rachijil taj. Xquiya c'u chiquinic'ajal conoje ri e c'o chiri'
43008004	y jewa' xquibi'ij che ri Jesús: —Lal tijonel, wa jun ixok xkamajo lic e ri' camacun chirij ri c'ulaniquil ruc' jun achi na rachijil taj.
43008005	Yey ri Moisés, chupa ri Tzij Pixab catakan che ca'an pa'baj juna ixok we cu'an wa'. ¿Sa' c'u ri cabi'ij rilal che? —xecha'.
43008006	Xquibi'ij wa' che ri Jesús xa re c'ambal upa cha' caquicoj umac. Ec'u ri Jesús xch'uqui'ic y ruc' ruwi uk'ab xujek catz'iban chwa rulew.
43008007	Yey rique lic caquic'ot upa cha' cuc'ul uwach ri tz'onobal. Ec'u ri Jesús xtaq'ui'ic y xubi'ij chique: —We c'o junok che alak cuna'o na jinta c'ana umac, e nabe ri' chuc'aka rabaj che wi'xok —xcha'.
43008008	Tec'uchiri', xch'uqui' tanchic y ruc' ruwi uk'ab xtz'iban tanchi chwa rulew.
43008009	Conoje rique echiri' xquita wa' wa xubi'ij, xquina' quib c'o quimac. E uwari'che, pa jujun xebel bi. Nabe xebel bi ri e nimak winak; tec'uchiri', ri e c'ac'al. Echiri' conoje ebelinak chubi, xew ri Jesús y rixok xecanaj can chiri'.
43008010	Ec'uchiri' xtaq'ui' ri Jesús y xrilo na jinta chi junok chiri', xew chi rixok, xubi'ij c'u che: —Ixok ¿pa e c'o wi ri caquicoj amac? ¿Na jinta junok xuk'at tzij re camic pawi'? —xcha'.
43008011	Rixok xubi'ij che: —Na jinta junok, Wajawal —xcha'. Ec'uchiri', ri Jesús xubi'ij che: —Jenela' ri'in na cank'at ta tzij re camic pawi'. Jat c'u ri' y matmacun chic —xcha'.
43008012	Ri Jesús xch'a't tanchi cuc' ri winak, jewa' xubi'ij chique: —In ri K'ijsak che ruwachulew. China c'u ri caterej lo chwij, na cabin ta chi q'uenok pa k'eku'm ma c'o ri K'ijsak ruc' yey wa' e ri cuya c'aslemal —xcha'.
43008013	Ec'uchiri', ri fariseos xquibi'ij che ri Jesús: —Na jinta uchac ri cabi'ij la, ma xa chi'ibil ib la cabi'ij la sa' ri wach la —xecha'.
43008014	Ri Jesús xuc'ul uwach: —Tob in ri quink'alajisan re sa' ri nuwach, ri cambi'ij lic katzij; ma weta'am pa in petinak wi y weta'am pa quin'ec wi. No'j ralak na eta'am ta alak pa in petinak wi y na eta'am tane alak pa quin'ec wi.
43008015	»Ralak, echiri' cabi'ij alak sa' ri cach'ob alak puwi junok, ca'an alak wa' xa ruc' ri na'oj re ruwachulew. No'j ri'in na je ta la' can'ano.
43008016	Echiri' c'o cank'alajisaj chirij junok, katzij ri cambi'ij. Ma na xa ta pa we ri'in ri cambi'ij; ma ri nuna'oj ri'in lic junam ruc' runa'oj ri Nukaw, ri xtakaw lo we'in.
43008017	»Yey chupa ri Tzij Pixab e alak, tz'ibital canok: “We e c'o ca'ib ticawex junam caquijiquiba' uwach ri caquibi'ij, e cacoj que ri'.”
43008018	Ri cank'alajisaj ri'in chiwibil wib, cajiquibax uwach ruma ri Nukaw, ri takayom lo we'in —xcha'.
43008019	Xquitz'onoj c'u che: —¿Pa c'u c'o wi ri kaw la? —xecha'. Ri Jesús xuc'ul uwach: —Ralak na eta'am ta alak nuwach ri'in y na eta'am ta alak uwach ri Nukaw; ma we ta eta'am alak nuwach ri'in, jec'ula' ri' eta'am alak uwach ri Nukaw —xcha'.
43008020	Ri Jesús xubi'ij wa' echiri' cac'utun pa ri Rocho Dios, chiri' pa c'o wi ri caxa re kasa'n. No'j na jinta junok xchapaw bi re, ma c'amaja' copon ruk'ijol.
43008021	Xubi'ij tanchi ri Jesús chique: —Ri'in quin'ec y ralak quintzucuj c'u alak, pero cacam na c'u alak ri' pa ri mac alak. Ma pa quin'ec wi ri'in, na copon ta ralak chila' —xcha'.
43008022	Xquibi'ij c'u raj judi'ab chiquiwach: «Laj cucamisaj rib; e uwari'che cubi'ij na utz taj cojopon ri'oj chila' pa que'ec wi rire» xecha'.
43008023	Ec'u ri Jesús xubi'ij chique: —Ralak na alak ta re chila' chicaj, no'j ri'in in petinak chila' chicaj. Ralak alak re ruwachulew, no'j ri'in na in ta re ruwachulew.
43008024	E uwari'che ximbi'ij cacam na c'u alak ri' pa ri mac alak. Ma we na cacoj ta alak “In Ri'in”, ri' cacam alak pa ri mac alak —xcha'.
43008025	Ec'uchiri' xquitz'onoj che: —¿Lal china c'u ri' rilal? —xecha'. Ri Jesús xuc'ul uwach: —E ri nubi'im chi lo che alak.
43008026	Ri'in lic c'o weta'am chi'ij alak re cojobal mac alak y re k'atbal tzij pawi' alak; pero xew cambi'ij chiquiwach conoje ri ticawex sa' ri nutom che ri takayom lo we'in, yey Rire lic katzij janipa ri cubi'ij —xcha'.
43008027	Ri Jesús e cach'a't puwi Rukaw, pero rique na xquimaj ta usuc' wa'.
43008028	E uwari'che ri Jesús xubi'ij chique: —Echiri' cayac alak Ralaxel Chiquixo'l Ticawex y caya alak chwa ri cruz, c'a ec'uchiri' queta'maj alak ri': “In Ri'in”. Yey na jinta c'o can'an xa pa we ri'in, ma xew cambi'ij janipa ruc'utum ri Nukaw chwe.
43008029	Ma ri takayom lo we'in c'o wuc'; ri Nukaw na inuya'om ta can nutuquel, ma ri'in xew can'ano janipa ri caraj Rire —xcha'.
43008030	Echiri' xubi'ij tak wa' ri Jesús, lic e q'ui ri xquicojo Rire e ri jun k'alajisanel coye'em cac'unic.
43008031	Ec'uchiri', ri Jesús xubi'ij chique ri e aj judi'ab xquicojo Rire e ri jun k'alajisanel coye'em cac'unic. —We catakej c'u alak janipa wa cambi'ij che alak, ri' pakatzij wi cu'an alak nutijo'n;
43008032	y jec'ula' queta'maj alak ri K'ijsak, y ri K'ijsak caresaj lo alak puk'ab ri ajaw alak —xcha'.
43008033	Rique xquic'ul uwach: —Ri'oj oj ralc'o'al can ri Abraham y na oj c'oji'nak ta puk'ab junok. ¿Su'be c'u ri' cabi'ij la chike cojesax lo puk'ab ri kajaw? —xecha'.
43008034	Ri Jesús xubi'ij chique: —Pakatzij wi cambi'ij che alak: Conoje ri quemacunic, puk'ab ri mac e c'o wi.
43008035	Juna aj chac pa ja na junam ta uwach ruc' ruc'ajol ri rajaw ja, ma ri aj chac xa ajilam k'ij c'o pa ja; no'j ruc'ajol na jinta utakexic e ralc'o'al rukaw.
43008036	E uwari'che, we Ruc'ajol ri Dios caresaj lo alak che ri mac c'o wi alak, pakatzij wi c'u ri' caquiritaj lo alak che ri mac.
43008037	»Ri'in weta'am alak ralc'o'al can ri Abraham; na ruc' ta c'u ri', ca'aj alak quincamisaj alak ma na cac'ul ta alak ri canc'ut che alak.
43008038	Ri'in e cambi'ij ri uc'utum ri Nukaw chwe, yey ralak e ca'an alak janipa rubi'im ri kaw alak —xcha'.
43008039	Rique xquic'ul uwach: —Ri kakaw ri'oj e ri Abraham —xecha'. Ec'u ri Jesús xubi'ij chique: —We ta pakatzij wi alak ralc'o'al ri Abraham, e ca'an alak ri' ri xu'an rire.
43008040	No'j ralak na je ta la' catajin alak che u'anic. Ma tob nubi'im che alak ri K'ijsak uc'utum ri Dios chwe, na ruc' ta c'u ri', ca'aj alak quincamisaj alak. ¡Ri Abraham na je ta la' xu'ano!
43008041	Ralak e ca'an alak pacha' ri cu'an ri kaw alak —xcha'. Ec'uchiri', xquibi'ij rique che: —Ri'oj na oj ta pacha' ri winak na queta'am taj china ri quikaw; ma xa jun ri Kakaw, e ri Dios —xecha'.
43008042	Xubi'ij c'u ri Jesús chique: —We ta pakatzij wi e kaw alak ri Dios, ralak lic c'ax quinna' alak ri', ma ri'in ruc' ri Dios in petinak wi yey ri' in c'o chiwach alak. Na in petinak ta c'u xa pa we ri'in, ma e ri Dios takayom lo we'in.
43008043	»¿Su'be na camaj ta alak usuc' janipa ri cambi'ij che alak? E ruma ri na ca'aj ta alak cata alak ri cambi'ij ri'in.
43008044	Ri kaw alak e ritzel winak, ma e ca'an alak sa' ri caraj rire. Ritzel winak aj camisanel chwi lo ri jekebal ruwachulew. Yey rire na xtiqui' ta can pa ri K'ijsak, y na jinta ne c'ana K'ijsak ruc'. Echiri' cu'an rak'ubal, e cuk'alajisaj sa' ri c'o pa ranima'; ma xex wi aj rak'ul yey ronoje rak'ubal ruc' rire cape wi.
43008045	No'j ri'in e cank'alajisaj ri lic katzij, yey ralak na cacoj ta alak.
43008046	»¿C'o nawi junok che alak curik juna mac chwij? Yey we katzij ri cambi'ij, ¿su'be c'u ri' na cacoj ta alak?
43008047	E junok ralc'o'al ri Dios, e cuta Ruch'a'tem ri Dios; no'j ralak na alak ta ralc'o'al ri Dios, ma na cata ta alak Ruch'a'tem —xcha'.
43008048	Ec'uchiri', raj judi'ab xquibi'ij che ri Jesús: —Lic katzij ri xkabi'ij pawi' la: Rilal lal cuq'uil ri aj Samaria y lal c'o puk'ab jun itzel uxlabixel —xecha'.
43008049	Ec'u ri Jesús xuc'ul uwach chique: —Ri'in na in jinta puk'ab juna itzel uxlabixel; ri can'ano e canyac uk'ij ri Nukaw y ralak cac'ak bi alak nuk'ij.
43008050	Ri'in na cantzucuj ta yacbal nuk'ij, tob c'o Jun caraj cayaqui' nuk'ij yey puk'ab Rire c'o wi cuk'alajisaj china ri c'o K'ijsak ruc'.
43008051	Pakatzij wi cambi'ij che alak: China ri cacojow re ri cank'alajisaj ri'in, na cacam taj ma c'o uc'aslemal na jinta utakexic —xcha'.
43008052	Ec'uchiri', raj judi'ab xquic'ul uwach: —Wo'ora cakajiquiba' uwach, lal c'o puk'ab jun itzel uxlabixel. Ma ri Abraham y ri k'alajisanelab xecamic, yey rilal cabi'ij la: “China cacojow re ri cank'alajisaj, na cacam taj ma c'o uc'aslemal na jinta utakexic.”
43008053	¿Lic neba más c'o wach rilal chwa ri kakaw Abraham? Rire xcamic yey tak ri k'alajisanelab xecamic. Chiwach rilal, ¿sa' ri wach la? —xecha'.
43008054	Ri Jesús xuc'ul uwach: —We canyac nuk'ij ri'in chiwibil wib, ri' na jinta uchac ri yacbal nuk'ij can'ano; no'j c'u ri cayacaw nuk'ij e ri Nukaw, ri cabi'ij alak e Dios alak.
43008055	Ec'u ralak na eta'am ta alak uwach Rire; no'j ri'in lic weta'am uwach. We ta e la' cambi'ij na weta'am ta uwach, ri' quinelic in aj rak'ul jela' pacha' ralak. No'j ri'in pakatzij wi weta'am uwach Rire yey lic can'an ronoje ri cubi'ij.
43008056	Ri Abraham, ri mam alak ojertan, lic xqui'cotic echiri' xreta'maj quinc'un che ruwachulew; xril pan ri nuk'ijol y lic xqui'cot che —xcha'.
43008057	Ec'uchiri', raj judi'ab xquibi'ij che ri Jesús: —C'amaja' ne cincuenta ri junab la, ¿yey cabi'ij la xil la uwach ri Abraham? —xecha'.
43008058	Ri Jesús xuc'ul uwach: —Pakatzij wi cambi'ij che alak: Ri'in xex chi in c'o lo wi echiri' c'amaja' ne calax ri Abraham —xcha'.
43008059	Ec'uchiri', ri winak xquijek caquisic' abaj re caqui'an ri Jesús pa'baj; no'j Rire xewax chiquiwach, e la' xic'ow chiquixo'l y xel bi che ri Rocho Dios.
43009001	Ri Jesús echiri' catajin chi be, xril jun achi ralaxibem potz'.
43009002	Ec'u rutijo'n xquitz'onoj che: —Lal tijonel, ¿wa jun achi xalaxic potz' ruma nawi quimac ruchu-ukaw o ruma umac rire? —xecha'.
43009003	Ri Jesús xuc'ul uwach chique: —Na ruma ta umac rire y na ruma tane quimac ruchu-ukaw; wa' e u'anom cha' ruchuk'ab ri Dios cak'alajin ruc' rire.
43009004	Lic chirajawaxic chwe can'an ruchac ri takayom lo we'in xalok' c'a pak'ij, ma cac'un lo rak'ab echiri' na jinta chi junok utz cachacunic.
43009005	Xalok' c'u in c'o ri'in wara che wu'wachulew, in ri in K'ijsak che ruwachulew —xcha'.
43009006	Echiri' ubi'im chi wa', ri Jesús xchuban chwa rulew, xu'an jubik' xok'o'l ruc' ruc'axaj. Tec'uchiri', xusok' che ruwach ri potz'.
43009007	Ec'uchiri', xubi'ij che: —Jat, ja'ch'aja rawach pa ri ya' re Siloé —xcha'. (Siloé que'elawi “ri Takom lok”.) Ri potz' e xu'ano; xe'ec y xu'ch'aja ruwach. Ec'uchiri' xtzelej lok, catzu'n chic.
43009008	Ec'u ri ejekel lo chunakaj ri potz' y ri quilom xaki cu'an ulimoxna, jewa' caquibi'ij: «¿Na e ta neba achi wa' catz'uyi' chi' be y cu'an ulimoxna?» quecha'.
43009009	Jujun chic caquibi'ij: «Katzij, are'» quecha'. Jujun chic caquibi'ij: «Na e ta rire, tob lic e catzu'nic» quecha'. No'j rachi cunutajinak chic, lic cujiquiba' uwach, jewa' cubi'ij: «Katzij, in wa' c'ut» cacha'.
43009010	Xquitz'onoj c'u che: —¿Cha'ta la' xat-tzu'nic? —xecha che.
43009011	Rire xuc'ul uwach: —E ri jun achi Jesús ubi', xu'an jubik' xok'o'l, xusok' che ri nuwach y xubi'ij chwe: “Jat pa c'o wi ri ya' re Siloé y ja'ch'aja rawach chupa.” Xin'ec c'u ri', y echiri' xinch'aj ri nuwach, xinjek quintzu'nic —xcha'.
43009012	Xquitz'onoj c'u che: —¿Pa c'o wi ri' la' la'chi? —xecha che. Rire xuc'ul uwach: —Na weta'am taj pa c'o wi —xcha'.
43009013	Ec'uchiri' xquic'am bi ri potz' cunutajinak chic chiquiwach ri fariseos;
43009014	ma e pa jun k'ij re uxlanibal echiri' ri Jesús xu'an xok'o'l y xucunaj ri potz'.
43009015	Jenela' ri fariseos xquitz'onoj che cha'taj xtzu'nic. Rire xuc'ul uwach chique: —Rachi xusok' xok'o'l che ri nuwach, xinch'aj c'u ri nuwach y wo'ora quintzu'nic —xcha'.
43009016	Ec'uchiri', jujun chique ri fariseos caquibi'ij chiquiwach: «La' la'chi x'anaw re wa', na ruc' ta ri Dios petinak wi; ma e cu'an ri na ube taj ca'ani' chupa ri k'ij re uxlanibal» quecha'. Jujun chic caquibi'ij: «We rire aj mac, ¿su'anic c'u ri' cu'an wa c'utubal re ruchuk'ab ri Dios?» quecha'. Ruma c'u la', xquijach quipa ri fariseos chiquiwach.
43009017	Ec'uchiri', xquitz'onoj che rachi cunutajinak chic: —¿Sa' ri cabi'ij ri'at chwi rachi xutzu'nisaj rawach? —xecha'. Rire xuc'ul uwach: —Ri'in cambi'ij e jun k'alajisanel —xcha'.
43009018	Pero raj judi'ab na xcaj taj caquicojo we rachi xex potz' wi y wo'ora catzu'nic. Ruma wa' xequisiq'uij ruchu-ukaw,
43009019	y xquitz'onoj c'u chique: —¿E alc'o'al alak wa', ri cabi'ij alak ralaxibem potz'? ¿Cha'taj catzu'n wo'ora? —xecha'.
43009020	Ruchu-ukaw rachi xquic'ul uwach: —Ri'oj lic keta'am e kalc'o'al wa' y xalaxic potz'.
43009021	No'j na keta'am taj cha'taj catzu'n wo'ora, y na keta'am ta nenare' china xcunan re. Tz'onoj alak che, ma rire nim chic —xecha'.
43009022	Ruchu-ukaw rachi xquibi'ij wa' ruma caquixi'ij quib, ma wa aj wach que raj judi'ab qui'anom chi tzij chiquiwach cha' na quec'ul ta chi pa ri sinagoga janipa ri caquijiquiba' uwach ri Jesús e ri Cristo, Rucha'o'n lo ri Dios.
43009023	E uwari'che ruchu-ukaw rachi xquibi'ij: «Tz'onoj alak che, ma rire nim chic.»
43009024	Ec'uchiri', raj judi'ab xquitak tanchi usiq'uixic rachi cunutajinak chic y xquibi'ij che: —Wo'ora chajiquiba' uwach chwach ri Dios ri cabi'ij. Ma ri'oj keta'am wa' wa'chi lic aj mac —xecha'.
43009025	Ec'u rire xubi'ij: —We rire aj mac na weta'am ta c'u ri' ri'in, xew weta'am e ri petinak lok in potz' yey wo'ora quintzu'nic —xcha'.
43009026	Xquitz'onoj tanchi che: —¿Sa' ri xu'an chawe? ¿Su'anic xutzu'nisaj rawach? —xecha'.
43009027	Rachi xuc'ul uwach: —Ri'in ya ximbi'ij che alak y na x'aj ta cata alak. ¿Su'chac c'u ri' ca'aj alak cambi'ij tanchic? ¿Ca'aj cami ralak cu'an alak utijo'n? —xcha'.
43009028	Ec'u rique xquiyajo, jewa' xquibi'ij che: —Ri'at e catakej la' la jun achi, no'j ri'oj e cakatakej rutz'ibam can ri Moisés.
43009029	Ma ri'oj keta'am ri Dios xch'a't ruc' ri Moisés; no'j la' la jun achi, na keta'am taj pa petinak wi —xecha che.
43009030	Ec'u rire xubi'ij chique: —¡E la' la lic cacam wanima' ri'in che! Ma ralak na eta'am ta alak pa petinak wi wa'chi, yey rire xutzu'nisaj ri nuwach ri'in.
43009031	Keta'am c'u chi utz, ri Dios na quebuta ta raj maquib, xew quebuta ri caquilok'oj uk'ij y caqui'an ri rajawal uc'u'x Rire.
43009032	Chwi lo ri jekebal ruwachulew, na jinta tatajinak wi we c'o junok utzu'nisam juna ticawex potz' chwi ralaxic.
43009033	We tamaji wa jun achi petinak ruc' ri Dios, ri' na jinta puk'ab cu'an wa' —xcha'.
43009034	Xquibi'ij c'u che: —Ri'at lic pa mac xatalax wi. ¿Cawaj cami ri' catc'utun chikawach? —xecha che. Chwi c'u ri' la', na xquic'ul ta chi pa ri sinagoga.
43009035	Ec'u ri Jesús xreta'maj na caquic'ul ta chi pa ri sinagoga rachi cunutajinak. Uwari'che echiri' xuc'ulu, jewa' xubi'ij che: —¿Cubul ac'u'x ri'at ruc' Ralaxel Chiquixo'l Ticawex? —xcha'.
43009036	Rachi xuc'ul uwach: —Wajawal, bi'ij la chwe china rire cha' cacubi' nuc'u'x ruc' —xcha'.
43009037	Ri Jesús xubi'ij che: —Awilom chi uwach; ma in ri' ri quinch'a't awuc' —xcha'.
43009038	Ec'uchiri', rachi xuxucuba' rib chwach y xulok'nimaj uk'ij, jewa' xubi'ij che: —Wajawal, ri'in cacubi' nuc'u'x uc' la —xcha'.
43009039	Ec'u ri Jesús xubi'ij: —Ri'in in c'uninak che ruwachulew cha' wuma ri'in cak'alajinic china ri caquic'ul ri K'ijsak y china ri na caquic'ul taj. In c'uninak c'u ri' cha' e ri na quetzu'n taj, cajakataj ri quiwach y jela' caquil ri K'ijsak; yey ec'u ri “quetzu'nic”, cach'ukutaj ri quiwach y na caquil ta ri K'ijsak —xcha'.
43009040	Jujun c'u chique ri fariseos, ri e c'o pan chunakaj ri Jesús, echiri' xquita wa', xquitz'onoj che: —¿E cami que'elawi ri' oj potz' ri'oj? —xecha'.
43009041	Ri Jesús xuc'ul uwach: —We ta caya ib alak chupa na quil ta alak ri K'ijsak, na jinta mac alak ri'. No'j ruma ri cabi'ij alak quil alak chi utz ri K'ijsak, e cacanaj c'u alak ri' chupa ri mac alak —xcha'.
43010001	Ri Jesús xubi'ij: «Pakatzij wi cambi'ij che alak: China ri na coc tubi che ruchi' ri coral que ri bexex yey xa tob c'u pa coc wubi, ri' elek'om y e querelek'aj bi ri bexex.
43010002	No'j c'u ri coc bi che ruchi' ri coral, ri' e chajinel que ri bexex.
43010003	Ec'u rire echiri' copon chwach ruchi' ri coral, ri chajinel c'o che ruchi' coral, cujakala' lo che. Yey tak ri bexex queta'am ruch'awibal ri chajinel que, ma rire quebusiq'uij ruc' ri quibi' chiquijujunal y queberesaj bi pa ri coral.
43010004	Echiri' eresam chubi conoje rubexex pa ri coral, canabej bi chiquiwach y conoje rubexex queterej bi chirij ma queta'am ruch'awibal.
43010005	No'j tak ri bexex na queterej tubi chirij junok we na queta'am ta uwach; ri caqui'ano e quebanimaj chwach ma na queta'am ta ruch'awibal» xcha'.
43010006	Ri Jesús xubi'ij wa jun c'ambal na'oj chique, pero rique na xquimaj ta usuc' sa' ri caraj cubi'ij chique.
43010007	Ec'uchiri', xubi'ij ri Jesús: «Pakatzij wi cambi'ij che alak: In ri in uchi' ri coral pa queboc wi ri bexex.
43010008	Conoje ri xec'un nabe chinuwach ri'in e elek'omab y xa e quequelek'aj bi ri bexex; pero ri bexex na xequicajmaj ta rique.
43010009	»In ri in uchi' ri coral que ri bexex. China ri coc bi wuma ri'in, ri' cacolobetajic y cachajix chi utz pacha' ri bexex queboquisax chak'ab pa ri coral y quebesax bi pak'ij re quebe'wo'k pa chomilaj q'uim.
43010010	Juna elek'om xew cac'unic re cu'an elek', cu'an camic y cusach uwach ronoje. No'j ri'in in c'uninak re canya c'aslemal che alak yey wa' e jun chomilaj c'aslemal na jinta chi uq'uisic.
43010011	»In ri in utzilaj chajinel que bexex. Juna utzilaj chajinel que bexex cuya ranima' cacam cuma rubexex.
43010012	No'j juna mocom cachacun xa ruma catojic. Echiri' carilo cac'un lo rutiw, canimajic y quebuya can ri bexex; ma na e ta chajinel que y na e tane cajaw. E uwari'che cuya luwar che rutiw quebuchap ri bexex y quebuquicherisaj bi.
43010013	Wa mocom canimajic ma na coc ta il chique ri bexex, xew e coc il che ri cuch'aco.
43010014	»In ri in utzilaj chajinel que bexex, ma ri'in weta'am quiwach ri nubexex y rique queta'am nuwach ri'in.
43010015	Jela' pacha' ri Nukaw reta'am nuwach ri'in, jec'ula' ri'in weta'am uwach Rire; yey canya wanima' quincam cuma ri nubexex.
43010016	»E c'o jujun chic nubexex na e ta cuq'uil wa e c'o pa wa coral. Lic chirajawaxic wi quebe'nuc'ama' lok. We xebenusiq'uij, caquicoj nutzij y jela' quebu'ana xa jun pa ri coral y xa jun ri chajinel que.
43010017	»Ruma c'u la', ri Nukaw c'ax quinuna'o, ma ri'in canya ri nuc'aslem pa camic yey canc'am tanchi wa' echiri' quinc'astaj lo chiquixo'l ri ecaminak.
43010018	Na ya'tal ta puk'ab junok caresaj ri nuc'aslem we na in ta quinya'w re che. Panuk'ab ri'in c'o wi canya wib pa camic y panuk'ab c'o wi quinc'astaj lo chiquixo'l ri ecaminak. Yey wa' e ri Nukaw ya'yom panuk'ab» xcha'.
43010019	Echiri' raj judi'ab xquita wa ch'a'tem, xquijach tanchi quipa chiquiwach, ma e c'o ri xecojow re y e c'o ri na xecojow taj.
43010020	E q'ui chique jewa' caquibi'ij: «La' c'o puk'ab juna itzel uxlabixel y ch'u'jerinak. ¿Su'chac cata alak re?» quecha'.
43010021	No'j c'o jujun chic jewa' caquibi'ij: «Na jinta junok jela' cach'a'tic we c'o puk'ab juna itzel uxlabixel. ¿C'o neba juna itzel uxlabixel quebutzu'nisaj ri e potz'?» quecha'.
43010022	Chupa c'u ruk'ijol echiri' c'ax tew y c'o jab, e ri' catajin ri nimak'ij re ri Rocho Dios chila' Jerusalem.
43010023	Y ri Jesús cabin che ri Rocho Dios pa ri luwar cabi'x che “Ruchi' Ja re Salomón”
43010024	Ec'u raj judi'ab xquisut rij ri Jesús y jewa' xquibi'ij che: —¿Jampa xaki e wa' na cak'alajisaj ta la chikawach sa' ri wach la? We lal c'u Rucha'o'n lo ri Dios, asu bi'ij la chike —xecha'.
43010025	Ri Jesús xuc'ul uwach: —Nubi'im chi che alak, yey na cacoj ta alak. Ronoje tak ri chac can'ano, e ri Nukaw intakayom che can'ano. Ruc' tak c'u wa can'ano, cak'alajinic in china ri'in.
43010026	No'j ralak na cacoj ta alak, ma na alak ta cuq'uil ri nubexex, jela' pacha' ri nubi'im chi lo che alak.
43010027	Tak ri nubexex queta'am chi ri nuch'awibal; yey ri'in weta'am quiwach y rique eteran chwij.
43010028	Ri'in canya quic'aslemal na jinta utakexic cha' jela' na casach ta c'ana quiwach y na jinta ne junok queberesaj panuk'ab.
43010029	Yey e ri Nukaw ri xeya'w que panuk'ab, y Rire más c'o uwach chiquiwa conoje. Ruma c'u ri', na jinta junok queberesaj puk'ab Rire.
43010030	Ma ri Nukaw y ri'in xa oj jun —xcha'.
43010031	Julaj chic raj judi'ab xquic'am abaj paquik'ab re caqui'an ri Jesús pa'baj.
43010032	Pero Rire xubi'ij chique: —Lic q'ui ri utzilaj chac nu'anom chiwach alak ruc' ruchuk'ab ri Nukaw. ¿Ruma pachique che tak wa nu'anom quin'an alak pa'baj? —xcha'.
43010033	Raj judi'ab xquic'ul uwach: —Na caka'an ta la pa'baj ruma ri utz 'anom la; e ruma macuninak la chirij ri Dios ruc' ri ch'a'tem la. Ma rilal xa lal jun achi y ca'an Dios che ib la —xecha'.
43010034	Ec'uchiri', ri Jesús xubi'ij chique: —Jewa' tz'ibital can chupa ri Tzij Pixab c'o uc' alak: “Ximbi'ij: Ri'ix ix dios.”
43010035	Ri Dios xubi'ij c'u “dios” chique ri xquic'ul Ruch'a'tem, yey Ruch'a'tem na cajalc'atitaj taj.
43010036	¿Su'anic c'u ri' cabi'ij alak chwe in macuninak xa ruma ri ximbi'ij in Uc'ajol ri Dios? ma ri Dios xinucha' lo ri'in yey xinutak lo che ruwachulew.
43010037	»We na e ta can'an ruchac ri Nukaw, utz c'u ri' we na cacoj ta alak ri cambi'ij.
43010038	No'j we e can'an ruchac ri Nukaw, cojo c'u alak ri' in china ri'in ruma tak ri can'ano, na xa ta ruma ri cambi'ij. Y jela' queta'maj alak y cacoj alak ri': Ri Nukaw wuc' ri'in y ri'in ruc' Rire, xa oj jun —xcha'.
43010039	Ec'u raj judi'ab xcaj tanchic caquichapo, pero na xquichap taj ma ri Jesús xel bi chiquixo'l.
43010040	Y xuk'axuj c'u ri nimaya' Jordán pa xuya wi bautismo ri Juan y xcanaj can chila'.
43010041	Uq'uiyal winak xebopon ruc'; xe'quila' y jewa' caquibi'ij: «Ri Juan na xu'an ta juna c'utubal re ruchuk'ab ri Dios chikawach; na ruc' ta c'u ri', ronoje ri xubi'ij can chwi wa' wa'chi, lic katzij» quecha'.
43010042	Y lic e q'ui ri xcubi' quic'u'x ruc' ri Jesús chila'.
43011001	C'o c'u jun achi yewa', Lázaro rubi'. Rire aj Betania, y chila' ejekel wi ri ranab María y Marta.
43011002	Wa' wa María e ri xuk'ej cunabal lic qui' ruxlab che ri rakan ri Jesús y xuchakisaj ruc' ruwi'.
43011003	Ec'u ri queb ixokib quichak' quib jewa' xquitak ubi'xiquil che ri Jesús: «Kajawal, ri jun lic c'ax cana' la, lic yewa'.»
43011004	Echiri' ri Jesús xuta wa', jewa' xubi'ij: «Wa' wa yabil na re ta camic, ma re yacbal uk'ij ri Dios y re yacbal uk'ij Ruc'ajol ri Dios» xcha'.
43011005	Ec'u ri Jesús lic c'ax quebuna' ri oxib quichak' quib: Ri Marta, ri María y ri Lázaro.
43011006	Na ruc' ta c'u ri', echiri' xuto yewa' ri Lázaro, c'a xcanaj chi can queb k'ij pa ri luwar pa c'o wi.
43011007	Tec'uchiri', xubi'ij chique rutijo'n: —Jo' tanchi Judea —xcha'.
43011008	Ec'u rutijo'n xquibi'ij che: —Lal tijonel, ¿na c'ac' ta neba la' raj judi'ab ya laj xquicamisaj la pa'baj? Na ruc' ta c'u ri', ¿wo'ora que'ec tanchi la chila'? —xecha'.
43011009	Ri Jesús xubi'ij chique: —¿Na katzij ta neba la' cablajuj ora c'o che ri jun k'ij? Yey e junok cabin pak'ij na cuchik ta ri rakan, ma caril rube ruma ri k'ijsak re ruwachulew.
43011010	No'j we junok cabin chak'ab, ri' cuchik ri rakan ma pa k'eku'm c'o wi —xcha'.
43011011	Tec'uchiri', xubi'ij chique: —E ri kamigo Lázaro, cawaric. Quin'ec c'u che uc'osoxic —xcha'.
43011012	Xquibi'ij c'u rutijo'n che: —Kajawal, utz we cawaric, ma ri' e c'utubal re cutzir uwach —xecha'.
43011013	Ri xquich'ob rique e xa cuxlan ri Lázaro; no'j ri Jesús e cach'a't puwi rucamic ri Lázaro.
43011014	E uwari'che ri Jesús xuk'alajisaj chique: —Ri Lázaro caminak chic.
43011015	Yey iwuma c'u ri'ix, lic quinqui'cotic ri na in jinta chila' ruc' echiri' xcamic, ma jela' canimar ri cubulibal ic'u'x wuc'. Wo'ora jo', je'kila' —xcha'.
43011016	Ec'uchiri', ri Tomás ri cabi'x “Yo'x” che, xubi'ij chique ri jujun chic rachbi'il: —Coj'ec ri' cha' jela' cojcam junam ruc' ri Jesús —xcha'.
43011017	Cajib k'ij chi lo ri' mukutal ri Lázaro echiri' ri Jesús xopon Betania.
43011018	Wa' xa chunakaj Jerusalem c'o wi, laj oxib kilómetro c'o wi lo che.
43011019	E q'ui chique raj judi'ab e petinak cuc' ri María y ri Marta re co'lquibochi'ij quic'u'x ruma rucamic ri quixibal.
43011020	Ec'uchiri' ri Marta xuto catajin roponic ri Jesús, xel bi che uc'ulic; no'j ri María xcanaj can chwa ja.
43011021	Ec'u ri Marta xubi'ij che ri Jesús: —Wajawal, we ta e la' c'o la wara, na cacam ta ri' ri nuxibal.
43011022	Na ruc' ta c'u ri', lic weta'am, tob ne c'a e wa', ri Dios cuya che'la ronoje ri catz'onoj la che —xcha'.
43011023	Ri Jesús xubi'ij che: —Raxibal cac'astaj lo chiquixo'l ri ecaminak —xcha'.
43011024	Ri Marta xubi'ij che: —Katzij, ri'in weta'am cac'astaj lo che ri q'uisbal k'ij re ruwachulew echiri' quec'astaj lo conoje ri ecaminak —xcha'.
43011025	Ri Jesús xubi'ij che: —E ri'in ri quinc'astajisan lo que ri ecaminak yey e ri'in ri quinya'w c'aslemal. China c'u ri cacubi' uc'u'x wuc', tob cacamic, cac'astajic.
43011026	Yey conoje ri e c'aslic y cacubi' quic'u'x wuc', na quecam taj ma c'o quic'aslemal na jinta utakexic ruc' ri Dios. ¿Cacoj ri'at wa'? —xcha'.
43011027	Ri Marta xuc'ul uwach: —Cancojo, Wajawal, ma ri'in nucojom rilal lal ri Cristo, Ruc'ajol ri Dios, ri bi'tisim lok cac'un che ruwachulew —xcha'.
43011028	Echiri' ri Marta xuq'uis ubi'xic wa', xe'ec che usiq'uixic ruchak' María y xew che rire xubi'ij: —Ri Kajawal c'o wara y catusiq'uij —xcha'.
43011029	Xew xuta wa' ri María, na jampatana xyactaj bi y xe'rila ri Jesús.
43011030	Ri Jesús c'amaja' ne coc pa ri tinamit, ma c'a c'o pa ri luwar pa xc'ul wi ruma ri Marta.
43011031	Ec'u raj judi'ab e c'o ruc' ri María re caquibochi'ij uc'u'x, xquilo echiri' na jampatana xyactajic y canic xel bi. Rique xeterej c'u bi chirij, ma e chiquiwach rique e ri' que'ec chwa ri mukubal cha' que'rok'ej ruxibal.
43011032	Echiri' ri María xopon pa c'o wi ri Jesús, xew xril uwach, xuxuc rib chwach, y jewa' xubi'ij che: —Wajawal, we ta e la' lal c'o la wara, na cacam ta ri' ri nuxibal —xcha'.
43011033	Ri Jesús echiri' xrilo lic quebok' ri María y raj judi'ab eteran lo chirij, lic xoc chuc'u'x y xuchap bis.
43011034	Xubi'ij c'u chique: —¿Pa ximuk wi? —xcha'. Rique xquibi'ij: —Kajawal, peta la y chilape la —xecha'.
43011035	Ec'u ri Jesús xok'ic.
43011036	Xquibi'ij c'u raj judi'ab: —¡Chilape alak, lic c'ax cuna'o! —xecha'.
43011037	E c'o jujun chique raj judi'ab xquibi'ij: —Wa wa'chi e xtzu'nisan re ri jun potz'. ¿Su'be c'u ri' na jinta xu'ano cha' na cacam ta ri Lázaro? —xecha'.
43011038	Ri Jesús lic xoc tanchi bis chuc'u'x, xkib chwa ri mukubal. Wa' jun jul worotal pa'baj y tz'apal uchi' ruc' jun abaj.
43011039	Ec'u ri Jesús xubi'ij: —Chiwesaj la'baj —xcha'. Yey ri Marta, ri ranab can ri caminak, xubi'ij che: —Wajawal, la' lic chu chic, ma e ucaj k'ij wa' mukutalic —xcha'.
43011040	Ri Jesús xubi'ij che: —¿Na nubi'im ta neba chawe, we cacubi' ac'u'x wuc', cawil runimal uwach uk'ij ri Dios? —xcha'.
43011041	Ewi xquesaj rabaj c'o chuchi' ri mukubal. Ec'uchiri', ri Jesús xtzu'n chicaj y xubi'ij: —Lal Nukaw, maltiox co che'la ma intom chi la.
43011042	Ri'in weta'am lic xaki quinta la, pero cambi'ij c'u wa' cuma wu'q'uiyal ticawex e c'o wara, cha' rique caquicojo lal takayom lo we —xcha'.
43011043	Echiri' xuq'uis ubi'xiquil wa', lic co xsiq'uin che ubi'xiquil: —¡Lázaro, chatelulok! —xcha'.
43011044	Ewi ri Lázaro xel lok, bolk'otim ri rakan y ruk'ab pa c'ul yey rupalaj ch'ukutal ruc' jun c'ul. Ruma c'u la', ri Jesús xubi'ij chique: —Chiquira ri c'ul c'o che cha' utz que'ec —xcha'.
43011045	E q'ui c'u chique raj judi'ab, ri e petinak che ubochi'ixic uc'u'x ri María, echiri' xquil ri xu'an ri Jesús, xquicuba' quic'u'x ruc'.
43011046	No'j e c'o jujun chique xebec cuc' ri fariseos, y xe'quitzijoj chique ri xu'an ri Jesús.
43011047	Ec'u ri nimak e aj chacunel pa Rocho Dios y ri fariseos xquimol quib cuc' jujun chic chique ri e aj k'atal tzij y jewa' xquibi'ij: —¿Sa' ri caka'ano? Ma wa'chi lic uq'uiyal c'utubal re ruchuk'ab cu'ano.
43011048	We na cakak'atej taj, conoje cacubi' quic'u'x ruc' y quec'un c'u lo ri' raj wach re Roma cha' co'lquiwulij wa Luwar pa cakalok'nimaj wi ri Dios y wa katinamit —xecha'.
43011049	Ec'uchiri' ri Caifás, ri cajawal raj chacunel pa Rocho Dios che la' la junab, jewa' xubi'ij chique: —Ralak na jinta eta'am alak.
43011050	Na cach'ob ta alak rakan chi utz, ma e más utz we xa jun chi achi cacam puc'axel ri tinamit chwa ri casach quiwach conoje ri katinamit —xcha'.
43011051	Ri Caifás na xa ta pa re rire xubi'ij wa'. Ma ruma e cajawal raj chacunel pa Rocho Dios che la' la junab, ri Dios xuya che cuk'alajisaj e cacam ri Jesús paquic'axel conoje ri tinamit e aj judi'ab.
43011052	Y na xew ta cuma ri tinamit Israel xcam ri Jesús, ma xcamic cha' cu'an xa jun chique conoje ri e ralc'o'al ri Dios equicherinak bi che ruwachulew.
43011053	Ec'u raj judi'ab chwi la' la k'ij wi xqui'an tzij chiquiwach cha' caquicamisaj ri Jesús.
43011054	Ruma c'u wa', ri Jesús na xbin ta chi chiquixo'l chiwachil. Ewi xel bi pa ri luwar re Judea y xe'ec chunakaj ri luwar catz'intz'otic, pa jun tinamit Efraín rubi'. Chiri' xcanaj can wi junam cuc' rutijo'n.
43011055	Xa nakaj chi c'o wi lo ri Pascua, wa' e quinimak'ij raj judi'ab. Uq'uiyal winak re tak ri tinamit xepaki' Jerusalem re caqui'an ri quijosk'iquil chwach ri Dios, cha' jela' takal chique caqui'an ri nimak'ij Pascua.
43011056	E tak c'u ri winak quetajin che utzucuxic ri Jesús, yey echiri' e c'o pa ri Rocho Dios, caquitz'onobej chiquiwach: «¿Sa' nawi quich'ob ri'ix? ¿Cac'un nawi pa wa nimak'ij?» quecha'.
43011057	Yey ri fariseos cuc' ri nimak e aj chacunel pa Rocho Dios etakaninak che we c'o junok careta'maj pa c'o wi ri Jesús, chubi'ij cha' que'quichapa ulok.
43012001	Wakib k'ij chi c'u ri' che ri nimak'ij Pascua, ri Jesús xe'ec Betania pa jekel wi ri Lázaro, ri jun xuc'astajisaj lo che ri camic.
43012002	Chiri' xqui'an wi jun wa'im re yacbal uk'ij ri Jesús. Ec'u ri Marta e caniman ri wa'im y ri Lázaro e jun chique ri etz'ul chwa ri mexa ruc' ri Jesús.
43012003	Ec'u ri María xuc'am lo jun libra re sakil nardo, wa' e jun cunabal lic qui' ruxlab y lic q'ui rajil. Xuk'ej c'u ri' che ri rakan ri Jesús; tec'uchiri', xuchakisaj ruc' ruwi'. Ronoje c'u rupa ja lic xmuyuy che ri ruxlab wa cunabal.
43012004	C'o c'u chiri' ri Judas aj Iscariot, jun chique rutijo'n ri Jesús. (E ri cac'ayin re ri Jesús). Rire xubi'ij:
43012005	—¿Su'be na xc'ayix ta wa' wa cunabal chi oxib ciento denarios cha' ruc' ri rajil queto' ri niba'ib? —xcha'.
43012006	Ri Judas xubi'ij wa' na e ta ruma caraj quebuto' ri niba'ib, ma e ruma rire elek'om. Yey puk'ab c'o wi ri bolxa pa c'olotal wi ri puak que rutako'n ri Jesús y c'o ne caresaj che.
43012007	Ec'u ri Jesús xubi'ij che ri Judas: —Match'a't chirij wi'xok, ma wa cunabal xex chi uc'olom re pan ruk'ijol ri mukubal we.
43012008	Ma tak ri niba'ib ronoje k'ij e c'o iwuc', no'j ri'in na xaki ta in c'o iwuc' —xcha'.
43012009	E q'ui chique raj judi'ab xqueta'maj c'o ri Jesús chila' Betania. Xebec c'u che rilic, na xew ta ruma cacaj que'quila ri Jesús, ma cacaj que'quila ri Lázaro, ri jun xuc'astajisaj lo chiquixo'l ri ecaminak.
43012010	Ruma c'u ri', ri nimak e aj chacunel pa Rocho Dios xqui'an tzij chiquiwach cha' caquicamisaj ri Lázaro;
43012011	ma ruma rire, e q'ui chique raj judi'ab xquesaj bi quib cuc' y e xcubi' quic'u'x ruc' ri Jesús.
43012012	E q'ui ri winak eboponinak Jerusalem ruma ri nimak'ij Pascua. Chuca'm k'ij c'u ri' xqueta'maj copon ri Jesús pa ri tinamit.
43012013	Xquik'at c'u uxak palma y xebel bi che uc'ulic. Ec'uchiri', xquijeko lic quesiq'uinic, jewa' caquibi'ij: «¡Kayaca uk'ij! ¡Nim uk'ij ri jun petinak chupa rubi' ri Dios Kajawxel! ¡Rire e ri Rey re Israel!» quecha'.
43012014	Ri Jesús urikom lo jun k'apoj buru y ucojom lok, pacha' tz'ibital can chupa Ruch'a'tem ri Dios:
43012015	Mixi'ij iwib ri ix aj Sion. Chiwilape', ri Rey iwe'ix cac'unic, ucojom lo jun k'apoj buru cacha'.
43012016	Echiri' xu'an tak wa', rutijo'n na xquimaj ta usuc'; c'a e xquimaj usuc' echiri' lic xyac uk'ij ri Jesús chiquiwach ruma ruc'astajibal. C'a ec'uchiri' xc'un chiquic'u'x, e janipa ri x'ani' che, ronoje wa' tz'ibital can pa Ruch'a'tem ri Dios.
43012017	E tak ri e c'o ruc' ri Jesús echiri' Rire xusiq'uij pan ri Lázaro chupa ri mukubal y xuc'astajisaj lo chiquixo'l ri ecaminak, quetajin che utzijoxic ri xquilo.
43012018	Ruma wa', uq'uiyal winak xebel lo che uc'ulic ri Jesús, ma xquita ri catzijox puwi wa c'utubal re ruchuk'ab.
43012019	Ec'uchiri', ri fariseos xquibi'ij chiquiwach: «Quiwil c'u la', lic na jinta cutikoj sa' ri ka'anom chirij ri Jesús, ma ¡chiwilape'! conoje ri winak eteran chirij» xecha'.
43012020	E c'o jujun na e ta aj Israel chiquixo'l ri winak eboponinak Jerusalem re que'quilok'nimaj uk'ij ri Dios pa ri nimak'ij Pascua.
43012021	Wa' xekib ruc' ri Felipe, ri aj Betsaida, jun luwar re Galilea. Lic c'ut xebelaj che, jewa' xquibi'ij: —Ma'an co la ri', chojto'o la, ma ri'oj cakaj cakil uwach ri Jesús —xecha'.
43012022	Ri Felipe xe'ec y xutzijoj wa' che ri Andrés. Tec'uchiri' xebec junam, xe'quitzijoj che ri Jesús.
43012023	Ec'u ri Jesús xubi'ij chique: —Xopon c'u ruk'ijol ri yacbal uk'ij Ralaxel Chiquixo'l Ticawex.
43012024	Pakatzij wi cambi'ij chiwe: E juna ija' re trigo echiri' catzak pulew, camukic y cacamic. Yey we na jela' ta cu'ano, cacanaj can utuquel xew ija'. No'j we rija' catzak pulew, ri' lic cawachinic y jec'uri'la' caq'uiyar uwach.
43012025	Jec'uri'la', china ri lic coc il che ruc'aslem che ruwachulew, ri' e cujam ri c'aslemal chila' chicaj; no'j china ri na coc ta il che ruc'aslem wara che ruwachulew, ri' na cujam ta c'u ri chomilaj uc'aslemal na jinta utakexic chila' chicaj.
43012026	»China ri caraj cachacun pa ri nuchac, chirajawaxic ri' caterej lo chwij. Jec'ula' tob pa quinc'oji' wi ri'in, chiri' cac'oji' wi ri waj chac. China c'u ri ca'anaw ri nuchac, ri' cayac uk'ij ruma ri Nukaw.
43012027	»Wo'ora lic paxinak nuc'u'x. ¿Sa' nawi ri cambi'ij? ¿Utz nawi jewa' cambi'ij: “Nukaw, chincolobej la che wa canc'ulumaj wo'ora”? ¡Na utz taj! Ma ruma ne wa' in petinak.
43012028	Xew cambi'ij: “Nukaw, nimarisaj uk'ij ri bi' la” —xcha'. Ec'uchiri', xch'aw lo Jun chila' chicaj, jewa' xubi'ij: —Nunimarisam chic, y e wa' cannimarisaj tanchic —xcha'.
43012029	Ri winak e c'o chiri' xquita wa' y xquibi'ij: «La' uch'awibal jab.» Yey jujun chic xquibi'ij: «Jun ángel xch'aw lo che» xecha'.
43012030	Ec'u ri Jesús xubi'ij chique: —Na wuma ta ri'in xtataj wa jun kulaj, ma e uma ralak.
43012031	Yey wo'ora cak'at tzij paquiwi ri winak re ruwachulew y quesax na c'u bi ritzel winak, ri jun catakan che ruwachulew.
43012032	Echiri' quinyaqui' na lo chicaj, can'an chique ri ticawex che ronoje ruwachulew cha' lic cacha quic'u'x che quepe wuc' —xcha'.
43012033	Ruc' wa' e xuk'alajisaj sa' rucamic.
43012034	Ri winak xquic'ul uwach: —Ruma Rutzij Upixab ri Dios ri'oj keta'am: Rucha'o'n lo ri Dios na jinta utakexic ruc'aslemal. ¿Cha'ta c'u ri' cabi'ij la Ralaxel Chiquixo'l Ticawex cayaqui' che ruwachulew? ¿China c'u ri' “Ralaxel Chiquixo'l Ticawex” cabi'ij la? —xecha'.
43012035	Xubi'ij c'u ri Jesús chique: —Na naj ta chi c'o ri K'ijsak chixo'l alak. Bina c'u alak pa ri K'ijsak xalok' c'a c'o uc' alak, cha' ri k'eku'm na cumaj ta alak xakic'ate't. Ma china ri cabin pa k'eku'm, na reta'am taj pa que'ec wi.
43012036	Cojo alak ri K'ijsak xalok' c'a c'o uc' alak, cha' jela' cu'an alak re ri K'ijsak —xcha'. Echiri' xuq'uis ubi'xic wa' ri Jesús, xel bi chiquixo'l y xe'ec pa jun luwar pa na carikitaj ta wi cuma rique.
43012037	E c'o ri na xcubi' ta quic'u'x ruc' ri Jesús, tob Rire xu'an uq'uiyal c'utubal re ruchuk'ab ri Dios chiquiwach.
43012038	Jec'ula' e xu'ana pacha' rutz'ibam can ri k'alajisanel Isaías echiri' xubi'ij: Kajawal, ¿china ecojoyom re ri katzijom chic? yey ¿China tak chiquiwach c'utum wi ri chuk'ab la, Lal Dios Kajawxel? xcha'.
43012039	E uwari'che na xcubi' ta quic'u'x ruc' ri Jesús ma e xu'ana pacha' rutz'ibam can ri Isaías puwi ri xuk'alajisaj ri Dios che, echiri' xubi'ij:
43012040	Wa tinamit u'anom pacha' potz' ri quiwach y u'anom co ri canima'; jec'ula' na jinta c'o caquilo, na jinta c'o caquimaj usuc' y na caquitzelej tane quitzij chinuwach cha' jela' quebenucunaj
43012041	Ri k'alajisanel Isaías xutz'ibaj wa' ma xril pan runimal uchomal ri Jesús y lic c'o xuk'alajisaj chwi Rire.
43012042	Na ruc' ta c'u ri', e q'ui xecojow re ri Jesús, jujun ne chique e aj wach re ri tinamit. Pero na xquik'alajisaj ta wa' chiquiwach ri cachbi'il ruma caquixi'ij quib chiquiwach ri fariseos. Ma we xeta'maxic, na quec'ul ta chi pa ri sinagoga.
43012043	E xqui'an wa' ma e más cuc'ul quic'u'x ri yacbal quik'ij caqui'an ri winak, chwa ri yacbal quik'ij cu'an ri Dios.
43012044	Ri Jesús co xsiq'uin che ubi'xiquil: «China ri cacubi' uc'u'x wuc', na xew ta cacubi' uc'u'x wuc' ri'in, ma e cacubi' uc'u'x ruc' ri Jun takayom lo we.
43012045	China ri quilow we ri'in, e junam ruc' caril ri Jun takayom lo we.
43012046	»In ri in K'ijsak in c'uninak che ruwachulew cha' china ri cacubi' uc'u'x wuc' ri'in, na cac'oji' ta pa k'eku'm.
43012047	No'j we c'o junok xuta ri nuch'a'tem yey na cu'an ta ri cambi'ij, na in ta ri quink'ataw tzij puwi'. Ma in c'uninak che ruwachulew na re ta cank'at tzij paquiwi ri ticawex; e in c'uninak re quebenucolobej conoje ri ticawex.
43012048	»Yey china ri cuc'ak bi nuk'ij y na cucoj ta ri nuch'a'tem, c'o ri cak'ataw tzij puwi'. Wa' e ri ch'a'tem nubi'im, ri cak'ataw tzij puwi' che ruq'uisbal k'ij.
43012049	Ma na xa ta pa we ri'in quinch'a'tic; ri Nukaw ri takayom lo we, e intakayom lo che ronoje sa' ri cambi'ij y ri canc'utu.
43012050	Ri'in weta'am e rutakanic ri Nukaw cuc'am lo c'aslemal na jinta utakexic. Jec'ula', ronoje ri cambi'ij ri'in, e inutakom lo ri' ri Nukaw che ubi'xiquil» xcha'.
43013001	Xa nakaj chi c'o wi lo ruk'ijol ri nimak'ij Pascua yey ri Jesús reta'am ya copon ruk'ijol echiri' cuya can ruwachulew y que'ec ruc' Rukaw chila' chicaj. Ec'u Rire lic c'ax ebuna'om rutijo'n e c'o ruc' wara che ruwachulew; yey janipa k'ij xc'oji' cuc', e la' lic c'ax xebuna'o.
43013002	Xopon c'u rubenebal k'ij echiri' ri Jesús cuc' rutijo'n e ri' quewa'ic. Jun c'u chique e ri Judas aj Iscariot ruc'ajol ri Simón. Yey cojom chi pa ranima' ruma ritzel winak cuc'ayij ri Jesús.
43013003	Ec'u ri Jesús reta'am ya'tal ronoje puk'ab ruma Rukaw, yey Rire petinak ruc' ri Dios y ruc' ri Dios catzelej wi.
43013004	Na ruc' ta c'u ri', ri Jesús xyactajic, xresaj ruk'u' uripom chirij, xuc'am jun twayo puk'ab y xuxim chupa.
43013005	Tec'uchiri' xuk'ej ya' pa jun c'olibal, xujek uch'ajic ri cakan rutijo'n y cuchakisaj ruc' ri twayo uximom chupa.
43013006	Echiri' cujek uch'ajic ri rakan ri Pedro, rire jewa' xubi'ij che ri Jesús: —Wajawal, ¿cach'aj cami la ri' ri wakan? —xcha'.
43013007	Ri Jesús xuc'ul uwach: —Wo'ora na camaj ta usuc' sa' wa quintajin che u'anic; c'ate na c'u ri' camaj usuc' —xcha'.
43013008	Ec'u ri Pedro xubi'ij che: —Ri'in na canya ta c'ana luwar che'la cach'aj la ri wakan —xcha'. Ri Jesús xubi'ij che: —We na canch'aj ta la' wakan, ri' na jinta chi awe wuc' ri'in —xcha'.
43013009	Xubi'ij c'u ri Pedro che: —We e ri', Wajawal, na xew tane ri wakan cach'aj la; ch'aja ne la ri' ri nuk'ab y ri nujolom —xcha'.
43013010	Ri Jesús jewa' xubi'ij che: —E junok c'ac' atininak, xew cajawaxic cach'aji' ri rakan, ma ronoje rucuerpo ch'ajtal chic. Jec'ula' ri'ix chwach ri Dios ix chi ch'ajtalic, tob na iwonoje taj —xcha'.
43013011	Ri Jesús reta'am chic china ri cac'ayin re; e uwari'che xubi'ij: “Na iwonoje taj ix ch'ajtalic.”
43013012	Echiri' xuq'uis uch'ajic ri cakan rutijo'n, xurip tanchi ruk'u' chirij, xtz'uyi' tanchi chwa ri mexa y xutz'onoj chique: —¿Quimaj usuc' sa' que'elawi wa xin'an chiwe?
43013013	Ri'ix quibi'ij chwe: “Tijonel” y “Kajawal” y katzij ri quibi'ij, ma lic e u'anom ri'.
43013014	We in c'u Itijonel ri' yey in Iwajawal y xinch'aj c'u li'wakan, jec'ula' ri' chi'ana ri'ix; chich'aja c'u li'wakan chiwach ri'ix chiwibil iwib.
43013015	Ri'in xin'an wa' re c'utubal chiwach, cha' ri'ix jela' qui'ano pacha' ri xin'an ri'in.
43013016	Pakatzij wi cambi'ij chiwe: Na jinta juna aj chac más c'o uwach chwa ri rajaw, yey na jinta ne juna tako'n más c'o uwach chwa ri takayom lo re.
43013017	We quimaj usuc' tak wa' y quitijoj iwib che u'anic, nim ik'ij iwalaxic ri'.
43013018	»Pero na quinch'a't ta piwi' iwonoje, ma ri'in weta'am china ri ebenucha'om. Yey e cu'ana na ri tz'ibital can pa Ruch'a'tem ri Dios, pa cubi'ij wi: E ri jun cawa' junam wuc', e ri' ri yactajinak chwij.
43013019	Quintajin c'u pan che ubi'xiquil chiwe wo'ora cha' echiri' cu'ana wa', ri'ix quicojo: “In Ri'in.”
43013020	Pakatzij wi cambi'ij chiwe: China ri cac'uluw re ri cantak bi ri'in, e junam ruc' in ri quinuc'ulu; yey china c'u ri cac'uluw we ri'in, e cuc'ul ri Jun takayom lo we —xcha'.
43013021	Echiri' xuq'uis ubi'xiquil wa', ri Jesús xoc bis chuc'u'x y jewa' xubi'ij: —Pakatzij wi cambi'ij chiwe: Jun chiwe ri'ix quinuc'ayij —xcha'.
43013022	Ec'uchiri', rutijo'n xquijek caquitzula' quiwach chiquibil quib ma na queta'am taj china ri xubi'ij.
43013023	C'o c'u jun chique rutijo'n, wa' e ri lic c'ax cana' ruma ri Jesús, cawa'ic ja'l putzal Rire chwa ri mexa.
43013024	Ec'u ri Simón Pedro xu'an pan uk'ab che cha' cutz'onoj che ri Jesús china ri cubi'ij.
43013025	Y ri jun tijo'n ja'l putzal ri Jesús xutz'onoj c'u che: —Wajawal, ¿china la' la cabi'ij la? —xcha'.
43013026	Ri Jesús xuc'ul uwach: —Canmu' juch'akap pam y china c'u che canya wi, e rire —xcha'. Xumu' c'u juch'akap pam y xuya che ri Judas aj Iscariot, ruc'ajol ri Simón.
43013027	Echiri' ri Judas xuc'am ri pam, xoc ri Satanás pa ranima'. Ec'u ri Jesús xubi'ij che: —Ri cawaj ca'ano, cha'ana la' ri' —xcha'.
43013028	Yey na jinta junok chique ri quewa' chwa ri mexa xumaj usuc' su'be xubi'ij la' che.
43013029	Ruma c'u puk'ab ri Judas c'o wi ri bolxa pa c'olotal wi ri quipuak, jujun chique xquich'obo laj ri Jesús xubi'ij che cu'lok'o tan ri cajawax chique re ri nimak'ij, o laj c'o cujach chique ri niba'ib.
43013030	Ec'uchiri' ri Judas uc'amom chi ri pam, na jampatana xel bi yey lic chak'ab chic.
43013031	Echiri' elinak chubi ri Judas, ri Jesús xubi'ij: —Ec'u wo'ora cak'alajin runimal uchomalil Ralaxel Chiquixo'l Ticawex y ruc' Rire cak'alajin wi runimal uchomalil ri Dios.
43013032	Yey we Ralaxel Chiquixo'l Ticawex cuk'alajisaj runimal uchomalil ri Dios, jec'uri'la' e ri Dios ri cak'alajisan runimal uchomalil Ralaxel Chiquixo'l Ticawex, yey wa' na camayin ta che u'anic.
43013033	»Ix walc'o'al, xa jok'otaj chi in c'o iwuc'. Ri'ix quinitzucuj na c'u ri'; pero e pacha' ri ximbi'ij chique raj judi'ab, na jinta pik'ab quix'ec chila' pa quin'ec wi ri'in.
43013034	»Canya wa jun c'ac' takanic chiwe: E lic c'ax china'a iwib chiwach. Jela' pacha' ri'in lic c'ax quixinna'o, jec'ula' lic c'ax china'a iwib ri'ix chiwach.
43013035	We lic c'u c'ax quina' iwib chiwach, ruma wa' conoje ri winak caqueta'maj ix nutijo'n —xcha'.
43013036	Ri Simón Pedro xutz'onoj che ri Jesús: —Wajawal, ¿pa c'u que'ec wi la? —xcha'. Ri Jesús xuc'ul uwach: —E pa wa quin'ec wi ri'in, na ya'tal ta chawe cat-terej bi chwij wo'ora; no'j copon na c'u ruk'ijol echiri' catopon chila' pa quin'ec wi ri'in —xcha'.
43013037	Ec'u ri Pedro xubi'ij che: —Wajawal, ¿su'chac na ya'tal ta chwe quinterej bi chi'ij la wo'ora? Ma ri'in xa jumul canya ne ri nuc'aslem pa camic uma rilal —xcha'.
43013038	Y ri Jesús xuc'ul uwach: —¿Lic katzij cawaj caya awib pa camic wuma ri'in? Pakatzij wi cambi'ij chawe: Echiri' c'amaja' ne cabixon ri teren, ri'at oxlaj chic abi'im na aweta'am ta nuwach.
43014001	»Lic mapax ic'u'x. E chicuba' ic'u'x ruc' ri Dios y chicuba' ic'u'x wuc' ri'in.
43014002	Chila' pa c'o wi ri Nukaw lic uq'uiyal jeklebal c'olic. We ta na e ta u'anom, ri'in nubi'im chi ri' chiwe. Ec'u wa' quin'ec cha' qui'nyijba' jun luwar iwe ri'ix.
43014003	Yey we xin'ec c'ut y xyijbitaj ri luwar iwe'ix, quinc'un tanchic y quixo'lnuc'ama' cha' jela' pa quine'c'ola wi ri'in, ri'ix quixe'c'ola chila' wuc'.
43014004	Ri'ix iweta'am pa quin'ec wi yey iweta'am ri be —xcha'.
43014005	Xubi'ij c'u ri Tomás che: —Kajawal, ri'oj na keta'am taj pa que'ec wi la. ¿Sa' c'u u'anic ri' caketa'maj ri be? —xcha'.
43014006	Ri Jesús xuc'ul uwach: —In ri in Be, in ri in K'ijsak yey in ri in C'aslemal. Na jinta junok copon ruc' ri Nukaw we na wuma ta ri'in.
43014007	We iweta'am nuwach ri'in, iweta'am uwach ri' ri Nukaw. Chwi c'u ri' wo'ora quiweta'maj uwach, ma iwilom chi uwach —xcha'.
43014008	Ec'u ri Felipe xubi'ij che: —Kajawal, c'utu la chikawach ri Kaw la y cojcubi' c'u ri' che —xcha'.
43014009	Ri Jesús xuc'ul uwach: —Felipe, uq'uiyal k'ij chi wa' c'ut e la' in c'o iwuc', ¿yey c'amaja' caweta'maj nuwach? Ma china ri eta'mayom nuwach ri'in, ri' e rilom uwach ri Nukaw. ¿Su'chac c'u ri' catz'onoj chwe canc'ut ri Nukaw chiwach?
43014010	Ri'in ruc' ri Nukaw y Rire wuc' ri'in, xa oj jun. ¿Na cacoj ta cami ri' wa'? E janipa wa cambi'ij chiwe, na xa ta pa we ri'in cambi'ij ma ri nuch'a'tem e re ri Nukaw ri jekel wuc', yey Rire cu'an ruchac wuma ri'in.
43014011	Chicojo c'u wa cambi'ij chiwe: Ri'in ruc' ri Nukaw y Rire wuc' ri'in, xa oj jun. We na quicoj ta c'u wa' ruma ri nuch'a'tem, e chicojo ruma ri chac nu'anom.
43014012	»Pakatzij wi cambi'ij chiwe: China ri cacubi' uc'u'x wuc' ri'in, ri' cu'an ne ri chac jela' pacha' ri can'an ri'in; y más ne nimak tak chac ri cu'ano, ma e ri'in quin'ec pa c'o wi ri Nukaw.
43014013	Ronoje c'u ri quitz'onoj ri'ix che ri Nukaw pa ri nubi', ri'in can'ano cha' jela' runimal uchomalil ri Dios cak'alajin ruma Ruc'ajol.
43014014	Ronoje c'u ri' ri quitz'onoj ri'ix pa ri nubi', ri'in can'ano.
43014015	»We ri'ix c'ax quinina'o, e lic chi'ana janipa ri quixintak che u'anic.
43014016	Yey ri'in e cantz'onoj che ri Nukaw cha' cutak chi lo jun chic To'bel iwe re cunimarisaj ic'u'x; y asu cac'oji' iwuc' na jinta utakexic.
43014017	Wa' e ri Uxlabixel re ri K'ijsak. Tak ri winak na utz taj caquic'ulu, ma na caquil ta uwach y na queta'am tane uwach. No'j ri'ix iweta'am uwach, ma Rire c'o chixo'libal y co'lc'ola piwanima'.
43014018	»Ri'in na quixinwok'otaj ta canok, ma quintzelej lo iwuc'.
43014019	Na naj ta chi c'u ri', ri winak na caquil ta chi nuwach; no'j ri'ix quiwil tanchi nuwach. Ruma c'u ri'in quinc'astaj lo chiquixo'l ri ecaminak, jenela' ri'ix quixc'astajic.
43014020	Chupa c'u ri' la' la k'ij ri'ix quiweta'maj: Ri'in ruc' ri Nukaw xa oj jun, yey ri'ix xa jun i'anom wuc' ri'in y ri'in xa jun nu'anom iwuc' ri'ix.
43014021	China c'u ri uc'ulum ri nutakanic y cu'an c'u janipa ri cambi'ij che, ri' lic c'ax quinuna'o. Y china ri c'ax cana'w we ri'in, c'ax cana' ruma ri Nukaw. Yey ri'in lic c'ax canna'o y cank'alajisaj che, in china ri'in —xcha'.
43014022	Ri Judas (na e ta ri aj Iscariot) xubi'ij: —Kajawal, ¿su'be cak'alajisaj la chikawach ri'oj china rilal yey chiquiwach ri winak na ca'an ta la wa'? —xcha'.
43014023	Ri Jesús xuc'ul uwach: —China ri c'ax quinuna' ri'in, e cu'an janipa ri cambi'ij che. Ec'u ri Nukaw c'ax cuna' rire, yey ri Nukaw y ri'in cojo'ljekela ruc'.
43014024	China c'u ri na c'ax ta quinuna'o, ri' na cutakej ta janipa ri cambi'ij che. Wa tzij quixtajin che utayic, na xa ta we'in, e re ri Nukaw, ri xtakaw lo we'in.
43014025	»Ronoje wa' quintajin che ubi'xic chiwe xalok' c'a in c'o iwuc'.
43014026	Yey echiri' quin'ec, ri Nukaw cutak lo ri jun To'bel pa ri nubi' re cubochi'ij ic'u'x, wa' e ri Santowilaj Ruxlabixel ri Dios. Echiri' cac'un Rire, cuc'ut ronoje chiwach y cucuxtaj c'u chiwe janipa ri nubi'im ri'in chiwe.
43014027	»Ri utzil chomal c'o wuc' ri'in, canya can chiwe. Yey wa' wa utzil chomal canya ri'in chiwe na xa ta jela' pacha' ri caquiya tak ri winak. Mapax c'u ic'u'x y mixi'ij iwib.
43014028	»Itom chi c'u ri nubi'im chiwe: “Quin'ec yey quintzelej tanchi lo iwuc'.” We e la' katzij lic c'ax quinina'o, xixqui'cot tane c'u ri' che echiri' xito quin'ec ruc' ri Nukaw, ma Rire más c'o uwach chinuwa ri'in.
43014029	»Cannabesaj pan ubi'xic wa' chiwe cha' echiri' cu'ana', quicoj c'u ri'.
43014030	Na naj ta chi c'ut quinch'a't iwuc'; ma ya cac'un lo ritzel winak, ri jun catakan che ruwachulew, tob na jinta ne puk'ab rire catakan panuwi ri'in.
43014031	Na ruc' ta c'u ri', can'ano janipa ri quinutak ri Nukaw che u'anic, cha' jela' ri winak che ruwachulew caqueta'maj ri'in lic c'ax canna' ri Nukaw. »Chixyactajok; jo', chojel bi wara.
43015001	»In ri in sakil rakan uva y ri Nukaw e ri aj chacunel chupa tak ri uva.
43015002	We c'o c'u juna uk'ab ri uva na cuya ta uwach, Rire cuk'at bi. No'j c'u ri cuya uwach, xa e cujal uwi' re cu'an chom che cha' jela' cuya más uwach.
43015003	Jec'ula' ri'ix 'anom chi chom chiwe ruma ri c'utunic nu'anom chiwach.
43015004	»Miwesaj iwib chwij, jec'ula' xa jun ka'anom, ri'ix wuc' ri'in y ri'in iwuc' ri'ix. Ma e pacha' juna uk'ab che' na cawachin ta xa utuquel we quesax che ri rakan; jec'ula' ri' ri'ix, na utz taj quixwachinic we quiwesaj iwib chwij.
43015005	»In ri in rakan ri tico'n yey ri'ix ix ruk'ab. China c'u ri u'anom xa jun wuc' ri'in yey ri'in in xa jun ruc' rire, ri' lic cawachinic. Ma we iwesam iwib chwij, na jinta quich'ij u'anic.
43015006	China c'u ri caresaj rib chwij, jela' ca'an che pacha' ruk'ab che' na jinta uchac, cachetic y cac'ak bi. Cachakij c'ut, tec'uchiri' camolic y caporox pa ak'.
43015007	»Yey we e la' xa jun i'anom ri'ix wuc' y na quic'ow ta chic'u'x tak ri nuc'utum chiwach, chitz'onoj c'u ri' sa' tak ri quiwaj y caya'taj na chiwe.
43015008	Ri Nukaw lic cayaqui' uk'ij echiri' ri'ix quiya uq'uiyal ijik'obalil y ruc' wa' cak'alajinic pa sakil wi ix nutijo'n.
43015009	»Jec'ula' pacha' ri Nukaw lic c'ax quinuna' ri'in, jec'uri'la' ri'in c'ax quixinna' ri'ix. Lic c'ut miwesaj iwib chupa ri rutzil nuc'u'x chiwe.
43015010	We e qui'an janipa ri quixintak che, quixc'oji' c'u ri' chupa wa rutzil nuc'u'x, jela' pacha' ri'in nu'anom janipa ri inutakom ri Nukaw che u'anic yey in c'o chupa ri rutzil uc'u'x Rire.
43015011	»Ximbi'ij wa' chiwe cha' ri nuqui'cotemal cac'oji' iwuc' y canoj c'u ri' ri iwanima' che qui'cotemal.
43015012	»Ec'u nutakanic wa' canya chiwe: Lic c'ax china'a iwib chiwach jela' pacha' ri'in lic c'ax quixinna'o.
43015013	Na jinta juna c'utubal re ri rutzil c'u'xaj más nim chwa wa': E junok cuya ruc'aslem che uto'ic jun chic tob ne cacam ruma.
43015014	»Ri'ix ix wamigos we e la' e qui'an janipa ri quixintak che u'anic.
43015015	Na cambi'ij ta chi ne “waj chac” chiwe, ma e juna aj chac na reta'am taj sa' ri cu'an ri rajaw. Cambi'ij c'u chiwe “ix wamigos”, ma nuya'om chi reta'maxic chiwe ronoje ri ubi'im lo ri Nukaw chwe.
43015016	Na ix ta xixcha'w we ri'in, in ri xincha'w iwe. Yey nuya'om pik'ab qui'ana ri nuchac y jela' quiya uq'uiyal ijik'obalil y wa' na jinta uq'uisic. Yey janipa c'u ri quitz'onoj che ri Nukaw pa ri nubi', Rire cuya na chiwe.
43015017	Ec'u quixintak che u'anic wa': C'ax china'a iwib chiwach.
43015018	»We tzel quixquil ri winak che ruwachulew, chiweta'maj e ri'in ri nabe tzel quinquilo.
43015019	We ta e la' junam ribinic ri'ix cuc' ri ticawex re ruwachulew, ri' lic c'ax quixna'ic. No'j in xincha'w iwe ri'ix chiquixo'l ri winak; e uwari'che tzel quixilic.
43015020	C'una chic'u'x ri nubi'im chiwe: Na jinta juna aj chac más c'o uwach chwa ri rajaw. We ri'in internabem ruc' c'axc'obic, jela' ri' ca'an chiwe ri'ix, quixternabex ruc' c'axc'obic. Yey we e c'o ri quitakem ri nutzij ri'in, jec'ula' ri', e c'o ri caquitakej ri quic'ut ri'ix.
43015021	Pero ri quixquiternabej ruc' c'ax ruma icojom ri nubi', e caqui'an wa' ruma na queta'am ta uwach ri xintakaw lok.
43015022	»We tamaji xinc'un ri'in y tamaji xinc'ut rutzij ri Nukaw chiquiwach, na jinta c'u quimac ri' ruma na xquic'ul ta wa tzij. No'j ri'in xinc'unic y xinc'ut rutzij ri Nukaw chiquiwach; ruma c'u wa', na jinta junok chique utz cubi'ij na jinta umac.
43015023	Ma e ri tzel quebilow we ri'in, ri' e tzel caquil ri Nukaw.
43015024	Na jinta c'u quimac we tamaji nu'anom uq'uiyal milagros chiquiwach yey wa' na jinta chi ne junok 'anayom re. No'j rique quilom ronoje tak wa'; y na ruc' ta c'u ri', tzel quinquil ri'in y tzel caquil ri Nukaw.
43015025	»Ec'u xu'an tak wa' cha' lic e cu'ana janipa ri tz'ibital can pa ri Tzij Pixab c'o paquik'ab rique: Tzel xinquilo tob na jinta numac cacha'.
43015026	»Yey echiri' quinopon ruc' ri Nukaw, cantak lo Jun To'bel iwe re cunimarisaj ic'u'x. Rire cape ruc' ri Nukaw y e K'alajisanel re ri K'ijsak. Ec'uchiri' cac'unic, cak'alajisan chiwach ri'ix panuwi ri'in.
43015027	Yey ri'ix quixk'alajisan na panuwi ri'in, ma ix c'oji'nak wuc' chwi ri jekebal lo ri nuchac.
43016001	»Ximbi'ij c'u ronoje wa' chiwe cha' na casach ta ri cubulibal ic'u'x wuc'.
43016002	Ma copon ruk'ijol echiri' quixesax ne bi ri'ix chupa tak ri sinagogas. Y china ri cacamisan iwe'ix, e chwa rire uchac ri Dios ri cu'ano.
43016003	E caqui'an wa' ma na queta'am ta c'ana uwach ri Nukaw y na queta'am tane nuwach ri'in.
43016004	Cambi'ij wa' chiwe, ma we xopon ruk'ijol wa', c'una chic'u'x nubi'im chi lo wa' chiwe. »Na ximbi'ij ta lo wa' chiwe chwi ri jekebal lok, ma c'a in c'o iwuc'.
43016005	No'j wo'ora quin'ec cha' quine'c'ola ruc' ri takayom lo we ri'in, yey na jinta chi ne junok chiwe cutz'onoj chwe pa quin'ec wi.
43016006	Yey ruma ne nubi'im wa' chiwe, lic xoc bis chic'u'x.
43016007	Pero katzij wa cambi'ij chiwe: Lic utz chiwe ri'ix we quin'ec. Ma we na quin'ec taj, na cac'un ta iwuc' ri To'bel re cubochi'ij ic'u'x. No'j we xin'ec, cantak lo chiwe.
43016008	»Echiri' cac'un ri Ruxlabixel ri Dios, cuya na chi reta'maxic chique ri winak re ruwachulew china ri c'o umac, china ri lic jusuc' chwach ri Dios y china puwi' c'o wi ri k'atbal tzij re ri Dios.
43016009	Cuk'alajisaj c'ut china ri c'o umac: Wa' e ri na cacubi' ta uc'u'x wuc' ri'in.
43016010	Cuk'alajisaj china ri lic jusuc', ma ri'in quin'ec ruc' ri Nukaw yey ri'ix na quiwil ta chi nuwach.
43016011	Yey cuk'alajisaj, ri Dios uk'atom chi tzij puwi ritzel winak catakan che ruwachulew.
43016012	»Lic c'o cuaj cambi'ij chiwe, pero na cambi'ij tana, ma wo'ora na quimaj ta usuc'.
43016013	No'j echiri' cac'un ri Uxlabixel re ri K'ijsak, ri' cuc'ut chiwach ri'ix ronoje ri lic katzij. Rire na xa ta pa re cach'a'tic, ma janipa ri cubi'ij e ubi'im ri Dios che y jela' cuya chi reta'maxic chiwe tak ri catajin lok.
43016014	Ma e cuk'alajisaj janipa ri cuaj cambi'ij ri'in chiwe, y jela' cunimarisaj nuk'ij.
43016015	Ronoje ri c'o ruc' ri Nukaw, c'o wuc' ri'in; e uwari'che ximbi'ij ri Ruxlabixel e cuk'alajisaj janipa ri cuaj cambi'ij ri'in chiwe.
43016016	»Na naj ta chi c'u ri' quiwil nuwach, ma ri'in quin'ec chila' pa c'o wi ri Nukaw; pero chikawach apanok qui'wila tanchi nuwach —xcha'.
43016017	Ec'uchiri', jujun chique rutijo'n jewa' xquitz'onoj chiquiwach: «¿Sa' que'elawi wa'? Ma cubi'ij: “Na naj ta chi c'u ri' quiwil nuwach, ma ri'in quin'ec chila' pa c'o wi ri Nukaw; pero chikawach apanok qui'wila tanchi nuwach.”
43016018	¿Sa' que'elawi: “Na naj ta chi c'u ri'”? Na cakamaj ta usuc' sa' puwi cach'a't wi» xecha'.
43016019	Ri Jesús xuna'bej cacaj caqui'an tz'onobal che. Ruma c'u ri' xubi'ij chique: —Ri'in ximbi'ij chiwe: “Na naj ta chi c'u ri' quiwil nuwach, pero chikawach apanok qui'wila tanchi nuwach.” ¿E quitz'onoj sa' que'elawi wa'?
43016020	Pakatzij wi cambi'ij chiwe: Ri'ix quixok' na y quixbison na, tob ri winak re ruwachulew quequi'cotic. Tob ri'ix quixbison wo'ora, wa bis cu'ana qui'cotemal.
43016021	»Echiri' cutzir uwach juna ixok, lic cac'oji' pa c'axc'olil ma xopon ruk'ij. No'j echiri' alaxinak chi rac'a, na cac'un ta chi ne chuc'u'x ri c'axc'olil ruma ruqui'cotemal, ma xalax jun ac'a che ruwachulew.
43016022	Jec'uri'la' ri'ix capax ic'u'x wo'ora; no'j echiri' quiwil tanchi nuwach, canoj c'u ri iwanima' che qui'cotemal yey wa' wa qui'cotemal na jinta junok quesan re chiwe.
43016023	Chupa c'u ri' la' la k'ij na cajawax ta chic qui'an tz'onobal chwi ri nubi'im. »Pakatzij wi cambi'ij chiwe: Ronoje ri quitz'onoj che ri Nukaw pa ri nubi', Rire cuya chiwe.
43016024	C'a chwi wo'ora ri'ix na jinta c'o itz'onom pa ri nubi' ri'in. Chitz'onoj y quic'ulu, cha' jela' canoj ri iwanima' che qui'cotemal.
43016025	»Nubi'im wa' chiwe ruc' c'ambal na'oj; no'j copon c'u ri k'ij echiri' na cajawax ta chic quinch'a't iwuc' ruc' c'ambal na'oj, ma ri' lic k'alaj chiwach ri'ix janipa ri cambi'ij chiwe chwi ri Nukaw.
43016026	Chupa c'u la' la k'ij, utz quitz'onoj che ri Nukaw chupa ri nubi' janipa ri cajawax chiwe. Yey na cajawax ta c'u ri' quinelaj chwach ri Nukaw piwi',
43016027	ma ri Nukaw lic c'ax quixuna'o ruma c'ax inina'om ri'in yey lic icojom, ri'in ruc' ri Dios in petinak wi.
43016028	Ri'in in petinak ruc' ri Nukaw y xinc'un che ruwachulew; yey wo'ora e wa' canya can ruwachulew y quintzelej ruc' ri Nukaw —xcha'.
43016029	Ec'u rutijo'n xquibi'ij che: —Wo'ora lic k'alaj ri cabi'ij la chike, ma na cach'a't ta chi la ruc' c'ambal na'oj.
43016030	Yey wo'ora cakamaj usuc' rilal lic eta'am la ronoje. Uwari'che na cajawax taj c'o junok cu'an tz'onobal che'la, ma eta'am chi la sa' ri cakaj cakatz'onoj echiri' c'amaja' ne caka'an ri tz'onobal. Ruma c'u la', kacojom rilal ruc' ri Dios petinak wi la —xecha'.
43016031	Ri Jesús xuc'ul uwach: —¿C'a e wo'ora quicoj wa'?
43016032	Cac'un c'u ruk'ijol y wa' ya xujeko echiri' ri'ix quixquicher bi. Chijujunal c'ut quimaj bi ibe y quiniya can nutuquel. Pero ri'in na quincanaj ta can nutuquel, ma ri Nukaw c'o wuc'.
43016033	»Ximbi'ij ronoje wa' chiwe cha' wuma ri'in quirik utzil chomal. Che ruwachulew ri'ix lic quitij c'ax. Pero chinimarisaj c'u ic'u'x, ma ri'in nuch'ijom uchuk'ab tak ri na utz taj re ruwachulew —xcha'.
43017001	Echiri' ubi'im chi wa', ri Jesús xtzu'n chicaj y xubi'ij: «Nukaw, xopon ru orayil; yaca c'u la uk'ij ri C'ajol la cha' jela' ri C'ajol la cuyac k'ij Rilal.
43017002	Ma Rilal ya'om la che ri C'ajol la catakan paquiwi conoje ri ticawex, cha' puk'ab Rire c'o wi cuya c'aslemal na jinta utakexic chique conoje ri eya'om la che.
43017003	Ec'u wa c'aslemal na jinta utakexic e ruma ri queta'max wach la, xew Rilal Lal Dios y na jinta jun chic, yey queta'max c'u uwach ri Jesucristo, ri xtak lo la.
43017004	»Ri'in nuyacom k'ij la wara che ruwachulew y xinq'uis u'anic ri xintak lo la che u'anic.
43017005	Ec'u wo'ora Nukaw, yaca la nuk'ij chila' uc' la, jela' pacha' ri 'anom la chwe echiri' c'amaja' ne cajeker ruwachulew.
43017006	»Chique tak ri ticawex xeya la chwe che ruwachulew, nuk'alajisam china Rilal. Rique e e la, y xeya la panuk'ab yey quitakem ri tzij la.
43017007	Y wo'ora queta'am wa': Ronoje ri ya'om la chwe, uc' la petinak wi.
43017008	Ma janipa ri xbi'ij la chwe, nutzijom chique ri xeya la chwe, y rique xquicojo. Yey xqueta'maj c'ut pakatzij wi ri'in uc' la in petinak wi y Lal takayom lo la we'in.
43017009	»Ri'in quinelaj co chiwach la paquiwi rique; na e ta paquiwi conoje ri ticawex, xew paquiwi ri eya'om la panuk'ab, ma rique e e la.
43017010	Conoje ri e c'o panuk'ab, e e la. Jec'ula' ri', conoje ri e c'o pak'ab Rilal, e we'in. Y ri yacbal nuk'ij cak'alajin cuma rique.
43017011	»Yey ri'in quintzelej uc' la, na quincanaj ta can che ruwachulew; no'j rique quecanajic. Lal Santowilaj Nukaw, chechajij co la chupa ri bi' la, ri eya'om la chwe, cha' chu'ana xa jun quic'u'x jela' pacha' nu'anom ri'in uc' la.
43017012	Echiri' ri'in in c'o cuc' wara che wu'wachulew, xebenuchajij chupa ri bi' la ri eya'om la chwe. Na jinta junok chique xsachic, xew c'u ri jun xex wi sachinak chic cha' e cu'ana janipa ri tz'ibital can chupa ri Ch'a'tem la.
43017013	»Ec'u wo'ora quintzelej tanchi uc' la. Pero xalok' c'a in c'o che ruwachulew, cambi'ij tak wa' chique cha' lic canoj ri canima' che qui'cotemal, jela' pacha' ri qui'cotemal c'o wuc' ri'in.
43017014	»Ri'in nuya'om ri Ch'a'tem la chique. Yey tak ri winak re ruwachulew tzel quequilo ma na junam ta quic'u'x cuc', jela' pacha' ri'in na junam ta nuc'u'x cuc' ri e re ruwachulew.
43017015	Na e ta c'u quinelaj chiwach la cha' quebesaj la che ruwachulew, xew lic chechajij la chwach ritzel winak.
43017016	Rique na junam ta quic'u'x cuc' ri e re ruwachulew, jela' pacha' ri'in na junam ta nuc'u'x cuc' ri e re ruwachulew.
43017017	»Ya'a c'u la chique quebin jusuc' chupa ri K'ijsak e la, wa' e ri Ch'a'tem la.
43017018	Jela' pacha' Rilal xintak lo la chiquixo'l ri ticawex che ruwachulew, jec'uri'la' ri'in quebenutak bi rique chiquixo'l ri ticawex che ruwachulew.
43017019	Y cuma c'u rique, lic nuya'om wib ri'in che u'anic ri rajawal c'u'x la, cha' jela' rique quebin jusuc' chupa ri K'ijsak.
43017020	»Yey na xew tane quinelaj chiwach la paquiwi rique, ma e cantz'onoj che'la paquiwi ri c'amaja' caquicoj ri nubi' ruma caquita ri tzijonic caqui'an rique.
43017021	Lal Nukaw, cantz'onoj co che'la chu'ana xa jun quic'u'x chiquiwach junam kuc' ri'oj, jela' pacha' ri'in uc' la y Rilal wuc' ri'in, cha' ri e c'o che ruwachulew caquicojo e rilal takayom lo la we ri'in.
43017022	»Ri yacbal nuk'ij ya'om la chwe ri'in, xinya chique rique cha' chu'ana xa jun quic'u'x jela' pacha' Rilal y ri'in xa jun kac'u'x.
43017023	Ri'in in c'o cuc' rique y Rilal c'o la wuc' ri'in cha' rique cu'an xa jun quic'u'x pa sakil wi. Jec'ula' ri' conoje ri ticawex che ruwachulew caqueta'maj e Rilal takayom lo la we ri'in y lic c'ax quena' la ri nutijo'n, jela' pacha' lic c'ax quinna' la ri'in.
43017024	»Lal Nukaw, e janipa ri eya'om la panuk'ab, e cuaj ri'in quebe'c'ola wuc' pa quine'c'ola wi, cha' caquil ri yacbal nuk'ij ya'om la. Ma xex wi c'ax inna'om lo la, chwi echiri' c'amaja' ne cajeker ruwachulew.
43017025	Nukaw, Rilal lic Lal jusuc', yey ri ticawex che ruwachulew na queta'am ta wach la. No'j ri'in weta'am wach la yey ri nutijo'n queta'am e Rilal takayom lo la we ri'in.
43017026	Lic c'ut nuk'alajisam chiquiwach china Rilal y c'a quintajin ne che uk'alajisaxic wa', cha' ri rutzil c'u'x la chwe ri'in, cac'oji' cuc' rique y jela' quinc'oji' ri'in pa canima'» xcha'.
43018001	Echiri' ri Jesús xuq'uis ubi'xiquil tak wa', xel bi junam cuc' rutijo'n, xquik'axuj c'u ri rakana' Cedrón y xeboc chupa jun werta c'o chiri'.
43018002	Ri Judas, ri cac'ayin re ri Jesús, reta'am chi ri luwar, ma uq'uiyal laj ri Jesús cuc' rutijo'n quimolom quib chiri'.
43018003	Ec'u ri Judas xoponic, ebuc'amom bi uq'uiyal soldados y tak ri chajinel re ri Rocho Dios. Rique cuc'a'am tak chapabal, yey e c'o ri cawolol ri qui ak' y e c'o ri xa quitzuq'uem qui ak'. Wa' etakom bi cuma ri nimak e aj chacunel pa Rocho Dios y ri fariseos.
43018004	Ec'u ri Jesús ruma reta'am chi ronoje ri catajin lo puwi', xebu'c'ulu apanok y xutz'onoj chique: —¿China ri quitzucuj? —xcha'.
43018005	Rique xquic'ul uwach: —E Jesús ri aj Nazaret —xecha'. Ri Jesús xubi'ij c'u chique: —In ri'in —xcha'. Yey ri Judas, ri cac'ayin re, c'o chiquixo'l ri cacaj caquichap bi ri Jesús.
43018006	Echiri' xubi'ij ri Jesús chique: “In ri'in”, xetzelej chiquij y xetzak pulew.
43018007	Ec'u ri Jesús xutz'onoj tanchi chique: —¿China ri quitzucuj? —xcha'. Y rique xquibi'ij: —E Jesús ri aj Nazaret —xecha'.
43018008	Xubi'ij c'u ri Jesús chique: —Ri'in nubi'im chi che alak; “In ri'in.” We in c'u ri quintzucuj alak, ya'a bi alak luwar chique wa nutijo'n chebe'ojana —xcha chique.
43018009	E xubi'ij wa' ri Jesús cha' e cu'ana ri ubi'im chic: «Na jinta junok xsach chique ri ebuya'om ri Nukaw chwe.»
43018010	Ec'u ri Simón Pedro ruc'a'am jun espada. Xresaj c'u ulok y xujochij bi ruxiquin uwiquik'ab ri raj chac ri cajawal raj chacunel pa Rocho Dios. Wa aj chac Malco rubi'.
43018011	Ri Jesús xubi'ij c'u che ri Pedro: —Chac'olo ra espada chupa ruc'olibal. ¿Na quinic'ow ta cami ri' pa ri c'axc'obic we e ri Nukaw intakayom lo che? —xcha'.
43018012	Ec'uchiri', ri soldados y ri takanel que, junam cuc' raj judi'ab e chajinel re ri Rocho Dios, xquichap ri Jesús y xquiyutu.
43018013	Xquic'am c'u bi ri Jesús chwa ri Anás, rukaw-uji' ri Caifás ri cajawal raj chacunel pa Rocho Dios chupa la' la junab.
43018014	Yey e Caifás ri ubi'im chique raj judi'ab: «E más utz we ta e la' xa jun chi achi cacam cuma conoje ri tinamit.»
43018015	Ri Simón Pedro y jun chic tijo'n eteran bi chirij ri Jesús. Wa' wa jun chic tijo'n eta'matal uwach ruma ri cajawal raj chacunel pa Rocho Dios; ec'u rire xoc bi ruc' ri Jesús che ruwa ja re ri rocho ri aj wach.
43018016	No'j ri Pedro xcanaj can chwa ri puerta pa be. Ruma c'u ri', xel lo ri jun tijo'n eta'matal uwach ruma ri cajawal raj chacunel pa Rocho Dios, xch'a't ruc' rali aj chajal re ri puerta cha' cuya luwar che ri Pedro coc bi.
43018017	Ec'uchiri' rali xutz'onoj che ri Pedro: —¿Na lal ta nawi jun chique rutijo'n la' la jun achi? —xcha'. Ri Pedro xuc'ul uwach: —Na in taj —xcha'.
43018018	Ruma c'u lic c'ax tew, raj chaquib y ri e chajinel e tac'al chuchi' jun ak' quinuc'um re caquimik'isaj quib. Yey ri Pedro c'o cuc' chuchi' ri ak'.
43018019	Ri cajawal raj chacunel pa Rocho Dios xujek utz'onoxic che ri Jesús paquiwi tak rutijo'n y puwi ruc'utunic.
43018020	Ri Jesús xubi'ij che: —Ri'in in tzijoninak chiwachil chiquiwach conoje ri winak, xaki in c'utuninak pa tak sinagogas y pa ri Rocho Dios pa caquimol wi quib raj judi'ab. Na jinta c'o nubi'im xa xe'lak'ay.
43018021	¿Su'chac c'u ri' catz'onoj alak chwe puwi ri nuc'utunic? E tz'onoj alak chique ri e tayom we ri'in, ma rique queta'am sa' ri nuc'utum chiquiwach —xcha'.
43018022	Echiri' xubi'ij wa' ri Jesús, jun chique ri e chajinel xupach' jun k'ab chupalaj ri Jesús y xubi'ij che: —¿Utz neba jela' cac'ulubej uwach ri cajawal raj chacunel pa Rocho Dios? —xcha'.
43018023	Ri Jesús xuc'ul uwach: —We ximbi'ij juna ch'a'tem na utz taj, bi'ij la ri' sa' ri na utz taj ximbi'ij. No'j we utz ri ximbi'ij, ¿su'chac c'u ri' xinch'ay la? —xcha'.
43018024	Yutum chi ri Jesús, ri Anás xutak bi chwa ri Caifás, ri cajawal raj chacunel pa Rocho Dios.
43018025	Ec'u ri Pedro tac'al chuchi' ri ak', cumik'isaj rib. Yey e c'o jujun jewa' xquibi'ij che: —¿Na lal ta nawi jun chique rutijo'n la' la jun achi? —xecha'. Ri Pedro xrewaj, jewa' xubi'ij: —¡Ja'i! Na in taj —xcha'.
43018026	Chiri' c'o jun raj chac ri cajawal raj chacunel pa Rocho Dios. Rire c'o chux che ri jun xjochix ruxiquin ruma ri Pedro. Xutz'onoj c'u che ri Pedro: —¿Na xinwil ta neba wach la chila' pa ri werta ruc' ri Jesús? —xcha'.
43018027	Yey ri Pedro xrewaj tanchic, y ec'uchiri' xbixon lo ri teren.
43018028	E ri' catajin usakiric echiri' xesax bi ri Jesús chwa rocho ri Caifás y xc'am bi pa ri palacio re ri Pilato, ri takanel aj Roma. Ec'u ri aj judi'ab na xeboc ta chupa ri palacio cha' na caquich'ulaj ta quib chwach ri Dios y jec'ula' utz caquitij ri cena re Pascua.
43018029	E uwari'che, ri takanel Pilato xel lok cha' cach'a't cuc' y xubi'ij chique: —¿Sa' rumac wa'chi cacoj alak? —xcha'.
43018030	Raj judi'ab xquic'ul uwach: —We tamaji aj mac, na cakaya ta ri' pak'ab la —xecha'.
43018031	Ec'u ri Pilato xubi'ij chique: —C'ama bi alak y k'ata alak tzij puwi' jela' pacha' ri cubi'ij ri tzijpixab e alak —xcha'. Pero raj judi'ab xquic'ul uwach: —Ri'oj oj aj judi'ab na jinta pakak'ab cakak'at tzij re camic puwi junok —xecha'.
43018032	Jela' e xu'ana pacha' rubi'im lo ri Jesús puwi rucamic.
43018033	Ri Pilato xoc tanchi ubi chupa ri palacio, xusiq'uij ri Jesús y xutz'onoj che: —¿Lal cami ri' ri rey que raj judi'ab? —xcha'.
43018034	Ri Jesús xubi'ij che: —¿Xa pa e la ca'an la wa tz'onobal chwe o c'o ebi'yom re che'la? —xcha'.
43018035	Ri Pilato xuc'ul uwach: —Na jinta we ri'in che wa', ma ¿in neba cuq'uil raj judi'ab? Yey ri xeya'w e la panuk'ab e ri winak re ri tinamit la cuc' ri nimak e aj chacunel pa Rocho Dios. ¿Sa' c'u ri mac 'anom la? —xcha'.
43018036	Ec'u ri Jesús xuc'ul uwach: —Ri nutakanic ri'in na re ta wara che ruwachulew. Ma we ta re wara, xech'o'jin ta c'u ri' ri nutijo'n cha' na quinya' ta paquik'ab raj judi'ab. No'j ri nutakanic na re ta wara che ruwachulew —xcha'.
43018037	Xubi'ij c'u ri Pilato che: —¿Katzij cami ri' lal rey? —xcha'. Ri Jesús xuc'ul uwach: —Lal cabi'n la re, ri'in in rey. Ri'in xinalax che ruwachulew yey xinc'unic re cank'alajisaj ri K'ijsak. Janipa c'u ri quitakem ri K'ijsak, e caquita ri cambi'ij ri'in —xcha'.
43018038	Ri Pilato xubi'ij che: —¿Sa' ri' la' la K'ijsak? —xcha'. Echiri' u'anom chi wa tz'onobal, xel tanchi ubi ri Pilato, xch'a't tanchi cuc' raj judi'ab y xubi'ij chique: —Ri'in na canrik ta juna umac wa'chi.
43018039	Ralak lic xex ca'an wi alak ri coy'ej alak pa ri nimak'ij Pascua canyolopij bi chiwach alak juna achi c'o pa cárcel. ¿Ca'aj cami alak ri' e canyolopij bi ri rey que raj judi'ab? —xcha'.
43018040	Ec'uchiri', conoje xquijek quesiq'uin tanchic: —¡Mayolopij bi la ri Jesús! ¡E yolopij bi la ri Barrabás! —xecha'. Yey ri Barrabás e jun achi elek'om.
43019001	Ec'u ri Pilato xtakan che cac'am bi ri Jesús y cajich' upa.
43019002	Yey ri soldados xquicoj che rujolom ri Jesús jun corona quipach'um ruc' q'uix. Y xquirip jun manta morato chirij.
43019003	Tec'uchiri' xekib ruc' y caquibi'ij: —¡Nim uk'ij ri rey que raj judi'ab! —quecha'. Yey caquipach' k'ab chupalaj.
43019004	Ri Pilato xel tanchi ulok y xubi'ij chique raj judi'ab: —Chilape alak, canwesaj lo wa'chi chiwach alak. Cheta'maj c'u alak, ri'in na jinta juna umac canriko —xcha'.
43019005	Ec'uchiri' xel lo ri Jesús, c'o ri corona re q'uix che rujolom y ripom ri manta morato chirij. Xubi'ij c'u ri Pilato chique: —¡Ri' rachi c'o chiwach alak! —xcha'.
43019006	Echiri' ri nimak e aj chacunel pa Rocho Dios cuc' ri e chajinel re ri Rocho Dios xquil ri Jesús, xquijek quesiq'uinic, jewa' caquibi'ij: —¡Camisax chwa cruz! ¡Camisax chwa cruz! —quecha'. Ec'u ri Pilato xubi'ij chique: —We e ri', c'ama bi ralak y camisaj alak chwa cruz, pero ri'in na jinta juna umac canriko —xcha'.
43019007	Raj judi'ab xquic'ul uwach: —Ri'oj c'o jun takanic pakawi' y cubi'ij c'u ri' takal che rire cacamisaxic ma u'anom Uc'ajol Dios che rib —xecha'.
43019008	Echiri' ri Pilato xuta wa', xoc más xi'in ib ruc'.
43019009	Xoc c'u tanchi ubi pa ri palacio y xutz'onoj che ri Jesús: —¿Pa lal petinak wi rilal? —xcha'. Pero ri Jesús na xuc'ul ta uwach.
43019010	Ri Pilato xubi'ij c'u che: —¿E la' na cac'ul ta la uwach wa cantz'onoj che'la? ¿Na eta'am ta cami la panuk'ab ri'in c'o wi cancamisaj la chwa cruz y panuk'ab c'o wi canyolopij bi la? —xcha'.
43019011	Ri Jesús xuc'ul uwach: —Pakatzij wi cambi'ij che'la, na jinta c'ana pak'ab la catakan la panuwi' we tamaji e ri Dios chila' chicaj xya'w che'la. E uwari'che, china ri xink'atisan pak'ab la, e más c'o umac ri', chiwach rilal —xcha'.
43019012	Chwi c'u ri', ri Pilato lic xutzucuj su'anic cuyolopij bi ri Jesús. Pero raj judi'ab co quesiq'uin che ubi'xic: —¡We xyolopij bi la, na lal ta chi ramigo ri' ri nimalaj takanel re Roma; ma china ri cu'an rey che rib, ri' e tzel caril wa nimalaj takanel! —xecha'.
43019013	Echiri' xuta wa' ri Pilato, xutak bi resaxic ri Jesús y xtz'uyi' pa ri luwar re k'atbal tzij “Tz'akom Abaj” quecha che, yey pa ri ch'a'tem hebreo “Gabatá” rubi'.
43019014	E k'ij ri' cayijbax pan janipa ri cajawax pa ri nimak'ij Pascua. Ec'uchiri' xu'an tiq'uil k'ij, ri Pilato xubi'ij chique raj judi'ab: —Ri' ri rey e alak —xcha'.
43019015	No'j raj judi'ab co quesiq'uin che ubi'xic: —¡Camisax chwa cruz! ¡Camisax chwa cruz! —quecha'. Ri Pilato xubi'ij chique: —¿Cancamisaj cami ri' chwa cruz ri rey e alak? —xcha'. Pero ri nimak e aj chacunel re ri Rocho Dios xquic'ul uwach: —Ri'oj na jinta juna chic karey, xew e karey ri nimalaj takanel re Roma —xecha'.
43019016	Ec'u ri Pilato xuya bi ri Jesús paquik'ab re cacamisax chwa cruz. Ewi xc'am bi ri Jesús.
43019017	Ri Jesús utelem bi rucruz echiri' xc'am bi pa ri luwar cabi'x che “Luwar re Ubakil Ujolom Anima'”, yey pa ri ch'a'tem hebreo, “Gólgota”.
43019018	Chiri' c'u ri' xya' wi ri Jesús chwa ri cruz junam cuc' queb chic achijab, jun pa tak utzal; y xc'oji' c'u Rire chiquinic'ajal.
43019019	Ri Pilato utakom chic catz'ibax wa' y caya' c'u lo chwi ri cruz: « JESÚS RI AJ NAZARET, RI REY QUE RAJ JUDI'AB.»
43019020	Yey wa' tz'ibital pa ri ch'a'tem hebreo, pa ri ch'a'tem griego y pa ri ch'a'tem latín. E q'ui c'u chique raj judi'ab xcajilaj wa', ma ri luwar pa xya' wi ri Jesús chwa ri cruz xa nakaj c'o wi che ri tinamit.
43019021	Yey ri nimak e aj chacunel re ri Rocho Dios xquibi'ij che ri Pilato: —Na ube taj xtz'ibaj la “Ri rey que raj judi'ab”. Jalc'atij la cha' jewa' cubi'ij: “Rire xubi'ij: Ri'in in rey que raj judi'ab” —xecha'.
43019022	Pero ri Pilato xubi'ij chique: —Ri xintak utz'ibaxic ri'in, jela' cacanaj canok —xcha'.
43019023	Ri soldados echiri' quiya'om chi ri Jesús chwa ri cruz, xquimol uchi' ruk'u', xquijach upa cha' cu'an cajib rajaw. Jela' xcaj caqui'an ruc' rucoton; pero wa' xa jun upa u'anom.
43019024	Ruma c'u wa', ri soldados jewa' xquibi'ij chiquiwach: —Makarich'ij upa rucoton; ka'ana jun sorteo cha' jela' cakilo chinok chike cac'amaw bi re —xecha'. Ec'u xu'ana pacha' ri tz'ibital can chupa Ruch'a'tem ri Dios: Xquijach quib puwi ri nuk'u', ma xqui'an sorteo ruc' cacha'. Yey jec'uri'la' xqui'an ri soldados.
43019025	Chunakaj c'u ri cruz e c'o ruchu ri Jesús, ruchak' ruchu, ri María rixokil ri Cleofas y ri María ri aj Magdala.
43019026	Echiri' ri Jesús xril pan ruchu c'o putzal ri jun utijo'n lic c'ax cuna' Rire, xubi'ij c'u pan che ruchu: —Nuchu, chwi c'u wo'ora e alab la la' —xcha'.
43019027	Tec'uchiri' xubi'ij che ri jun utijo'n c'o putzal ri María: —Ec'u ri'at, chwi wo'ora e achu la' —xcha'. Chwi c'u ri', wa jun utijo'n ri Jesús xuc'am bi ri María cha' que'jekela chirocho.
43019028	Ec'u ri Jesús reta'am ya xuq'uis u'anic ronoje ruchac; yey cha' e cu'ana janipa ri tz'ibital can chupa Ruch'a'tem ri Dios, jewa' xubi'ij: —Catzajin nuchi' —xcha'.
43019029	Chiri' c'o jun xaro nojinak che vinagre. Yey e c'o jujun xquichuk' jun esponja chupa, xquixim c'u chutza'm jun vara re hisopo y xquiya pan chwa re' ri Jesús.
43019030	Rire xutij ri vinagre, tec'uchiri' xubi'ij: —Xinq'uis c'u utza'm ri nuchac —xcha'. Ec'uchiri', xuyuxuba' rujolom y xuk'atisaj ri ranima' puk'ab ri Dios.
43019031	Ec'u k'ij ri' cayijbax pan janipa ri cajawax pa ri nimak'ij Pascua. Ruma c'u la', raj judi'ab na cacaj taj cac'oji' juna caminak chwa cruz pa ri k'ij re uxlanibal, ma la' la jun k'ij lic nimalaj nimak'ij. E uwari'che xquitz'onoj che ri Pilato cutak uk'epic ri cakan ri e c'o chwa cruz cha' jela' quecam tan y quekasax c'u ulok.
43019032	Xebec c'u ri soldados y xe'quik'epa ri cakan ri e c'o chwa cruz pa tak utzal ri Jesús. Xqui'an c'u ri' che ri nabe, tec'uchiri' jela' xqui'an che ri jun chic.
43019033	Pero echiri' xekib ruc' ri Jesús, xquilo caminak chic; ruma ri', na xquik'ep ta ri rakan.
43019034	Na ruc' ta c'u ri', jun chique ri soldados xutok' ruc'alc'a'x ri Jesús ruc' rulanza y c'atetana chupa wa' xel lo quic' y ya'.
43019035	Ri catzijon re ronoje wa' e xilow re; lic katzij c'u ri cubi'ij ma lic reta'am sa' ri xrilo. Yey cutzijoj c'u ri' cha' cacubi' c'u'x alak ruc' ri Cristo.
43019036	Ma ronoje tak wa' xu'ano cha' e cu'ana janipa ri tz'ibital can chupa Ruch'a'tem ri Dios, ma jewa' cubi'ij: Na cak'ep tane junok che rubakil.
43019037	Yey jewa' cubi'ij Ruch'a'tem ri Dios: Caquil na c'u uwach ri jun xquitok' ruc'alc'a'x.
43019038	Q'uisbal re tak wa', ri José aj Arimatea xu'tz'onoj che ri Pilato cha' caya' che cuc'am bi rucuerpo ri Jesús. Yey ri José e jun chique rutijo'n ri Jesús tob xa xe'lak'ay, ma cuxi'ij rib chiquiwach ri rach e aj judi'ab. Ec'u ri Pilato xuya bi che, y ri José xuc'am bi rucuerpo ri Jesús.
43019039	Ec'u ri Nicodemo, ri jun achi xe'ch'a'ta ruc' ri Jesús chak'ab, xopon che uto'ic ri José. Ruc'a'am laj jun quintal cunabal lic qui' ruxlab, wa' mirra uyijbam ruc' áloes.
43019040	Xquic'am c'u bi rucuerpo ri Jesús y xquibolk'otij pa jutak raba'j c'ul cojotal ri cunabal che, ma wa' lic xex caqui'an wi raj judi'ab che quimukic ri quecamic.
43019041	Xa nakaj che ri luwar pa xquicamisaj wi ri Jesús chwa ri cruz, c'o jun luwar c'o chomilaj che' chwach. Y chiri' c'o jun mukubal c'ac' 'anom, y na jinta junok mukum chupa.
43019042	Chiri' c'u ri' xquimuk wi rucuerpo ri Jesús, ma ri mukubal xa nakaj c'o wi; yey xcaj camuki' ri cuerpo pa ri k'ij echiri' raj judi'ab caquiyijba' pan janipa ri cajawax chique pa ri nimak'ij Pascua, ma na utz taj ca'an mukunic pa ri nimak'ij.
43020001	Ri nabe k'ij che ri semana, ri María ri aj Magdala lic anim tan, c'a k'eku'm nenare', xe'ec pa mukutal wi ri Jesús. Y c'ate xrilo esam chi rabaj chuchi' ri mukubal.
43020002	Ec'uchiri', cac'alalic xe'ec pa e c'o wi ri Simón Pedro y ri jun chic tijo'n lic c'ax cana' ruma ri Jesús, y xubi'ij c'u chique: —Ri Kajawal xesax bi pa mukutal wi y na keta'am taj pa xya'i' wi —xcha'.
43020003	Xebel c'u bi ri Pedro y ri jun chic tijo'n, y xebec pa xmuki' wi ri Jesús.
43020004	Quicabichal quec'alalic xebec; pero ri jun chic tijo'n más xc'alal chwa ri Pedro y nabe xoponic.
43020005	Xyuxi' pan chupa ri mukubal y xew xril ri jutak raba'j c'ul pa xbolk'otix wi ri Jesús, pero na xoc tubi.
43020006	Tec'uchiri' xopon ri Simón Pedro, ri teran lo chirij. Ec'u rire asu xoc chupa ri mukubal y xril ri jutak raba'j c'ul c'o can chiri'.
43020007	Yey ri c'ul pa xpis wi rujolom ri Jesús, na junam ta c'o ruc' ri jutak raba'j c'ul; ma utuquel c'olic, busum canok.
43020008	Ec'uchiri', xoc bi ri jun chic tijo'n ri xopon nabe chwach ri mukubal. Xew xril c'u ri' wa', xucojo c'astajinak chubi ri Jesús chiquixo'l ri ecaminak.
43020009	Ma ri petinak lok rique c'amaja' ne quimajom usuc' Ruch'a'tem ri Dios pa cubi'ij wi: Ri Jesús lic chirajawaxic cac'astaj bi chiquixo'l ri ecaminak.
43020010	Y xetzelej c'u ri queb tijo'n pa e c'o wi ri cachbi'il.
43020011	Pero ri María cok'ic tac'al can chunakaj ri mukubal. Ec'u la' cok'ic, xyuxi' apanok y xtzu'n pan chupa ri mukubal.
43020012	Xeril c'u pan queb ángeles sak quik'u' etz'ul jun chu'jolom y jun chi rakan che ri luwar pa xya'i' wi rucuerpo ri Jesús.
43020013	Ec'u ri ángeles xquitz'onoj che ri María: —Ixok, ¿su'chac catok'ic? —xecha'. Ri María xuc'ul uwach: —Ma xc'am bi ri Wajawal y na weta'am taj pa xya'i' wi —xcha'.
43020014	Tec'uchiri', xtzu'n chirij. C'ate xrilo tac'al ri Jesús chiri', pero rire na xreta'maj taj we e ri Jesús.
43020015	Ec'u ri Jesús xutz'onoj che ri María: —Ixok, ¿su'chac catok'ic? ¿China ri catzucuj? —xcha'. Ri María xuch'obo wa jun achi laj e chajinel re ri werta, y jewa' c'u xubi'ij che: —Achi, we lal xc'amaw bi la re, bi'ij la chwe pa xe'ya'a wi la cha' qui'nc'ama' —xcha'.
43020016	Ec'u ri Jesús xubi'ij che: —¡María! —xcha'. Ri María xutzu' uwach y jewa' xubi'ij che: —¡Raboni! (Wa ch'a'tem pa hebreo que'elawi: “Lal tijonel”.)
43020017	Ri Jesús xubi'ij che: —Chinatzokopij, ma c'amaja' quinak'an ruc' ri Nukaw. Jat y chabi'ij chique conoje ri nu hermanos: Ri'in quinak'an pa c'o wi ri Nukaw yey Ikaw ri'ix; ri nu Dios ri'in yey i Dios ri'ix —xcha'.
43020018	Xe'ec c'u ri María ri aj Magdala cuc' rutijo'n ri Jesús y xu'tzijoj chique xril uwach ri Kanimajawal. Yey xutzijoj chique janipa ri xbi'x bi che ruma ri Jesús.
43020019	Che c'u ri rocbal rak'ab che ri nabe k'ij re ri semana, rutijo'n ri Jesús quimolom quib, quitz'apim quichi' ruma quixi'im quib chiquiwach ri e aj wach que raj judi'ab. Ec'uchiri', ri Jesús xakic'ate't xwinakiric y xtaq'ui' chiquixo'l rutijo'n. Xuya c'u rutzil quiwach, jewa' xubi'ij chique: —C'ola utzil chomal iwuc' —xcha'.
43020020	Tec'uchiri', xuc'ut ruk'ab y ruc'alc'a'x chiquiwach. Ec'u rique lic xequi'cotic echiri' xquil uwach ri Kanimajawal.
43020021	Ec'u ri Jesús xubi'ij tanchi chique: —C'ola utzil chomal iwuc'. Jela' pacha' ri Nukaw xinutak lo ri'in, jec'uri'la' ri'in quixintak bi ri'ix —xcha'.
43020022	Ec'uchiri', xuxut'uj quiwi' y xubi'ij chique: —Chic'ulu ri Santowilaj Ruxlabixel ri Dios.
43020023	We c'o junok cutzelej utzij chwach ri Dios, ya'tal pik'ab quik'alajisaj che: “Ri Dios ucuyum chi amac.” Yey we c'o junok na cutzelej ta utzij chwach ri Dios, ya'tal pik'ab quik'alajisaj che: “At tanal ruc' ramac chwach ri Dios” —xcha'.
43020024	Ri Tomás ri cabi'x “yo'x” che, e jun chique ri cablajuj utijo'n ri Jesús. Rire na jintaj echiri' xopon ri Jesús cuc' rique.
43020025	Ec'u ri jujun chic tijo'n echiri' xquil uwach ri Tomás, jewa' xquibi'ij che: —¡Ri'oj xkil uwach ri Kanimajawal! —xecha'. Pero ri Tomás jewa' xubi'ij chique: —Ri'in xew cancojo we nabe na canwil rutel ri clawux puk'ab y canju' ruwi nuk'ab chupa yey canju' ri nuk'ab puc'alc'a'x. No'j we na can'an ta wa', ri' na cancoj taj —xcha'.
43020026	Ic'owinak chi c'u wajxakib k'ij, ri tijo'n quimolom tanchi quib chupa ri ja y c'o ri Tomás cuc'. Tob quitz'apim c'u quichi', ri Jesús xakic'ate't xwinakiric y xtaq'ui' chiquixo'l. Ewi xuya rutzil quiwach, jewa' xubi'ij: —C'ola utzil chomal iwuc' —xcha'.
43020027	Tec'uchiri', xubi'ij che ri Tomás: —Chawila ri nuk'ab y chaju'u ruwi ak'ab wara, yey chaju'u pe lo la'k'ab pa wa nuc'alc'a'x. Mu'an c'u ri xa queb ac'u'x wuc'; e chacojo' ri'in in c'aslic —xcha'.
43020028	Ec'uchiri', ri Tomás xubi'ij che ri Jesús: —¡Lal Wajawal y Lal nu Dios! —xcha'.
43020029	Yey ri Jesús xubi'ij che: —Tomás, c'a e la' xacojo ruma xawil na nuwach. Nim c'u quik'ij calaxic ri na quilom ta nuwach yey na ruc' ta c'u ri', caquicojo ri'in in c'aslic —xcha'.
43020030	Ri Jesús xu'an uq'uiyal c'utubal re ruchuk'ab ri Dios chiquiwach rutijo'n, y wa' na ronoje taj tz'ibital chupa wa libro.
43020031	Pero janipa c'u wa xtz'ibaxic, e cha' cacoj alak ri Jesús e ri Cristo, Ruc'ajol ri Dios, y c'o c'u c'aslemal alak ri' ruma cacoj alak rubi'.
43021001	Tec'uchiri' ri Jesús xuc'ut tanchi rib chiquiwach rutijo'n chuchi' ri mar re Tiberias. Jewa' xu'ano:
43021002	Junam e c'o ri Simón Pedro, ri Tomás ri caquibi'ij “Yo'x” che, ri Natanael ri aj Caná re Galilea, ri queb uc'ajol ri Zebedeo y ca'ib chic chique rutijo'n ri Jesús.
43021003	Ec'u ri Simón Pedro xubi'ij chique: —Quin'ec pa chapoj car —xcha'. Rique xquibi'ij che: —Coj'ec ri' awuc' —xecha'. Xebec c'ut y xeboc bi chupa jun barco, pero la' la'k'ab wi na jinta c'ana car xquichapo.
43021004	Echiri' catajin usakiric, rutijo'n xquil jun achi tac'al chuchi' ri mar, pero na xqueta'maj taj we e ri Jesús.
43021005	Xubi'ij c'u ri Jesús chique: —Ix walc'o'al, ¿na jinta car ichapom? —xcha'. Rique xquic'ul pan uwach: —Na jintaj —xecha'.
43021006	Xubi'ij c'u ri Jesús chique: —Chiliq'uij li'atarraya puwiquik'ab ri barco y chiwilape' ma quebiwesaj lo car —xcha'. Rique e xqui'ano yey na caquich'ij ta chi c'u lo resaxic ri' ri qui atarraya pa ri ya' ruma ruq'uiyal car e c'o chupa.
43021007	Ec'u ri jun tijo'n lic c'ax cana' ruma ri Jesús, xubi'ij che ri Pedro: —¡E Kanimajawal! —xcha'. Ri Simón Pedro xew xuto e ri Jesús, xucojola' ruk'u' resam y xuc'ak bi rib pa ri ya'.
43021008	Yey ri jujun chic tijo'n xec'un ruc' ri barco chuchi' ri mar, quicharem ri qui atarraya nojinak che car, ma laj xa cien metros e c'o wi che ruchi' ri ya'.
43021009	Echiri' xekaj lo chu'lew, c'ate xquilo nuc'utal jun ak', y puwi ri rachak'a'l c'o jun car y c'o pam chiri'.
43021010	Xubi'ij c'u ri Jesús chique: —Chic'ama lo jujun chique ri car, ri c'a e la' xebichap lok —xcha'.
43021011	Ri Simón Pedro xoc pa ri barco y xucharej bi c'a chuchi' ri mar ri atarraya nojinak che nimak tak car, ma e ciento cincuenta y tres ri car e c'o chupa. Tob lic e q'ui ri car, na xrakaro'b ta ri atarraya.
43021012	Ec'uchiri', xubi'ij ri Jesús: —Chixpetok, chixwo'kok —xcha chique. Na jinta c'u junok chique rutijo'n xraj cutz'onoj che china Rire, ma queta'am e ri Kanimajawal.
43021013	Ec'uchiri', ri Jesús xuc'am ri pam y xuya chique, y jela' xu'an ruc' ri car.
43021014	E urox laj wa' xuc'ut uwach ri Jesús chiquiwach rutijo'n chwi lo ruc'astajibal chiquixo'l ri ecaminak.
43021015	Echiri' xquiq'uis utijic ri quiwa, ri Jesús xutz'onoj che ri Simón Pedro: —Simón, at uc'ajol ri Jonás, ¿más nawi c'ax quinana' ri'at chwa ri c'axna'bal we caqui'an wa jujun chic? —xcha'. Ri Pedro xuc'ul uwach: —Wajawal, rilal eta'am la c'o rutzil nuc'u'x che'la —xcha'. Ri Jesús xubi'ij che: —Chebatzuku c'u ri' ri raltak co nubexex —xcha'.
43021016	Xutz'onoj chucalaj: —Simón, at uc'ajol ri Jonás, ¿lic c'ax quinana' ruc' ronoje ac'u'x? —xcha'. Ri Pedro xuc'ul uwach: —Wajawal, rilal eta'am la c'o rutzil nuc'u'x che'la —xcha'. Xubi'ij tanchi c'u ri Jesús che: —Chebachajij c'u ri' ri nubexex —xcha'.
43021017	Xutz'onoj churox laj: —Simón, at uc'ajol ri Jonás, ¿katzij c'o rutzil ac'u'x chwe? —xcha'. Ri Pedro lic xuchap bis ruma e urox laj ri' xtz'onox che. Xubi'ij c'u ri': —Wajawal, rilal eta'am la ronoje, eta'am c'u la ri'in c'o rutzil nuc'u'x che'la —xcha che. Xubi'ij c'u ri Jesús che: —Chebatzuku c'u ri' ri nubexex.
43021018	Pakatzij wi cambi'ij chawe: Echiri' at ala, ri'at atuquel caxim rapas y cate'ec pa cawaj wi cate'ec. No'j echiri' catu'ana nimalaj winak, cayac la'k'ab y jun chic caximow rapas y catuc'am bi pa na cawaj ta wi cate'ec —xcha'.
43021019	Ri Jesús xubi'ij wa' cha' cuk'alajisaj sa' rucamic ri Pedro ca'anic re yacbal uk'ij ri Dios. Tec'uchiri', xubi'ij che: —¡Chat-tereja lo chwij! —xcha'.
43021020	Echiri' xtzu'n ri Pedro chirij, xrilo chiquij teran lo ri jun tijo'n lic c'ax cana' ruma ri Jesús, wa' e ri xja'i' putzal ri Jesús pa ri jun wa'im echiri' xutz'onoj che: «Wajawal, ¿China ri cac'ayin e la?»
43021021	Ec'u ri Pedro echiri' xril ri jun chic tijo'n, xutz'onoj che ri Jesús: —Wajawal, yey rire, ¿sa' ri cuc'ulumaj? —xcha'.
43021022	Ri Jesús xuc'ul uwach: —¿Su'chac catz'onoj? We cuaj ri'in c'a c'as rire echiri' quinc'un tanchic, na jinta awe che. Ri'at chat-tereja lo chwij —xcha'.
43021023	Ruma c'u wa xubi'ij ri Jesús, xe'ec utzijoxic chiquixo'l ri quicojom rubi' ri Cristo: «La' la jun utijo'n na cacam taj.» Pero ri Jesús na xubi'ij ta che we na cacam taj, ma xew xubi'ij wa': «¿Su'chac catz'onoj? We cuaj ri'in c'a c'as rire echiri' quinc'un tanchic, na jinta awe che.»
43021024	Ec'u wa' wa jun tijo'n e ri cajiquiban uwach tak wa' y e xtz'iban wa'. Yey ri'oj keta'am c'ut lic katzij ronoje wa tz'ibitalic.
43021025	Lic c'o uq'uiyal chac xu'an ri Jesús tob na ronoje ta wa' tz'ibital can chupa wa libro. Yey we ta e la' catz'ibax ronoje tak ri xu'ano, ri'in canch'ob rakan na coc tane che ruwachulew tak ri wuj pa catz'ibax wi. Amén.
44001001	Chupa ri nabe nulibro, xintz'ibaj pan che rilal Teófilo, puwi tak ri xu'an ri Jesús y tak ri xuc'utu chwi lo ri jekebal re ruchac
44001002	c'a chupa ri k'ij echiri' xc'ul chila' chicaj ruma ri Dios. Chwach c'u pan ri' rubenam chila' chicaj, Rire ruma ri Santowilaj Ruxlabixel ri Dios xuya can takanic chique rutako'n ebucha'om puwi tak ri chirajawaxic caqui'ano.
44001003	Chwi c'u rucamic, xc'astaj lo chiquixo'l ri ecaminak y c'a xc'oji' cuarenta k'ij che ruwachulew. Chupa tak c'u la' la k'ij, uq'uiyal laj e la' xuc'ut uwach chiquiwach rutako'n y xch'a't cuc' puwi ri takanic re ri Dios. Jec'ula' ri', lic xuc'utu pakatzij wi Rire c'aslic.
44001004	Echiri' ri Jesús e la' c'a c'o cuc' rutako'n, xubi'ij chique: —Chixc'ola Jerusalem cha' quiwoy'ej rubi'tisinic ri Nukaw, ri nutzijom chi lo ri'in chiwe; wa' e ri bautismo re ri Ruxlabixel ri Dios.
44001005	Pakatzij wi ri Juan xuya ri bautismo ruc' ya'; no'j ri bautismo quic'ul ri'ix e ruc' ri Santowilaj Ruxlabixel ri Dios; yey wa' cu'ana xa chupa tak wa' wa k'ij catajin lok —xcha chique.
44001006	Jun k'ij c'ut ri quimolom quib ruc' ri Jesús jewa' xquitz'onoj che: —Kajawal, ¿chupa tak wa' wa k'ij oj c'o wi, cayac tanchi nawi la ri takanic re ri katinamit Israel jela' pacha' ri u'anom lo ojertan? —xecha'.
44001007	Y ri Jesús xuc'ul uwach: —Ri'ix na ya'tal ta chiwe quiweta'maj ruk'ijol y ru'orayil echiri' cu'ana tak wa' ri Nukaw, ma ronoje wa' xew puk'ab Rire c'o wi.
44001008	Pero quic'ul c'u ichuk'ab ri'ix echiri' cakaj lo ri Santowilaj Ruxlabixel ri Dios piwi' y quixu'ana c'u ix tzijol we'in chupa wa tinamit Jerusalem, chupa ronoje ri luwar re Judea y re Samaria y c'a che ronoje luwar re ruwachulew —xcha chique.
44001009	Ec'uchiri' xuq'uis ubi'xiquil tak wa', xc'am bi chila' chicaj; y ec'u la' caquitzutza' rutijo'n xsach bi chiquiwach chupa jun sutz'.
44001010	C'a caquitzutza' c'u pan chila' chicaj pa xc'am wubi ri Jesús, echiri' xewinakir queb achijab cuc' yey wa' lic sak ri quik'u'.
44001011	Wa'chijab xech'aw c'u chique, jewa' xquibi'ij: —Achijab ix aj Galilea, ¿su'be c'a quixtzutzu'n chicaj? Ma wa Jesús, ri xel bi chixo'l ri'ix y xc'ul chila' chicaj, Rire cac'un tanchic. Jec'ula' pacha' xiwilo xe'ec, jela' cac'un tanchic —xecha chique.
44001012	Ec'uchiri', ri e tako'n xebel bi chwach ri juyub Olivos y xetzelej Jerusalem. (Wa juyub xa nakaj c'o wi lo che Jerusalem, laj jun kilómetro unajtijil; jec'ula' rique na xic'ow ta uwi' ri caquibinibej che ri ya'talic e chirij ri cojobal que raj judi'ab puwi ri k'ij re uxlanibal.)
44001013	Echiri' xebopon Jerusalem, xebak'an chicaj pa ri cale' ja pa ejekel wi ri Pedro, ri Jacobo, ri Juan, ri Andrés, ri Felipe, ri Tomás, ri Bartolomé, ri Mateo, ri Jacobo ruc'ajol ri Alfeo; ri Simón ri cabi'x “ri Zelote” che y ri Judas ruchak' ri Jacobo.
44001014	E conoje rique lic xa jun quic'u'x quiya'om quib pa oración, junam cuc' jujun ixokib, ruc' ri María ruchu ri Jesús yey cuc' tak ruchak' ri Jesús.
44001015	Chupa c'u tak la' la k'ij, ri Pedro xtaq'ui' chiquiwach ri hermanos quimolom quib, laj e ciento veinte chi conoje, y jec'uwa' xubi'ij chique:
44001016	«Hermanos, lic chirajawaxic wi e cu'ana na ri tz'ibital can chupa Ruch'a'tem ri Dios puwi ri xubi'ij ri Santowilaj Ruxlabixel ruma ri David echiri' xch'a't puwi ri Judas aj Iscariot. Wa' e ri xnabej chiquiwach ri xechapaw bi ri Jesús,
44001017	tob rire e jun kachbi'il y xya' che xchacun junam kuc' chupa wa chac re ri Dios» xcha'.
44001018	(Xlok' c'u juch'akap ulew ruc' ri puak xya' che ri Judas ruma ri na jusuc' taj xu'ano echiri' xuc'ayij ri Jesús. Ec'u ri Judas xu'xuluba' lo rib chwi jun che' y echiri' xtzak lok, xrakaro'b rupa y ronoje ri rixcolob xquich ca'nic.
44001019	Wa' xqueta'maj conoje ri ejekel Jerusalem. E uwari'che, xquicoj “Acéldama” che wa jun luwar; wa' que'elawi “Luwar re Quic'” pa ri quich'a'tem rique.)
44001020	Xubi'ij c'u ri Pedro: «Jec'uwa' tz'ibital can puwi ri Judas chupa ri libro re ri Salmos: Ri luwar pa jekel wi chu'ana jun luwar catz'intz'otic, y na jinta junok cajeki' chiri'. Y jewa' cubi'ij tanchic: Lic chirajawaxic catzucux jun chic aj chac cha' cac'oji' puc'axel cacha'.
44001021	»E c'o c'u jujun achijab chikaxo'l xex ojcachbilam echiri' c'a c'o ri Jesús kuc',
44001022	chwi lo echiri' xuc'ul ri bautismo ruma ri Juan y c'a echiri' xel bi kuc' y xc'ul chila' chicaj ruma ri Dios. Lic chirajawaxic c'ut cakacoj junok chique wa' wa'chijab cha' junam cojtzijon puwi ruc'astajibal ri Jesús» xcha ri Pedro chique.
44001023	Xequicha' c'u ca'ib achijab. Jun e ri José, ri cabi'x Barsabás che y cojom jun retzelal ubi' “Justo” quecha che. Ri jun chic, Matías rubi'.
44001024	Y xqui'an orar, jewa' xquibi'ij: «Kajawal, Rilal eta'am la ri quic'u'x conoje ri ticawex. C'utu c'u la chikawach chinok chique wa ca'ib achijab cha'om la
44001025	cha' cuc'am bi wa chac y ca'an tako'n la che; jec'ula' cac'oji' puc'axel ri Judas aj Iscariot, ri xrok'otaj can ri chac xya' che y xe'ec c'u pa ri luwar takal che» xecha'.
44001026	Ec'uchiri', xqui'an jun sorteo cha' cak'alajinic china chique wa ca'ib cacanaj can puc'axel ri Judas; y wa' xtzak puwi ri Matías. Chwi c'u ri', rire xu'ana e jun cuc' ri junlajuj chic e tako'n.
44002001	Echiri' xopon ri nimak'ij re Pentecostés e tak rutijo'n ri Jesús quimolom quib, conoje u'anom xa jun quic'u'x.
44002002	Xakic'ate't c'ut chila' chicaj xpe pacha' uch'awibal juna unimal tew lic cajuxuxic, yey wa' xunojisaj ronoje upa ri ja pa quimolom wi quib.
44002003	Ec'uchiri', xewinakir pacha' urepebal ak' y wa' xc'oji' paquiwi' chiquijujunal rique.
44002004	Yey conoje ri e c'o chiri' xquic'ul ruchuk'ab ri Santowilaj Ruxlabixel, y xquijek c'u ri' quech'a't pa jujun chic ch'a'tem junwi. Chiquijujunal quech'a't pa ri ch'a'tem xya'taj chique ruma ri Ruxlabixel.
44002005	Chiri' c'ut Jerusalem e c'o e aj judi'ab lic caquilok'nimaj uk'ij ri Dios. Rique e petinak pa tak uq'uiyal tinamit che ruwachulew.
44002006	Echiri' xquita wa' wa ch'awibal, xepe che rilic. Yey lic xsach quina'oj ma chiquijujunal xequito quech'a't pa tak ri quich'a'tem que rique.
44002007	Ec'u la' lic caminak canima' che, xquijek caquibi'ij chiquiwach: «¡Chilape alak! ¿Na e ta neba aj Galilea conoje wa quech'a'tic?
44002008	¿Cha'ta c'u ri' chikajujunal quekato quech'a't pa tak ri kach'a'tem oj alaxinak wi ri'oj?
44002009	Yey lic pa uq'uiyal tinamit oj petinak wi. Chikaxo'l e c'o e aj Partia, e aj Media y e aj Elam. Yey e c'o ri ejekel Mesopotamia, Judea, Capadocia, Ponto y Asia,
44002010	Frigia y Panfilia, Egipto y pa tak ri luwar re Libia chwach pana ri tinamit Cirene. Yey e c'o ri e petinak Roma; chiquixo'l wa' e c'o e aj judi'ab y e c'o ne ri na e ta aj judi'ab quitakem lo ri c'utunic que raj judi'ab.
44002011	E c'o e aj Creta y ri e aj Arabia. Yey chikajujunal ri'oj cakato quech'a't pa kach'a'tem puwi tak ri c'utubal re runimal uchuk'ab ri Dios» quecha'.
44002012	Conoje c'ut lic caminak canima' che y na caquirik ta chic sa' ri caquich'ob puwi', jec'uwa' caquibi'ij chiquiwach: «¿Sa' que'elawi wa'?» quecha'.
44002013	Yey e c'o c'u jujun chic quech'amin que y jewa' caquibi'ij: «La' quek'abaric» quecha'.
44002014	Ec'uchiri', ri Pedro xtaq'ui'ic junam cuc' ri junlaluj chic tako'n y lic co xch'awic, jewa' xubi'ij: «Achijab alak aj judi'ab y onoje ri alak jekel wara Jerusalem, tape alak chi utz ri cank'alajisaj che alak.
44002015	Ma e chiwach ralak, wa' wa'chijab quek'abaric, no'j ¡na e ta u'anom ri'! Ma c'a e ne belejeb ora la' che wa anim.
44002016	Janipa wa cata alak y quil alak wo'ora, wa' e ri ubi'im chi can ri k'alajisanel Joel ojertan, echiri' jewa' xubi'ij:
44002017	“Che tak ruq'uisbal k'ij” cubi'ij ri Dios, “cantak bi ri Wuxlabixel paquiwi conoje ri ticawex che ruwachulew. E tak c'u ri mi'al alc'o'al alak caquik'alajisaj ri Nutzij. Ralabo caquilo janipa ri canc'ut chiquiwach; yey e ri nimak winak, pa wachic' caquil wi janipa ri cank'alajisaj chiquiwach.
44002018	Chupa tak c'u ri' la' la k'ij, paquiwi ri e waj chac ixokib y achijab cantak bi ri Wuxlabixel cha' jela' caquik'alajisaj ri Nutzij chiquiwach ri ticawex.
44002019	Chwa ri caj canc'ut tak c'utubal re nuchuk'ab yey wa' na jinta ilitajinak wi y che ruwachulew can'an c'utubal ruc' quic', ruc' ak' y ruc' mayul re sib.
44002020	Ec'u ri k'ij cu'an k'eku'm uwach yey ri ic' cu'an cak uwach pacha' quic'; wa' e cu'ana echiri' ya copon ruk'ijol ri Kanimajawal. Wa' wa jun k'ij lic nim y na jinta c'o cajunimax wi ruchomalil.
44002021	Y conoje c'u ri caquicoj quib chwach ri Kanimajawal re quebucolobej, ri' quecolobetajic” xcha'.
44002022	»Achijab alak aj Israel, tape alak janipa wa cambi'ij che alak wo'ora: Ri Jesús ri aj Nazaret, Rire e ri Jun takom lo chixo'l alak ruma ri Dios. Lic eta'am c'u alak ri xu'an ri Dios ruma ri Jesús chixo'l alak, wa' e uq'uiyal milagros y tak c'utubal re ri unimal uchuk'ab ri Dios.
44002023	Yey ri Dios lic uch'obom chi ulok y reta'am su'chac xuya ri Jesús pak'ab alak. Ec'u ralak xchap bi alak y xtak alak ucamisaxic chwa cruz cuma winak na jinta Rutzij Upixab ri Dios cuc'.
44002024	Pero ri Dios xuc'astajisaj lok y xresaj chupa ruc'axc'olil ri camic, ma ri camic na jinta uchuk'ab puwi Rire y ruma ri', Rire na xc'oji' ta puk'ab ri camic.
44002025	»Rojertan xubi'ij can ri rey David puwi ri Cristo: Ri'in canwil ri Wajawal xaki e la' c'o chinuwach. Ruma c'u c'o Rire pa nuwiquik'ab, na jinta c'ana cayuch'uyu'n we'in.
44002026	E uwari'che ri wanima' lic xqui'cotic y ruchi' nukul xbixon ruc' qui'cotemal. Ec'u ri'in, tob ne weta'am quincamic, e la' c'o chi ri nucubam pan nuc'u'x che;
44002027	ma Rilal na quinya ta can la chiquixo'l ri ecaminak, yey na caya tane la luwar cak'ay rucuerpo ri aj chac la, ri jun lic uya'om rib pak'ab la.
44002028	Rilal xc'ut la chinuwach ri be re c'aslemal. Ruma c'u xaki Lal c'o la wuc' ri'in, canojisaj la ri wanima' che qui'cotemal xcha'.
44002029	»Hermanos, pakatzij wi lic usuc' cancuxtaj wa' che alak: Ri rey David ojertan, xcamic y xmukic, y c'a k'alaj ne chikawach ri'oj wak'ij ora pa c'o wi rumukubal.
44002030	Yey ri rey David e jun k'alajisanel; xreta'maj c'u ri' ri Dios ruc' jun tzij xujiquiba' uwach che rire: “Chiquixo'l tak ri awalc'o'al, cayactaj lo ri Cristo cha' cu'an Rey y catz'uyi' pac'axel ri'at.”
44002031	»Yey ri rey David xch'a'tic e pacha' rilom chi ruc'astajibal ri Cristo echiri' xubi'ij: “Na cacanaj ta can Rire chiquixo'l ri ecaminak y na cak'ay tane rucuerpo.”
44002032	Ec'u wa' wa Jesús ri xuc'astajisaj ri Dios che ri camic; yey wa' lic katzij, ma konoje ri'oj xkilo.
44002033	Lic c'u xyac uk'ij echiri' xtz'uyi' puwiquik'ab ri Dios. Yey xya'taj che Rire cutak lo pakawi ri'oj ri Santowilaj Ruxlabixel, ri ubi'tisim lo ri Kakaw Dios chike ri'oj. Y ec'u ri' wa' ri quil alak y cata alak.
44002034	»Ma na e ta ri David ri xak'an chila' chicaj, pero e rire ri xubi'ij: Ri Dios Kajawxel xubi'ij che ri Wajawal: “Chat-tz'ula pa nuwiquik'ab,
44002035	y chawoye'ej na ri k'ij echiri' quebenuya ri tzel quebilow awe chuxe' rawakan” xcha'.
44002036	»Tape alak onoje ri alak aj Israel, ma lic chirajawaxic queta'maj c'u alak: Wa Jesús ri xcamisaj alak chwa cruz, e cha'tal lo ruma ri Dios re cu'an Kajawal y Colobenel» xcha ri Pedro chique.
44002037	Ec'uchiri' xquita wa', lic xoc bis chiquic'u'x y jewa' xquibi'ij che ri Pedro y chique ri jujun chic e tako'n: —Hermanos, ¿sa' c'u ri' caka'an ri'oj? —xecha'.
44002038	Y ri Pedro xubi'ij chique: —Tzelej tzij alak chwach ri Dios y chijujunal alak c'ulu alak pa rubi' ri Kanimajawal Jesucristo ri bautismo re cuybal mac alak y jela' cac'ul na c'u alak ri Santowilaj Uxlabixel, wa' e sipanic re ri Dios che alak.
44002039	Ma ri Dios ubi'tisim wa' chique conoje janipa ri quebusiq'uij: che ralak, chique tak ri alc'o'al alak y chique ne conoje ri ejekel lic naj che ri tinamit re Israel —xcha ri Pedro chique.
44002040	Jec'ula', xebupixabaj ruc' uq'uiyal ch'a'tem y jewa' xujiquiba' uwach chique: —Chesaj lo ib alak chiquixo'l wa' wa winak lic na jusuc' ta ri qui'anom, cha' jela' cacolobetaj alak chwach ri k'atbal tzij cape paquiwi' —xcha chique.
44002041	Janipa c'u ri' ri xecojow Rutzij ri Dios ruma ri xubi'ij ri Pedro, xquic'ul ri bautismo. Yey chupa c'u la' la jun k'ij, laj e oxib mil ri xquicoj rubi' ri Cristo.
44002042	Y conoje lic junam quebin chupa ri sakil c'utunic que ri e tako'n re ri Jesús, junam quic'u'x, junam quewa' chiquiwach y junam caqui'an orar.
44002043	Conoje c'u ri ticawex xoc xi'in ib pa canima' ruma tak ri milagros y c'utubal cu'an ri Dios cuma ri e utako'n ri Cristo.
44002044	Conoje c'u ri xecojow rubi' ri Cristo, lic xu'an xa jun quic'u'x chiquiwach y rubitak que chiquijujunal xu'an re chinima ronoje.
44002045	E c'o ri xquic'ayij culew y ubitak que, yey ec'u ri rajil wa', caquijach chiquiwach e chirij tak ri cajawax wi chique chiquijujunal.
44002046	Ronoje k'ij caquimol quib chupa ri Rocho Dios. Yey pa tak ri cocho caquijach chiquiwach ri caquitijo, junam quewa' ruc' qui'cotemal y ruc' uch'uti'nal quic'u'x.
44002047	Caquiyac c'u uk'ij ri Dios y lic chom ri quich'a'tibexic ca'an cuma conoje ri ticawex re ri tinamit. Yey ronoje k'ij e c'o más ticawex catajin quicolobetajic ruma ri Kanimajawal, y jela' xq'uiyar riglesia.
44003001	Xu'ana c'u chupa jun k'ij, ri Pedro y ri Juan junam xebec pa ri Rocho Dios che ri urox ora benak k'ij, ma e ora ri' re oración.
44003002	Ronoje k'ij c'ut cac'am lo jun achi ralaxibem sic y caya' chwach ri Rocho Dios pa ri oquibal cabi'x che “Lic Chom” cha' cutz'onoj ulimoxna chique ri winak queboc bi.
44003003	Ec'u rachi sic, echiri' xeril ri Pedro y ri Juan e ri' queboc bi chupa ri Rocho Dios, xujek quelaj chique cha' caquiya can ulimoxna.
44003004	Ec'u ri Pedro junam ruc' ri Juan lic xquich'iquiba' ri quiwach puwi rachi, yey ri Pedro xubi'ij che: —Chojtzu'u pe la —xcha che.
44003005	Ewi ri sic xebutzu'u ma roye'em we c'o caquiya che.
44003006	Pero ri Pedro xubi'ij che: —Na jinta sakil puak wuc' y na jinta ne k'ana puak wuc'; no'j c'u ri c'o wuc' canya che'la. Chupa rubi' ri Kanimajawal Jesucristo ri aj Nazaret, yactaj la y bina la —xcha che.
44003007	Ec'u ri Pedro xuchap che ruk'ab uwiquik'ab, xuyaco y chupa la' la jok'otaj xcowir ri rakan y rukul rakan.
44003008	Y rachi xch'oplin chicaj, xtaq'ui'ic y xujeko cabinic. Junam c'ut cuc' ri Pedro y ri Juan, xoc bi pa ri Rocho Dios, cabinic, cach'oplanic y cuyac uk'ij ri Dios.
44003009	Conoje c'u ri winak re ri tinamit xquilo rachi cabinic y lic cuyac uk'ij ri Dios.
44003010	Y xqueta'maj e achi catz'uyi'ic y cutz'onoj ulimoxna chwach ri Rocho Dios pa ri oquibal cabi'x che “Lic Chom”. Lic c'u xcam canima' che ri x'ani' che rachi y na xquimaj ta c'ana usuc' cha'taj xcunutajic.
44003011	Rachi xcunutajic na caresaj ta chi rib chiquij ri Pedro y ri Juan. Yey conoje ri winak caminak canima' che, xemoc ca'n pa ri luwar cabi'x che “Ruchi' Ja re Salomón”.
44003012	Ec'uchiri' xril wa' ri Pedro, xubi'ij chique ri tinamit: «Achijab alak aj Israel, ¿su'chac lic caminak anima' alak che wa xil alak? ¿Yey su'chac e cojtzutza' alak ri'oj pacha' oj ri xojbinisan re wa'chi ruc' ri kachuk'ab o ruma lic oj jusuc' ri'oj chwach ri Dios? Na e ta ri'.
44003013	Ma e ri Dios que ri kamam ojertan, wa' e ri Abraham, ri Isaac y ri Jacob, ec'u Rire ri lic xuyac uk'ij ri Jesús ri Raj Chac Rire. No'j ralak xya alak ri Jesús puk'ab ri Pilato. Y na xew ta la', ma xc'ak bi alak uk'ij chwach ri Pilato y na xya ta alak luwar che rire cuyolopij bi ri Jesús echiri' xraj cuyolopij bi ruma na jinta mac xurik che.
44003014	Ec'u ri' ralak na x'aj ta alak cayolopix bi wa' wa Jun lic nim uk'ij Santo y Jusuc'; ma e xtz'onoj alak cayolopix bi ri jun camisanel.
44003015	Xcamisaj c'u alak ri' ri aj ya'l c'aslemal, ri Jun xc'astajisax lo chiquixo'l ri ecaminak ruma ri Dios. Puwi c'u ri' wa c'astajibal cojtzijon wi ri'oj ma lic oj xojilow re.
44003016	»E ruma ri cubulibal c'u'xaj ruc' ri Jesús, xcowir ri rakan wa' wa'chi quil alak y eta'am ne alak uwach. Yey ruma wa cubulibal c'u'xaj ruc' ri Jesús xcunutaj wa'chi pa sakil wi jela' pacha' catajin onoje alak che rilic.
44003017	»Weta'am c'ut, alak katz-kachak', ri x'an alak e ruma na xmaj ta alak usuc', y jenela' ri' xqui'an raj wach re ri tinamit alak.
44003018	Pero ruma ri x'an alak che ri Jesús, ri Dios xu'ana janipa rubi'im lo ojertan cuma ri k'alajisanelab echiri' xubi'ij Rucha'o'n lo Rire cutij c'ax.
44003019	»E uwari'che tzelej tzij alak chwach ri Dios y ya'a c'u ib alak puk'ab cha' cacuytaj ri mac alak y cha' ri Kajawal Dios cuya uxlanem y utzil chomal chupa ri anima' alak.
44003020	Jec'ula' ri Dios cutak na lo uc' alak ri Jesús, Rucha'o'n lo Rire, ri bi'tisim chi lo che alak ojertan.
44003021	Tob c'u wo'ora lic chirajawaxic wi ri Jesús c'o chila' chicaj, copon na ri k'ij echiri' ri Dios cu'an tanchi c'ac' che ronoje jela' pacha' ri xubi'ij lo ojertan cuma ri k'alajisanelab ri xetak lo ruma Rire.
44003022	»Ma ri Moisés xubi'ij chique ri kati'-kamam ojertan: E ri Dios Kajawxel cuyac na lo chiquixo'libal ri katinamit Israel jun K'alajisanel jela' pacha' ri'in. Ec'u chita janipa ri cubi'ij Rire chiwe.
44003023	Ec'u ri ticawex na cucoj ta utzij wa jun K'alajisanel, ri' quesax bi y na jinta chi re cuc' rutinamit ri Dios xcha ri Moisés.
44003024	»Conoje c'u ri k'alajisanelab quipetebem lo chwi ri Samuel, lic etzijoninak lo chwi tak wa' wa k'ij.
44003025	Alak c'u ri cac'uluw re ri xubi'tisij ri Dios cuma ri k'alajisanelab y ruma ri tzij xu'an cuc' ri kati'-kamam ojertan, echiri' xubi'ij che ri Abraham: Ruma c'u Jun chique rawalc'o'al, quebenu'an bendecir conoje ruq'uiyal quiwach tak ri ticawex che ruwachulew xcha'.
44003026	»Ec'u ri Dios, echiri' xuc'astajisaj lo ri Raj Chac chiquixo'l ri ecaminak, xutak lo nabe uc' ralak re to'bel e alak cha' jela' chijujunal alak cajalc'atitaj ri binic silabic alak che ri na utz taj» xcha ri Pedro chique.
44004001	C'a quech'a't ne ri Pedro y ri Juan cuc' ri winak, echiri' xec'un lo raj chacunel re ri Rocho Dios, ri aj wach que ri e chajinel re ri Rocho Dios y jujun saduceos.
44004002	Rique lic c'o coyowal chiquij ri Pedro y ri Juan ma quec'utun chiquiwach ri ticawex puwi ruc'astajibal lo ri Jesús chiquixo'l ri ecaminak, jec'uwa' caquibi'ij: «Ruc'astajibal ri Jesús e c'utubal re, chikawach apanok ri ticawex quec'astaj lo chiquixo'l ri ecaminak» quecha'.
44004003	Ec'u ri e aj wach re ri Rocho Dios xetakan che quechap bi ri Pedro y ri Juan. Yey ruma c'u lic benak k'ij chic, xebe'quiya'a pa cárcel cha' cata' quichi' c'a chuca'm k'ij.
44004004	Pero chique ri xetaw re ri xubi'ij ri Pedro, lic e q'ui ri xcubi' quic'u'x ruc' ri Jesús; yey we quebajilax xew ri achijab, laj e wo'ob mil xecojow re Rire.
44004005	Chuca'm k'ij c'ut xquimol quib pa ri tinamit Jerusalem raj wach que raj judi'ab cuc' ri nimak winak re ri tinamit y raj c'utunel re ri tzijpixab.
44004006	C'o chiri' ri Anás ri cajawal raj chacunel pa Rocho Dios; yey e c'o ri Caifás, ri Juan, ri Alejandro y jujun chic c'o chux chique ri cajawal raj chacunel pa Rocho Dios.
44004007	Xequiya c'u ri Pedro y ri Juan chiquinic'ajal y xquitz'onoj chique: —¿China xya'w pik'ab o china pubi' xi'an ri'ix wa'? —xecha chique.
44004008	Ec'u ri Pedro, ruc' ruchuk'ab ri Santowilaj Ruxlabixel ri Dios, xubi'ij chique: —Tape alak, alak aj wach re ri tinamit y alak nimak winak re Israel,
44004009	ma e wak'ij cata' kachi' puwi ri utz x'an che wa jun achi yewa' cha' queta'maxic su'anic xcunutajic.
44004010	Ec'u ri' wo'ora cakak'alajisaj chiwach onoje alak y chiquiwach conoje ri tinamit Israel: Wa' wa'chi c'o chiwach alak xcunutaj chupa rubi' ri Kanimajawal Jesucristo re Nazaret, ri xcamisaj alak chwa cruz yey ri Dios xuc'astajisaj lo chiquixo'l ri ecaminak.
44004011	»E pacha' ri cubi'ij Ruch'a'tem ri Dios: E rabaj c'akital can cuma raj yacal ja, e abaj wa' lic xajawaxic cha' catiqui' lo ri ja cacha'. Ralak e alak pacha' wa e aj yacal ja yey ri Jesús e ri Abaj.
44004012	Xew c'u ruc' ri Jesús carikitaj colobetajic, ma na jinta chi juna bi'aj che ruwachulew ya'tal lo chique ri ticawex cha' ruma ri' cojcolobetajic —xcha'.
44004013	Ec'u raj wach re ri tinamit xquilo ri Pedro y ri Juan na caquixi'ij ta c'ana quib quetzijon puwi ri Utzilaj Tzij, tob wa' wa'chijab na e ta tijotal pacha' rique yey xa ne e cuq'uil rachijab e aj chac re ri tinamit. Lic xcam c'u canima' ri' chique y xquimaj usuc' e janipa tak ri caqui'ano y ri quimajom ri Pedro y ri Juan, e ruma ri xec'oji' ruc' ri Jesús, ri quitijonel.
44004014	Yey na utz tane c'u ri' caquibi'ij na cunutajinak ta ri sic, ma wa' wa'chi tac'al chiri' chiquiwach cuc' ri Pedro y ri Juan.
44004015	Ec'u ri xqui'ano e xetakan che cha' ri Pedro y ri Juan quebel bi jok'otaj pa ri luwar re ri k'atbal tzij, y xew c'u xecanaj raj k'atal tzij cha' quech'a't chiquiwach.
44004016	Jec'uwa' xquibi'ij chiquiwach: «¿Sa' ri caka'an chique wa'chijab? Ma ri c'utubal re cunanic 'anatal cuma rique, lic k'alajininak chiquiwach conoje ri ejekel Jerusalem yey lic na utz taj cakewaj.
44004017	Ri ka'ana' e kaxibij quipa cha' na quetzijon ta chi c'ana chwach junok chupa rubi' wa jun achi, y jela' na que'ec ta chi utzijoxic wa'» xecha'.
44004018	Xequisiq'uij c'u ri Pedro y ri Juan y lic xequitak che na quetzijon taj y na quec'utun ta chi ne c'ana pa rubi' ri Jesús.
44004019	Pero ri Pedro y ri Juan xquic'ul uwach: —Ch'obo pe ralak: ¿Usuc' nawi chwach ri Dios e cakacoj tzij ralak chwa ri cakacoj utzij Rire?
44004020	Ma ri'oj, na utz taj cakok'otaj ubi'xiquil janipa ri kilom y ri katom —xecha'.
44004021	Ec'u ri e aj wach lic xquixibij quipa. Tec'uchiri', xequiyolopij bi ma na xquirik taj su'anic quequiya pa c'axc'obic ruma caquixi'ij quib chiquiwach ri winak re ri tinamit. Ma conoje lic caquiyac uk'ij ri Dios ruma ri xquilo.
44004022	Yey lic k'alaj e ruc' ruchuk'ab ri Dios x'ani' wi ri c'utubal re cunanic, ma wa'chi xcunutajic, ralaxibem sic yey ic'owinak chi pa cuarenta rujunab.
44004023	Echiri' xeyolopix bi, ri Pedro y ri Juan xebec cuc' ri cachbi'il y xquitzijoj chique janipa ri bi'tal bi chique cuma ri nimak e aj chacunel pa Rocho Dios y ri nimak winak re ri tinamit.
44004024	Echiri' rique xquita wa', conoje xa jun quic'u'x xquijek caqui'an orar chwach ri Dios, jewa' caquibi'ij: «¡Lal Dios Kajawxel, Lal 'anayom la ruwa caj, ruwachulew, ri mar y ronoje ri c'o che tak wa'!
44004025	Yey ruma ri David ri aj chac la, jewa' xbi'ij la ojertan: ¿Su'chac lic quetucuc tak ri winak yey tak ri tinamit xew caquino'jij ri na jinta uchac?
44004026	Ma xquimol quib ri takanelab y ri e aj wach che ruwachulew, xqui'an c'u xa jun che quib y xebec chirij ri Dios Kajawxel y chirij ri Cristo, Rucha'o'n lo Rire.
44004027	Wa' lic katzij, ma chupa wa tinamit oj c'o wi, ri Herodes ruc' ri Poncio Pilato xquimol quib cuc' ri winak e aj Israel y cuc' ri na e ta aj Israel; yey junam c'u xeyactaj chirij ri Jesús, ri Santowilaj Aj Chac la, ri Jun xcha' lo la.
44004028	Jec'ula', e xqui'ano janipa ri ch'obom lo la ojertan cha' e cu'ana na ri'.
44004029	»Ec'u wo'ora, Kakaw, quil la ri xibibal quipa raj chaquib la qui'anom; ya'a c'u la ri chuk'ab la chique rique cha' na caquixi'ij ta c'ana quib caquitzijoj ri Ch'a'tem la.
44004030	Ya'a ri k'ab la paquiwi' cha' chupa rubi' ri Jesús, ri Santowilaj Aj Chac la, quecunutaj ri yewa'ib y ca'ani' tak c'utubal re ri chuk'ab la» xecha'.
44004031	Echiri' xquiq'uis u'anic orar, ri luwar pa quimolom wi quib xbarbatic y conoje xquic'ul ruchuk'ab ri Santowilaj Ruxlabixel ri Dios y jec'ula' na caquixi'ij ta c'ana quib caquitzijoj Ruch'a'tem ri Dios chiquiwach conoje ri winak.
44004032	Conoje c'u ruq'uiyal hermanos, ri xquicoj rubi' ri Cristo, lic u'anom xa jun canima' y xa jun quina'oj; y na jinta junok chique cu'an re che ri c'o ruc', ma rubitak que xu'an re chinima ronoje.
44004033	Jec'ula' ri', ri e tako'n re ri Cristo ruc' unimal quichuk'ab quetzijon chwi ruc'astajibal ri Kanimajawal Jesús, yey ri to'bal re ri Dios c'o paquiwi conoje rique.
44004034	Na jinta c'u junok cutij niba'il chiquixo'l, ma janipa ri c'o tak culew o c'o tak ja cuc', we c'o xquic'ayij, caquic'am lo ri rajil
44004035	y caquiya c'u paquik'ab ri e tako'n re ri Jesús cha' rique caquijach chiquiwach ri hermanos e chirij tak ri cajawax wi chique chiquijujunal.
44004036	C'o c'u jun achi José rubi', yey ri e tako'n caquibi'ij Bernabé che. (Wa' wa bi'aj que'elawi “bochi'inel”.) Rire aj Chipre y e cuq'uil ri ralc'o'al can ri Leví.
44004037	Wa' wa'chi xuc'ayij ch'akap rulew; tec'uchiri', xuc'am lo ri rajil y xuya paquik'ab ri e tako'n.
44005001	C'o c'u jun achi Ananías rubi', junam ruc' ri rixokil Safira xquic'ayij ch'akap ulew.
44005002	Ec'u rachi c'o xresaj can che ri rajil rulew, yey junam ruc' ri rixokil xqui'an tzij chiquiwach cha' caqui'an rak'ubal puwi ri rajil rulew. Ec'u ri nic'aj chic che ri rajil xuc'am bi, xu'ya'a paquik'ab ri e tako'n y xubi'ij wa' e rajil rulew.
44005003	Ec'u ri Pedro xubi'ij che: —Ananías, ¿su'chac xaya luwar che ri Satanás coc pa awanima' cha' jela' ca'an rak'ubal chwach ri Santowilaj Ruxlabixel ri Dios? Ma xabi'ij xaya ronoje ri rajil rulew, pero c'o xawesaj can che.
44005004	Echiri' c'amaja' cac'ayij rawulew, ¿na awe'at ta neba la'? Y echiri' ac'ayim chic, ¿na pak'ab ta neba c'o wi ca'an ruc' ri rajil sa' ri cawaj? ¿Su'chac c'u ri' xa'an wa'? ¡Na chiquiwach ta c'u achijab a'anom wi rak'ubal ma e chwach ri Dios! —xcha'.
44005005	Xew c'u xuta wa' wa ch'a'tem, ri Ananías xtzak pulew y asu xcamic. Ruma c'u wa', xpe jun xi'in ib paquiwi conoje ri xebeta'man re.
44005006	Xec'un c'u lo jujun alabo, xquipis rucuerpo, xquic'am bi y xe'quimuku'.
44005007	Laj oxib ora ric'owic wa' echiri' xoc lo ri Safira ri rixokil ri Ananías; yey rire na reta'am ta c'u ri' sa' ri xuc'ulumaj ri rachijil.
44005008	Ec'uchiri', xutz'onoj ri Pedro che: —Chabi'ij chwe: ¿E rajil wa' rulew xic'ayij? —xcha che. Rixok xuc'ul uwach che: —Are', e rajil la' —xcha'.
44005009	Xubi'ij c'u ri Pedro che: —¿Su'chac xi'an tzij chiwach cha' quic'am upa ri Ruxlabixel ri Dios Kajawxel? ¡Chawila'! Ralabo catajin lo coquic che ruchi' ja, e la' xetzelej lo che umukic rawachijil, yey ec'u wo'ora e catquic'am bi ri'at —xcha'.
44005010	Na jampatana xtzak ri Safira chwach ri Pedro y asu xcamic. Ec'uchiri' xeboc lo ralabo, xo'lquirika' caminak chic. Xquic'am c'u bi y xe'quimuku putzal ri rachijil.
44005011	Y xoc c'u jun unimal xi'in ib cuc' conoje ri tinamit re ri Cristo y cuc' conoje ri xebeta'man re tak wa'.
44005012	Cuma c'u ri e tako'n re ri Cristo, uq'uiyal c'utubal re ruchuk'ab ri Dios y nimak tak chac catajin rilic chiquiwach tak ri ticawex. Yey tak ri quicojom rubi' ri Cristo, lic xa jun quic'u'x caquimol quib pa ri luwar cabi'x che “Ruchi' Ja re Salomón”.
44005013	E tak c'u ri c'amaja' caquicoj rubi' ri Cristo, caquixi'ij quib caquijunimaj quib cuc', tob conoje ri ticawex lic caquiyac quik'ij.
44005014	Y catajin c'u quiq'uiyaric ri quicojom rubi' ri Kanimajawal, wa' e uq'uiyal achijab y uq'uiyal ixokib.
44005015	Ruma tak c'u ri c'utubal re ruchuk'ab ri Dios caqui'an rutako'n ri Jesús, tak ri winak quequesaj tak ne lo ri e yewa'ib pa tak ri be. Equiya'om chwa ch'at y chwa pop, cha' we xic'ow ri Pedro, tob xew lu'mu'j catzak paquiwi', quecunutaj c'u ri'.
44005016	E q'ui ne ri e petinak pa tak ri tinamit c'o lo chunakaj Jerusalem. Equic'amom lo ri yewa'ib y ri ech'u'jerinak cuma itzelilaj uxlabixel; y conoje c'ut quecunutajic.
44005017	Ri cajawal raj chacunel pa Rocho Dios y conoje ri e c'o ruc', wa' e ri saduceos, xujek cati'tot quic'u'x chiquij rutako'n ri Jesús ruma lic e q'ui ri winak eteran chiquij.
44005018	Xequichap c'u bi rutako'n ri Jesús y xebe'quiya'a pa ri cárcel re ri tinamit.
44005019	Xopon c'u jun ángel re ri Kanimajawal chak'ab, xu'jaka tak ri oquibal re ri cárcel y xeberesaj lok. Ec'uchiri', xubi'ij chique:
44005020	«Jix, jixe'tac'ala pa ri Rocho Dios y chitzijoj chique ri winak re ri tinamit ronoje puwi ri c'ac' be re c'aslemal» xcha'.
44005021	Ruma c'u ri xquita che ri ángel, anim tan xeboc pa ri Rocho Dios y xquijek quec'utunic. Ec'u ri cajawal raj chacunel pa Rocho Dios yey ri e c'o ruc', c'amaja' caquina'bej ri' we rutako'n ri Jesús ebesam chi lo pa ri cárcel. Xquimol c'u quichi' tak ri uchapom wi rib ri k'atbal tzij, cuc' conoje ri nimak winak que raj Israel. Xequitak c'u ri e chajinel re ri Rocho Dios che quic'amic rutako'n ri Jesús pa ri cárcel.
44005022	Ec'uchiri' xebopon ri e chajinel pa ri cárcel, na xequirik ta chi rutako'n ri Jesús. Xetzelej c'u lok
44005023	y jewa' xo'lquibi'ij: «Ri cárcel xkariko lic tz'apil chi utz, yey raj chajinel e c'o ne chwach tak ri oquibal re ri cárcel. Pero echiri' xkajako, na jinta chi junok chique rutako'n ri Jesús chupa» xecha'.
44005024	Echiri' xquita wa', xsach quina'oj ri cajawal raj chacunel y raj wach que ri e chajinel cuc' ri nimak e aj chacunel re ri Rocho Dios. Conoje xquijek quech'a't puwi', ma na queta'am taj sa' cuq'uisbej wi ronoje wa'.
44005025	Ec'uchiri', xc'un lo jun y jewa' xubi'ij: «E rachijab xeya' alak pa cárcel, e c'o pa ri Rocho Dios y na cok'otam ta quec'utun chiquiwach ri tinamit» xcha'.
44005026	Ec'u raj wach que ri e chajinel re ri Rocho Dios xe'ec junam cuc' jujun e aj chajinel y xe'quic'ama lo rutako'n ri Jesús. Yey na jinta c'o xqui'an chique ma caquixi'ij quib we caqui'an c'ax chique, laj que'an pa'baj cuma ri tinamit.
44005027	Ec'uchiri' xequic'am lok, xequiya chiquiwach ri uchapom wi rib ri k'atbal tzij. Ec'u ri cajawal raj chacunel pa Rocho Dios xutz'onoj chique rutako'n ri Jesús:
44005028	—¿Na xixkatak ta neba che cha' na quixc'utun ta chi chupa rubi' wa jun achi? Yey wo'ora iwuma ne ri'ix xe'ec utzijoxic wa c'utunic che ronoje Jerusalem; y na xew ta la', ma quiwaj ne quiya keklabal che ruquiq'uel la' la jun achi —xecha'.
44005029	Ri Pedro cuc' ri jujun chic e tako'n re ri Jesús xquic'ul uwach: —Lic chirajawaxic wi nabe na e cakacoj utzij ri Dios chwach ri cakacoj quitzij rachijab.
44005030	Ma ri Dios que ri kati'-kamam e xc'astajisan lo ri Jesús chiquixo'l ri ecaminak. Yey e ralak ri xcamisan alak ma uma ralak xya'i' ri Jesús chwa ri cruz.
44005031	Pero ri Dios lic xuyac uk'ij ri Jesús, xuya puwiquik'ab y xu'an Kajawal y Colobenel che; cha' ruma ri Jesús, raj Israel caquitzelej quitzij chwach y caquirik na ri cuybal quimac.
44005032	»Ec'u ri'oj, e janipa ri xkilo, e cakatzijoj. Yey ri Santowilaj Ruxlabixel ri Dios, ri Jun ya'tal chique ri caquicoj utzij ri Dios, e cajiquiban uwach wa' —xecha'.
44005033	Echiri' xquita wa' ri e aj wach, lic xpe coyowal chiquij rutako'n ri Jesús y xcaj quequicamisaj.
44005034	Ec'uchiri', chiquixo'l ri e aj k'atal tzij xyactaj jun fariseo Gamaliel rubi', aj c'utunel re ri tzijpixab yey lic yacom uk'ij ruma ri tinamit. Rire xtakan che quebesax bi jok'otaj ri e tako'n re ri Jesús.
44005035	Tec'uchiri', xubi'ij: «Achijab, alak aj Israel, ch'obo na alak rakan chi utz sa' ri ca'an alak chique wa'chijab.
44005036	Ma c'o tan k'ij xyactaj jun achi Teudas rubi', yey chiribil rib xubi'ij e jun achi lic c'o uwach. Laj e cajib ciento rachijab xeterej chirij. Pero xopon jun k'ij rire xcamisaxic. Y conoje ri xesocotaj ruma rire, xequicher bi; jec'ula', xsach uwach janipa ri xuno'jij.
44005037	»Chwi c'u ri' wa', xyactaj jun chic chupa tak ri k'ij echiri' x'an jun ajilanic. Wa' e ri Judas aj Galilea. Yey uq'uiyal ticawex xeterej chirij. Pero xopon ruk'ijol echiri' xcamisaxic; y conoje c'u ri xesocotaj ruma rire, xequicher bi.
44005038	»Cambi'ij c'u wo'ora che alak: Mech'ich'a' chi alak wa'chijab; ri 'ana alak e cheyolopij bi alak. Ma we xa quino'jibal achijab wa caquic'utu, ri' casach na uwach.
44005039	No'j we wa' re ri Dios, na cach'ij ta alak usachic quiwach; y c'ate c'u cana' alak ri' cach'o'jin alak ruc' ri Dios» xcha'.
44005040	Conoje xuc'ul quic'u'x ri xubi'ij ri Gamaliel. Xequisiq'uij c'u ri e tako'n re ri Jesús; tec'uchiri', xjich' quipa ruc' colob y xequitak che na quetzijon ta chi chupa rubi' ri Jesús y xequiyolopij c'u bi.
44005041	Xebel c'u bi ri e tako'n chiquiwach raj k'atal tzij. Lic quequi'cotic ma xya'taj chique caquitij c'ax ruma quicojom rubi' ri Jesús.
44005042	Jec'ula', ronoje k'ij na cacok'otaj taj quec'utunic y caquitzijoj ri Utzilaj Tzij chwi ri Jesucristo chupa ri Rocho Dios y chi' tak ja.
44006001	Chupa tak la' la k'ij lic xeq'uiyar ri cajlibal ri quicojom rubi' ri Cristo. Ec'u ri hermanos e aj judi'ab ri quech'a't pa ri ch'a'tem griego, xquijek quech'a'tiben chiquij ri hermanos e aj judi'ab ri quech'a't pa ri ch'a'tem hebreo. Ma echiri' ca'an ri jachanic chique ri e niba'ib, ri malca'nib ri quech'a't pa ri ch'a'tem griego na quecajmax ta chi utz ruc' ri to'bal que caquic'ul ri jujun k'ij.
44006002	Ec'u ri cablajuj tako'n xquimol quichi' conoje ri quicojom rubi' ri Cristo y xquibi'ij chique: «Na usuc' taj we ri'oj cakatanaba' utzijoxic Rutzij Upixab ri Dios cha' cakaya kib che ujachic ri cajawax chique ri e niba'ib.
44006003	Ruma c'u la' hermanos, tzucuj alak wukub achijab chixo'l alak, chom ri quibinic quisilabic, lic quiya'om quib puk'ab ri Ruxlabixel ri Dios y lic c'o quina'oj, cha' cakaya wa chac paquik'ab.
44006004	Jec'ula' ri'oj xew cakaya kib che caka'an orar chwach ri Dios y che rutzijoxic Ruch'a'tem» xecha'.
44006005	Conoje c'u ri hermanos quimolom quib, xuc'ul quic'u'x wa xbi'x chique. Xquicha' c'u ri Esteban, jun achi lic cubul uc'u'x ruc' ri Dios yey lic c'o ri Santowilaj Ruxlabixel ri Dios ruc'. Y xequicha' ri Felipe, ri Prócoro, ri Nicanor, ri Timón, ri Parmenas y ri Nicolás, jun achi aj Antioquía xex utakem lo ri c'utunic que raj judi'ab.
44006006	Ewi xequic'am lo chiquiwach rutako'n ri Jesús. Ec'u wa tako'n xquiya ri quik'ab paquiwi' y xqui'an orar cuc'.
44006007	Jec'uri'la' ri Utzilaj Tzij re ri Kanimajawal lic xe'ec utzijoxic y lic catajin quiq'uiyaric ri cajlibal ri quicojom rubi' ri Cristo chiri' Jerusalem. E c'o ne uq'uiyal e aj chacunel pa Rocho Dios xquijek caquitakej ri Utzilaj Tzij.
44006008	Ri Esteban lic c'o ri unimal rutzil uc'u'x y ruchuk'ab ri Dios ruc'. Ruma c'u ri', cu'an nimak tak c'utubal re ruchuk'ab ri Dios chiquiwach ri winak.
44006009	Ec'uchiri', xeyactaj jujun re ri sinagoga, ri cabi'x che “Ri sinagoga que ri ebelinak lo pa ri c'ax”, yey cuc' rique xeyactaj jujun e aj Cirene, e aj Alejandría, e aj Chipre y e aj Asia. E tak c'u ri' wa' xquijeko xa pa ch'a'tem quech'o'jin ruc' ri Esteban.
44006010	Yey na caquirik ta uc'ulic uwach ri cubi'ij ri Esteban ma rire cach'a't ruc' ri na'oj uya'om ri Ruxlabixel ri Dios che.
44006011	Ec'u ri xqui'ano e xequipuakij jujun achijab cha' caquibi'ij quitom tzel cach'a't ri Esteban chirij ri Moisés y chirij ri Dios.
44006012	Xa jec'ula' xequich'i' wi tak ri winak re ri tinamit, ri nimak winak e aj wach y raj c'utunel re ri tzijpixab. Conoje c'u ri' wa' xebec chirij ri Esteban; ruc' oyowal xquichapo, xquic'am bi y xe'quiya'a chiquiwach tak ri uchapom wi rib ri k'atbal tzij.
44006013	Xequicoj c'u achijab e aj cojol rak'ubal chirij, jewa' caquibi'ij: «Wa' wa'chi lic xaki tzel cach'a't chirij wa Santowilaj Luwar re ri Rocho Dios y chirij Rutzij Upixab ri Dios.
44006014	Ma katom cubi'ij, la' la Jesús ri aj Nazaret cuwulij wa luwar y cujalc'atij janipa ri c'utunic y cojobal ya'tal can chike ruma ri Moisés» xecha'.
44006015	Conoje c'u ri etz'ul pa ri k'atbal tzij, echiri' xquitzu' uwach ri Esteban, xquil rupalaj e pacha' upalaj juna ángel.
44007001	Ri cajawal raj chacunel pa Rocho Dios xutz'onoj che ri Esteban we katzij xubi'ij wa'.
44007002	Ec'u rire xubi'ij: «Alak achijab y alak nimak winak, chinta na pe alak. Ri Dios, ri Jun lic c'o unimal chomalil ruc', xuk'alajisaj rib chwach ri kakaw Abraham echiri' rire c'o pa ri luwar re Mesopotamia, wa' e echiri' c'amaja' que'jekela pa ri tinamit Harán.
44007003	Xubi'ij ri Dios che: “Chatelubi chupa ratinamit y chiquixo'l rawatz-achak'; y jat c'u chwach rulew pa canc'ut wi ri'in chawe” xcha'.
44007004	Ec'uchiri', xel bi ri Abraham chwach rulew que raj Caldea y xjeki' pa ri tinamit Harán. Chwi c'u rucamic rukaw, xtak lo ruma ri Dios chupa wa luwar pa jekel wi alak wo'ora.
44007005	»Pero ri Dios na xuya tane che ri Abraham cu'an rajaw wa' wu'lew, tob tane xa pa cuya wi juna rakan. No'j xubi'tisij c'u che tob ne rire caminak chic, wa' wu'lew cu'ana na re y que ri ralc'o'al canok; yey echiri' xbi'x wa' che ri Abraham, c'amaja' ne c'o juna ralc'o'al.
44007006	Ec'u ri Dios xubi'ij che ri Abraham: Tak rawalc'o'al canok quebe'jekela na pa jun ulew na culew taj. Y chiri' c'u ri' ca'ani' niba'ib chique y queya'i' pa c'axlaj chac cajib ciento junab cuma ri ticawex re ri tinamit pa quec'oji' wi.
44007007	Pero In quink'ataw tzij paquiwi wa tinamit, ri caquiya pa c'axlaj chac ri nutinamit. Tec'uchiri', ri nutinamit quebel lok y quetzelej lok y quinquilok'nimaj chupa wa luwar at c'o wi xcha'.
44007008	»Ri Dios xu'an jun tzij ruc' ri Abraham, yey ri c'utubal re wa' wa tzij e ri retalil re circuncisión. E uwari'che ri Abraham xucoj ri retalil re circuncisión che ruc'ajol Isaac echiri' xuq'uis wajxakib k'ij ralaxic. Jec'ula' xu'an ri Isaac che ruc'ajol Jacob. Y ri Jacob jela' xu'an chique ri cablajuj uc'ajol, ri e kamam re ri katinamit.
44007009	»Ec'u rique xoc retzelal c'u'x pa canima' chirij ri quichak' José. Ruma c'u ri', xquic'ayij bi cha' cac'am bi Egipto. Pero ri Dios c'o ruc' ri José
44007010	y xresaj c'u chupa ronoje tak ri c'axc'obic xic'ow wi. Xuya una'oj y xu'an che lic xuc'ul upuwach ri faraón, ri takanel re Egipto. Ma ri faraón xuya che ri José catakan puwi ri tinamit re Egipto y xuya puk'ab rire ronoje rubitak re.
44007011	»Xpe c'u jun unimal numic chupa tak ronoje ri luwar re Egipto y re Canaán. Ruma c'u wa' xpe unimal c'axc'obic paquiwi ri kati'-kamam ma na jinta caquitijo.
44007012	»Echiri' ri Jacob xuna'bej chila' Egipto c'o catijic, xebutak bi ruc'ajol cha' que'quilok'o trigo chila'. Wa' e ri nabe benam xqui'an ri kamam chila' Egipto.
44007013	Ec'u che rucalaj quibenam, ri José xuk'alajisaj rib chiquiwach ri ratzixelab. Jec'ula' ri faraón xreta'maj china tak ri e ratz-uchak' ri José.
44007014	»Yey ri José xutak uc'amic rukaw Jacob y conoje ri e ratz-uchak'. Ri cajlibal rique chi conoje e setenta y cinco.
44007015	Jec'ula' xe'jekela ri Jacob pa ri tinamit Egipto. Chila' c'u ri' xcam wi rire y chila' xecam wi ri kamam.
44007016	Xc'am c'u bi ri quibakil pa ri tinamit Siquem y xeya' pa ri mukubal ulok'om can ri Abraham ruc' uq'uiyal puak chique ri ralc'o'al can ri Hamor, chila' Siquem.
44007017	»Yey ec'uchiri' catajin roponic ri k'ij echiri' ri Dios cu'ana na rubi'tisim che ri Abraham, tak ri ralc'o'al rire lic xeq'uiyar chila' Egipto.
44007018	Tec'uchiri', xyactaj jun chic rey chiri' Egipto; ec'u rire na xreta'maj ta uwach ri José.
44007019	Wa' wa rey xebusoc ri katinamit ojertan. Lic xebuya ri kati'-kamam pa c'axc'obic, ma xtakan che quecamisax ri quich'uti'k e alabo cha' jela' na caq'uiyar ta quiwach ri katinamit.
44007020	»Chupa tak c'u ri' la' la k'ij xalax ri Moisés y e jun chomilaj ac'a chwach ri Dios. Ec'u rire oxib ic' xchajix xa xe'lak'ay pa rocho rukaw.
44007021	Pero echiri' na utz ta chi quewax pa ja, xesax bi y xe'rikitaj lo ruma rumi'al ri faraón; y wa'li xuq'uiyisaj y xu'an pacha' ralab che.
44007022	Jec'ula', ri Moisés xtijox puwi ronoje ri na'oj que ri aj Egipto, y xu'ana jun achi lic c'o uchuk'ab che janipa tak ri cubi'ij y cu'ano.
44007023	»Echiri' xuq'uis cuarenta junab, xalax pa ranima' que'bina cuc' ri ratz-uchak', ri e aj Israel.
44007024	Y xril c'u ri' lic ca'an c'ax che jun chique ruma jun aj Egipto. Xuto' c'u uwi' ri ratz-uchak' yey xucamisaj ri aj Egipto.
44007025	E xuch'ob rire, tak ri ratz-uchak' caquimaj usuc' e ruma rire queberesaj bi ri Dios paquik'ab raj Egipto; no'j rique na je ta la' ri xquimaj usuc'.
44007026	»Chuca'm k'ij c'ut xebu'rika ca'ib aj Israel quech'o'jin chiquiwach y xraj quebuya putzil chomal. Xubi'ij c'u chique: “Achijab, ralak chak' ib alak. ¿Su'chac c'u ri' ca'an c'ax che ib alak chiwach alak?” xcha'.
44007027	»Ec'uchiri', ri jun ri cu'an c'ax che ri ratz-uchak', xupakchi'ij bi ri Moisés y xubi'ij che: “¿China cojoyom e la re takanel y re aj k'atal tzij pakawi ri'oj?
44007028	¿Ca'aj cami la ri' quincamisaj la ri'in jela' pacha' x'an la iwir echiri' xcamisaj la ri aj Egipto?” xcha'.
44007029	»Echiri' xuta wa' wa ch'a'tem, ri Moisés asu xanimaj bi, xe'jekela pa ri luwar re Madián, tob rire na aj ta chila'. Yey chila' xebalax ca'ib uc'ajol.
44007030	»Ic'owinak chi c'u cuarenta junab c'o chila' echiri' xwinakir jun ángel chwach chupa rurepebal ak' c'o che jumocaj xuluquej pa ri luwar catz'intz'otic, chunakaj ri juyub Sinaí.
44007031	Echiri' xril wa' ri Moisés, lic xcam ranima' che ri catajin uc'utic chwach. Yey echiri' xkib che rilic chi utz, xuta rukul ri Dios, jewa' xubi'ij che:
44007032	“In ri Dios que ramam ojertan, wa' e ri Abraham, ri Isaac y ri Jacob” xcha'. »Ec'u ri Moisés xujek cabirbotic y ruma xi'in ib na xutzu' ta chi ri jumocaj xuluquej.
44007033	»Ec'u ri Dios xubi'ij che: “Chajolo raxajab che rawakan ma wa luwar pa at c'o wi lic santo.
44007034	Pakatzij wi ri'in wilom lic eya'tal pa c'axc'obic ri nutinamit e c'o Egipto, yey nutom lic quetunanic. E uwari'che in petinak re quebe'nuwesaj lok. Ec'u wo'ora chatpetok; ma catintak bi Egipto” xcha'.
44007035	»Ec'u Moisés ri' wa', ri xc'ak bi uk'ij echiri' xbi'x che: “¿China cojoyom e la re takanel y re aj k'atal tzij pakawi ri'oj?” Na ruc' ta c'u ri', e ri Moisés ri xtak bi ruma ri Dios re cu'ana quitakanel rutinamit y re queberesaj ri tinamit paquik'ab raj Egipto. Xtak c'u che cu'an wa' ruma ri ángel, ri xwinakir chwach pa ri jumocaj xuluquej.
44007036	E Moisés ri' wa', ri xeberesaj lo rutinamit ri Dios Egipto y lic xu'an milagros y tak c'utubal re ruchuk'ab ri Dios pa ri tinamit Egipto, chupa ri Mar Rojo y chupa ri cuarenta junab xebin pa ri luwar catz'intz'otic.
44007037	»Ec'u Moisés ri' wa', ri xbi'n chique raj Israel: E ri Dios Kajawxel cuyac na lo chiquixo'l ri katinamit Israel jun K'alajisanel jela' pacha' ri'in. Ec'u chita janipa ri cubi'ij Rire chiwe xcha'.
44007038	»E Moisés ri' wa', ri xc'oji' chiquiwach ri tinamit echiri' quimolom quib pa ri luwar catz'intz'otic, y e xesan uchi' ri ángel chiquiwa ri kati'-kamam echiri' xch'a't ruc' chwi ri juyub Sinaí. Yey e rire ri xc'uluw tak ri ch'a'tem re c'aslemal cha' cuk'atisaj lo chikawach ri'oj.
44007039	»Pero ri kati'-kamam na xcaj taj caquicoj utzij; ri xqui'ano e xquic'ak bi uk'ij y e xch'aw quic'u'x che ri quetzelej tanchi Egipto.
44007040	Yey xquibi'ij ne che ri Aarón: “Che'ana la katiox cha' quenabej bi chikawach; ma wa Moisés, ri xesan lo ke'oj chwach rulew re Egipto, na keta'am taj sa' ri xuc'ulumaj.”
44007041	Ec'uchiri', xqui'an jun tiox uc'axwach toro. Xequicamisaj c'u awaj re quikasa'n chwach wa tiox y xqui'an nimak'ij chupa rubi' ri tiox, ri xa xqui'an ruc' ri quik'ab.
44007042	»Ec'u ri Dios xebuya can che ulok'nimaxic quik'ij ronoje ri c'o che ruwa caj. Xqui'an c'ut jela' pacha' ri ubi'im ri Dios chupa ri tz'ibital can cuma ri k'alajisanelab: Ri'ix ix aj Israel, echiri' xebicamisaj chicop re kasa'n chupa ri cuarenta junab xixbin pa ri luwar catz'intz'otic, ¿xilok'nimaj neba nuk'ij ri'in ruc' wa'?
44007043	Na xi'an taj, ma e ne xitelej ri rocho ri tiox Moloc ubi' y ri ch'umil re ri tiox iwe'ix, Renfán ubi'. Wa' e quic'axwach tak ri tiox xebi'ano re quilok'nimaj quik'ij. Ruma c'u la' quixintak bi c'a chwach pana ri tinamit Babilonia cacha'.
44007044	»Echiri' ri kati'-kamam xebin pa ri luwar catz'intz'otic, c'o cuc' rique ri jun Rocho Dios xa caquiric, wa' e c'utubal re c'o ri Dios cuc'. Yey rique xqui'an wa jun Rocho Dios jela' pacha' ri xtakan ri Dios che ri Moisés, e lic pacha' ru'aniquil rilom chi rire.
44007045	Ec'u ri kati'-kamam xquiya can wa Rocho Dios (ri xa caquiric) paquik'ab ri calc'o'al rique. Y wa calc'o'al xquic'am bi wa' echiri' xeboc ruc' ri Josué chupa ri ulew que ri na e ta aj Israel, ri xebesax bi ruma ri Dios cha' wa' wu'lew cacanaj can paquik'ab rutinamit Rire. Ec'u wa' wa Rocho Dios xc'oji' cuc' rutinamit ri Dios c'a chupa tak ri k'ij re ri rey David.
44007046	»Ec'u ri David lic c'o ruto'bal ri Dios ruc'. Rire xutz'onoj c'ut caya'taj che cuyac jun c'ac' Rocho ri Dios cha' tak ri ralc'o'al can ri Jacob caquilok'nimaj uk'ij ri Dios chiri'.
44007047	No'j e ri Salomón ri xyacaw wa' wa Rocho Dios;
44007048	tob ri Dios Kajawxel na xew ta cajeki' pa tak ja 'anatal xa cuma ticawex, pacha' ri cubi'ij ri jun k'alajisanel:
44007049	“Ruwa caj e nutz'ulibal re takanic, yey ruwachulew e utac'alibal ri wakan. ¿Sa' c'u ri' ri ja quiyac chwe?” cacha ri Kajawal. “¿O pachawi c'owi ri luwar pa quinuxlan wi?
44007050	¿Na e ta neba ri nuk'ab 'anayom ronoje wa' wa c'olic?” cacha'.
44007051	»Ec'u ralak lic na jinta c'o cata alak. Ri c'u'x alak y ri tanibal alak e pacha' que ri winak na jinta ri Dios cuc', ma na ca'aj ta alak cacoj alak utzij. Ralak alak pacha' ri chu'kaw alak ojertan, ma lic na ca'aj ta alak cata alak ri cubi'ij ri Santowilaj Ruxlabixel ri Dios che alak.
44007052	¿China junok chique ri k'alajisanelab na xternabex ta ruc' c'ax cuma ri chu'kaw alak ojertan? Ma rique e xecamisan que ri xetzijon lo puwi ruc'utunic ri Jun lic jusuc'. Yey echiri' xc'un Rire, ralak xc'ayij alak y xcamisaj alak.
44007053	Ralak xc'ul alak Rutzij Upixab ri Dios cuma tak ri ángeles, no'j na xtakej ta alak janipa ri cubi'ij wa Tzij Pixab» xcha ri Esteban.
44007054	Echiri' xquita ri xubi'ij ri Esteban, lic xpe coyowal y xquijek cakich'ich' ruwi que' chirij rire.
44007055	Pero ri Esteban lic c'o ruchuk'ab ri Santowilaj Ruxlabixel ri Dios ruc'; xtzu'n c'u pana chicaj y xril runimal uchomalil ri Dios yey xrilo ri Jesús c'o puwiquik'ab ri Dios.
44007056	Xubi'ij c'u rire: «¡Ri'in canwilo jakal ruwa caj y canwil pana Ralaxel Chiquixo'l Ticawex c'o puwiquik'ab ri Dios!» xcha'.
44007057	Ec'uchiri', ri winak xquijeko lic quesiq'uinic, xquitz'apij ri quixiquin y xa jumul xebec conoje chirij ri Esteban.
44007058	Xquesaj c'u bi chupa ri tinamit y xquijeko caqui'an pa'baj. Y ri xquimol quib chirij, xquiya can ri quik'u' che jun ala Saulo rubi' cha' cuchajij wa' chique.
44007059	Ec'uchiri' quetajin che u'anic pa'baj ri Esteban, rire xuch'a'bej ri Kanimajawal, jewa' xubi'ij: «Wajawal Jesús, c'ama la ri wanima'» xcha'.
44007060	Tec'uchiri', xuxucuba' rib y co xsiq'uinic: «Kajawal, cuyu la quimac che wa quetajin che u'anic» xcha'. Y ruc' wa', xcamic.
44008001	Ri Saulo e jun chique ri xuya uch'a'tem cha' cacamisax ri Esteban. Chupa c'u ri' la' la jun k'ij, lic xjeker quiternabexic ruc' c'ax janipa ri quicojom rubi' ri Cristo chila' Jerusalem. Ruma c'u ri', conoje xequich bi chupa tak ri luwar re Judea y re Samaria. Xew chi rutako'n ri Jesús xecanaj can Jerusalem.
44008002	E c'o c'u jujun achijab lic quiya'om quib puk'ab ri Dios; rique xquimuk ri Esteban y lic xcok'ej rucamic.
44008003	No'j ri Saulo ebuternabem ruc' c'ax ri quicojom rubi' ri Cristo. Xoc c'u chi' tak ja re quebu'charej lo rachijab y rixokib yey quebu'ya'a pa cárcel.
44008004	E tak c'u ri equichom bi caquitzijoj ri Utzilaj Tzij chupa ronoje luwar pa quebopon wi.
44008005	Ri Felipe e jun chique. Rire xopon chupa jun tinamit re Samaria y xujek catzijon puwi ri Cristo chiquiwach ri winak.
44008006	Wa' wa winak xa jun qui'anom che utayic janipa ri cuc'ut ri Felipe, yey caquitzutza' tak ri c'utubal re ruchuk'ab ri Dios cu'an chiquiwach.
44008007	Ma lic e q'ui ri e c'o paquik'ab itzelilaj uxlabixel, yey wa' wa itzelilaj uxlabixel quesiq'uinic quebel bi chique ri winak. Y e c'o uq'uiyal jetz' y sic xecunutajic.
44008008	Ruma c'u ri' wa', tak ri winak re ri tinamit lic quequi'cotic.
44008009	C'o c'u jun achi aj chiri' Simón rubi'. E ri petinak lok rire aj k'ij chupa la tinamit; lic quebusoc ri winak e aj Samaria ma cu'an che rib pacha' lic c'o uwach.
44008010	Conoje c'u ri winak chinima'k chich'uti'k, lic caquita ri cubi'ij ri Simón y jewa' caquibi'ij: «E unimal uchuk'ab ri Dios ri c'o ruc' wa'chi» quecha'.
44008011	Lic caquicoj ri cubi'ij, ma lic xex wi ebusocom ruc' ri k'ijonic cu'ano.
44008012	Pero echiri' xquita ri Utzilaj Tzij cutzijoj ri Felipe chwi rutakanic ri Dios y chwi ri Kanimajawal Jesucristo, xquicojo y jec'uri'la' achijab yey ixokib xquic'ul ri bautismo.
44008013	Ec'u ri' wa'chi Simón xucoj rubi' ri Cristo y xuc'ul ne ri bautismo. Xujek c'u ri' carachbilaj ri Felipe y lic cacam ranima' che tak ri c'utubal re ruchuk'ab ri Dios carilo cu'an ri Felipe.
44008014	Yey ri e tako'n re ri Cristo e c'o Jerusalem, echiri' xquito ri e aj Samaria xquicoj ri ubi'im lo ri Dios puwi ri Cristo, xequitak bi ri Pedro y ri Juan chila' Samaria.
44008015	Ec'uchiri' rique xeboponic, xquijek caqui'an orar paquiwi ri aj Samaria ri quicojom chi rubi' ri Cristo cha' rique caquic'ul ri Santowilaj Ruxlabixel ri Dios.
44008016	Ma ri Ruxlabixel ri Dios c'amaja' cakaj puwi junok chique, xew quic'ulum ri bautismo pa rubi' ri Kanimajawal Jesucristo.
44008017	Yey echiri' ri Pedro y ri Juan xquiya ri quik'ab paquiwi', xquic'ul ri Santowilaj Ruxlabixel ri Dios.
44008018	Ec'u ri Simón xrilo su'anic ri ticawex caquic'ul ri Ruxlabixel ri Dios echiri' ri tako'n caquiya ri quik'ab paquiwi'. Xubi'tisij c'u puak chique,
44008019	jewa' xubi'ij: —Ya'a alak chwe ri'in la' la jun chuk'ab, cha' jela' xa tob china puwi' canya wi ri nuk'ab, cuc'ul ri Santowilaj Ruxlabixel ri Dios —xcha'.
44008020	Ec'uchiri', ri Pedro jewa' xubi'ij che: —Sach na uwach rapuak junam awuc' ri'at, ma e chawach ri'at, xa ruc' puak calok' rusipanic ri Dios.
44008021	Yey ri'at na jinta c'ana awe che wa chac caka'ano ma rawanima' na jusuc' ta chwach ri Dios.
44008022	E uwari'che, chatzelej atzij chwach ri Dios che wa' wa amac y chatz'onoj che Rire cucuy amac. Laj cucuy amac che la na utz taj xach'obo.
44008023	Ma e canwil ri'in, lic u'anom c'ax ac'u'x chikij y lic at yutum ruma ri mac —xcha ri Pedro che.
44008024	Ri Simón xuc'ul uwach: —Lic ch'aw co alak panuwi' chwach ri Kanimajawal cha' na canc'ulumaj ta c'ana wa xbi'ij alak chwe —xcha'.
44008025	Ec'uchiri' ri Pedro y ri Juan quitzijom chi tak ri xquilo y xquita che ri Jesús y quik'alajisam chi ri Utzilaj Tzij re ri Kanimajawal, xetzelej Jerusalem. Yey xalok' c'u xebic'ow chupa tak uq'uiyal aldeas que raj Samaria, xquitzijoj ri Utzilaj Tzij.
44008026	C'o jun ángel re ri Kanimajawal xch'a't ruc' ri Felipe, jewa' xubi'ij che: «Chayijba' awib y jat jewa' pa sur. Chamaja bi ri be quel Jerusalem, ri cakaj pa ri tinamit Gaza» xcha'. (Wa be quic'ow pa tak luwar catz'intz'otic.)
44008027	Xyactaj c'u ri Felipe y xumaj bi ube yey pa ri be xu'rika bi jun achi “eunuco”. Wa' wa'chi lic c'o uwach ma puk'ab rire c'o wi ronoje rubeyomal ri Candace. Ec'u wa'chi xopon Jerusalem cha' culok'nimaj uk'ij ri Dios,
44008028	yey e ri' catzelej pa rutinamit. Tz'ul c'u chupa jun careta y carajilaj Ruch'a'tem ri Dios tz'ibital can ruma ri k'alajisanel Isaías.
44008029	Ec'u ri Ruxlabixel ri Dios xubi'ij che ri Felipe: «Chatkib pana che la jun careta y chatbin putzal» xcha'.
44008030	Echiri' ri Felipe xkib apanok, xuto rachi e carajilaj ri tz'ibam can ruma ri k'alajisanel Isaías y jec'uwa' xutz'onoj che: —¿Camaj la usuc' la catajin la che rajilaxic? —xcha che.
44008031	Rachi xuc'ul uwach: —¿Su'anic canmaj usuc' we na jinta junok cak'alajisan chwe? —xcha che. Y xelaj c'u che ri Felipe cha' cak'an pa ri careta y catz'uyi' ruc'.
44008032	Ec'u ri carajilaj che Ruch'a'tem ri Dios e wa': Xc'am bi e pacha' juna bexex re cacamisaxic; e pacha' juna k'apoj bexex na cach'aw ta q'uenok echiri' casocax ri rismal; jec'uri'la' rire na jinta c'ana xubi'ij.
44008033	X'ani' che pacha' lic na jinta uwach; y echiri' xk'at tzij puwi', x'an ri lic na e ta usuc' che. ¿China tak c'u ri ticawex caquipetebej lo che rire? Na e jintaj, ma xk'at uk'ij che ruwachulew. E wa' ri catajin che rajilaxic.
44008034	Ec'u wa'chi aj Etiopía xutz'onoj che ri Felipe: —Ma'an co la ri' bi'ij la chwe, ¿china puwi cach'a't wi ri k'alajisanel echiri' cubi'ij wa'? ¿Chiribil rib nawi cubi'ij wi o cach'a't puwi junok chic? —xcha'.
44008035	Ec'u ri Felipe xch'a't ruc' rachi puwi wa'. Xujek lo ruc' ri catajin che rajilaxic che Ruch'a'tem ri Dios y xutzijoj c'u che puwi ri Utzilaj Tzij re ri Jesús.
44008036	E c'o chi be echiri' xebopon pa jun luwar pa c'o wi ya'. Ec'u ri' rachi aj Etiopía xubi'ij che ri Felipe: —Wara c'o ya'. ¿Utz nawi ri'in canc'ul ri bautismo? —xcha che.
44008037	Ri Felipe xubi'ij che: —We cacoj la rubi' ri Kanimajawal Jesucristo ruc' ronoje anima' la, lic utz ri' —xcha che. Rachi xuc'ul uwach: —Ri'in cancojo ri Kanimajawal Jesucristo e Ruc'ajol ri Dios —xcha'.
44008038	Y xutak c'u utac'abaxic ri' ri careta. Ec'u ri Felipe junam ruc' rachi xekaj chupa ri ya'. Tec'uchiri', ri Felipe xuya ri bautismo che.
44008039	Echiri' xebel lo chupa ri ya', xakic'ate't ri Ruxlabixel ri Dios Kajawxel xuc'am bi ri Felipe. Rachi aj Etiopía na xril ta chi uwach, pero lic caqui'cotic xumaj tanchi ubi rube.
44008040	Ec'u ri Felipe xe'yo'k chupa jun tinamit Azoto rubi'. Echiri' xel bi chiri', xic'ow pa tak tinamit yey chujujunal tinamit pa xic'ow wi, xutzijoj ri Utzilaj Tzij. Ec'u ri' xopon c'a chupa ri tinamit Cesarea.
44009001	Ec'u ri Saulo na carok'otaj taj cuxibij quipa ruc' camic janipa ri quicojom rubi' ri Kanimajawal. Xe'ec c'u ruc' ri cajawal raj chacunel pa Rocho Dios
44009002	y xutz'onoj bi uwujil cha' caya'i' puk'ab coc pa tak ri sinagogas re ri tinamit Damasco. Jec'ula', we queburik achijab o ixokib e cuq'uil ri quitakem wa c'ac' Be, c'o c'u puk'ab ri' quebuyut lok y quebuc'am lo Jerusalem.
44009003	Ec'u ri Saulo e ri' c'o pan chi be che u'anic wa', catajin c'u roponic chunakaj ri tinamit Damasco, echiri' xakic'ate't ruwonibal jun ak' xpe chila' chicaj, xwol ca'n puwi' y xusut rij.
44009004	Ri Saulo xtzak pulew y xuta c'u jun kulaj, jewa' cubi'ij che: —Saulo, Saulo, ¿su'chac catch'o'jin chwij? —xcha che.
44009005	Ri Saulo xutz'onoj che: —¿Lal china rilal, Wajawal? —xcha'. Jec'uwa' xc'ul uwach che: —Ri'in in Jesús, ri Jun catch'o'jin chirij. Yey ri'at, atuquel nenare' lic ca'an c'ax che awib, jela' pacha' juna boyex echiri' cuya akan che ri puya cach'ic lo che —xuchixic.
44009006	Cabirbot c'u ri Saulo y uxi'im rib, jewa' xubi'ij che: —Wajawal, ¿sa' ri ca'aj la can'ano? —xcha'. Ri Kanimajawal xuc'ul uwach: —Chatyactajok y jat chupa ri tinamit, ma chiri' cabi'x wi chawe sa' ri chirajawaxic ca'ano —xcha'.
44009007	Ec'u rachijab e rachbi'il ri Saulo lic quixi'im quib xetaq'ui'ic; ma xquita ri kulaj, no'j na jinta junok xquil uwach.
44009008	Ri Saulo xyactaj chwa rulew y xujak c'u ruwach, pero na jinta chi c'o carilo ma xcanaj can potz'. Ewi xa xch'elex bi che ruk'ab cuma ri erachbilam y xc'am bi chupa ri tinamit Damasco.
44009009	Xc'oji' c'u chila' oxib k'ij; e la' na catzu'n taj, na xwa' taj y na jinta ne umik'ina' xutijo.
44009010	Chila' c'u ri' Damasco c'o jun achi Ananías rubi'; rire ucojom rubi' ri Cristo. C'o c'u jun c'utubal re ri Dios xk'alajisax chwach. Ri xrilo e ri Kanimajawal xuc'ut uwach chwach y jewa' xubi'ij che: —¡Ananías! —xcha che. Rire xuc'ul uwach: —Ri' in c'olic, Wajawal —xcha'.
44009011	Xubi'ij c'u ri Kanimajawal che: —Chatyactajok y jat chupa ri be cabi'x “Jusuc'” che. Yey chirocho c'u ri Judas, chatz'onobej puwi jun achi aj Tarso, Saulo rubi'. Rire catajin pa oración
44009012	y k'alajisam chi c'u jun c'utubal re ri Dios chwach. Chupa wa' xril jun achi Ananías rubi', e ri' coc bi y cuya ruk'ab puwi' cha' jela' catzu'n tanchic —xcha'.
44009013	Xubi'ij c'u ri Ananías che ri Kanimajawal: —Wajawal, lic nutom ronoje ri na utz taj u'anom wa' wa'chi chique ri quicojom ri bi' la chila' Jerusalem.
44009014	Yey ya'tal ne lo puk'ab cuma ri nimak e aj chacunel pa Rocho Dios quebuc'am bi pa cárcel conoje ri quicojom ri bi' la —xcha'.
44009015	Ec'u ri Kanimajawal xubi'ij che: —Jat chila' ruc', ma Ri'in nucha'om rire cha' cu'ana jun waj chac re que'ec che uk'alajisaxic ri nubi' chiquiwach ri winak na e ta aj judi'ab, chiquiwach ri e takanelab y chiquiwach ri e aj Israel.
44009016	Yey canc'ut c'u che, janipa ri c'axc'olil chirajawaxic quic'ow wi rire ruma cutzijoj ri nubi' —xuchix ri Ananías.
44009017	Ri Ananías xe'ec c'ut y xoc pa ri ja pa c'o wi ri Saulo. Xuya c'u ruk'ab puwi' y xubi'ij che: «Hermano Saulo, ri Kanimajawal Jesucristo, ri xuk'alajisaj rib chawach chupa ri be pa at petinak wi, inutakom lo awuc' cha' cat-tzu'n tanchic y cac'ul c'u ri Santowilaj Ruxlabixel ri Dios» xcha che.
44009018	Chupa c'u la' la jok'otaj, c'o ri pacha' solo't xtzak che ruwach ri Saulo y xtzu'n tanchic. Tec'uchiri', xyactajic y xuc'ul ri bautismo.
44009019	Ec'uchiri' xwa' ri Saulo, xc'oji' tanchi uchuk'ab y xc'oji' jujun k'ij cuc' ri quicojom rubi' ri Cristo chila' pa ri tinamit Damasco.
44009020	Tec'uchiri', ri Saulo xujek catzijon puwi ri Cristo chupa tak ri sinagogas, jewa' ri cubi'ij: «Ri Jesús e Uc'ajol ri Dios» cacha'.
44009021	Conoje ri quetaw re lic cacam canima' che y caquibi'ij: «¿Na e ta neba achi wa' ebuternabem ruc' c'ax ri quicojom rubi' ri Cristo chila' Jerusalem; yey c'uninak ne wara re quebuyut bi y quebu'ya'a paquik'ab ri nimak e aj chacunel pa Rocho Dios?» quecha'.
44009022	Pero ri Saulo jalan catajin unimaric ruchuk'ab puwi ri cutzijoj. Ec'u raj judi'ab ejekel chiri' Damasco xsach quina'oj che ma ri Saulo cuk'alajisaj chiquiwach: Ri Jesús e ri Cristo, Rucha'o'n lo ri Dios.
44009023	Ic'owinak chi c'u uq'uiyal k'ij, raj judi'ab xqui'an tzij junam chiquiwach re caquicamisaj ri Saulo.
44009024	Pero wa' xreta'maj ri Saulo. Ec'o c'u ri quichajim chipak'ij chichak'ab tak ri oquibal re ri tinamit cha' caquichap ri Saulo y caquicamisaj.
44009025	Ruma c'u ri', ri quicojom rubi' ri Cristo e la' chak'ab xquikasaj bi ri Saulo chwi ri tapia chupa jun nimalaj chacach.
44009026	Echiri' xopon ri Saulo Jerusalem, lic xraj cakib cuc' ri quicojom rubi' ri Cristo. Pero conoje rique lic caquixi'ij quib che, ma na caquicoj taj we pakatzij wi ri Saulo ucojom chi rubi' ri Cristo.
44009027	Ec'u ri Bernabé xuc'am bi y xu'ya'a chiquiwach ri e tako'n re ri Cristo. Xutzijoj c'u chique su'anic ri Saulo xril uwach ri Kanimajawal pa be y xch'a't ruc'. Yey xutzijoj chique puwi ri tzijonic xu'an ri Saulo chupa rubi' ri Jesús chila' Damasco yey ruc' unimal uchuk'ab xu'an wa'.
44009028	Ec'u ri Saulo xcanaj cuc' chiri' Jerusalem y xerachbilaj pa tak quebec wi.
44009029	Lic na cuxi'ij ta rib catzijon chupa rubi' ri Kanimajawal. Cach'a't c'u puwi ri Jesús cuc' raj judi'ab ri quech'a't pa ri ch'a'tem griego; ruma c'u la', rique caquitzucuj su'anic caquicamisaj.
44009030	Echiri' ri hermanos xqueta'maj wa', xquic'am bi ri Saulo c'a Cesarea y chiri' c'ut xquitak bi chupa ri tinamit Tarso.
44009031	E tak c'u ri quicojom rubi' ri Cristo pa ronoje ri luwar re Judea, re Galilea y re Samaria, xecubi' chi utz ma na jinta chi ri queternabex ruc' c'ax. Rique c'o xi'in ib cuc' chwach ri Kanimajawal. Catajin c'u quiq'uiyaric yey ya'om quichuk'ab y nimarisam quic'u'x ruma ri Santowilaj Ruxlabixel ri Dios.
44009032	Xalok' c'u ri Pedro catajin ric'owic pa tak riglesias, xopon cuc' ri quicojom rubi' ri Cristo pa ri tinamit Lida.
44009033	Chila' c'u ri' xu'rika jun achi Eneas rubi', yey e wajxakib lo junab ri' c'o chwa uwarabal ma xu'an sic.
44009034	Ec'u ri Pedro jewa' xubi'ij che: «Eneas, ri Kanimajawal Jesucristo catucunaj. Chatyactajok y chayijba' rawarabal» xcha che. Chupa c'u la' la jok'otaj ri Eneas xtaq'ui'ic.
44009035	Conoje c'u ri ejekel chupa ri tinamit Lida y pa tak ri luwar re Sarón xquilo ri Eneas cunutajinak chic; y ruma c'u wa', xquiya quib puk'ab ri Kanimajawal.
44009036	Chupa ri tinamit Jope c'o jun ixok ucojom rubi' ri Cristo, Tabita rubi'. (Pa ri ch'a'tem griego “Dorcas” quecha che.) Wa' wi'xok lic uya'om rib che u'anic ri utz y lic quebuto' ri niba'ib.
44009037	Chupa tak la' la k'ij ri Dorcas xuchap yabil y xcamic. Ec'uchiri' xch'aj rucuerpo, xk'atisax chicaj pa ri cale' ja.
44009038	Ec'u ri hermanos e c'o Lida xquito c'o ri Pedro pa ri tinamit Jope, yey wa' xa nakaj c'o wulok. Xequitak c'u bi ca'ib achijab cha' quebe'elaj che ri Pedro, jewa' caquibi'ij: «'Ana co la ri', peta la wara kuc' yey mamayin la.»
44009039	Xyactaj c'u bi ri Pedro y xe'ec cuc'. Echiri' xoponic, xc'am bi chicaj pa ri cale' ja. E tak ri e malca'nib xquisut rij ri Pedro. Conoje wa' quebok'ic y caquic'ut tak ri c'ul y ri quik'u' xu'an ri Dorcas echiri' c'a c'o cuc'.
44009040	Ec'uchiri', ri Pedro xtakan che conoje quebel bi. Xuxucuba' c'u rib y xu'an orar. Tec'uchiri', xutzu' ri caminak, y jewa' xubi'ij che: «¡Tabita, chatyactajok!» xcha'. Ec'u ri' ri Dorcas xujak ruwach; y echiri' xrilo c'o ri Pedro chiri', asu xtz'uyi'ic.
44009041	Ec'u ri Pedro xuchap ruk'ab y xuyaco. Tec'uchiri', xebusiq'uij ri quicojom rubi' ri Cristo cuc' tak ri hermanas e malca'nib, y xuya c'u chiquiwach e la' c'aslic.
44009042	Wa' xeta'max chupa ronoje ri luwar re Jope. Ruma c'u ri', lic e q'ui ri xquicoj rubi' ri Kanimajawal Jesucristo.
44009043	Y ri Pedro xcanaj can uq'uiyal k'ij chupa ri tinamit Jope, chirocho jun achi Simón rubi', ri cut'is tz'u'um.
44010001	Pa ri tinamit Cesarea c'o jun achi Cornelio rubi'. Rire e capitán que ri soldados e cuq'uil ri cabi'x chique “E aj Italia”.
44010002	Ri Cornelio lic jusuc' rubinic usilabic y lic c'o xi'in ib pa ranima' chwach ri Dios junam cuc' conoje ri ralc'o'al. Rire lic cuya puak re to'bal que ri niba'ib e aj judi'ab y lic cu'an orar chwach ri Dios.
44010003	C'o c'u jun k'ij ri', laj che ri urox ora benak k'ij xk'alajisax jun c'utubal re ri Dios chwach. Ri xc'ut che, e jun ángel re ri Dios e ri' xoc chiri' pa c'o wi rire y jewa' xubi'ij che: —¡Cornelio! —xcha che.
44010004	Ri Cornelio lic xutzu' ri ángel y ruc' xi'in ib xubi'ij che: —¿Sa' ri ca'aj la, wajawal? —xcha'. Ri ángel xuc'ul uwach: —E tak ra oración y ri to'bal que ri niba'ib a'anom ri'at, wa' uc'ulum ri Dios pacha' jun kasa'n chwach Rire.
44010005	Ec'u ri ca'an wo'ora e chebataka bi achijab pa ri tinamit Jope re que'quisiq'uij jun achi Simón rubi', ri cabi'x Pedro che.
44010006	Wa' wa'chi jekel chuchi' ri mar pa rocho ri Simón, jun aj t'isol tz'u'um. Wa' wa Pedro cubi'ij chawe sa' ri lic chirajawaxic wi ca'ano —xcha'.
44010007	Echiri' xel bi ri ángel xch'a't ruc', ri Cornelio xebusiq'uij ca'ib raj chac y jun soldado lic c'o xi'in ib pa ranima' chwach ri Dios, wa' e jun chique ri e c'o puk'ab.
44010008	Xutzijoj na c'u chique ronoje ri xrilo; tec'uchiri', xebutak bi pa ri tinamit Jope.
44010009	Chuca'm k'ij c'ut echiri' e c'o pan pa be e ri' catajin coponic chunakaj ri tinamit, ri Pedro xak'an chwi ri ja cha' cu'ana orar echiri' ya catic'oj ri k'ij.
44010010	Xpe c'u jun unimal numic che y lic xraj cawa'ic. Catajin c'u uyijbaxic ruwa echiri' xakic'ate't c'o xuc'ut ri Dios chwach.
44010011	Xril ruwa caj jakalic. C'o c'u pacha' jun nimalaj c'ul caripipic y ximital lo che ri cajib utza'm, e ri' cakasax lo che ruwachulew.
44010012	Chupa wa' wa c'ul e c'o ronoje quiwachlibal awaj: wa' e ri c'o cajib cakan, ri quecharar pulew yey ri quexiq'uic' che ruwa caj.
44010013	Yey xuta jun kulaj jewa' xubi'ij: —Chatyactajok Pedro; chacamisaj y chatija' —xcha che.
44010014	Pero ri Pedro xubi'ij che: —Na can'an ta c'ana ri', Wajawal, ma ri'in na jinta c'ana c'o nutijom e la' ch'ul o na takal taj catijic —xcha'.
44010015	Xch'aw tanchi c'u ri jun kulaj, jewa' xubi'ij che: —Ri ujosk'im chi ri Dios, ri'at mabi'ij ch'ul che —xcha che ri Pedro.
44010016	Wa' oxlaj xu'ano; tec'uchiri', ri nimalaj c'ul xtzelej tanchi chila' chicaj.
44010017	Ec'u ri Pedro catajin che utz'onoxic chiribil rib sa' que'elawi ri xc'ut chwach, echiri' xec'un rachijab etakom lo ruma ri Cornelio. Rique quitz'onobem lo ri rocho ri Simón ri cut'is tz'u'um, yey wo'ora e c'o chwa ri puerta.
44010018	Xech'aw c'u apanok y xquitz'onoj we chiri' jekel wi ri Simón, ri cabi'x Pedro che.
44010019	Ec'u ri Pedro c'a catajin ne che uch'obic rakan puwi ri xc'ut chwach, echiri' ri Ruxlabixel ri Dios xubi'ij che: «Chawila', ma le' oxib achijab catquitzucuj.
44010020	Chatyactajok, chatkajok y jat cuc'. Muxi'ij rib ac'u'x cate'ec cuc', ma in ri intakayom lo que» xcha che.
44010021	Xkaj c'u lo ri Pedro pa e c'o wi rachijab etakom lo ruma ri Cornelio, y xubi'ij chique: —Ri' in c'olic, in ri quintzucuj alak. ¿Sa' ri petinak wi alak wuc'? —xcha chique.
44010022	Rique xquibi'ij che: —C'o jun capitán aj Roma, Cornelio rubi'. Rire e jun achi lic jusuc', c'o xi'in ib ruc' chwach ri Dios, yey chom ruch'a'tibexic ca'an cuma conoje raj judi'ab. Xbi'x c'u che rire ruma jun santowilaj ángel re ri Dios, cutak lo c'amic la re que'ec la chirocho y jec'ula' cuta ri cabi'ij la che —xecha'.
44010023	Ec'u ri Pedro xebucoj bi pa ja y xuya luwar chique quecanaj can la jun ak'ab chiri'. Chuca'm k'ij c'ut xe'ec cuc', yey xecachbilaj bi jujun hermanos e aj pa ri tinamit Jope.
44010024	Chuca'm k'ij c'ut xebopon pa ri tinamit Cesarea pa eroye'em wi ri Cornelio. Rire umolom chi quichi' ri ratz-uchak' y ri ramigos ri c'ax caquina' quib ruc'.
44010025	Echiri' xopon ri Pedro, xel lo ri Cornelio che uc'ulic y xuxucuba' rib chwach re culok'oj uk'ij.
44010026	Pero ri Pedro xuyaco y xubi'ij che: —Yactaja la, ma ri'in xa in jun achi pacha' rilal —xcha'.
44010027	Cach'a't c'u ruc' ri Cornelio, xoc bi y xebu'rika uq'uiyal ticawex quimolom quib chiri'.
44010028	Xubi'ij c'u ri Pedro chique: —Lic eta'am ralak, chikaxo'l ri oj aj judi'ab lic na ube taj we junok chike cujunimaj rib o cakib ruc' junok na e ta cuq'uil raj judi'ab. No'j ri Dios xuc'ut chinuwach ri'in na ube taj canch'ob rakan wa'.
44010029	E uwari'che, echiri' xine'siq'uixok, na jampatana ximpetic y na jinta ne xintz'onoj we utz can'an wa'. Ec'u wo'ora cantz'onoj che alak, ¿su'chac xtak alak nuc'amic? —xcha'.
44010030	Ri Cornelio xuc'ul uwach: —E ucaj k'ij wa' ic'owinak je u'orayil wa', ri'in in c'o pa ayuno laj che ri urox ora benak k'ij, yey in c'o pa oración chiwocho echiri' xwinakir c'u chinuwach jun achi ucojom uk'u' lic cawolk'inic
44010031	y jewa' xubi'ij chwe: “Cornelio, ri Dios utom ra oración y c'o chuc'u'x janipa ri to'bal que ri niba'ib a'anom.
44010032	Chataka junok chupa ri tinamit Jope re cu'siq'uij ri Simón ri cabi'x Pedro che. Rire c'o pa rocho ri Simón, jun achi aj t'isol tz'u'um c'o rocho chuchi' ri mar. Yey echiri' cac'unic, e rire ri cach'a't awuc'” xcha'.
44010033	»Jec'uri'la', xintakala' c'amic la; y lic utz ri x'an la, ma xpe la. Ec'u wo'ora, konoje oj c'o wara chwach ri Dios cha' cakata ronoje ri utakom wi lo la cha' cabi'ij la chike —xcha'.
44010034	Ec'uchiri', xujek cach'a't ri Pedro, jewa' xubi'ij: «Pakatzij wi wo'ora canmaj usuc' ri Dios na cacha'w ta chiquixo'l ri ticawex.
44010035	Ma ri cu'ano e lic cuc'ul uc'u'x echiri' ri ticawex pa tak ronoje tinamit c'o xi'in ib cuc' chwach Rire y caqui'an ri lic jusuc'.
44010036	C'o c'u ri xuk'alajisaj ri Dios chique ri e aj Israel; wa' e ri Utzilaj Tzij, ri cuc'am lo utzil chomal ruma ri Jesucristo ri Kajawal konoje.
44010037	»Eta'am c'u ralak sa' tak ri xu'an ri Jesús echiri' ic'owinak chi ri tzijonic re ri Juan chwi ri bautismo ruc' ya'. Ri tzijonic puwi ri Jesús xujek lo c'a Galilea y xe'ec utzijoxic che ronoje ri luwar re Judea.
44010038	Xeta'maj c'u ralak sa' ri xu'an ri Dios; xuya che ri Jesús ri aj Nazaret lic cac'oji' ri Santowilaj Ruxlabixel y ruchuk'ab Rire ruc'. Ec'u ri Jesús xe'ec pa tak luwar re cu'an ri utz y quebucunaj conoje ri eya'om pa c'ax ruma ritzel winak. Xu'an tak c'u wa' ma ri Dios lic c'o ruc'.
44010039	»Ec'u ri'oj lic keta'am wa' ma xkil ronoje ri xu'an ri Jesús pa tak ri luwar re Judea y chila' Jerusalem. E wa' Rire ri xya'i' chwa cruz y xcamisaxic.
44010040	Pero churox k'ij ri Dios xuc'astajisaj lo ri Jesús chiquixo'l ri ecaminak y xuya che xuc'ut uwach chikawach.
44010041	Na xuc'ut ta uwach chiquiwach conoje ri tinamit, ma xew chiquiwach ri ebucha'om chi lo ri Dios ojertan; wa' e ri'oj, ri xojwa' junam ruc' y xkatij kamik'ina' junam ruc' echiri' c'astajinak chi lo Rire chiquixo'l ri ecaminak.
44010042	»Yey xojutak c'u che utzijoxic che ri tinamit cha' cakak'alajisaj e Rire ri Aj K'atal Tzij ucojom ri Dios paquiwi ri e c'aslic y ri ecaminak.
44010043	Puwi ri Jesús xetzijon lo conoje ri k'alajisanelab ojertan. Rique xquibi'ij e janipa ri quecojow re Rire, caquic'ul ri cuybal quimac ruma quicojom rubi'» xcha'.
44010044	C'a cach'a't ne ri Pedro cuc' chwi tak wa' echiri' xkaj ri Santowilaj Ruxlabixel ri Dios paquiwi conoje ri quetaw re.
44010045	Yey e petinak ruc' ri Pedro jujun e aj judi'ab quicojom rubi' ri Cristo. Wa' lic xcam canima' che, ma ri Santowilaj Ruxlabixel ri Dios xkaj paquiwi ri na e ta aj judi'ab.
44010046	Quequitata' c'u ri' quech'a't pa jujun chic ch'a'tem ya'tal chique ruma ri Ruxlabixel ri Dios y lic caquiyac uk'ij ri Dios.
44010047	Ec'u ri Pedro xubi'ij: «¿C'o neba junok cak'aten que caquic'ul ri bautismo ruc' ya'? Ma rique xquic'ul ri Santowilaj Ruxlabixel ri Dios jela' pacha' ri'oj» xcha'.
44010048	Xtakan c'u che caya' ri bautismo chique pa rubi' ri Kanimajawal Jesucristo. Ec'uchiri', xebelaj che ri Pedro cha' cacanaj chi queb oxib k'ij cuc'.
44011001	Ri e tako'n re ri Jesús cuc' ri hermanos e c'o Judea xquito e c'o na e ta aj judi'ab xecojow re Rutzij ri Dios puwi ri Cristo.
44011002	Ruma c'u ri', echiri' xtzelej ri Pedro Jerusalem, ri hermanos e aj judi'ab lic xquichap pa ch'a'oj,
44011003	jewa' xquibi'ij che: «¿Su'chac xatoc pa cocho ri na e ta aj judi'ab y xatwa' ne cuc'?» xecha'.
44011004	Ec'u ri Pedro xujek utzijoxic chique chuchola'j su'anic xu'ana wa'. Jec'uwa' xubi'ij chique:
44011005	«E ri'in in c'o pa ri tinamit Jope e ri' can'an orar echiri' xakic'ate't xk'alajisax jun c'utubal re ri Dios chinuwach. Wa' pacha' jun nimalaj c'ul ximital lo che ri cajib utza'm, xkasax lo chila' chicaj c'a pa la in c'o wi ri'in.
44011006	Echiri' xintzu' chi utz sa' ri c'o chupa wa', xebenuwil c'u awaj c'o cajib cakan, itzel tak chicop re upa juyub, awaj quecharar pulew, yey ri quexiq'uic' che ruwa caj.
44011007	»Yey xinta c'u jun kulaj, jewa' xubi'ij chwe: “Chatyactajok Pedro; chacamisaj y chatija'” xcha'.
44011008	»Ximbi'ij c'u ri'in: “Na can'an ta c'ana ri', Wajawal, ma ri'in na jinta c'ana ch'ul o na takal taj catijic oquinak pa nuchi'” xincha'.
44011009	»Ec'uchiri', xch'aw tanchi lo ri jun kulaj chila' chicaj, jewa' xubi'ij chwe: “Ri ujosk'im chi ri Dios, ri'at mabi'ij ch'ul che” xcha'.
44011010	»Wa' oxlaj xu'ano. Tec'uchiri', ronoje xc'am tanchi ubi chicaj.
44011011	»Chupa c'u la' la jok'otaj xec'un oxib achijab chwa ri ja pa in c'o wi; rique e petinak Cesarea, etakom lok cha' quinquitzucuj.
44011012	Ec'u ri Ruxlabixel ri Dios xubi'ij chwe quin'ec cuc' y muxi'ij ne rib nuc'u'x quin'ec. Xin'ec c'u ri' cuc'; yey wa' wa wakib hermanos e aj Jope e c'o wara wuc', xojcachbilaj bi. »Echiri' xojopon Cesarea, xojoc chirocho jun achi.
44011013	Yey wa'chi xutzijoj chike su'anic xril uwach jun ángel chirocho. Wa' xo'ltac'al chwach rire y jewa' xubi'ij che: “Chebataka bi achijab pa ri tinamit Jope re que'quisiq'uij jun achi Simón rubi', ri cabi'x Pedro che.
44011014	Ec'u rire colu'bi'ij chawe su'anic catcolobetaj ri'at cuc' conoje ri ejekel pa wocho” xcha ri ángel che.
44011015	»Yey, echiri' ri'in xinjeko quinch'a't cuc' wa' wa ticawex na e ta aj judi'ab, xkaj ri Santowilaj Ruxlabixel ri Dios paquiwi' jela' pacha' xujekebej lok echiri' xkaj pakawi ri oj aj judi'ab.
44011016	»Ec'uchiri', xc'un chinuc'u'x rubi'im can ri Kanimajawal echiri' xubi'ij: “Pakatzij wi, ri Juan xuya ri bautismo ruc' ya', no'j ri bautismo quic'ul ri'ix e ruc' ri Santowilaj Ruxlabixel ri Dios.”
44011017	»Ec'u uwari'che, we ri Dios xuya chique rique wa sipanic jela' pacha' ri xuya chike ri'oj ri cubul chi kac'u'x ruc' ri Kanimajawal Jesucristo, ¿in china ri'in cha' cank'atej ri Dios che u'aniquil wa'?» xcha ri Pedro.
44011018	Ec'uchiri' xquita tak wa', na jinta chi xquibi'ij chirij ri Pedro, e xquijek caquiyac uk'ij ri Dios, jewa' xquibi'ij: «¡Uya'om ne ri' ri Dios chique ri na e ta aj judi'ab caquitzelej quitzij chwach cha' jela' c'o quic'aslemal!» xecha'.
44011019	Ruc' rucamic ri Esteban, xjeker quiternabexic ruc' c'ax janipa ri quicojom rubi' ri Cristo. E tak c'u ri' wa' xequich bi y xebopon c'a chupa tak ri tinamit re Fenicia, re Chipre y ri tinamit Antioquía. Yey xew xquitzijoj can ri Utzilaj Tzij re ri Jesucristo chique ri e aj judi'ab.
44011020	Chiquixo'l c'u wa hermanos e c'o e aj Chipre y e aj Cirene. Ec'u rique echiri' xeboc Antioquía, xquijek caquitzijoj ri Utzilaj Tzij re ri Kanimajawal Jesucristo chique ri na e ta aj judi'ab.
44011021	Yey ruchuk'ab ri Kanimajawal lic c'o paquiwi rique. Lic c'u e q'ui ri ticawex xquicoj rubi' ri Cristo y xquijalc'atij ri quibinic.
44011022	Ri quicojom rubi' ri Cristo e c'o Jerusalem, echiri' xquita wa', xquitak bi ri Bernabé cha' que'ec c'a chila' Antioquía.
44011023	Echiri' xopon ri Bernabé y xril ri unimal rutzil uc'u'x ri Dios cuc' ri quicojom rubi' ri Cristo, lic xqui'cot che. Y xebupixabaj conoje cha' ruc' ronoje quic'u'x caquichuk'ubej quib chwach ri Kanimajawal.
44011024	Ri Bernabé e jun achi lic utz uc'u'x, ruchuk'ab ri Santowilaj Ruxlabixel ri Dios lic c'o ruc' y lic c'o cubulibal uc'u'x. Ruma c'u ruchac rire, lic e q'ui ri ticawex xquicoj rubi' ri Kanimajawal Jesucristo.
44011025	Tec'uchiri', ri Bernabé xe'ec pa ri tinamit Tarso re cu'tzucuj ri Saulo. Echiri' xuriko, xuc'am lo Antioquía.
44011026	Xec'oji' c'u cuc' ri tinamit re ri Cristo ronoje ri jun junab, e ri' quec'utun chiquiwach uq'uiyal winak. Chiri' c'u ri', nabe laj xbi'x “cristianos” chique ri quicojom rubi' ri Cristo.
44011027	Chupa tak ri' la' la k'ij e c'o jujun ek'alajisay runa'oj ri Dios xebel bi Jerusalem y xebopon Antioquía.
44011028	C'o jun chique wa', Ágabo rubi'. Rire xyactajic y ruma ri Ruxlabixel ri Dios, xuk'alajisaj cape jun unimal numic chwi ronoje ruwachulew pa ejekel wi ri winak. (Wa' xu'ana chupa rutakanic ri Claudio.)
44011029	Ruma c'u wa', ri quicojom rubi' ri Cristo e c'o Antioquía xquiyijba' chiquiwach cha' caquitak pan to'bal chique ri hermanos ejekel Judea; chiquijujunal c'u ri' xquich'ob rakan janipa ri caquiya'o, wa' e chirij tak ri c'o cuc'.
44011030	Y jela' xqui'ano; xquitak bi ri quikasa'n paquik'ab ri Bernabé y ri Saulo cha' caquic'am bi Judea y caquiya chique ri e aj wach re riglesia.
44012001	Chupa tak c'u ri' la' la k'ij ri rey Herodes xebutak jujun soldados cha' quequichap jujun chique ri quicojom rubi' ri Cristo re queya' pa c'axc'obic.
44012002	Yey xebutak che caquicamisaj ruc' espada ri Jacobo ri ratzixel ri Juan. Y ri soldados jela' xqui'ano.
44012003	Ec'uchiri' xrilo lic xuc'ul quic'u'x raj judi'ab ri x'an che ri Jacobo, xutak uchapic ri Pedro. Wa' xu'an chupa ri nimak'ij Pascua echiri' catij ri pam na jinta levadura che.
44012004	Ec'uchiri' chapom chi ri Pedro, ri Herodes xutz'apij pa cárcel y xuya paquik'ab cajib mutza'j soldados re caquichajij, yey wa soldados e cajcaj chujujunal mutza'j. Ri xuch'ob ri Herodes e c'ate caresaj lo ri Pedro chiquiwach ri winak re ri tinamit echiri' ic'owinak chi ri nimak'ij Pascua.
44012005	C'o c'u ri' ri Pedro pa cárcel lic chajital chi utz. Yey ri quicojom rubi' ri Cristo na quebuxlan ta che u'anic orar chwach ri Dios puwi' rire.
44012006	Chupa c'u rak'ab chwach pan ri k'ij echiri' ri rey Herodes uch'obom caresaj lo ri Pedro chiquiwach ri tinamit, ri Pedro e ri' cawar chiquixo'l ca'ib soldados, ximital ruc' ca'ib carena yukul lo chique ri soldados. Yey pa rewi raj chajal e c'o chwach ri oquibal re ri cárcel.
44012007	Xakic'ate't c'ut xwinakir jun ángel re ri Kanimajawal ruc', yey jun ak' lic xutzij upa ri cárcel. Ri ángel xuyuch'uya' ri Pedro puc'alc'a'x, xuc'osoj y jec'uwa' xubi'ij che: «Chatwa'lijok, chawilij» xcha che. E tak c'u ri carena c'o che ruk'ab ri Pedro xtzakic.
44012008	Xubi'ij c'u ri ángel che: «Chaximila' bi racoton y raxajab» xcha che. Y rire jela' xu'ano. Xubi'ij tanchi ri ángel che: «Chacojo bi rak'u' re pisbal awij y chat-tereja lo chwij» xcha che.
44012009	Ri Pedro xel bi teran chirij ri ángel, tob na reta'am taj we katzij ri cu'an ri ángel ruc'; ma chwach rire, laj xa wachic' la catajin che rilic.
44012010	Xebic'ow c'u chiquiwach ri nabe mutza'j e chajinel. Tec'uchiri', xebic'ow che ruca'm mutza'j e chajinel y xebopon c'u chwach ri oquibal 'anom ruc' ch'ich', wa' e ri quel bi pa be chupa ri tinamit. Wa' wa oquibal utuquel xjakataj chiquiwach y jela' xebel bi. Xebin c'u jubik' che ri be y xakic'ate't ri ángel xuya can ri Pedro utuquel.
44012011	C'a ec'uchiri' ri Pedro xumaj usuc' na wachic' ta ri cu'ano. Xubi'ij c'u chiribil rib: «Wo'ora pakatzij wi, canmaj usuc' e ri Kanimajawal utakom lo ru ángel wuc'. Jela' xinresaj puk'ab ri rey Herodes y che ronoje ri cacaj caqui'an ruq'uiyal e aj judi'ab chwe» xcha'.
44012012	Ec'u la' catajin wa' pujolom ri Pedro, xe'ec chirocho ri María ruchu ri Juan, ri cabi'x Marcos che. Chiri' quimolom wi quib uq'uiyal hermanos quetajin pa oración chwach ri Dios.
44012013	Echiri' ri Pedro xuch'awisaj pan ri puerta re ruwa ja, jun ali aj chac Rode rubi', xel lo che.
44012014	Ec'uchiri' xuto e ukul ri Pedro, ruma ruqui'cotemal na xujak ta ri puerta. Ri xu'ano e canic xoc tanchi ubi pa ja y xu'tzijoj chique c'o ri Pedro chwach ri puerta.
44012015	Ec'u ri e c'o pa ja xquibi'ij che: —Ri'at xatch'u'jeric —xecha che. Pero rali xujiquiba' uwach chique lic katzij la cubi'ij. Yey xquibi'ij rique: —Laj e u ángel ri c'o chiri' —xecha'.
44012016	Ec'u ri Pedro lic chac c'o che uch'awisaxic pan ri puerta. Ec'uchiri' xquijako yey xquil ri Pedro, lic xcam canima' che; ma lic c'ayew chique caquicojo we katzij ri quetajin che rilic.
44012017	Pero ri Pedro xu'an jun c'utubal ruc' ruk'ab cha' quetz'inca'nic. Xutzijoj c'u chique su'anic xesax lo ruma ri Kanimajawal chupa ri cárcel. Yey xubi'ij c'u chique: —Tzijoj alak wa' che ri Jacobo y chique tak ri hermanos —xcha'. Tec'uchiri', xel bi y xe'ec pa jun chic luwar.
44012018	Echiri' xsakiric, xoc jun sachibal na'oj chiquixo'l ri soldados. Xquijek quetucuquic ruma na queta'am taj sa' ri xu'an ri Pedro, ma na jinta chic.
44012019	Ec'u ri Herodes xutak utzucuxic ri Pedro. Yey ruma na xrikitaj taj, e xuta quichi' ri soldados; tec'uchiri', xutak quicamisaxic. Echiri' xu'an wa', ri Herodes xel bi Judea y xe'ec pa ri tinamit Cesarea y chiri' xcanaj wi.
44012020	Ri rey Herodes lic c'o royowal chiquij ri winak e aj Tiro y e aj Sidón. Ec'u ri' wa queb tinamit xquich'a'bej quib chiquiwach re quebe'ch'a'ta ruc' ri rey Herodes cha' caqui'an utzil chomal chiquiwach ruc'. C'o c'u jun achi Blasto rubi', wa' raj chac ri rey yey lic c'o uwach pa ri rocho ri rey. Xquicoj c'u quib chwach ri Blasto y xquipuakij che cha' rire cach'aw paquiwi' chwach ri rey cha' na jinta chi ch'a'oj chiquiwach. Y jela' raj c'ay re rutinamit ri Herodes utz caquic'ayij ri cajawax chique ri e aj Tiro y aj Sidón.
44012021	Ri rey Herodes xucoj c'u jun k'ij chique re caquimol quib. La' la jun k'ij xuwik rib ruc' chomilaj c'ul q'ui rajil, xtz'uyi' pa ri k'atbal tzij y xuya c'u jujun uch'a'tem chiquiwach ri tinamit.
44012022	Ec'u ri winak xquijeko lic co quesiq'uinic caquibi'ij: «¡Wa' wa cakato, na ukul ta juna achi; e ukul jun tiox!» quecha'.
44012023	Xa pa jok'otaj c'u ri' jun ángel re ri Kajawal xucoj lo jun yabil che ri Herodes; ma rire xuc'ul wa yacbal uk'ij x'anic, yey wa' xew takal che ri Dios. Jec'uri'la' xtiji' cuma amolo y ruma wa' xcamic.
44012024	No'j c'u ri Utzilaj Tzij re ri Kanimajawal lic xe'ec utzijoxic y lic catajin quiq'uiyaric ri quecojow re.
44012025	Echiri' ri Bernabé y ri Saulo xquiq'uis ri chac ya'om chique, xebel chiri' Jerusalem y xquic'am bi ri Juan cuc', ri cabi'x Marcos che.
44013001	Chila' Antioquía chiquixo'libal ri quicojom rubi' ri Cristo, e c'o ek'alajisay runa'oj ri Dios y e c'utunel re Rutzij. Wa' e: ri Bernabé, ri Simón ri cabi'x k'ek che, ri Lucio aj Cirene, ri Manaén ri xq'uiyisax pa rocho ri Herodes ri rey re Galilea y ri Saulo.
44013002	C'o c'u jun k'ij echiri' rique quimolom quib re caquilok'nimaj uk'ij ri Kanimajawal yey e c'o pa ayuno, ri Santowilaj Ruxlabixel ri Dios xubi'ij chique: «Chebicha'a ri Bernabé y ri Saulo chwe cha' caqui'an ri chac nuya'om chi lo paquik'ab» xcha'.
44013003	Echiri' xquiq'uis ri oración y ayuno, xquiya ri quik'ab paquiwi rique y xequitak c'u bi.
44013004	Ec'u ri Bernabé y ri Saulo e la' etakom bi ruma ri Santowilaj Ruxlabixel ri Dios, xebopon c'u Seleucia. Chiri' xebel bi pa barco y xebec pa ri isla Chipre.
44013005	Echiri' xebopon Salamina, jun tinamit re Chipre, xquijek utzijoxic Rutzij ri Dios puwi ri Kanimajawal Jesucristo pa tak sinagogas que raj judi'ab. Yey c'o ri Juan cuc' re quito'bel.
44013006	Xebic'ow c'u chupa ronoje ri isla Chipre y xebopon c'a chupa ri tinamit Pafos. Chiri' xquirik jun achi e cuq'uil raj judi'ab; rire aj k'ij yey e jun k'alajisanel xa casocoso'nic. Wa' wa'chi Barjesús rubi', yey pa ri ch'a'tem griego “Elimas” quecha che.
44013007	Wa' wa aj k'ij c'o ruc' ri takanel Sergio Paulo, jun achi lic c'o una'oj. Ri takanel xebusiq'uij ri Bernabé y ri Saulo, ma lic curayij cuta Rutzij ri Dios puwi ri Kanimajawal Jesucristo.
44013008	Pero rachi aj k'ij xutij ri' che quebuk'atej ri Bernabé y ri Saulo cha' ri takanel na cucuba' ta uc'u'x che ri Utzilaj Tzij re ri Jesucristo.
44013009	Ec'u ri Saulo (ri cabi'x Pablo che) ruc' ruchuk'ab ri Santowilaj Ruxlabixel ri Dios xuch'iquiba' ruwach puwi ri Elimas,
44013010	y jewa' xubi'ij che: «¡Rilal lal nojinak che ronoje socoso'nic y che ronoje itz! ¡Lal ralc'o'al ritzel winak, ri jun aj retzelal c'u'x chirij ronoje ri jusuc'! ¿Su'chac na cok'otaj ta la ri cajech'ij la ri jusuc' be re ri Kanimajawal?
44013011	Ec'u wo'ora ruk'ab ri Kanimajawal cayactaj chi'ij la y cu'an potz' che'la; xew c'u ri Dios eta'mayom janipa k'ij na quil ta la ri k'ijsak» xcha'. Na jampatana c'ut ronoje xu'an k'eku'm chwach y xujek camalal pa tak utzal y chirij, cutzucuj china cac'amaw bi che ruk'ab.
44013012	Ec'uchiri' ri takanel xril wa xuc'ulumaj ri Elimas, xucoj rubi' ri Kanimajawal Jesucristo, y lic caminak ranima' che ri c'utunic chwi ri Kanimajawal.
44013013	Ri Pablo junam cuc' ri rachbi'il xebel bi Pafos pa barco y xebopon Perge pa ri luwar re Panfilia. Pero ri Juan xresaj can rib chiquij y xtzelej Jerusalem.
44013014	Ec'u rique xebic'ow Perge y xebopon Antioquía pa ri luwar re Pisidia. Chupa c'u jun k'ij re uxlanibal xeboc pa ri sinagoga y xetz'uyi'ic.
44013015	Ec'uchiri' ajilam chi jujun che Rutzij Upixab ri Dios tz'ibital can ruma ri Moisés y cuma ri k'alajisanelab, raj wach re ri sinagoga xquitak lo ubi'xiquil chique: «Alak katz-kachak', we c'o juna ch'a'tem alak re pixabanic che ri tinamit, ch'aw alak» xecha'.
44013016	Xtaq'ui' c'u ri Pablo y xu'an jun c'utubal ruc' ruk'ab cha' na jinta c'o cach'awic y xubi'ij: «Alak achijab aj Israel y onoje alak ri c'o xi'in ib pa anima' alak chwach ri Dios, tape alak.
44013017	Ri Dios re wa tinamit Israel xebucha' ri kati'-kamam ojertan y xu'an jun nimalaj tinamit chique echiri' c'a e c'o Egipto, tob rique na e ta aj chiri'. Ruc' c'u unimal uchuk'ab ri' xeberesaj lo Egipto.
44013018	»Laj juna cuarenta junab c'u ri' xebucuy ri Dios rutinamit ruc' ri quimacunic pa ri luwar catz'intz'otic.
44013019	Tec'uchiri', xusach quiwach wukub nimak tinamit pa ri luwar re Canaán y xuya c'u chique ri kati'-kamam quecanaj can ruc' wa ulew.
44013020	Laj ic'owinak chi cajib ciento junab ruc' nic'aj chwi lo echiri' rutinamit ri Dios xebopon Egipto, c'a ec'uchiri' xecanaj can pa rulew ubi'tisim lo ri Dios chique. »Ec'uchiri', ri Dios xebuya e aj k'atal tzij re quetakan paquiwi rutinamit. Jela' u'anom c'a chwa ri k'alajisanel Samuel.
44013021	Chupa c'u rutakanic ri Samuel, ri tinamit xquitz'onoj che ri Dios cuya juna quirey. Ec'u ri Dios xucoj ri Saúl paquiwi'. Ri Saúl e uc'ajol ri Cis, jun achi upetebem chique ri ralc'o'al can ri Benjamín. Cuarenta junab c'u xtakan paquiwi'.
44013022	Ec'uchiri' ri Dios xresaj ri rey Saúl paquiwi', e xucoj ri David re catakan puc'axel. Chwi c'u ri David lic chom xch'a't ri Dios, ma jewa' xubi'ij: E wilom che ri David ruc'ajol ri Isaí, rire jun achi lic caqui'cot nuc'u'x ruc' ma cuya ranima' cu'ano janipa ri cantak che xcha'.
44013023	»Ec'u chirij rubi'tisim lo chique ri e ralc'o'al can ri David, ri Dios e xuyac ri Jesús re Colobenel que raj Israel.
44013024	Echiri' ri Jesús c'amaja' cujek ri chac takom lo che u'anic chiquiwach ri winak, xtzijon ri Juan puwi ri bautismo re tzelebal tzij chique conoje ri tinamit Israel.
44013025	Ec'uchiri' ri Juan catajin che uq'uisic ruchac, xubi'ij: “Chiwach ri'ix ¿in china ri'in? Ri'in na in ta ri Colobenel oye'em alak. No'j catajin c'u lo uc'unic Jun chwij, yey ri' na takal tane chwe ri'in canquir ruxajab che ri rakan” xcha'.
44013026	»Alak katz-kachak', alak ralc'o'al can ri Abraham y onoje alak ri c'o xi'in ib uc' alak chwach ri Dios, che c'u ralak takom wi lo ri Utzilaj Tzij re colobetajic.
44013027	Yey ri ejekel Jerusalem cuc' ri e aj wach que, na xqueta'maj taj ri Jesús e Ucha'o'n lo ri Dios y na xquimaj tane usuc' ri tz'ibital can cuma ri k'alajisanelab puwi ri Jesús, tob wa' cacajilaj ronoje k'ij re uxlanibal. Yey echiri' rique xquitz'onoj rucamic ri Jesús, e xqui'an c'u ri tz'ibital can puwi Rire.
44013028	Y tob na jinta c'o xquirik chirij ri Jesús re cacamisaxic, xquitz'onoj che ri Pilato cutak ucamisaxic.
44013029	Echiri' xquiq'uis u'anic ruc' ri Jesús janipa ri tz'ibital can puwi Rire, xquikasaj lo chwa ri cruz y xe'quimuku'.
44013030	»Pero ri Dios xuc'astajisaj lo ri Jesús chiquixo'l ri ecaminak.
44013031	Tec'uchiri', ri Jesús uq'uiyal k'ij xuc'ut uwach chiquiwach ri xerachbilaj chwi echiri' xebel lo Galilea y xebec ruc' c'a Jerusalem. E tak c'u ri' wa' ri quetzijow re ri Jesús chiquiwach ri tinamit wo'ora.
44013032	»Jec'ula' ri'oj cakatzijoj che alak ri Utzilaj Tzij, ri bi'tisim lo chique ri kati'-kamam ojertan.
44013033	Yey wa bi'tisinic ya'om chi chike ri'oj ri oj calc'o'al can rique. Ma ri Dios xu'an wa' echiri' xuc'astajisaj lo ri Jesús chiquixo'l ri ecaminak, jela' pacha' ri tz'ibital chupa ruca'm Salmo: Ri'at at Nuc'ajol yey Ri'in in Akaw; wak'ij c'u ri' cank'alajisaj wa' cacha'.
44013034	»Yey ri Dios ubi'im cuc'astajisaj lo ri Jesús chiquixo'l ri ecaminak cha' jela' rucuerpo na cak'ay taj, ma jewa' xubi'ij pa Ruch'a'tem puwi wa': Canc'ut na ri c'axna'bal nuc'u'x chiwach, jela' pacha' ri nubi'tisim lo che ri David.
44013035	E uwari'che jewa' cubi'ij pa jun chic Salmo: Rilal na caya ta la luwar che cak'ay rucuerpo ri Jun lic uya'om rib pak'ab la xcha'.
44013036	»Ma pakatzij wi ri David xu'an ri xraj ri Dios ruc' echiri' c'o che ruwachulew, pero xopon ri k'ij xcamic y xmuk pa emukum wi ruchu-ukaw, y rucuerpo xk'ayic.
44013037	No'j rucuerpo ri Jun ri xuc'astajisaj bi ri Dios, na xk'ay taj.
44013038	»Cheta'maj c'u alak wa', alak watz-nuchak': Ruma ri xu'an ri Cristo, catzijox che alak su'anic carik alak ri cuybal mac chwach ri Dios.
44013039	Ruma c'u ri Cristo, conoje ri cacubi' quic'u'x ruc' Rire, ca'ani' jusuc' chique. Yey wa' na carikitaj ta c'ana ruma ri catakex ri Tzij Pixab tz'ibital can ruma ri Moisés.
44013040	»Chajij c'u ib alak cha' na cape ta pawi' alak ri ubi'im lo ri Dios chupa ri tz'ibital can cuma ri k'alajisanelab:
44013041	Chiwilape', ix aj ch'aminel re ri Nutzij, lic cacam na c'u iwanima' che y casach ne iwach ruma wa': Ri'in can'an jun chac chupa tak wa k'ij ix c'o wi, jun chac na quicoj taj, tob ne c'o junok catzijow re chiwe xcha ri Dios.» Ruc' wa' xuq'uisbej ri Pablo.
44013042	Ec'uchiri' ri Pablo y ri Bernabé xebel bi pa ri sinagoga, ri e c'o chiri' xebelaj chique cha' ri jun chic k'ij re uxlanibal quech'a't cuc' rique chwi tak wa'.
44013043	Echiri' xebel bi conoje ri quimolom quib pa ri sinagoga, e q'ui xeterej bi chiquij ri Pablo y ri Bernabé. Chiquixo'l wa' e c'o raj judi'ab y jujun chic quitakem lo ri c'utunic que raj judi'ab (tob na e ta aj judi'ab, pero lic caquilok'oj uk'ij ri Dios). Ec'u ri Pablo y ri Bernabé lic xequipixabaj cha' quetiqui' chupa ri unimal rutzil uc'u'x ri Dios.
44013044	Chupa c'u ri jun chic k'ij re uxlanibal, ya laj conoje ri winak re ri tinamit xquimol quib cha' caquita Rutzij ri Dios puwi ri Kanimajawal.
44013045	Pero echiri' raj judi'ab xequil ruq'uiyal winak, xujek cati'tot quic'u'x chirij ri Pablo. Y xquijek c'u caquic'ulali'aj uwach ronoje ri cubi'ij ruc' c'axlaj ch'a'tem.
44013046	Ec'uchiri', ri Pablo y ri Bernabé, ruc' unimal quichuk'ab, xquibi'ij chique: —Pakatzij wi lic chirajawaxic nabe na catzijox che ralak ri alak aj judi'ab Rutzij ri Dios puwi ri Kanimajawal. Pero ruma c'u ri na cac'ul ta alak, jela' cak'alajinic na takal ta ri c'aslemal na jinta utakexic che alak. Ruma c'u la' que'katzijoj chique ri na e ta aj judi'ab,
44013047	ma jela' ri ojutakom lo ri Dios Kajawxel che u'anic. E pacha' ri ubi'im lo Rire echiri' xubi'ij: Ri'in atnucojom re K'ijsak chiquiwach tak ri tinamit cha' jela' cu'ana at c'amal bi re ri colobetajic c'a pa tak ri luwar lic naj che ruwachulew —xecha'.
44013048	Echiri' xquita wa' ri na e ta aj judi'ab, lic xequi'cot che y xquijeko caquiyac uk'ij ri Utzilaj Tzij puwi ri Kanimajawal. Jec'ula' xquicoj rubi' ri Cristo conoje ri echa'om chi ulok re cac'oji' quic'aslemal na jinta utakexic.
44013049	Y xe'ec utzijoxic ri Utzilaj Tzij puwi ri Kanimajawal chupa tak ronoje wa luwar.
44013050	No'j raj judi'ab xquicoj pa quijolom raj wach re ri tinamit y jujun ixokib lic c'o quiwach yey quitakem ri tzijpixab que raj judi'ab, cha' quequiternabej ruc' c'axc'obic ri Pablo y ri Bernabé. Jec'ula' ri' xebequesaj bi pa wa tinamit.
44013051	Ec'u ri Pablo y ri Bernabé xquipupa' can rulew che ri cakan, c'utubal re ri na utz taj xqui'an ri e aj chila' y xebec c'u pa ri tinamit Iconio.
44013052	Pero ri quicojom rubi' ri Cristo chila' Antioquía lic c'o qui'cotemal cuc' yey ri Santowilaj Ruxlabixel ri Dios lic c'o cuc'.
44014001	Chila' c'ut chupa ri tinamit Iconio, ri Pablo y ri Bernabé junam xeboc chupa ri sinagoga que raj judi'ab. Ruma c'u ri Utzilaj Tzij xquitzijoj, lic e q'ui ri e aj judi'ab y ri na e ta aj judi'ab xquicoj rubi' ri Cristo.
44014002	No'j ri e aj judi'ab ri na caquicoj ta ri Utzilaj Tzij, xquitic oyowal pa canima' ri na e ta aj judi'ab yey xequituc wa' wa winak cha' queyactaj chiquij ri quicojom rubi' ri Cristo.
44014003	Na ruc' ta c'u ri', lic naj xec'oji' ri Pablo y ri Bernabé chiri' y na caquixi'ij ta c'ana quib quech'a't chiquiwach conoje. Ec'u ri Kanimajawal xujiquiba' uwach ri quich'a'tem chwi ri unimal rutzil uc'u'x, ma xuya chique caqui'an nimak tak c'utubal re ruchuk'ab ri Dios.
44014004	Ec'u ri winak re ri tinamit quijachom quipa; jujun chique equiternabem raj judi'ab y jujun chic equiternabem ri e tako'n re ri Jesús.
44014005	Ec'u ri e aj judi'ab junam cuc' ri na e ta aj judi'ab xqui'an tzij chiquiwach cuc' ri e aj wach cha' queyactaj chiquij ri Pablo y ri Bernabé re caqui'an c'ax chique y quequi'an pa'baj.
44014006	Echiri' ri Pablo y ri Bernabé xqueta'maj wa', xebel bi chiri' y xebec pa ri luwar re Licaonia pa tak ri tinamit Listra y ri tinamit Derbe y pa tak ri luwar chunakaj wa queb tinamit.
44014007	Y chiri' c'u ri' caquitzijoj ri Utzilaj Tzij.
44014008	Chupa wa tinamit Listra c'o jun achi siquirinak ucabichal ri rakan y na bininak ta q'uenok ma ralaxibem sic. Wa' wa'chi tz'ulic,
44014009	e ri' cutata' ri cubi'ij ri Pablo. Ec'uchiri' ri Pablo xuch'iquiba' ruwach puwi' y xrilo c'o cubulibal uc'u'x cha' cacunutajic,
44014010	lic co xubi'ij che: —¡Chatyactajok y chat-tac'ala jusuc' chwi rawakan! —xcha'. Ec'u rachi xch'oplin chicaj y xbinic.
44014011	Ec'u ri winak echiri' xquilo sa' ri xu'an ri Pablo, xquijek quesiq'uin pa quich'a'tem rique, wa' e ri ch'a'tem re Licaonia. Jewa' caquibi'ij: «¡Wa' e tiox qui'anom lo achijab che quib y xekaj lo wara kuc'!» quecha'.
44014012	Che ri Bernabé xquibi'ij e tiox Júpiter, yey che ri Pablo xquibi'ij e tiox Mercurio ma e rire ri más cach'awic.
44014013	Ec'u raj chacunel re ri tiox Júpiter, ri c'o rocho pa oquibal lo re ri tinamit, xebuc'am lo toro'ib y cotz'i'j yijbam re wikonic chwach tak ri oquibal re ri templo. Yey junam cuc' ruq'uiyal winak xcaj quequicamisaj rawaj re quikasa'n chiquiwach ri Bernabé y ri Pablo.
44014014	Echiri' xquita wa' ri queb tako'n Bernabé y Pablo, xquirich'ij ri quik'u' y xquimin quib chiquixo'l ruq'uiyal winak; quesiq'uinic jewa' caquibi'ij:
44014015	«¡Achijab!, ¿su'chac ca'an alak wa'? Ma ri'oj xa oj achijab junam kawach uc' alak. Wa Utzilaj Tzij cakatzijoj che alak e cha' caya can alak ri na il ta uwach y catzucuj alak ri Dios c'aslic, ri x'anaw re ruwa caj, ruwachulew, ri mar y ronoje ri c'o che tak wa'.
44014016	Tob rojertan ri Dios xuya luwar chique tak ri tinamit quebin chupa tak ri be cacaj rique,
44014017	na ruc' ta c'u ri', ri Dios na rok'otam ta c'ana uk'alajisaxic china Rire ruma tak ri utz cu'ano. Ma cuya lo ri jab y cuya lo ruk'ijol echiri' lic c'o molonic. E Rire ri ca'anaw re lic c'o cakatijo y c'o qui'cotemal chupa ri kanima'» quecha'.
44014018	Ri Bernabé y ri Pablo, tob quetajin che ubi'xiquil wa', lic c'ayew xequik'atej ruq'uiyal winak cha' na quequicamisaj ta rawaj re kasa'n chiquiwach rique.
44014019	Chupa c'u la' la' jok'otaj xec'un lo jujun aj judi'ab e aj pa ri tinamit Antioquía y ri tinamit Iconio. Rique xquicoj pa quijolom ruq'uiyal winak caqui'an ri Pablo pa'baj. Y ec'u xqui'ano. Tec'uchiri', xquichararej bi ri Pablo tza'm tinamit. E chiquiwach rique, caminak chic.
44014020	Pero echiri' ri quicojom rubi' ri Cristo xquisut rij ri Pablo, rire xyactajic y xoc tanchi chupa ri tinamit. Chuca'm k'ij xel bi ruc' ri Bernabé y junam xebec pa ri tinamit Derbe.
44014021	Xquitzijoj c'u ri Utzilaj Tzij chupa wa tinamit y uq'uiyal ticawex xquicoj rubi' ri Cristo. Tec'uchiri', xetzelej tanchi lo chupa ri tinamit Listra, ri tinamit Iconio y ri tinamit Antioquía.
44014022	Xquinimarisaj c'u can quic'u'x ri hermanos y lic xequipixabaj cha' catiqui' chi utz ri cubulibal quic'u'x ruc' ri Jesús, jewa' caquibi'ij chique: «Lic chirajawaxic ruc' uq'uiyal c'axc'obic cojoc chupa rutakanic ri Dios» quecha'.
44014023	Yey xequicoj can e aj wach chujujunal tak iglesia. Xqui'an c'u orar y ayunar cuc'. Tec'uchiri', xquitz'onoj che ri Kanimajawal quebuchajij janipa ri lic cubul quic'u'x ruc' Rire.
44014024	Xebic'ow c'u pa tak ri luwar re Pisidia y xebopon pa ri luwar re Panfilia.
44014025	Xquitzijoj c'u ri Utzilaj Tzij chupa ri tinamit Perge. Tec'uchiri', xquimaj bi pa ri tinamit Atalia.
44014026	Chiri' c'u ri' xquimaj bi pa barco y xetzelej Antioquía. Wa' e ri tinamit pa xtz'onox wubi ruto'bal ri Dios paquiwi ri Pablo y ri Bernabé cha' caqui'an ri chac ya'om paquik'ab, yey wa' wa chac quiq'uisom chi rique.
44014027	Echiri' xeboponic, xequimol quichi' conoje ri quicojom rubi' ri Cristo y xquitzijoj c'u chique ronoje ri xu'an ri Dios cuc' y su'anic xuya chique ri na e ta aj judi'ab quebu'an xa jun cuc' ri quicubam quic'u'x ruc' ri Kanimajawal Jesucristo.
44014028	Xecanaj c'u can chiri' uq'uiyal k'ij cuc' ri quicojom rubi' ri Cristo.
44015001	Chupa tak ri' la' la k'ij xebopon Antioquía jujun achijab e petinak Judea y xquijek quec'utun chiquiwach ri quicojom rubi' ri Cristo, jewa' caquibi'ij: «We na cacoj ta ri retalil re circuncisión che alak jela' pacha' rutakanic can ri Moisés, ri' na cacolobetaj ta alak» quecha'.
44015002	Ec'u ri Pablo y ri Bernabé lic xebec chunimal puwi wa c'utunic cuc' wa'chijab. Q'uisbal re, conoje xquich'ob rakan sa' ri caqui'ano; e quetak bi ri Pablo y ri Bernabé cuc' jujun chic cha' quebec Jerusalem re quebe'ch'a't chwi wa' cuc' ri e tako'n re ri Jesús y jujun chic e aj wach re riglesia.
44015003	E tak c'u ri etakom bi cuma riglesia re Antioquía, xebic'ow pa tak ri tinamit re Fenicia y re Samaria, y chujujunal luwar xquitzijoj su'anic ri na e ta aj judi'ab quiya'om can ri quibinic re ojertan cha' e caquitakej ri Dios. Ruma c'u ri' wa', conoje ri hermanos xetaw re, lic xequi'cot che.
44015004	Echiri' xebopon Jerusalem, xec'ul cuma tak ri hermanos, ri e tako'n y jujun chic e aj wach re riglesia. Xquitzijoj c'u chique ronoje ri u'anom ri Dios cuc'.
44015005	Pero e c'o jujun chique ri quicojom rubi' ri Cristo e cuq'uil ri aj fariseos, rique xeyactajic y jewa' xquibi'ij: —Lic chirajawaxic cacoj ri retalil re circuncisión chique tak ri na e ta aj judi'ab caquicoj rubi' ri Dios yey quetak che caqui'an janipa ri cubi'ij ri Tzij Pixab re ri Moisés —xecha'.
44015006	Xquimol c'u quib ri e tako'n y jujun chic e aj wach re riglesia cha' quech'a't chwi wa'.
44015007	Lic naj c'ut xquichapala' quib chiquiwach puwi wa'. Tec'uchiri', ri Pedro xyactajic y xubi'ij chique: —Hermanos achijab, ralak eta'am alak jampa chi lo k'ij wa' ic'owinak chwi xinucha' lo ri Dios cha' chi nuchi' ri'in, ri na e ta aj judi'ab caquita ri Utzilaj Tzij y caquicoj c'u rubi' ri Cristo.
44015008	Ri Dios, ri reta'am sa' ri c'o chupa ri canima' ri ticawex, e xc'uluw que ri na e ta aj judi'ab quicojom rubi' ri Cristo. Yey xuc'ut wa' echiri' xuya lo ri Santowilaj Ruxlabixel chique rique jela' pacha' xu'an kuc' ri'oj.
44015009	Y junam xeril rique kuc' ri'oj, ma xujosk'ij ri canima' che ri mac ruma ri cubulibal quic'u'x.
44015010	»Ec'u wo'ora, ¿su'chac capetisaj alak royowal ri Dios ruma ri queya alak chuxe' uq'uiyal takanic ri na e ta aj judi'ab quicojom rubi' ri Cristo? Wa' e pacha' eka'n cacoj alak chiquikul. Yey wa eka'n, na xquich'ij tane ruc'axic ri kati'-kamam ojertan y na kach'ijom tane ruc'axic ri'oj.
44015011	No'j c'u ri'oj e cakajiquiba' uwach wa': Xa ne ruma ri unimal rutzil uc'u'x ri Kanimajawal Jesús cojcolobetaj ri'oj jela' pacha' rique —xcha'.
44015012	Conoje c'u ri' ruq'uiyal ticawex xetz'inca'nic y xquiya quixiquin chique ri Bernabé y ri Pablo, ma caquitzijoj ri nimak tak c'utubal re chuk'ab u'anom ri Dios cuma rique chiquixo'l ri na e ta aj judi'ab.
44015013	Echiri' xquiq'uis quech'a't rique, ri Jacobo jewa' xubi'ij: —Hermanos, chinta na pe alak:
44015014	Ri Simón xutzijoj puwi ri nabe laj echiri' ri Dios xuk'alajisaj rib chiquiwach ri na e ta aj judi'ab cha' chiquixo'l rique quebucha' janipa ri quebu'ana utinamit.
44015015	Y wa' cu'ana xaki jun ruc' ri quitz'ibam can ri k'alajisanelab puwi ri ubi'im lo ri Dios:
44015016	Ic'owinak c'u wa', quintzelej lok y canyac tanchi ri rocho ri rey David wuluwubinak bi, canc'ojoj c'u ri tzakinak bi che y can'an c'ac' che.
44015017	Can'an wa' cha' ri nic'aj chic ticawex caquitzucuj ri Dios, wa' e tak ri tinamit na e ta aj judi'ab, conoje ri e nu'anom nutinamit chique ma quicojom ri nubi'.
44015018	E wa' ri xubi'ij ri Dios Kajawxel, yey e ri uk'alajisam chi lo ojertan.
44015019	Ruma c'u la', chinuwach ri'in na utz taj we cakasachisaj quina'oj ri na e ta aj judi'ab quicojom rubi' ri Kanimajawal.
44015020	Ri ka'ana' e chojtz'iban pan chique y kaya'a pan quina'oj cha' caquesaj quib che tak ri cach'ulan re junok pacha' tak ri ic'owisam chwa juna tiox, cha' na caquetz'abej ta uwa quik'ij cuc' jujun chic na quic'ulel taj, cha' na caquitij ta ti'ij que awaj xa ejitz'am y cha' na caquitij ta quic'.
44015021	Ma xex wi chwi lo ojertan, ronoje k'ij re uxlanibal pa tak sinagogas e c'o ri quebajilan re y quetzijon puwi ri Tzij Pixab tz'ibital can ruma ri Moisés —xcha ri Jacobo.
44015022	E tak ri e tako'n y ri jujun chic e aj wach re riglesia cuc' conoje ri hermanos, xuc'ul quic'u'x ri quecha' jujun achijab chiquixo'libal re quetak bi pa ri tinamit Antioquía ruc' ri Pablo y ri Bernabé cha' caquic'am bi jun carta re pixabanic chique ri na e ta aj judi'ab quicojom rubi' ri Cristo. Ec'u xequicha' ri Judas ri cabi'x Barsabás che y ri Silas, ma lic chom ilitajinak ri quibinic quisilabic chiquiwach ri hermanos.
44015023	Xya' c'u bi ri carta paquik'ab, jewa' cubi'ij: E ri'oj oj tako'n re ri Cristo cuc' ri e aj wach re riglesia y conoje ri hermanos wara Jerusalem, cakaya pan rutzil wach alak hermanos, ri c'o alak chupa ri tinamit Antioquía y pa tak ri tinamit re Siria y re Cilicia. Cakatz'ibaj c'u che ralak, ri na alak ta aj judi'ab yey cojom alak rubi' ri Cristo.
44015024	Ri'oj katom e c'o jujun ebelinak chikaxo'l ri'oj, tob na oj ta xojtakaw bi que; yey rique quetajin che ucojic ri na utz taj pa jolom alak ruc' ri quich'a'tem y jec'ula' quisachisam ri na'oj alak.
44015025	Ruma c'u la', xojch'a't ri'oj chikawach puwi wa', y ri xojcanaj wi e quekacha' achijab y quekatak bi uc' alak junam cuc' ri hermanos lic c'ax quekana'o, wa' e ri Bernabé y ri Pablo.
44015026	Wa' wa'chijab quiya'om canima' tob ne quecam ruma ri caquitzijoj rubi' ri Kanimajawal Jesucristo.
44015027	Yey quekatak bi ri Judas y ri Silas. Chiquichi' c'u rique cak'alajin wi chiwach alak ronoje wa xkatak ubi'xiquil che alak.
44015028	Ma chwach ri Santowilaj Ruxlabixel ri Dios y chikawach ri'oj, na utz taj cakacoj juna chic eka'n pawi' alak, xew c'u chirajawaxic tak wa':
44015029	Matij alak ri ic'owisam chi chiquiwach ri tiox; matij alak quic', matij alak ti'ij que awaj xa ejitz'am; y metz'abej ne uwa k'ij alak cuc' jujun chic na alak ta c'ulan cuc'. We quesaj c'u ib alak che ronoje wa', catajin alak ri' che u'anic ri jusuc'. Chila c'u ib alak.
44015030	Ec'u ri echa'talic xquimaj bi quibe pa ri tinamit Antioquía. Ec'uchiri' quimolom chi quichi' ri quicojom rubi' ri Cristo, xquiya ri carta chique.
44015031	Echiri' ri hermanos e c'o Antioquía xcajilaj wa carta, lic xequi'cotic ma ri tz'ibital chupa xucuba' quic'u'x.
44015032	Ec'u ri Judas y ri Silas, ruma e ek'alajisay runa'oj ri Dios, lic naj xech'a't cuc' ri hermanos, xequipixabaj cha' lic caquichuk'ubej quib y jela' xquinimarisaj quic'u'x.
44015033	Xquic'owibej c'u jujun k'ij chiri'. Tec'uchiri', xetak bi chi utzil chomal cuma ri hermanos chila', cha' jela' quetzelej tanchi cuc' ri etakayom lo que.
44015034	No'j ri Silas xuch'obo utz cacanaj can chiri'.
44015035	Ec'u ri Pablo y ri Bernabé xec'oji' pa ri tinamit Antioquía. Y junam cuc' uq'uiyal cachbi'il, xec'utun chwi Ruch'a'tem ri Dios y ri Utzilaj Tzij puwi ri Kanimajawal.
44015036	Ic'owinak chi c'u jujun k'ij, ri Pablo xubi'ij che ri Bernabé: «Chojtzelej tanchi cuc' ri quicojom rubi' ri Cristo pa tak ronoje ri tinamit pa katzijom wi ri Utzilaj Tzij re ri Kanimajawal, cha' quebe'kila' sa' ri qui'anom» xcha'.
44015037	Yey ri Bernabé xraj cuc'am bi ri Juan cuc', wa' e ri cabi'x Marcos che.
44015038	No'j ri Pablo na xuc'ul ta uc'u'x que'ec ri Marcos cuc', ma ri Marcos xerok'otaj can pa tak ri luwar re Panfilia y na erachbilam ta chi lo che ri chac.
44015039	Xebec c'u chunimal puwi wa' yey na jinta xe'ela wi ri quich'a'tem chiquiwach. Ruma c'u ri', ri Pablo y ri Bernabé xquijach bi quib. Ri Bernabé xuc'am bi ri Marcos ruc'. Xebec c'u pa barco y xebopon pa ri isla Chipre.
44015040	Yey ri Pablo xucha' bi ri Silas cha' carachbilaj bi che rubenam. Ec'u ri hermanos e c'o Antioquía xqui'an orar y xquitz'onoj bi ri unimal rutzil uc'u'x ri Dios paquiwi'; tec'uchiri', xquimaj bi quibe.
44015041	Xebic'ow c'u pa tak ri luwar re Siria y re Cilicia, caquinimarisaj can quic'u'x ri caquimol quib pa rubi' ri Cristo pa tak ri tinamit.
44016001	Tec'uchiri', xebopon ri Pablo y ri Silas pa ri tinamit Derbe y pa ri tinamit Listra. Chiri' Listra xquirik jun ala Timoteo rubi'. Rire ruc' ruchu quicojom rubi' ri Cristo. Ruchu e cuq'uil raj judi'ab, no'j rukaw e cuq'uil raj griego.
44016002	Lic chom ruch'a'tibexic ri Timoteo caqui'an ri hermanos e c'o pa ri tinamit Listra y pa ri tinamit Iconio.
44016003	Xraj c'u ri Pablo cuc'am bi ruc'; pero nabe na, xucoj ri retalil re circuncisión che. Wa' e cuma raj judi'ab e c'o pa tak wa luwar, ma conoje queta'am rukaw ri Timoteo e cuq'uil raj griego.
44016004	Chupa tak c'u ri tinamit pa quebic'ow wi, xquiya tak can ri pixabanic ya'tal chi cuma ri e tako'n re ri Jesús y ri jujun chic e aj wach re riglesia e c'o Jerusalem, cha' jela' caquitijoj quib che.
44016005	Jec'uri'la' tak ri quicojom rubi' ri Cristo lic xnimar ri cubulibal quic'u'x y catajin quiq'uiyaric ri jujun k'ij.
44016006	Xebic'ow c'u pa tak ri luwar re Frigia y re Galacia, yey e ri Santowilaj Ruxlabixel ri Dios xebuk'atej caquitzijoj ri Utzilaj Tzij chiri' pa ri luwar re Asia.
44016007	Ec'uchiri' xebopon chuchi' tak pan ri luwar re Misia, xquitij uk'ij caquimaj bi pa tak ri luwar re Bitinia, pero ri Ruxlabixel ri Dios xebuk'atej.
44016008	Jec'uri'la', jusuc' xebic'ow pa tak ri luwar re Misia y xekaj pa ri tinamit Troas.
44016009	Chak'ab c'ut xk'alajisax jun c'utubal re ri Dios chwa ri Pablo. Xrilo c'o jun achi aj Macedonia, tac'alic y quelaj c'u che: «Chic'ow la kuc' Macedonia y chojto'o la» cacha'.
44016010	Echiri' xril ri Pablo ri c'utubal xya' chwach, na jampatana xkayijba' ri kabenam pa tak ri luwar re Macedonia y lic c'u xkajiquiba' uwach e ri Dios ri casiq'uin ke'oj cha' que'katzijoj ri Utzilaj Tzij chila'.
44016011	Echiri' xojel pa ri tinamit Troas, pa barco xoj'ec jusuc' pa ri isla Samotracia y chuca'm k'ij c'ut xoje'ela pa ri tinamit Neápolis.
44016012	Chiri' c'u xojel wi y xojopon Filipos, wa' e jun tinamit lic c'o uwach pa ri luwar re Macedonia; yey ri ejekel chupa e uq'uiyal ticawex e aj Roma. Xojc'oji' c'u jujun k'ij chupa wa tinamit.
44016013	Chupa c'u jun k'ij re uxlanibal, xojel bi tza'm ja che ri tinamit y xojopon chuchi' jun nimaya' pa caquimol tak wi quib jujun ixokib re caqui'an orar pa tak k'ij re uxlanibal. Xojtz'uyi' c'ut y xojch'a't cuc' rixokib quimolom quib chiri'.
44016014	Jun chique wa' wa ixokib, Lidia rubi', lic cutata' ri cubi'ij ri Pablo. Rixok aj Tiatira y aj c'ay chomilaj tak c'ul morato lic q'ui rajil yey lic culok'oj uk'ij ri Dios. Ec'u ri Kanimajawal xuya che cuc'ul ri Utzilaj Tzij cutzijoj ri Pablo.
44016015	Tec'uchiri', xuc'ul ri bautismo junam cuc' conoje ri e c'o pa rocho, y xelaj c'u chike, jewa' cubi'ij: —We chiwach ralak lic cubul chi nuc'u'x ri'in ruc' ri Kanimajawal, oj alak ri' chiwocho y canaj alak chila' —cacha'. Jec'ula' xucoj pa kajolom cojcanajic.
44016016	Xu'ana c'u jun k'ij echiri' coj'ec pa oración, xkac'ul jun ali c'o jun uxlabixel re aj k'ij ruc'. Wa ali lic cucoj bi uq'uiyal puak chique ri rajaw pa cachacun wi ruma ri k'ijonic cu'ano.
44016017	Ec'u wa' wa'li xojuternabej ri Pablo y ri'oj, lic co casiq'uinic, jewa' cubi'ij: —Wa' wa'chijab e raj chac ri Dios c'o chila' chicaj; rique e caquitzijoj che alak ri be re colobetajic —cacha'.
44016018	Uq'uiyal k'ij e ri' e cu'an wa'. Ec'u ri Pablo xic'ow uc'u'x che. Ewi xtzu'n pan chirij y jewa' xubi'ij che ri itzel uxlabixel c'o ruc' rali: —Chupa rubi' ri Kanimajawal Jesucristo catintako cha' catel bi ruc' wa'li —xcha'. Y chupa la' la jok'otaj xel bi ri itzel uxlabixel che rali.
44016019	Ec'uchiri' xquil ri e rajaw na jinta chi ch'acanic coye'em chirij rali, xequichap ri Pablo y ri Silas y xequic'am bi pa ri luwar pa caquimol wi quib ri e aj k'atal tzij re ri tinamit.
44016020	Xequiya c'u chiquiwach ri e aj k'atal tzij y jewa' xquibi'ij: —Wa' wa'chijab e cuq'uil raj judi'ab y quisachisam quina'oj ri katinamit.
44016021	Ma quetajin che uya'ic c'utunic na takal ta chike ri'oj cakac'ulu, y na utz ta nenare' cakatijoj kib che, ma ri'oj oj aj Roma —xecha'.
44016022	Ec'uchiri', xeyactaj ri tinamit chiquij; y ri e aj k'atal tzij xetakan che carakix ri quik'u' cha' cabalac'ux quipa.
44016023	Tec'uchiri' lic balac'um chi quipa, xequic'am bi pa cárcel. Y ri e aj k'atal tzij xquibi'ij che raj chajal re ri cárcel lic quebuchajij cha' na quebanimaj taj.
44016024	Ewi raj chajal re ri cárcel xew xuc'ul wa takanic, xebuc'am bi ri Pablo y ri Silas y xebuya'a lo c'a pa lic naj wi upa che ri cárcel. Yey cha' na quebel tulok, xuya ri cakan pa lak' che'.
44016025	Pero pa tiq'uil ak'ab c'ut, ri Pablo y ri Silas caqui'an orar y caquibixoj bixobal che ri Dios. Yey e tak c'u ri e c'o pa ri cárcel quequitata'.
44016026	Xakic'ate't c'ut xpe jun nimalaj cabrakan y xujek cuyiquiya' c'a pa rakanibal ri cárcel. Na jampatana c'u ri' xejakajob ronoje tak ri oquibal re ri cárcel y xesotosob tak ri carena chique ri e c'o pa ri cárcel.
44016027	Echiri' xc'un sak chwa raj chajal re ri cárcel, xrilo e jakal tak chi ri oquibal re ri cárcel. Xresaj c'u lo ru espada cha' cucamisaj rib; ma e chwach rire, conoje ri e c'o chi presoyil xebanimaj bi.
44016028	Pero ri Pablo co xsiq'uinic, jewa' xubi'ij che: —¡Mac'o ma'an che awibil awib, ma konoje oj c'o wara! —xcha'.
44016029	Ec'u ri' raj chajal re ri cárcel xutz'onoj ak' y lic canic xoc bi. Cabirbotic xuxucuba' rib chiquiwach ri Pablo y ri Silas.
44016030	Ewi xeberesela' lok y xutz'onoj chique: —Achijab, ¿sa' ri can'ano cha' quincolobetajic? —xcha'.
44016031	Ec'u rique xquibi'ij che: —Chacojo rubi' ri Kanimajawal Jesucristo y jela' catcolobetaj ri'at cuc' conoje ri e c'o pa wocho —xecha'.
44016032	Xquitzijoj c'u ri Utzilaj Tzij re ri Kanimajawal che rire y chique conoje ri e c'o pa rocho.
44016033	Chupa c'u ru orayil la' la ak'ab, raj chajal re ri cárcel xebuc'am bi cha' cuch'aj uwach ri quic'ax. Tec'uchiri', xuc'ul ri bautismo rire junam cuc' conoje ri e c'o pa rocho.
44016034	Xebuc'am c'u bi ri Pablo y ri Silas chirocho y xebutzuku. Lic xqui'cotic junam cuc' conoje ri e c'o pa rocho ruma ri xc'ubi' quic'u'x ruc' ri Dios.
44016035	Ec'uchiri' xsakiric, ri e aj k'atal tzij xequitak bi jujun ausiliarib chila' ruc' raj chajal re ri cárcel cha' que'quibi'ij wa': «Chebatzokopij bi la' la achijab.»
44016036	Ec'u raj chajal re ri cárcel xuk'atisaj wa' chwa ri Pablo, jewa' xubi'ij: —Ri e aj k'atal tzij quitakom lo ubi'xiquil cha' catzokpix bi alak; jec'uri'la' utz quel bi alak chi utzil chomal —xcha chique.
44016037	Pero ri Pablo xubi'ij chique ri ausiliarib: —¡Na coj'ec taj! Ma xquibalac'uj kapa chiwachil, yey ri'oj oj aj Roma. Y xojquiya ne pa cárcel, tob e la' na jinta k'atbal tzij xqui'ano cha' cak'alajinic we c'o kamac o na jintaj. Yey c'u ri' wo'ora, xa xe'lak'ay cacaj cojquesaj bi. ¡Wa' na usuc' ta q'uenok! We e ri', e chepeta rique cha' cojquesaj bi —xcha'.
44016038	Ec'u ri ausiliarib xe'quik'atisaj wa' chiquiwach ri e aj k'atal tzij, y rique lic xquixi'ij quib echiri' xquito e aj Roma ri Pablo y ri Silas.
44016039	Xebopon c'u cuc' y lic xquitz'onoj chique quicuyu quimac. Tec'uchiri', xequesaj lo chupa ri cárcel y lic xebelaj chique cha' quebel bi chupa ri tinamit.
44016040	Ewi ri Pablo y ri Silas xebel bi chupa ri cárcel y xquimaj bi chirocho ri Lidia. Xebe'quila c'u can ri quicojom rubi' ri Cristo, xequipixabaj y xquinimarisaj can quic'u'x. Y xebel c'u bi chiri'.
44017001	Ri Pablo, ri Silas y ri Timoteo xebic'ow pa tak ri tinamit Anfípolis y Apolonia, y xebopon c'u pa ri tinamit Tesalónica. Chiri' c'u ri' c'o jun sinagoga que raj judi'ab.
44017002	Ec'u ri Pablo jela' pacha' xex cu'an wi, xe'ec pa ri sinagoga; oxib semana c'ut e ri' xopon chila' chupa tak ri k'ij re uxlanibal y xch'a't cuc' puwi ri Cristo, Rucha'o'n lo ri Dios. Lic c'ut xuk'alajisaj ri tz'ibital can chupa Ruch'a'tem ri Dios
44017003	pa cubi'ij wi lic chirajawaxic wi ri Cristo xutij c'ax, xcamisaxic y xc'astaj lo chiquixo'l ri ecaminak. Y xubi'ij c'u chique: «Ri Jesús, wa cantzijoj che alak, wa' e ri Cristo, Rucha'o'n lo ri Dios» xcha'.
44017004	E c'o c'u jujun chique wa aj judi'ab xquicoj rubi' ri Cristo y xebu'an e cuq'uil ri Pablo y ri Silas. Jec'ula', lic e q'ui chique ri e aj Grecia ri caquilok'oj uk'ij ri Dios, xquicoj rubi' ri Cristo; yey e q'ui chique wa' e ixokib lic c'o quiwach.
44017005	Ruma wa' xoc retzelal c'u'x pa canima' raj judi'ab na quicojom ta rubi' ri Cristo. Xequirik c'u jujun achijab itzel quic'u'x xa ek'e'cotel pa tak be, y cuc' wa' xequimol uq'uiyal winak y xequich'u'jerisaj c'u ri tinamit. Xe'quimina c'u quib pa rocho ri Jasón, quequitzucuj ri Pablo y ri Silas cha' quequesaj lok y quequiya paquik'ab ri tinamit.
44017006	Pero na xequirik taj. Xequic'am c'u lo ri Jasón y jujun chique ri quicojom rubi' ri Cristo, y xe'quiya'a chiquiwach ri e aj wach re ri tinamit. Quesiq'uin c'u ri', caquibi'ij: «¡Wa' wa'chijab e quisachom quina'oj conoje ri ticawex che ruwachulew ruc' ri quic'utunic, yey wo'ora e c'uninak wara!
44017007	Ri Jasón ebuc'ulum chirocho. Yey rique na e ta caqui'an janipa ri takanic re ri nimalaj takanel re Roma, ma caquibi'ij c'o jun chic rey, Jesús rubi'» quecha'.
44017008	Echiri' ri winak y ri e aj wach re ri tinamit xquita wa', xquijek lic quetucuquic.
44017009	Ec'u ri Jasón y tak ri rachbi'il xquiya chique ri e aj wach jun tojonic chirajawaxic ca'anic cha' quetzokopix bi, y jec'ula' xetzokopix bi.
44017010	Ewi ri hermanos na jampatana chak'ab xequitak bi ri Pablo y ri Silas pa ri tinamit Berea. Echiri' rique xeboponic, xebec pa ri sinagoga que raj judi'ab.
44017011	Yey wa aj judi'ab e c'o Berea na tz'apil ta ri quina'oj pacha' ri e c'o pa ri sinagoga re Tesalónica, ma xquiya quixiquin che ri xtzijox chique y lic xquic'ulu. Ronoje k'ij c'ut lic caquiya quina'oj chwi Ruch'a'tem ri Dios tz'ibital canok, ma e cacaj caquimaj usuc' we katzij janipa ri tzijom chique.
44017012	Lic e q'ui chique wa' xquicoj rubi' ri Cristo. Yey chique ri e aj Grecia, e q'ui xquicoj rubi' ri Cristo, na xew ta achijab ma chiquixo'l e c'o ixokib lic c'o quiwach.
44017013	Echiri' raj judi'ab e c'o Tesalónica xqueta'maj catajin ri Pablo che utzijoxic ri Utzilaj Tzij re ri Dios pa ri tinamit Berea, xebec chila' y jela' xe'qui'ana chique ruq'uiyal winak pacha' ri qui'anom Tesalónica, xebequich'i'o cha' caquijek quetucuquic.
44017014	Ewi ri hermanos na jampatana xquitak bi ri Pablo cha' que'ec chuchi' ri mar y cucoj bi juna barco; yey ri Silas y ri Timoteo xecanaj chiri' Berea.
44017015	E c'o c'u jujun xcachbilaj bi ri Pablo y xquic'am bi chupa ri tinamit Atenas. Chila' ri Pablo xubi'ij chique ri aj Berea: «Chibi'ij chique ri Silas y ri Timoteo caquilij lok cha' caquirik quib wuc' wara.» Y echiri' xetzelej Berea, xquibi'ij wa' chique ri Silas y ri Timoteo.
44017016	Xalok' c'u ri Pablo eroye'em ri Silas y ri Timoteo pa ri tinamit Atenas, rire lic xu'an c'ax ranima' che echiri' xrilo quiya'om quib ri tinamit che quilok'nimaxic uq'uiyal tiox.
44017017	Ewi pa ri sinagoga xujek cach'a't cuc' ri e aj judi'ab y ri na e ta aj judi'ab, ri lic caquilok'oj uk'ij ri Dios. Yey jela' xu'an ronoje k'ij chwa ri c'aybal cuc' conoje ri caquimol quib chiri'.
44017018	Chiquixo'l rique e c'o jujun achijab cabi'x chique “e aj na'oj”, wa' e cuq'uil raj epicúreos y raj estóicos. Rique xquichapala' quib ruc' ri Pablo puwi ri cuc'utu. Jujun caquibi'ij: «¿Sa' ri caraj cubi'ij wa werewotel re ch'a'tem?» quecha'. Yey jujun chic caquibi'ij: «Wa' wa'chi pacha' tzijonel que jujun chic dios e aj naj» quecha'. Xquibi'ij wa' ma ri Pablo cutzijoj ri Utzilaj Tzij re ri Jesús chique y catzijon puwi ri c'astajibal.
44017019	Xquic'am c'u bi ri Pablo y xe'quiya'a pa ri luwar Areópago quecha che, pa caquimol wi quib rachijab lic c'o quina'oj. Y jewa' xquibi'ij che: «Ri'oj cakaj caketa'maj sa' wa c'ac' c'utunic ca'an rilal,
44017020	ma lic junwi ri c'utunic catzijoj la chikawach ri'oj. Cakaj c'ut cakamaj usuc' sa' que'elawi ri cac'ut la» xecha'.
44017021	Jela' xquibi'ij ma conoje raj Atenas y ri e aj naj ejekel chiri', xew benak quic'u'x che tak ri caquito y quech'a't chwi tak c'ac' na'oj catajin utayic.
44017022	Ewi ri Pablo, xtaq'ui' chiquixo'l pa ri Areópago y jewa' xubi'ij: «Alak achijab aj Atenas, che ronoje ri ca'an alak, canwilo e lic benak c'u'x alak cuc' tak ri tiox alak.
44017023	Ma xalok' xinmalacat pa wa tinamit alak, xinwil tak ri luwar pa quelok'nimaj tak wi ri tiox alak, yey xine'tzak ne chwi jun altar pa tz'ibital wi wa': « CHE RI DIOS NA ETA'MATAL TA UWACH.» Ec'u ri' wa jun calok'nimaj alak uk'ij tob na eta'am ta alak uwach, e wa' Rire ri cantzijoj che alak.
44017024	Rire e Dios x'anaw ruwachulew y ronoje tak ri c'o chwach yey e Rajaw ruwa caj y ruwachulew. Na jekel ta c'u pa juna ja 'anom xa cuma achijab.
44017025	Na cajawax ta che Rire ri oj ticawex cakato'o; ma e ne Rire ri caya'w lo chike konoje ri kac'aslem, ri kuxlab y ronoje ri cajawax chike.
44017026	»Yey xa c'u che jun ticawex, ri Dios xuq'uiyarisaj quiwach conoje ri ticawex cha' quejeki' che ronoje ruwachulew. Yey e Rire ch'oboyom lok pa tak quebe'jekela wi chujujunal tinamit y janipa tak ri quik'ijol che ruwachulew.
44017027	Xu'an wa' cha' caquitzucuj Rire, yey tob ne pacha' quemalal pa k'eku'm, caquirik na. Pero pakatzij wi, ri Kakaw na naj ta c'o wi chike chikajujunal.
44017028	Ma ruma ri Dios oj c'aslic, cojsilabic y oj jekel che ruwachulew; e pacha' ri quibi'im can jujun aj tz'ibanel re ri tinamit alak: “Ri'oj oj ralc'o'al ri Dios.”
44017029	»Ruma c'u oj ralc'o'al ri Dios, makach'ob c'u ri' we Rire junam uwach cuc' ri tiox xa e 'anom ruc' oro, ruc' plata o ruc' abaj, xa yijbitalic y no'jital cuma rachijab.
44017030	Ojertan lo ri' jela' ri quina'oj tak ri winak puwi ri Dios, no'j ya c'u xic'ow ruk'ijol wa'. Ma wo'ora ri Dios quebutak conoje ri ticawex che ronoje luwar cha' caquitzelej quitzij chwach.
44017031	Ma Rire uk'atom chi jun k'ij echiri' cu'an ri jusuc' k'atbal tzij paquiwi conoje ri ticawex che ruwachulew. Cu'ana c'u wa' ruma ri Jun Achi Ucha'om lok. Yey echiri' ri Dios xuc'astajisaj lo ri Jesús chiquixo'l ri ecaminak, e xujiquiba' uwach Rire e ri Jun ucha'om lok cha' cu'an wa'» xcha'.
44017032	Ec'uchiri' xquita puwi ri c'astajibal que ri ecaminak, jujun chique xquijek caquich'amij wa'. No'j jujun chic xquibi'ij: «Cakata tanchi la puwi wa c'utunic juna chic k'ij» xecha'.
44017033	Tec'uchiri', xel bi ri Pablo chiquixo'l ri quimolom quib.
44017034	No'j jujun c'u chique wa ticawex xebu'an e cuq'uil ruc' ri Pablo, ma xquicoj rubi' ri Cristo. Chiquixo'l wa' c'o ri Dionisio (rire e cuq'uil rachijab lic c'o quina'oj, ri caquimol quib pa ri Areópago), yey c'o jun ixok Dámaris rubi' y jujun chic.
44018001	Ic'owinak chi tak wa', ri Pablo xel bi pa ri tinamit Atenas y xe'ec Corinto.
44018002	Chila' xurik jun achi e cuq'uil raj judi'ab, Aquila rubi'. Wa' wa'chi alaxinak pa ri luwar re Ponto. Ri Aquila ruc' ri rixokil Priscila c'ac' e petinak pa ri luwar re Italia, ma ri takanel Claudio xtakan che quebel bi pa ri tinamit Roma conoje raj judi'ab. Ec'u ri' ri Pablo xe'bina cuc'.
44018003	Ri quichac rique e xaki junam ruc' ri curik ri Pablo, wa' e caqui'an carpas. E uwari'che xcanaj ri Pablo cuc' y junam quechacunic.
44018004	Yey ronoje k'ij re uxlanibal xtzijon pa ri sinagoga, cach'a't cuc' ri e aj judi'ab y ri na e ta aj judi'ab y cucoj ri lic usuc' pa quijolom.
44018005	Echiri' ri Silas y ri Timoteo xepe pa ri luwar re Macedonia y xebopon Corinto, ri Pablo xa jumul xuya rib che utzijoxic ri Utzilaj Tzij, cuk'alajisaj wa' chiquiwach raj judi'ab: Ri Jesús e ri Cristo, Rucha'o'n lo ri Dios.
44018006	Pero raj judi'ab xquijek caquik'atej ri Pablo y caquibi'ij itzel tak ch'a'tem chirij. Ec'u ri Pablo xujabaja' ruk'u' chiquiwach, c'utubal re na utz ta ri caqui'ano, y jewa' xubi'ij chique: «Chi'ij c'u alak quel wi ri cacam alak pa mac; na numac ta chi ri'in che alak. Chwi c'u wo'ora qui'ntzijoj ri Utzilaj Tzij chique ri na e ta aj judi'ab» xcha'.
44018007	Xel c'u bi pa ri sinagoga y xe'ec chirocho jun achi Justo rubi'. Rire lic c'o xi'in ib pa ranima' chwach ri Dios, yey ri rocho xa putzal ri sinagoga c'o wi.
44018008	Ec'u raj wach re ri sinagoga, jun achi Crispo rubi', xucoj rubi' ri Kanimajawal cuc' conoje ri e c'o pa rocho. Y lic e q'ui chique raj Corinto xquita ri Utzilaj Tzij, xquicoj rubi' ri Cristo y xquic'ul ri bautismo.
44018009	C'o c'u jun ak'ab ri Kanimajawal xuk'alajisaj jun c'utubal chwach ri Pablo, jewa' xubi'ij che: «Maxi'ij awib; e chatzijoj ri Utzilaj Tzij y matanaba' ubi'xiquil.
44018010	Ma Ri'in in c'o awuc' y na jinta c'o ca'anaw ri na utz taj chawe; ma lic e q'ui ri e nutinamit e c'o chupa wa tinamit» xcha'.
44018011	Ec'u ri Pablo xcanaj chiri' pa ri tinamit Corinto jun junab ruc' wakib ic'; ewi cac'utun chwi ri Utzilaj Tzij re ri Dios chiquiwach ri ticawex.
44018012	Yey xu'ana chupa tak ri k'ij echiri' ri Galión catakan puwi tak ri luwar re Acaya, raj judi'ab xqui'an tzij chiquiwach cha' queyactaj chirij ri Pablo. Xquic'am c'u bi pa k'atbal tzij
44018013	y jewa' xquibi'ij: —Wa' wa'chi catajin che ucojic pa quijolom ri ticawex cha' caquilok'oj uk'ij ri Dios ruc' junwi chi c'utunic, na e ta pacha' ri cubi'ij tak ri tzijpixab ke ri'oj —xecha'.
44018014	Yey echiri' ri Pablo xraj cach'a'tic, ri takanel Galión jewa' xubi'ij chique: —Alak aj judi'ab, we u'anom ri na usuc' taj o juna mac lic nim chirij ri k'atbal tzij, ri' lic ube canto sa' ri cabi'ij alak y cank'at c'u tzij puwi'.
44018015	No'j we xa e petowinak chwi tak ch'a'tem, chwi tak bi'aj y chwi tak ri tzijpixab e alak, yijba' c'u ri' alak chiwach ralak. Ma na cuaj taj quinu'an aj k'atal tzij ri'in puwi tak wa' —xcha'.
44018016	Y ruc' wa' xeberesaj lo chupa ri k'atbal tzij.
44018017	Ec'uchiri', conoje ri e aj Grecia xquichap ri Sóstenes, ri aj wach re ri sinagoga. E la' chwach ri k'atbal tzij xquijek caqui'an c'ax che; pero ri takanel Galión na xoc ta c'ana il che wa'.
44018018	Ec'u ri Pablo lic uq'uiyal k'ij xu'an chiri' cuc' ri hermanos. Tec'uchiri' xuya can ri q'uisbal uch'a'tem chique, xoc pa barco y xe'ec pa ri luwar re Siria, junam cuc' ri Priscila y ri Aquila. Echiri' xebic'ow chupa ri tinamit Cencrea, ri Pablo xusocaj bi ruwi' ruma u'anom jun bi'tisinic che ri Dios.
44018019	Chwi c'u ri' xebopon pa ri tinamit Éfeso y chiri' xecanaj can ri Priscila y ri Aquila. Xoc c'u ri Pablo chupa ri sinagoga y xujek catzijon chiquiwach raj judi'ab.
44018020	Wa' lic xebelaj che cha' cacanaj can uq'uiyal k'ij chiri' cuc'; no'j rire xubi'ij na utz taj cacanajic.
44018021	Xew c'u xuya can ri q'uisbal uch'a'tem chique, jewa' xubi'ij: «Lic chirajawaxic in c'o Jerusalem chupa wa nimak'ij catajin lok; yey quinc'un tanchi uc' alak we ri Dios cuya luwar chwe quintzelej lok» xcha'. Xoc c'u chupa jun barco y xel bi Éfeso.
44018022	Echiri' xopon pa ri tinamit Cesarea, xumaj bi ube Jerusalem cha' cu'ya'a rutzil quiwach ri quicojom rubi' ri Cristo chila'. Tec'uchiri', xkaj pa ri tinamit Antioquía
44018023	y xc'oji' jujun k'ij chiri'. Tec'uchiri', xel tanchi ubi y xic'ow tanchi pa tak ri luwar re Galacia y re Frigia cha' cu'nimarisaj can quic'u'x conoje ri quicojom rubi' ri Cristo.
44018024	Xopon c'u jun achi pa ri tinamit Éfeso, Apolos rubi'. Wa' e cuq'uil raj judi'ab yey alaxinak pa ri tinamit Alejandría. E jun achi lic curiko catzijonic y lic c'o reta'am puwi ri tz'ibital can chupa Ruch'a'tem ri Dios.
44018025	Wa' wa'chi tijotal lo chupa rube ri Kanimajawal. Ruma c'u lic cacha uc'u'x che tak ri cu'ano, uya'om rib che catzijonic y cac'utun chwi janipa ri reta'am chwi ri Kanimajawal, tob xew reta'am ri xuc'ut can ri Juan puwi ri bautismo.
44018026	Ruc' c'u ronoje ruchuk'ab, ri Apolos xujek cac'utun pa ri sinagoga. Pero echiri' ri Priscila y ri Aquila xquita ruc'utunic, xquisiq'uij bi cuc' utuquel y xquik'alajisaj rusuc'liquil ri be re ri Dios che.
44018027	Echiri' ri Apolos xraj cak'ax pan pa tak ri luwar re Acaya, ri hermanos xquinimarisaj bi uc'u'x y xquitz'ibaj bi jun carta chique rutinamit ri Dios chila' cha' caquic'ul chi utz. Ec'uchiri' xopon chila', ri Apolos lic xu'ana to'bel chique ri quicojom rubi' ri Cristo ruma ri unimal rutzil uc'u'x ri Dios.
44018028	Ma na cuxi'ij ta c'ana rib, e la' chiwachil cuc'utu lic katzij ri cubi'ij rire y na je ta la' pacha' ri caquibi'ij raj judi'ab. E cuchapabej ri tz'ibital can pa Ruch'a'tem ri Dios re cuk'alajisaj: Ri Jesús e ri Cristo, Rucha'o'n lo ri Dios.
44019001	Ec'uchiri' c'a c'o ri Apolos pa ri tinamit Corinto, ri Pablo xe'ec pa tak ri tinamit c'o lo chwi tak juyub y jela' xopon pa ri tinamit Éfeso. Chila' xebu'rika jujun chique ri quicojom rubi' ri Cristo
44019002	y xutz'onoj c'u chique: —¿Xc'ul alak ri Santowilaj Ruxlabixel ri Dios echiri' xcoj alak rubi' ri Cristo? —xcha chique. Yey rique xquic'ul uwach: —¿Sa' ri' wa'? Ma ri'oj na katom tane q'uenok we c'o Ruxlabixel ri Dios —xecha'.
44019003	Ec'u ri Pablo xutz'onoj chique: —¿Sa' c'u ri bautismo xc'ul alak? —xcha'. Rique xquic'ul uwach: —E ri bautismo re ri Juan —xecha'.
44019004	Xubi'ij c'u ri Pablo chique: —Ri bautismo xuya ri Juan e c'utubal re ri tzelebal tzij chwach ri Dios, yey xtzijon chiquiwach ri tinamit cha' caquicoj rubi' ri Jun catajin lo chirij rire; wa' e ri Jesús, ri Cristo —xcha'.
44019005	Echiri' xquita wa', asu xquic'ul ri bautismo pa rubi' ri Kanimajawal Jesús.
44019006	Ec'uchiri' ri Pablo xuya ruk'ab paquiwi', ri Santowilaj Ruxlabixel ri Dios xkaj paquiwi' y xquijek c'u ri' quech'a't pa jujun chic ch'a'tem na quimajom taj y caquik'alajisaj ri tzij uya'om ri Dios chique.
44019007	Chi conoje wa' laj e juna cablajuj chi achijab.
44019008	Xoc c'u ri Pablo pa ri sinagoga, yey oxib ic' c'u ri' xutzijoj ri Utzilaj Tzij y na xuxi'ij ta c'ana rib che u'anic wa'. C'olic caquichapala' quib cuc' raj judi'ab puwi ri cuc'utu y lic xutij uk'ij cha' cucoj pa quijolom ri usuc' puwi rutakanic ri Dios.
44019009	Pero e c'o jujun chique xqui'an lic co che quib y na xcaj ta c'u xquicoj rubi' ri Cristo; xquijek c'u ri' tzel quech'a't chirij ri C'ac' Be re ri Utzilaj Tzij e la' chiquiwach ruq'uiyal winak. Ec'u ri Pablo xresaj bi rib chiquixo'l y xebuc'am bi ri quicojom rubi' ri Cristo. Chujujunal k'ij c'ut, ri Pablo catzijonic y lic cach'a't chwi tak ruc'utunic chiquiwach, pa ri luwar pa cac'utun wi jun achi Tirano rubi'.
44019010	Pa queb junab e ri' jela' xu'an ri Pablo, cac'utunic. Ruma c'u la', conoje ri e aj judi'ab y ri na e ta e aj judi'ab e c'o pa tak ri luwar re Asia, xquita ri Utzilaj Tzij re ri Kanimajawal Jesús.
44019011	Yey ruma c'u ri Pablo, ri Dios xu'an nimak tak milagros na jinta c'ana ilitajinak wi.
44019012	Xu'ana ne ri', cac'am bi su't o c'ul ic'owisam chirij ri Pablo y caya' chique ri yewa'ib, y jela' quecunutajic yey ri itzel uxlabixel quebel bi chique ticawex.
44019013	Pero e c'o jujun aj judi'ab xa ebic'owel pa tak tinamit yey e quiwach quequesaj itzel uxlabixel chique ri ticawex. Rique xquitij uk'ij caquesaj bi ritzel tak uxlabixel chique ri winak pa rubi' ri Kanimajawal Jesús, jewa' caquibi'ij: «Chupa rubi' ri Jesús ri cutzijoj ri Pablo, quintakan piwi' cha' quixel bi» quecha'.
44019014	Jujun chique ri caqui'an wa' e ri wukub uc'ajol jun achi Esceva rubi'. Rire e cuq'uil raj judi'ab yey e cuq'uil ri nimak e aj chacunel pa Rocho Dios.
44019015	C'o c'u jun k'ij, jun itzel uxlabixel xuc'ul uwach chique ri wukub uc'ajol ri Esceva: «Weta'am uwach ri Jesús y weta'am china ri Pablo; no'j ri'ix, ¿ix chinok?» xcha'.
44019016	Ec'u rachi, ri c'o puk'ab ri itzel uxlabixel, xuc'ak rib paquiwi' y ruc' unimal uchuk'ab xebuchapo, yey ec'u ri' rire ri xuch'ij quichuk'ab y lic xu'an c'ax chique. Jec'uri'la', rique ech'analic xebanimaj bi chupa ri ja e c'o wi.
44019017	Y conoje ri ejekel chupa ri tinamit Éfeso xqueta'maj wa'. Ec'u ri e aj judi'ab y ri na e ta aj judi'ab lic xquixi'ij quib che; jec'uri'la', wa' xe'elok re yacbal uk'ij rubi' ri Kanimajawal Jesús.
44019018	Lic c'u e q'ui ri' chique ri quicojom rubi' ri Cristo, xec'unic e la' chiwachil caquik'alajisaj tak janipa ri na utz taj qui'anom.
44019019	Lic c'u e q'ui chique ri ebu'anom aj itz y aj k'ij, xquic'am tak lo ri quiwuj re majbal itz y xquiporoj chiquiwach conoje. Xajilax c'u ri' janipa cu'ana ri rajil wa' y xu'ana cincuenta mil chi sakil puak re plata.
44019020	Jec'uri'la' xuquich wubi rib ri Utzilaj Tzij re ri Kanimajawal y xe'ec uk'alajisaxic ruc' unimal chuk'ab; yey lic catajin quiq'uiyaric ri quecojow re.
44019021	Ic'owinak chi tak wa', ri Pablo xutic pa ranima' que'ec pa ri tinamit Jerusalem echiri' ic'owinak chi pa tak ri luwar re Macedonia y re Acaya. Jewa' xubi'ij: «Echiri' inic'owinak chi chupa ri tinamit Jerusalem, lic chirajawaxic chwe quinopon pa ri tinamit Roma.»
44019022	Xebutak c'u bi pa tak ri luwar re Macedonia queb chique ri queto'w re, wa' e ri Timoteo y ri Erasto. Yey rire xcanaj chi can jujun k'ij pa tak ri luwar re Asia.
44019023	Chupa tak c'u la' la k'ij, pa ri tinamit Éfeso xquijek quetucuc ri winak chirij ri C'ac' Be re ri Dios y na xa ta jubik' ri xqui'ano.
44019024	Wa' e ruma jun achi Demetrio rubi', aj chacunel ruc' ch'ich' re plata. Ruc' wa' wa ch'ich' re plata cu'an raltak co ja, uc'axwach ri rocho ri quitiox Diana. Yey chwach wa', na xa ta jubik' ri caquich'ac janipa ri quechacun ruc'.
44019025	Ec'u wa'chi xebumol wa raj chac, cuc' jujun chic aj chaquib junam ri quichac y xubi'ij chique: «Alak achijab, ralak eta'am alak e ruma wa jun chac lic c'o kabeyomalil.
44019026	Pero ilom c'u alak y tom alak ri u'anom lo ri Pablo. Ri cu'ano e cucoj pa quijolom uq'uiyal ticawex na e ta dios ri xa e 'anom ruc' quik'ab ri ticawex. Yey na xew ta cuc'ut wa' pa ri katinamit Éfeso, ma ya laj cumaj ronoje pa tak ri luwar re Asia.
44019027	Ruma c'u wa', c'o ne pa sak na calok' ta chi ri kac'ay, yey laj cu'ana ne ri' chiquiwach ri winak na jinta chi uk'ij ri rocho ri nimalaj katiox Diana. Jec'ula', cujek na jinta chi uwach ri katiox, ri calok'ox uk'ij pa tak ronoje ri luwar re Asia y che ronoje ruwachulew» xcha'.
44019028	Echiri' xquita tak wa', lic xpe coyowal y xquijek quesiq'uinic: «¡Nim uk'ij ri tiox Diana que ri aj Éfeso!» quecha'.
44019029	Xpe c'u jun nimalaj sachibal na'oj chique conoje ri tinamit. Quetenenic xe'quiya'a quib pa ri nimalaj estadio pa caquimol wi quib ri tinamit. Y xequichap c'u ri Gayo y ri Aristarco; rique e aj pa ri luwar re Macedonia y e rachbi'il ri Pablo.
44019030	Xraj c'u ri Pablo coc pa ri estadio cha' cach'a't chiquiwach ruq'uiyal winak, no'j ri quicojom rubi' ri Cristo xquik'atej.
44019031	Yey e c'o ne jujun chique ri e aj k'atal tzij re pa tak ri luwar re Asia, e ramigos ri Pablo; rique xquitak ubi'xiquil che y lic xebelaj che cha' na coc tubi pa ri estadio pa etenel wi ri winak.
44019032	Ec'u ri winak etenel chiri' lic xsach quina'oj y xquijek quesiq'uinic. Junwi tak ri caquibi'ij y na catataj ta chi nenare' sa' tak ri caquibi'ij. Yey lic e q'ui chique na queta'am ta nenare' su'chac quimolom quib.
44019033	E c'o c'u jujun aj judi'ab xquiminenej bi chiquiwach conoje, jun achi Alejandro rubi'. Ec'uchiri', jujun chic xe'quijec'a pan chiquixo'l ruq'uiyal winak. Ec'u rire xu'an jun c'utubal ruc' ruk'ab cha' caya'i' che cuto'bej rib.
44019034	Pero echiri' ri winak xqueta'maj rire e cuq'uil raj judi'ab, conoje xa jun ubi'xiquil quesiq'uinic, laj queb ora xquich'ijo caquibi'ij: «¡Nim uk'ij ri tiox Diana que ri aj Éfeso!» quecha'.
44019035	Ec'u ri aj tz'ib re ri tinamit, echiri' xuch'ij quicubaxic ruq'uiyal winak, jewa' xubi'ij: «Alak achijab aj Éfeso, ¿china ri na eta'mayom ta re we ri tinamit que ri aj Éfeso e chajal re ri rocho ri nimalaj tiox Diana yey junam ruc' ruc'axwach, ri kajinak lo chicaj?
44019036	Yey che tak wa', na utz ta c'u ri' c'o junok cubi'ij na katzij taj. E uwari'che lic chirajawaxic cacubi' alak. Mac'o ma'an alak pa ch'u'jilal; nabe na ch'obo alak rakan chi utz ri ca'an alak.
44019037	Cambi'ij wa', ma ec'amom lo alak wa' wa'chijab tob rique na e tane macuninak chirij ri templo o chirij ri katiox.
44019038	»Yey we ri Demetrio cuc' ri rachbi'il c'o quich'a'oj chirij junok, ri lic ube e quiya'a wa' pa k'atbal tzij; ma e c'o e aj k'atal tzij ya'tal paquik'ab caquita que ri winak caquirak'uj quib chiquiwach.
44019039	Yey we c'a c'o ca'aj alak catz'onoj alak chiquij, ri lic ube e caya'i' wa' chiquiwach conoje ri tinamit y cayijbax chi usuc'liquil.
44019040	Ma ruma ri x'ani' wak'ij, c'o ne pa sak catz'ak kachi' cojch'o'jin chirij ri k'atbal tzij y na jinta c'o quel wi we xtz'onox chike sa' la cojtucuc wi» xcha'.
44019041	Xew c'u xubi'ij wa' xuq'uisbej utza'm ri quimolom wi quib.
44020001	Echiri' xtani' ri quetucuc ri winak, ri Pablo xebusiq'uij ri quicojom rubi' ri Jesús. Xebupixabaj c'ut y xebulak'apuj. Echiri' xuq'uisbej can uch'a'tem cuc', xel bi y xe'ela pa tak ri luwar re Macedonia.
44020002	Xic'ow c'u pa tak wa luwar cha' ruc' uq'uiyal pixabanic cunimarisaj quic'u'x ri quicojom rubi' ri Cristo. Tec'uchiri', xe'ela pa tak ri luwar re Grecia.
44020003	Oxib ic' xcanaj can ri Pablo chiri'. Uch'obom chi c'ut que'ec Siria pa barco; pero raj judi'ab xqui'an tzij chiquiwach cha' caqui'an c'ax che echiri' cu'cojo bi ri barco. Ec'u ri Pablo xreta'maj ri quina'oj na utz taj chirij; ruma c'u ri', xujalc'atij ruch'obom cha' catzelej pa tak ri luwar re Macedonia.
44020004	E c'o hermanos xcachbilaj bi c'a pa tak ri luwar re Asia. Wa' e: ri Sópater aj Berea, ri Aristarco, ri Segundo aj Tesalónica, ri Gayo aj Derbe, ri Timoteo, yey ri Tíquico y ri Trófimo, ri e aj Asia.
44020005	Ec'u rique xenabej bi y xojcoy'ej chupa ri tinamit Troas.
44020006	Yey ri'oj, echiri' ic'owinak chi ri nimak'ij echiri' catij ri pam na jinta levadura che, xojel pa barco chiri' Filipos y pa wo'ob k'ij xojopon cuc' pa ri tinamit Troas. Chiri' xojcanaj can wukub k'ij.
44020007	Ri nabe k'ij re ri semana xkamol kib cuc' ri quicojom rubi' ri Cristo cha' cakatij ri cena re ri Kanimajawal. Ec'u ri Pablo cac'utun chiquiwach conoje. Yey ruma chirajawaxic quel bi rire chuca'm k'ij, xnajtir che ri c'utunic cu'ano. Xtic'oj c'u ri' rak'ab y c'a cach'a'tic.
44020008	Yey pa ri kamolom wi kib e chupa ruroxle' ja chicaj y uq'uiyal ak' e tzijitalic.
44020009	C'o c'u jun ala Eutico rubi' tz'ul chupa ri ventana yey oquinak lo jun ukusil waram che ruma ri lic naj cach'a't ri Pablo. Benak c'u ri' ruwaram, xtzak lo che churox le' ja c'a pulew y caminak xe'yacok.
44020010	Ec'u ri Pablo xkaj lok, xjupi' puwi rala, xulak'apuj y jec'uwa' xubi'ij: «Maxi'ij ib alak, ma c'aslic» xcha'.
44020011	Tec'uchiri', ri Pablo xak'an tanchic y xujach ri cena re ri Kanimajawal. Ec'uchiri' utijom chi ri cena, xujek tanchi cach'a'tic y xuq'uisbej wa' c'a pa rusakribal. Tec'uchiri', xumaj bi ube.
44020012	Ec'u ri Eutico e la' c'aslic xquic'am bi chirocho; ruma c'u wa' lic xbochi'itaj quic'u'x conoje.
44020013	Ri Pablo xraj que'ec chirakan pa ri tinamit Asón. Yey ri'oj xojnabej bi pa barco cha' que'kac'ama bi ri Pablo chiri'. Jela' xka'ano ma e oj canajinak can wi ruc' rire.
44020014	Xkarik c'u kib ruc' rire pa ri tinamit Asón. Yey junam ruc' rire xoj'ec pa barco y xkamaj bi kabe pa ri tinamit Mitilene.
44020015	Xojel c'u bi chiri' pa barco y chuca'm k'ij xojic'ow chwach ri isla Quío. Che c'u ri jun chic k'ij xojopon Samos, wa' e jun tinamit c'o chuchi' ri mar. Tec'uchiri', xojopon pa ri tinamit Trogilio y chiri' xojuxlanic. Chuca'm k'ij c'u ri' xojopon pa ri tinamit Mileto.
44020016	Jela' xka'ano, ma ri Pablo uch'obom chic na quic'ow ta pa ri tinamit Éfeso cha' na cabayitaj ta chila' pa tak ri luwar re Asia. Ri rilim wi e ma caraj we c'a xakare' cu'maja ri nimak'ij re Pentecostés chila' Jerusalem.
44020017	Ec'uchiri' oponinak chi ri Pablo pa ri tinamit Mileto, xutak quisiq'uixic ri e aj wach re riglesia c'o Éfeso.
44020018	Echiri' xec'unic, ri Pablo xubi'ij chique: «Ralak lic ilom alak sa' ri nubinic chiwach alak chwi lo ri nabe k'ij echiri' xinc'un pa tak wa luwar re Asia.
44020019	Xin'an ruchac ri Dios chixo'libal alak ruc' ronoje uch'uti'nal nuc'u'x y na xa ta jubik' ruwa'al nuwach elinak y pa rewi ruq'uiyal c'axc'obic nutijom ruma ri itzel quina'oj raj judi'ab chwij.
44020020	Na ruc' ta c'u ri', na jinta c'o wewam chiwach alak, ma xink'alajisaj ronoje ri c'o cutikoj che ri binic silabic alak, yey xinc'utun chiwachil y pa tak ocho alak.
44020021	Chiquiwach c'u raj judi'ab y ri na e ta aj judi'ab, xink'alajisaj lic chirajawaxic chique caquitzelej quitzij chwach ri Dios y cacubi' quic'u'x ruc' ri Kanimajawal Jesucristo.
44020022	»Ec'u wo'ora, ri Ruxlabixel ri Dios xucoj pa wanima' quin'ec pa ri tinamit Jerusalem tob c'amaja' weta'am sa' ri canc'ulumaj na chila';
44020023	xew weta'am ri ubi'im ri Santowilaj Ruxlabixel ri Dios chwe. Ma pa ronoje tak ri tinamit quinic'ow wi, cujiquiba' uwach chwe ri catajin lo panuwi'; wa' e ri quinc'am bi pa tak cárcel y quinya' pa uq'uiyal c'axc'obic.
44020024	Pero ri'in na jinta c'ana cubi'ij nuc'u'x che, na can'an tane che ri nuc'aslem pacha' lic c'o uwach chinuwach ri'in; xew cuaj canq'uis u'aniquil ruc' qui'cotemal ri nutakem pan che ri nuchac, ri xya' chwe ruma ri Kanimajawal Jesús. Wa' e ruk'alajisaxic ri Utzilaj Tzij re ri unimal rutzil uc'u'x ri Dios.
44020025	»Ec'u wo'ora che ralak ri xta' alak chi nuchi' puwi rutakanic ri Dios, lic weta'am na jinta chi junok caril tanchi nuwach.
44020026	Ec'u uwari'che wak'ij cambi'ij chiwach alak: Lic pawi' alak c'o wi we c'o junok che alak casachic.
44020027	Ma na jinta c'o wewam chiwach alak; e janipa ruch'obom lo ri Dios cajawax che alak, nuk'alajisam chi chiwach alak.
44020028	»E uwari'che, chajij ib alak y chechajij alak janipa ri eya'tal pak'ab alak ruma ri Santowilaj Ruxlabixel ri Dios. Ma alak aj c'amal wach re quebil alak ri tinamit re ri Kanimajawal, yey wa' wa tinamit e ri xebulok' Rire ruc' ruquiq'uel.
44020029	Weta'am c'ut echiri' ri'in in benak chic, queboc lo chixo'libal alak jujun chic pacha' e utiw xew cacaj caquisach quiwach tak ri bexex.
44020030	Yey chixo'libal ne ralak queyactaj jujun caquijal ri sakil c'utunic cha' ri quicojom rubi' ri Cristo caquesaj bi quib chupa ri K'ijsak y queterej c'u bi chiquij rique.
44020031	E uwari'che, lic c'una sak chiwach ralak. C'una chic'u'x alak: E oxib junab wa', chipak'ij chichak'ab, na in ta uxlaninak che pixabaxic chijujunal alak ruc' uwa'al nuwach.
44020032	»Ec'u wo'ora hermanos, cank'atisaj can alak puk'ab ri Dios cha' Rire cuchajij alak y catiqui' c'u alak chupa ri Utzilaj Tzij re ri unimal rutzil uc'u'x. Ma xew wa' c'o uchuk'ab re cuya ri q'uiyibal alak chwach ri Dios y cuya na janipa ri takal che alak, jela' pacha' ri bi'tisim chique conoje ri quiya'om quib puk'ab ri Dios.
44020033	»Ri'in na nurayim ta oro o plata re junok chic yey na nurayim tane ruk'u' junok chic.
44020034	E ne ri nu'anom, lic eta'am alak; ma e janipa ri ajawaxinak chwe ri'in y chique ri e c'o wuc', wa' lic nuch'acom ruc' wa nuk'ab.
44020035	Ruc' c'u ronoje ri ilom alak che ri nubinic, nuc'utum che alak ri lic chirajawaxic wi caka'ano: Cojchacunic cha' utz quekato' janipa ri c'o cajawax chique. E c'una chikac'u'x ruch'a'tem ri Kanimajawal Jesús echiri' xubi'ij: “E más nim uk'ij ralaxic ri jun casipanic, chwa ri jun xa cuc'ul ri casipax che”» xcha'.
44020036	Echiri' xubi'ij tak c'u wa' ri Pablo, xuxucuba' rib y xu'an orar cuc' conoje ri e c'o chiri' ruc'.
44020037	Conoje c'u ri' xquijek quebok'ic, xquilak'apuj ri Pablo y xquitz'ub uchi'.
44020038	Lic xoc unimal bis chiquic'u'x ruma xubi'ij ri Pablo na caquil ta chi uwach. Jec'ula' xcachbilaj bi y xe'quijacha can pa c'o wi ri barco.
44021001	Tec'uchiri' xekaya can ri hermanos, xkamaj bi kabe pa barco y xoj'ec jusuc' c'a pa ri tinamit Cos. Chuca'm k'ij xojopon pa ri tinamit Rodas. Echiri' xojel bi chiri', xoj'ec pa ri tinamit Pátara.
44021002	Chupa c'u wa tinamit Pátara xkarik jun barco que'ec Fenicia. Xojak'an c'u ri' chupa y xkamaj bi kabe chwi ri mar.
44021003	Ec'u la' cojbin pa ri barco, xkil can ri isla Chipre, wa' xcanaj can pa mox chike. Xkamaj c'u bi pa tak ri luwar re Siria y xojopon pa ri tinamit Tiro, ma ri barco cu'ya'a can eka'n chiri'.
44021004	Chupa c'u wa tinamit xekarik ri quicojom rubi' ri Cristo y xojcanaj wukub k'ij cuc'. Ec'u rique xquipixabaj ri Pablo cha' na que'ec ta Jerusalem, ma ri Ruxlabixel ri Dios xuk'alajisaj chique ri cuc'ulumaj ri Pablo we xopon chila'.
44021005	Na ruc' ta c'u ri', echiri' xic'ow ri wukub k'ij, xojel bi chiri'. Conoje ri e aj chiri', junam cuc' ri quixokil y ri calc'o'al, xojcachbilaj lo c'a tza'm ja che ri tinamit. Chuchi' ri mar xkaxucuba' kib y xka'an orar.
44021006	Xkalak'apuj kib chikawach. Tec'uchiri', ri'oj xojak'an chupa ri barco, yey rique xetzelej chicocho.
44021007	Xkamaj tanchi ubi kabe chwi ri mar; xojel lo pa ri tinamit Tiro y xojopon pa ri tinamit Tolemaida. Tec'uchiri', xkaya rutzil quiwach ri hermanos chiri' y xojcanaj can jun k'ij cuc'.
44021008	Chuca'm k'ij c'ut, xojel bi y xojopon pa ri tinamit Cesarea. Chila' xojoc chirocho ri Felipe, ri aj tzijol re ri Utzilaj Tzij, jun chique ri wukub diáconos. Y xojcanaj c'u can ruc'.
44021009	Ec'u rire e c'o cajib umi'al c'amaja' quec'uli'ic yey rique caqui'an k'alajisanic ruma ri Dios.
44021010	Xojnajtir chiri' jujun k'ij. Echiri' oj c'o chiri', xc'un jun k'alajisanel re ri Dios, Ágabo rubi', petinak Judea.
44021011	Wa' wa'chi xojo'lrila'. Xuc'am c'u ri' rupas ri Pablo y chiribil rib xuyut ri rakan y ruk'ab; tec'uchiri', xubi'ij: —Jewa' cubi'ij ri Santowilaj Ruxlabixel ri Dios: “Chila' Jerusalem, jewa' caqui'an raj judi'ab che rachi rajaw wa jun pas, caquiyutu yey caquiya c'u paquik'ab ri na e ta aj judi'ab” —xcha'.
44021012	Echiri' xkata wa', ri'oj y ri e aj Cesarea lic xojelaj che ri Pablo cha' na que'ec ta Jerusalem.
44021013	Pero ri Pablo xuc'ul uwach chike: —¿Su'chac cok' alak y cacoj alak unimal bis chinuc'u'x? Ma ri'in nuya'om ne wanima' na xew ta ri quinyutic, ma quin'ec tob ne quincam pa ri tinamit Jerusalem ruma rubi' ri Kanimajawal Jesús —xcha'.
44021014	Yey ruma c'u na xkach'ij ta uk'atexic cha' na que'ec taj, xkok'otaj cojch'a't ruc' puwi wa', xew c'u xkabi'ij che: —E chu'ana na ri' janipa ri caraj ri Kanimajawal —xojcha'.
44021015	Ic'owinak chi wa', xkayijba' kib y xkamaj bi kabe pa ri tinamit Jerusalem.
44021016	Y xojcachbilaj bi jujun chique ri quicojom rubi' ri Cristo chiri' Cesarea. Cuc' rique c'o jun aj Chipre Mnasón rubi'. Rire e cuq'uil ri nabe quicojom rubi' ri Cristo. Yey ruc' ri Mnasón coje'canaj can wi chila' Jerusalem.
44021017	Echiri' xojopon Jerusalem, ri hermanos xojquic'ul ruc' qui'cotemal.
44021018	Chuca'm k'ij c'ut, ri Pablo xe'ec kuc' che rilic ri Jacobo yey conoje ri e aj wach re riglesia quimolom quib chiri'.
44021019	Ec'uchiri' ri Pablo uq'uisom chi uya'ic rutzil quiwach wa hermanos, xujek utzijoxic chique janipa ri u'anom ri Dios chiquixo'l ri na e ta aj judi'ab ruma ri chac catajin rire che u'anic.
44021020	Echiri' xquita wa' ri hermanos, lic xquiyac uk'ij ri Dios. Pero xquibi'ij che ri Pablo: «Quil la wa', hermano, janipa lo mil chi aj judi'ab quicojom chi rubi' ri Cristo wara Jerusalem; yey conoje quiya'om quib che utakexic ri Tzij Pixab tz'ibital can ruma ri Moisés.
44021021	Pero xtzijox c'u chique puwi ri c'utunic la chiquiwach conoje raj judi'ab ejekel naj chiquixo'l ri na e ta aj judi'ab. Cabi'x c'u ri' rilal quek'atej la che utakexic ri takanic re ri Moisés, ma cabi'ij la chique na caquicoj ta chi ri retalil re circuncisión chique ri calc'o'al y na caqui'an ta chi ne janipa ri quic'utum can ri kati'-kamam.
44021022	»¿Sa' c'u ri caka'an ri'oj che wa'? Ma la' caquimol ne quib ruq'uiyal winak chi'ij la, we xquito xc'un la.
44021023	»Xew c'u 'ana la wa cakabi'ij che'la: E c'o cajib achijab chikaxo'l ri'oj, chirajawaxic chique caqui'an ri quibi'tisinic chwach ri Dios.
44021024	Chec'ama bi uc' la, josk'ij ib la chwach ri Dios junam cuc' rique, jela' pacha' ri cubi'ij ri takanic tz'ibital can ruma ri Moisés. Tojo c'u can la ri quikasa'n cha' utz caquisocaj ri quiwi'. Jec'ula' cak'alajin chiquiwach conoje: E janipa ri tzijom chique puwi ri c'utunic la, na e ta c'ana u'anom; y caquil ne ri lic jusuc' cabin la, ma e canimaj la ri Tzij Pixab.
44021025	»Chique c'u ri na e ta aj judi'ab quicojom rubi' ri Cristo, ri'oj katz'ibam chi chique na chirajawaxic taj caquitakej tak wa'; xew maquitij ri ic'owisam chi chiquiwach ri tiox, maquitij quic' y maquitij awaj xa ejitz'am, yey maquetz'abej ne uwa quik'ij cuc' jujun chic na quic'ulel taj» xecha che ri Pablo.
44021026	Ec'u ri Pablo xebuc'am bi ri cajib achijab ruc' y chuca'm k'ij xujosk'ij rib chwach ri Dios junam cuc' rique. Tec'uchiri', xoc pa ri Rocho Dios re cubi'ij jampala' caq'uis ruk'ijol ri quijosk'iquil y que'quiya'a chwa raltar ri quikasa'n chiquijujunal rique.
44021027	Ec'uchiri' ya caq'uis ri wukub k'ij re ri quijosk'iquil chwach ri Dios, e c'o jujun aj judi'ab e aj pa tak ri luwar re Asia xquil ri Pablo c'o pa ri Rocho Dios. Xequichoc c'u ruq'uiyal winak cha' caquichap ri Pablo.
44021028	Quesiq'uin c'u che ubi'xiquil: «¡Achijab alak aj Israel, chojto'o alak! E achi wa' ic'owinak pa tak ronoje luwar y cac'utun chiquiwach conoje ri winak ruc' tak ch'a'tibenic chirij ri katinamit, chirij ri Tzij Pixab y chirij ri Rocho Dios. Yey na xew ta wa', ma u'anom che wa Santowilaj Luwar pacha' na jinta chi uk'ij echiri' xebucoj lo jujun na e ta aj judi'ab pa ri Rocho Dios, yey wa' xeboc pa ri luwar na takal ta chique» quecha'.
44021029	Jela' xquibi'ij, ma ri petinak lok quilom ri Pablo pa ri tinamit achbilam ruma ri Trófimo, jun achi aj Éfeso. Ruma c'u wa', xquich'ob rakan ri Pablo ucojom lo chupa ri Rocho Dios wa jun achi na e ta cuq'uil ri e aj judi'ab.
44021030	Jec'uri'la' conoje ri tinamit xeyic-ca'nic y xquijek quetucuquic. Ri winak na jampatana xeteni' chiri' y xquichap ri Pablo. E la' quichararem xquesaj bi pa ri Rocho Dios y xquitz'apila' tak ri oquibal.
44021031	Ec'u ri' cacaj caquicamisaj. Xopon c'u ubi'xiquil che ri comandante que ri soldados e aj Roma: «Conoje ri tinamit quetucuquic.»
44021032	Ec'u ri comandante xebuc'am bi ri soldados cuc' ri quicapitanes. Queban c'u ri' xebec pa e c'o wi ri winak. Echiri' tak ri winak xquil ri comandante cuc' ri soldados, xcok'otaj ri caqui'an c'ax che ri Pablo.
44021033	Ec'u wa comandante xew xoponic, xuchap ri Pablo y xtakan che caya'i' pa queb carena. Tec'uchiri', xutz'onoj china ri Pablo y sa' rumac u'anom.
44021034	Chiquixo'l c'u ri' ruq'uiyal winak na jinta chi catatajic, ma jujun quesiq'uin jewa' y jujun chic quesiq'uin jela'. Na k'alaj ta chi q'uenok sa' ri caquibi'ij. Ruma c'u la', ri comandante xtakan che cac'am bi ri Pablo chila' pa ri cuartel.
44021035	Ec'uchiri' xebopon ri soldados ruc' ri Pablo che tak ri lepelak re ri cuartel, xajawaxic xquitelej ma ruq'uiyal winak cacaj caquichap ri Pablo re caqui'an c'ax che.
44021036	Ma ruq'uiyal winak re ri tinamit quetenenic, quiternabem lo ri Pablo y quesiq'uinic: «¡Camisaxok! ¡Camisaxok!» quecha'.
44021037	Echiri' caquicoj bi ri Pablo pa ri cuartel, rire jewa' xubi'ij che ri comandante: —¿Caya nawi la chwe quinch'a't q'uenok uc' la? —xcha'. Ri comandante xutz'onoj che: —¿Carik ri'at catch'a't pa ri ch'a'tem griego?
44021038	¿Na at ta neba ri jun aj Egipto, ri xujek jun ch'a'oj wa maja' naj echiri' xeberesaj bi cajib mil achijab e camisanel pa tak ri luwar catz'intz'otic? —xcha che.
44021039	Xubi'ij c'u ri Pablo: —Na in taj. Pakatzij wi in jun achi laxic in cuq'uil ri e aj judi'ab. In alaxinak pa ri tinamit Tarso, jun tinamit lic c'o uwach re Cilicia. No'j cantz'onoj c'u co che'la, ya'a co la chwe quinch'a't chiquiwach ri tinamit —xcha'.
44021040	Ec'u ri comandante xuya luwar che cach'a'tic. Xtaq'ui' c'u ri' ri Pablo che tak ri lepelak re ri cuartel y xu'an jun c'utubal ruc' ruk'ab chiquiwach ri tinamit cha' quetani'ic. Xetz'in ca'n c'u ri'. Ec'u ri Pablo xujek cach'a't pa ri ch'a'tem hebreo, jewa' xubi'ij:
44022001	«Alak achijab y alak nimak winak, tana c'u alak wo'ora wa to'bal wib can'an chiwach alak» xcha ri Pablo.
44022002	Echiri' ri winak xquito cach'a't chiquiwach pa ri ch'a'tem hebreo, más xetz'inca'nic. Ec'u ri Pablo xubi'ij:
44022003	«Pakatzij wi ri'in in cuq'uil ri e aj judi'ab. In alaxinak pa ri tinamit Tarso, jun tinamit re ri luwar re Cilicia; no'j chupa wa tinamit Jerusalem in q'uiyinak wi. In tijotal c'u lo chwi ri Tzij Pixab ruma ri Gamaliel ruc' jun tijonic lic e chirij ri tzijpixab que can ri kati'-kamam. Lic nuya'om nuc'u'x che ulok'nimaxic ri Dios jela' pacha' onoje ralak wak'ij ora.
44022004	»Ri petinak lok ri'in xenuternabej ne ruc' camic ri etakeyom wa jun C'ac' Be re ri Jesús. Tob achijab o tob ixokib xebenuya pa carena y xebe'nuya'a pa cárcel.
44022005	Ri cajawal raj chacunel pa Rocho Dios y conoje ri nimak winak re ri tinamit lic queta'am katzij wa cambi'ij, ma rique lic xquilo sa' tak ri xin'ano. Ma chique ne rique xinc'ul wubi uwujil, tz'ibital bi chique raj wach e aj judi'ab e c'o Damasco cha' utz quebenuchap lo chi presoyil ri quicojom rubi' ri Cristo y quebenuc'am lo Jerusalem re queya'i' pa c'axc'obic.
44022006	»Ec'u la' quintajin chi be y xa nakaj chic in c'o che ri tinamit Damasco, echiri' laj pa tiq'uil k'ij xakic'ate't xpe chila' chicaj ruwonibal jun ak'. Wa' xwol ca'n panuwi' y xusutij wij.
44022007	Xintzak pulew y xinta c'u jun kulaj jewa' cubi'ij chwe: “Saulo, Saulo, ¿su'chac catch'o'jin chwij?” xcha'.
44022008	»Y ri'in xinc'ul uwach: “¿China rilal, Wajawal?” Rire xubi'ij chwe: “Ri'in in Jesús ri aj Nazaret, ri jun catch'o'jin chirij” xcha'.
44022009	»Yey ri e c'o wuc' pakatzij wi xquil ruwonibal ri ak' xwol ca'n panuwi' y xquixi'ij quib che; no'j na xquimaj ta usuc' ri kulaj cach'a't wuc'.
44022010	»Ec'u ri'in ximbi'ij: “¿Sa' c'u ri' can'ano, Wajawal?” »Y ri Kajawal xubi'ij chwe: “Chatyactajok y jat pa ri tinamit Damasco, ma chiri' cabi'x wi chawe janipa ri cuaj Ri'in ca'an ri'at” xcha'.
44022011	»Ri'in na xintzu'n ta chi c'u ri' ma ruwonibal ri ak' xwol ca'n panuwi', xuchup upa nuwach. Xa c'u xinch'elex bi che ri nuk'ab cuma ri e wachbi'il, y jela' xinopon pa ri tinamit Damasco.
44022012	»Chiri' c'u ri' c'o jun achi Ananías rubi'; rire lic jusuc' rubinic che utakexic tak ri takanic re ri Tzij Pixab, yey lic chom ruch'a'tibexic caqui'an conoje raj judi'ab ejekel chiri'.
44022013	Xc'un c'u ri Ananías che wilic, xkib wuc', y jewa' xubi'ij chwe: “Hermano Saulo, chac'ulu tanchi ratzu'nibal” xcha'. Chupa c'u la' la jok'otaj, xintzu'n tanchic y xinwil uwach ri Ananías.
44022014	»Ec'u ri Ananías xubi'ij chwe: “Ri Dios que can ri kati'-kamam, atucha'om chic cha' caweta'maj sa' ri lic caraj Rire, cawil c'u uwach ri Jun lic jusuc' y cata chuchi' janipa ri cubi'ij chawe.
44022015	Ma catu'ana at k'alajisay re Rire chiquiwach conoje ri ticawex puwi tak ri awilom y atom che.
44022016	Ec'u wo'ora, ¿sa' chi ri cawoy'ej? Chatyactajok y chac'ulu ri bautismo cha' catch'ajtaj che ramac; yey cha'ana c'u wa' chupa rubi' ri Kanimajawal” xcha chwe.
44022017	»Xintzelej c'u lo Jerusalem. Ec'u ri' can'an orar pa ri Rocho Dios echiri' xakic'ate't xk'alajisax jun c'utubal re ri Dios chinuwach.
44022018	Xinwil c'u uwach ri Kanimajawal y jewa' ri xubi'ij chwe: “Chawilij, chatel bi pa wa tinamit Jerusalem ma ri tzijonic panuwi' Ri'in na caquic'ul ta ri winak wara” xcha'.
44022019	»Ri'in ximbi'ij c'u che: “Wajawal, rique lic queta'am janipa ri na utz taj nu'anom lo chique ri quicojom ri bi' la echiri' xin'ec pa tak sinagoga re quebenuc'am bi pa cárcel y cambalac'uj quipa.
44022020	Yey ri'in in c'o chiri' echiri' xcamisax ri Esteban, ri jun xk'alajisan wach la chiquiwach ri winak. In ne jun chique ri xquibi'ij utz cacamisaxic; yey in ri xinchajij can ri quik'u' ri xecamisan re” xincha che ri Kanimajawal.
44022021	»Pero ri Kajawal xubi'ij chwe: “Jat, ma Ri'in lic naj catintak wubi chiquixo'l tak ri tinamit na e ta aj judi'ab”» xcha'.
44022022	Ec'u ri' ruq'uiyal winak, na xquiya ta chi luwar che ri Pablo cach'a'tic. Ec'uchiri', xquijek quesiq'uinic, caquibi'ij: «Chisacha uwach la' la jun achi ma na takal ta chi che cac'asi'ic» quecha'.
44022023	Yey quesiq'uin c'u ri' ri winak y caquimach' tak ri quik'u' pulew y caquipuc' ulew chicaj.
44022024	Ruma c'u la', ri comandante xtakan che coquisax bi ri Pablo pa ri cuartel y cajich' upa cha' jela' queta'maxic su'chac quesiq'uin ri winak chirij.
44022025	Echiri' ri soldados caquiximo re caquijich' upa, ri Pablo xutz'onoj che ri capitán c'o chiri': —¿Usuc' neba cajich' upa junok aj Roma we c'amaja' cak'at tzij puwi'? —xcha'.
44022026	Echiri' xuta wa' ri capitán, xe'ec y xubi'ij che ri comandante: —Ch'obo la chi utz sa' ri ca'an la, ma wa'chi aj Roma —xcha'.
44022027	Ec'u ri comandante xkib ruc' ri Pablo y xubi'ij che: —Chabi'ij pe chwe: ¿Katzij at aj Roma? —xcha che. Ri Pablo xuc'ul uwach: —Katzij, in aj Roma —xcha'.
44022028	Ec'u ri comandante xuc'ul uwach: —Ri'in ruc' uq'uiyal puak xya' nuwuj re xinu'an aj Roma —xcha'. Yey ri Pablo xubi'ij: —No'j ri'in, in aj Roma chwi walaxic lok —xcha'.
44022029	Na jampatana c'u ri', e janipa ri e c'o chiri' re caquijich' upa, xebel ruc'. Yey ne ri comandante echiri' xuto ri Pablo aj Roma, xpe xi'in ib ruc' ruma uya'om ri Pablo pa carena.
44022030	Ec'u ri comandante xraj careta'maj pa sakil wi sa' ri mac caquitz'ak raj judi'ab chirij ri Pablo. Ruma c'u ri', chuca'm k'ij xutak quic'amic ri nimak e aj chacunel pa Rocho Dios cuc' conoje ri uchapom wi rib ri k'atbal tzij. Xutak resaxic ri carena che ri Pablo; xuc'am c'u ulok y xuya chiquiwach.
44023001	Ec'uchiri', ri Pablo xuch'iquiba' ruwach paquiwi tak ri uchapom wi rib ri k'atbal tzij y jewa' xubi'ij: —Achijab alak watz-nuchak', ri petinak lok yey c'a e ne nu'anom wak'ij ora, lic cuna' nuc'u'x jusuc' ri nubinic chwach ri Dios —xcha'.
44023002	Ruma c'u la xubi'ij ri Pablo, ri Ananías ri cajawal raj chacunel pa Rocho Dios, xebutak ri e c'o ruc' cha' caquiraw t'o'y chwa re'.
44023003	Ec'u ri Pablo xubi'ij che: —¡Chu'ana ri Dios uc' la janipa ri ca'an la chwe, rilal xa queb palaj la! Ma lal cojotalic re cak'at la tzij panuwi' e chirij ri cubi'ij ri Tzij Pixab; no'j camacun c'u la chirij wa Tzij Pixab ruma xtakan la ca'an c'ax chwe tob na e ta cubi'ij ri' ri Tzij Pixab —xcha'.
44023004	Ri e c'o chiri' xquibi'ij che ri Pablo: —¿Sa'ch? ¿Cayaj cami ri' ri'at ri cajawal raj chacunel pa Rocho Dios? —xecha'.
44023005	Ri Pablo xubi'ij: —Alak watz-nuchak', ri'in na weta'am taj we rire e cajawal raj chacunel pa Rocho Dios. We ta e la' weta'am china rire, na cambi'ij ta wa' che, ma tz'ibital can chupa Ruch'a'tem ri Dios: “Ma'an ri tzel catch'a't chirij ri takanel re ratinamit” —xcha'.
44023006	Ec'u ri Pablo reta'am nic'aj chique ri aj k'atal tzij e saduceos y nic'aj chic e fariseos. Ruma c'u la', rire lic co xch'awic, jewa' xubi'ij: —Achijab alak watz-nuchak', ri'in in cuq'uil ri e fariseos yey in uc'ajol jun fariseo; ec'u wo'ora cak'at tzij panuwi' xa ruma ri cubul pan nuc'u'x che ri c'astajibal que ri ecaminak —xcha'.
44023007	Echiri' xubi'ij wa' ri Pablo, ri fariseos cuc' ri saduceos xquijek caquichapala' quib chiquiwach; y jela' conoje ri quimolom quib xquijach quipa.
44023008	Ma chiquiwach ri saduceos, na jinta c'astajibal que ri ecaminak, na e jinta ne ángeles y na e jinta ne jujun chic uxlabixel; no'j chiquiwach ri fariseos, e c'o conoje wa'.
44023009	Y xquijek lic quewokokic. E c'o c'u jujun chique raj c'utunel re ri tzijpixab e cuq'uil ri fariseos. Rique xeyactajic y xquijek quech'o'jinic, jewa' caquibi'ij: «Na jinta mac cakarik chirij wa jun achi. C'axtaj rire e juna tako'n petinak ruc' ri Dios o juna ángel uk'alajisam wa' che. Yey we e ri', na utz taj cojch'o'jin ri'oj chirij ri Dios» quecha'.
44023010	Jec'ula' ri ch'a'oj chiquiwach lic xe'ec chunimal. Ruma c'u ri', ri comandante lic xuxi'ij rib, ma xuch'ob rakan caquirakij upa ri Pablo. Ewi xtakan che quisiq'uixic jujun chic soldados cha' caquesaj bi ri Pablo chiquixo'l y caquic'am bi pa ri cuartel.
44023011	Chuca'm ak'ab c'ut xuk'alajisaj rib ri Kanimajawal chwach ri Pablo y xubi'ij che: «Pablo, chanimarisaj ac'u'x; ma jela' pacha' xinak'alajisaj Ri'in chiquiwach ri e aj Jerusalem, jec'ula' lic chirajawaxic ca'ana pa ri tinamit Roma» xcha'.
44023012	Chuca'm k'ij echiri' xsakiric, e c'o jujun aj judi'ab xqui'an tzij chiquiwach cha' caquicamisaj ri Pablo. Xquibi'ij c'ut chwach ri Dios na quewa' tana y na caquitij ta ne mik'ina' we na caquicamisaj ta ri Pablo nabe. Yey xquibi'ij peta na c'ax paquiwi' we na xquich'ij ta u'anic ri tzij xqui'an chiquiwach.
44023013	Yey ri quiq'uiyal ri xquiya quib chupa wa', xic'ow che cuarenta.
44023014	Conoje wa' xebec cuc' ri nimak e aj chacunel pa Rocho Dios y cuc' ri nimak winak re ri tinamit, y jewa' xquibi'ij chique: —Ri'oj xkabi'ij peta na c'ax pakawi' we na xkach'ij ta u'aniquil wa tzij xka'an chikawach. Ma chwach ri Dios xkabi'ij na jinta c'o cakatijo we na cakacamisaj ta ri Pablo nabe.
44023015	Ec'u wo'ora ralak junam cuc' tak ri uchapom wi rib ri k'atbal tzij, tz'onoj alak che ri comandante cuc'am lo ri Pablo chiwach alak chwe'k. 'Ana c'u alak che pacha' e ri' cata alak uchi' puwi tak ri tz'akom chirij; yey ec'u ri'oj cakoy'ej pa be re cakacamisaj —xecha'.
44023016	C'o c'u jun ralab ri ranab ri Pablo yey rire xuto caquich'a'tibej puwi ri camisabal re ri Pablo caqui'an pa be. Xe'ec c'ut, xoc bi pa ri cuartel y xu'tzijoj wa' che ri Pablo.
44023017	Ewi ri Pablo xusiq'uij jun chique ri capitanes que ri soldados y xubi'ij che: —C'ama bi la wa jun ala chwach ri comandante, ma c'o caraj cubi'ij che, yey lic il uwach cuto —xcha'.
44023018	Ri capitán xuc'am c'u bi rala y xu'ya'a chwa ri comandante, y jewa' xubi'ij che: —Ri Pablo, ri jun c'o pa cárcel, xinusiq'uij y lic xelaj che cha' canc'am lo wa jun ala chiwach la, ma c'o caraj cutzijoj che'la —xcha'.
44023019	Ec'u ri comandante xuc'am bi rala che ruk'ab y xresaj bi rib junam ruc' rala chiquixo'l ri e c'o chiri'. Ec'uchiri', xutz'onoj che: —¿Sa' ri cawaj catzijoj chwe? —xcha'.
44023020	Rala xubi'ij che: —Ec'o jujun aj judi'ab qui'anom tzij chiquiwach cha' caquitz'onoj che'la cac'am bi la ri Pablo chwe'k chwach ri k'atbal tzij, ma caqui'an che pacha' e ri' cata' uchi' puwi tak ri tz'akom chirij.
44023021	Pero wa' macoj la; ma quic'ow che cuarenta ri quiq'uiyal rachijab caquewaj quib pa be. Y conoje wa' xquibi'ij peta na c'ax paquiwi' we na xquich'ij ta u'aniquil wa xquijiquiba' uwach. Ma xqui'an tzij chiquiwach na quewa' taj y na caquitij ta ne quimik'ina', we na caquicamisaj ta ri Pablo nabe. Yey wo'ora xa cacoy'ej sa' ri cabi'ij rilal che ri caquitz'onoj —xcha'.
44023022	Ec'u ri comandante xuq'uisbej ruch'a'tem ruc' rala, xew c'u xubi'ij bi che: —Na jinta c'o cabi'ij wi we atzijom chi wa' chwe —xcha'.
44023023	Tec'uchiri', wa comandante xebusiq'uij queb capitanes y xebutak che quequimol quichi' queb ciento soldados re quebec chakan y setenta re quebec chwi cawayu'; yey queb ciento chic e c'akal lanza. Conoje tak wa' quebec c'a pa ri tinamit Cesarea pa ri belejeb ora chak'ab.
44023024	Y xtakan che caquiyijba' ucawayu' ri Pablo cha' carek'nabej bi y jec'ula' na jinta c'o cuc'ulumaj chwiquik'ab cha' copon na chwach ri takanel Félix.
44023025	Yey xutz'ibaj c'u bi jun carta cha' caquiya pan che ri takanel Félix, jewa' utz'ibaxic xu'ano:
44023026	Ri'in in Claudio Lisias, cantak bi wa jun carta che'la, lal nimalaj takanel Félix. C'ulu rutzil wach la.
44023027	Wa jun achi cantak bi che'la, xchap cuma raj wach e aj judi'ab y ya ne e ri' caquicamisaj. Ec'u ri'in cuc' ri nusoldados xi'nwesela' paquik'ab ma xinweta'maj rire aj Roma.
44023028	Pero ruma c'u xuaj canweta'maj sa' ri caquitz'ak wi uchi', xinc'am bi rire pa ri k'atbal tzij que raj judi'ab.
44023029	Xinta c'u ri', ri caquitz'ak wi uchi' xa e puwi tak ri quicojobal chwi ri tzijpixab qui'que. Ec'u ri'in na jinta juna mac xinrik che re cacamisaxic o re caya' pa cárcel.
44023030	Y ruma c'u xo'lbi'x chwe sa' ri quiyijbam raj judi'ab chirij cha' caquicamisaj, xinch'ob c'u ri' más utz we cantak bi chiwach la. Yey e janipa ri quetz'akaw uchi', xebenutak che caquik'alajisaj chiwach rilal janipa ri quitz'akom chirij. Chila c'u co ib la.
44023031	Ec'u ri soldados xquic'am bi ri Pablo jela' pacha' ri takanic x'an bi chique, y chak'ab xquic'am bi pa ri luwar Antípatris.
44023032	Chuca'm k'ij c'ut, xetzelej lo pa ri cuartel ri soldados ebenak chakan; yey ri soldados ebenak chwi cawayu', xquimaj chubi quibe ruc' ri Pablo.
44023033	Ec'uchiri' xebopon wa' chupa ri tinamit Cesarea, xquiya ri carta che ri takanel y xe'quiya'a c'u ri Pablo chwach.
44023034	Ri takanel xrajilaj ri carta y xutz'onoj pa aj wi ri Pablo. Echiri' xreta'maj aj pa ri luwar re Cilicia,
44023035	jewa' xubi'ij che: «C'ate catinto echiri' quec'un lo ri etz'akayom achi'» xcha'. Xtakan c'u che cha' cachajix pa ri palacio re ri Herodes.
44024001	Wo'ob k'ij c'u ric'owic wa' echiri' ri Ananías ri cajawal raj chacunel pa Rocho Dios xkaj lo pa ri tinamit Cesarea. Rire erachbilam lo jujun nimak winak re ri tinamit y jun chic achi aj esay quichi', Tértulo rubi'. Xebopon c'u ri' chwach ri takanel re caquitz'ak uchi' ri Pablo.
44024002	Ec'uchiri' xsiq'uix ri Pablo, ri Tértulo xujeko cutz'ak uchi', jewa' cubi'ij che ri takanel Félix: «Lal Félix ri lic c'o wach la, ri katinamit uma rilal urikom unimal utzil chomal y lic utz ri takanic la pakawi' ruma lic c'o na'oj la.
44024003	Wa' wa utz 'anom la chike na xa ta janipa k'ij uwach y na xa ta pa jun luwar cakil wi, ma pa tak ronoje luwar cakil wi. Ruma c'u ri' wa', lic cakatioxij che'la.
44024004	»Ec'u wa jok'otaj, cha' na cakabay ta la, 'ana co la ri' chojtana la q'uenok ruc' ri relej c'u'x la.
44024005	»Wa karikom ri'oj chirij wa jun achi e pacha' chi jun petel-laj yabil. Rire ebuch'i'om ruc' ch'a'oj conoje raj judi'ab e c'o pa tak ronoje luwar che ruwachulew. Yey e c'amayom quiwach ri jumutzaj ticawex cabi'x “nazarenos” chique.
44024006	Y na xew ta wa', ma xutij ne uk'ij cu'an che ri Rocho Dios pacha' na jinta chi uk'ij. Ruma c'u la', xkachapo y xkaj cak'at tzij puwi' e chirij ri tzijpixab ke ri'oj.
44024007	»Pero ri comandante Lisias xumin rib chikaxo'l cuc' uq'uiyal soldados y xumaj pakak'ab.
44024008	Xebutak c'u ri quetz'akaw uchi' wa'chi cha' quepe na wara uc' la. We xta c'u la uchi', c'a ec'uchiri' queta'maj la lic katzij janipa ri kabi'im ri'oj chirij» xcha'.
44024009	Yey raj judi'ab e c'o chiri' xquijiquiba' uwach che ri takanel: «Lic katzij; e u'anom janipa ri bi'tal chirij» xecha'.
44024010	Ec'u ri takanel xu'an jun c'utubal che ri Pablo cha' cach'a'tic, y rire xujek ubi'xiquil: «Lic weta'am uq'uiyal chi junab lal aj k'atal tzij re wa katinamit; e uwari'che, ruc' ronoje nuc'u'x canto'bej wib chiwach la.
44024011	We ca'aj la catz'onobej la puwi', queta'maj c'u la ri': Ri'in c'a e ne ucablajuj k'ij ri' xinopon pa ri tinamit Jerusalem cha' canlok'nimaj uk'ij ri Dios.
44024012	Yey ri quetz'akaw nuchi', rique na xinquirik taj quinch'o'jin ruc' junok, na xinquirik tane e enuch'i'om ruc' ch'a'oj ruq'uiyal winak pa ri Rocho Dios, pa tak ri sinagogas o pa juna chic luwar re ri tinamit.
44024013	Jec'uri'la', rique na utz taj caquijiquiba' uwach chiwach la wo'ora janipa ri quitz'akom chwij.
44024014	»Pero chiwach c'u la canya wib chupa wa': Katzij, ri'in in c'o chupa ri Be re ri Cristo, yey rique caquibi'ij che wa Be, xa e jun c'utunic re socoso'nic. Pero chupa wa' wa Be, ri'in e canlok'nimaj ri Dios que ri kati'-kamam re ojertan; ma nucojom janipa ri c'o chupa Rutzij Upixab ri Dios tz'ibital can ruma ri Moisés y cuma ri k'alajisanelab.
44024015	Y jela' pacha' rique, ri'in lic nucubam pan nuc'u'x ruc' ri Dios. Ma weta'am ri Dios quebuc'astajisaj na lo conoje ri ecaminak; jela' cu'an chique ri e jusuc' y ri na e ta jusuc'.
44024016	Ruma tak c'u ri' wa', lic quinoc il ri'in che ri nubinic cha' jela' cac'oji' ri nuna'oj chi jusuc' chwach ri Dios y chiquiwach ri ticawex.
44024017	»Yey ic'owinak chi jujun junab ri'in na in oponinak ta pa ri nutinamit; c'a ec'u wo'ora xinoponic cha' qui'nya'a nukasa'n re to'bal que ri niba'ib y qui'nya'a nukasa'n chwa raltar re ri Dios.
44024018	»Echiri' xine'quirika jujun aj judi'ab e petinak pa tak ri luwar re Asia, ri'in e ri' canq'uis ri nujosk'iquil pa ri Rocho Dios. Na xinquirik ta c'u chiquixo'l ruq'uiyal winak o cuc' ri quetucuc pa ch'a'oj.
44024019	Ec'u wa e aj Asia, we c'o juna mac cacaj caquicoj chwij, lic e usuc' ri' e rique ri co'lquibi'ij wa' chiwach la.
44024020	»Yey c'u wa e c'o wara, quibi'ij rique we c'o juna mac xquirik chwij echiri' xine'ela chwach ri k'atbal tzij que raj judi'ab.
44024021	Ri numac ri'in chiquiwach rique, e echiri' xinc'oji' chiquixo'l, xinsiq'uin chiquiwach conoje, jewa' ximbi'ij: “Ralak cak'at alak tzij panuwi' wak'ij xa ruma nucubam pan nuc'u'x che ri c'astajibal que ri ecaminak”» xcha ri Pablo.
44024022	Ri takanel Félix lic utom chi puwi wa C'ac' Be re ri Jesús. E uwari'che echiri' xuta wa', xuchakij ri quimolom wi quib, jewa' xubi'ij chique: «Echiri' cac'un ri comandante Lisias, c'a ec'uchiri' canq'uis reta'maxic wa ic'amom lo chinuwach» xcha'.
44024023	Xtakan c'u che ri capitán que ri soldados cha' cachajix ri Pablo, yey xtakan che cha' caya' luwar chique ri rachbi'il quebo'lbina ruc' y co'lquinimaj.
44024024	Jujun k'ij c'ut ic'owinak, xopon tanchi ri takanel Félix ruc' ri rixokil Drusila; wa' wi'xok e cuq'uil raj judi'ab. Ec'u ri takanel Félix xutak usiq'uixic ri Pablo y xuta chi uchi' puwi ri cubulibal c'u'xaj ruc' ri Kanimajawal Jesucristo.
44024025	Pero echiri' ri Pablo xujek cach'a't chiquiwach puwi ri jusuc' binic, puwi ri lic cuchajij rib jun chiribil rib cha' na catzak ta pa mac y puwi ri k'atbal tzij catajin lo paquiwi raj maquib chikawach apanok, ri takanel xuxi'ij rib che wa' y xubi'ij: «Wo'ora jat, c'ate na catinsiq'uij tanchic echiri' cajami' nuwach» xcha'.
44024026	Yey wa takanel Félix xa roye'em we ri Pablo cuya puak che cha' ruc' ri' cutzokopij bi. Ruma c'u la', uq'uiyal laj xusiq'uij y xch'a't ruc'.
44024027	Xic'ow c'u queb junab, yey ri takanel Félix xjal bi y xcanaj ri Porcio Festo puc'axel. Ec'u ri Félix, xa ruma caraj cacanaj can utz chiquiwach raj judi'ab, xuya can ri Pablo pa cárcel.
44025001	Oxib k'ij roponic ri Festo chila' Cesarea, xel bi cha' que'ec Jerusalem.
44025002	Chiri' c'u ri', ri nimak e aj chacunel pa Rocho Dios cuc' ri lic c'o quiwach chique raj judi'ab, xquijek caquicoj quib ruc' elejem chwach ri Festo ruma ri quitz'akom chirij ri Pablo.
44025003	Xquitz'onoj c'u che ri Festo lic chu'ana co ri' chuk'atisaj lo ri Pablo chique pa ri tinamit Jerusalem, pero ri quino'jim chi rique chiquiwach e caquicamisaj ri Pablo pa be.
44025004	No'j ri Festo xuc'ul uwach: «Ri Pablo c'o pa cárcel pa ri tinamit Cesarea, yey pa queb oxib k'ij in c'o ne ri'in chila'.
44025005	Utz nenare' we e c'o jujun e aj wach che alak quebec wuc', ma we c'o juna mac chirij wa'chi, utz cabi'ij alak chila'» xcha'.
44025006	Laj wajxakib o lajuj k'ij c'u ri' xu'an chiquixo'l raj judi'ab; tec'uchiri', xtzelej pa ri tinamit Cesarea. Chuca'm k'ij, xtz'uyi' c'u chupa ri k'atbal tzij y xtakan che cac'am lo ri Pablo chwach.
44025007	Echiri' xc'am lo ri Pablo, raj judi'ab ebelinak pa ri tinamit Jerusalem xquimoc rij, xquitz'ak c'u uchi' u'anom uq'uiyal mac lic na utz ta uwach, tob na xquirik taj su'anic caquijiquiba' uwach wa caquibi'ij chirij.
44025008	Ec'u ri Pablo xuto'bej rib chiquiwach conoje, jewa' xubi'ij: —Ri'in na jinta c'ana in macuninak wi, ma na in ch'a'tinak ta chirij ri tzijpixab que raj judi'ab, chirij ri Rocho Dios o chirij ri nimalaj takanel re Roma —xcha'.
44025009	Pero ri Festo, xa ruma caraj cacanaj can utz chiquiwach raj judi'ab, jewa' xubi'ij che ri Pablo: —¿Cawaj cate'ec Jerusalem y chila' cak'at tzij pawi' chinuwach ruma tak wa'? —xcha'.
44025010	Ec'u ri Pablo xuc'ul uwach: —Ri'in in c'o chi chwach jun k'atbal tzij re ri nimalaj takanel re Roma, pa takal wi chwe cak'at tzij panuwi'. Yey rilal lic eta'am la chi utz, ri'in na jinta juna mac nu'anom chiquij raj judi'ab.
44025011	Ma we ta c'o juna numac o we ta c'o nu'anom re takal chwe quincamisax ruma, ri' na canjec' ta wib che quincamisaxic. No'j we na katzij ta wa quitz'akom chwij, na jinta junok ri' takal che quinuya paquik'ab raj judi'ab. Cantz'onoj c'u ri' cha' ri nimalaj takanel re Roma, e rire ri cuta nuchi' —xcha'.
44025012	Ec'u ri Festo, echiri' xuq'uis cach'a't cuc' ri e ya'l una'oj, jewa' xubi'ij che ri Pablo: —Xatz'onoj c'ut e ri nimalaj takanel re Roma ri cataw achi' pa k'atbal tzij; jec'uri'la' chwach ri nimalaj takanel re Roma catintak wubi —xcha'.
44025013	Ic'owinak chi c'u jujun k'ij echiri' ri rey Agripa ruc' rixok Berenice xebopon pa ri tinamit Cesarea cha' caquiya rutzil uwach ri Festo.
44025014	Yey ruma lic uq'uiyal k'ij xqui'an chiri', ri Festo xutzijoj che ri rey Agripa su'chac c'o ri Pablo pa cárcel, jec'uwa' xubi'ij che: —Wara c'o jun achi ya'tal can pa cárcel ruma ri takanel Félix.
44025015	Echiri' xinopon pa ri tinamit Jerusalem, ri nimak e aj chacunel pa Rocho Dios cuc' ri nimak winak que raj judi'ab, xquicoj umac wa jun achi chinuwach y xquitz'onoj chwe asu cank'at tzij puwi'.
44025016	Yey chique tak c'u ri' wa', ri'in ximbi'ij: Chikaxo'l ri oj aj Roma, we c'o junok xcoji' umac, nabe na caya'i' che cuto'bej rib chiquiwach ri quecojow umac. Y we xrikitaj c'u umac, c'a ec'uchiri', cak'at tzij puwi' y caya'i' pa c'ax.
44025017	»E uwari'che, xew xec'un ri quicojom umac ri Pablo, ri'in na xinmayin ta ruc' wa'; ma asu chuca'm k'ij, xintz'uyi' pa ri k'atbal tzij y xintak c'u uc'amic.
44025018	»Xec'oji' c'u chiri' ri e aj tz'akal tzij chirij, pero na jinta juna umac xquicojo pacha' ri nuch'obom ri'in caquitz'ak chirij.
44025019	Ma ri mac xquitz'ak chirij, xa e tak puwi ri c'utunic que ri aj judi'ab puwi ri Dios y puwi jun achi Jesús rubi', yey wa' caminak chi nenare', tob ri Pablo lic cujiquiba' uwach c'aslic.
44025020	»Ec'u ri'in, ruma na canrik taj su'anic canyijba' ri c'o wi, xintz'onoj na che we caraj que'ec pa ri tinamit Jerusalem cha' chila' ca'ani' ri k'atbal tzij puwi' che ri tz'akom chirij.
44025021	Pero ri Pablo xutz'onoj cata' uchi' ruma ri nimalaj takanel Augusto. Ruma c'u la', xintakan che cachajix na pa ri cárcel wara, copon na ruk'ijol cantak bi chwa ri nimalaj takanel re Roma —xcha'.
44025022	Ec'uchiri', ri Agripa jewa' xubi'ij che ri Festo: —Ri'in lic cacha nuc'u'x canto sa' ri cubi'ij wa jun achi —xcha ri Agripa. Ewi ri Festo xubi'ij che: —Chwe'k na, cata la —xcha che.
44025023	Chuca'm k'ij c'u ri', ri Agripa y ri Berenice xeboponic. Yey sa'chi ruchomal ri coquibal xqui'ano, pacha' e nimak takanelab lic c'o quiwach. Xeboc c'u pa ri nimalaj upa ja pa caquimol wi quib, junam cuc' ri comandantes y rachijab e aj wach re ri tinamit. Ec'u ri Festo xtakan che cac'am lo ri Pablo chiquiwach.
44025024	Ec'uchiri', ri Festo jewa' xubi'ij: «Lal rey Agripa y onoje ri alak achijab c'o alak junam wara kuc', ri' c'u ri' wa jun achi c'o chiwach alak. Conoje ruq'uiyal winak e aj judi'ab xquitz'ak uchi' rire chinuwach pa ri tinamit Jerusalem. Yey wo'ora pa wa tinamit Cesarea, ruc' sic' caquitz'onoj rucamic chwe.
44025025	No'j ri'in na jinta c'o canrik chirij cha' takal che cacamisaxic. Ec'u rire xutz'onoj cata' uchi' ruma ri nimalaj takanel Augusto; e uwari'che, nubi'im chic cantak bi chwach wa nimalaj takanel.
44025026	»Yey ri'in chinuk'ab c'o wi cantz'ibaj pan che ri nimalaj wajawal Augusto sa' ri mac tz'akom chirij. Pero c'amaja' cak'alajin chinuwach sa' ri cantz'ibaj bi. »Ec'u uwari'che canya na chiwach ralak, pero e más chiwach rilal, lal rey Agripa. Cuaj c'ut cata la uchi' cha' we rilal xrik la sa' rumac, ri'in c'o c'u cantz'ibaj puwi rire.
44025027	Ma chinuwach ri'in, na ube taj cantak bi junok c'o pa presoyil we na cank'alajisaj tubi ri tz'akom chirij» xcha'.
44026001	Ec'uchiri', ri Agripa xubi'ij che ri Pablo: «Wo'ora canya luwar chawe catch'awic re cato'bej awib» xcha'. Ec'u ri Pablo xuyac ruk'ab y xujek jewa' cuto'bej rib:
44026002	«Lal rey Agripa, ri'in lic quinqui'cotic ma caya'taj chwe quinc'oji' chiwach la cha' canto'bej wib che tak ronoje ri tz'akom chwij cuma raj judi'ab.
44026003	Lic c'u utz u'anom, ma rilal lic eta'am la puwi tak ronoje ri kacojobal ri oj aj judi'ab yey eta'am ne la sa' tak ri cakachapala' kib ri'oj puwi'. Ruma c'u la', cantz'onoj co che'la, chinta co la ruc' unimal c'u'xaj.
44026004	»Conoje raj judi'ab queta'am sa' ri nubinic nusilabic chwi lo in ala, ma xinq'uiy chila' Jerusalem pa ri nutinamit Israel.
44026005	Yey we ne rique cacaj caquik'alajisaj wa queta'am, caquibi'ij c'u ri', katzij, ri'in lic ojertan lo ri' xex wi in cuq'uil ri fariseos, ri lic katakem ri c'utunic que raj judi'ab puwi ri takanic re ri Moisés.
44026006	»Yey ec'u wo'ora, ruma ri nucubam pan nuc'u'x che ri bi'tisinic xu'an ri Dios chique ri kati'-kamam ojertan, xa ruma wa' inya'om pa k'atbal tzij.
44026007	Wa' wa bi'tisinic e koye'em ri'oj oj calc'o'al can ri cablajuj uc'ajol ri kamam Jacob ojertan, cha' e cu'ana kuc' janipa ri bi'tisim chike. Ec'u uwari'che na cakok'otaj ta ulok'nimaxic ri Dios chipak'ij chichak'ab. Cambi'ij c'u ri' che'la, lal rey Agripa: Xa ruma c'u ri nucubam pan nuc'u'x ri'in che wa' wa bi'tisinic, catz'ak nuchi' cuma raj judi'ab.
44026008	Cantz'onoj c'u che onoje ralak alak aj judi'ab: Chiwach ralak, ¿na puk'ab ta neba ri Dios c'o wi quebuc'astajisaj lo ri ecaminak?
44026009	»E ri petinak lok, e chinuwach ri'in e lic chirajawaxic chwe ri can'an uq'uiyal na utz taj chiquij ri quicojom rubi' ri Jesús ri aj Nazaret.
44026010	Y jenewa' xin'an pa ri tinamit Jerusalem. Lic e q'ui ri xebenuya pa cárcel ruma quicojom rubi' ri Jesús. Wa' xya' ne uwujil panuk'ab cuma ri nimak e aj chacunel pa Rocho Dios. Yey ri'in xinya ne nuch'a'tem chiquij cha' quecamisaxic.
44026011	Y pa tak ronoje ri sinagogas uq'uiyal laj xebenuya pa c'ax re canmin quiwach chupa cha' caquic'ak bi uk'ij ri Jesús. Y ruma ri lic xinch'u'jer chiquij ruc' woyowal, xebe'nutzucuj ne c'a pa tak ri tinamit lic naj.
44026012	»Ec'u in c'o wi ri' che wa', numajom chi c'u bi nube pa ri tinamit Damasco, wuc'am uwujil ya'tal chwe cuma ri nimak e aj chacunel pa Rocho Dios c'utubal re intakom bi cuma rique cha' quebenuya pa c'ax ri quicojom rubi' ri Cristo.
44026013	Cantzijoj c'u ri' che'la, lal nimalaj takanel, ri xinc'ulumaj: Pa tiq'uil k'ij e ri' numajom bi ri nube, xinwil ruwonibal jun ak' xpe chila' chicaj. Yey wa' más ne cawolk'in chwa ruwonibal ri k'ij; ec'u ri' wa' xusutij wij cuc' conoje ri ebenak wuc'.
44026014	Xojtzak c'u konoje ri'oj pulew, yey xinta jun kulaj cach'a't wuc' pa ri ch'a'tem hebreo, jewa' cubi'ij chwe: “Saulo, Saulo, ¿su'chac catch'o'jin chwij? Atuquel ca'an c'ax che awib jela' pacha' cu'an ri boyex echiri' cuya akan che ri puya cach'ic lo che” xcha'.
44026015	»Ec'u ri'in ximbi'ij: “¿China rilal, Wajawal?” xincha'. »Yey ri Kajawal xubi'ij: “Ri'in in Jesús, ri jun catch'o'jin chirij.
44026016	Pero wo'ora chatyactajok y chayijbila' awib re ca'an ri catintak che, ma e uchac wa' xinc'ut wib chawach. Can'an c'u waj chac chawe y catu'ana at k'alajisay re ri cat-tajin che rilic wo'ora y ri cawil chikawach apanok echiri' canc'ut tanchi wib chawach.
44026017	Catinchajij chiquiwach ratinamit e aj judi'ab y chiquiwach ri na e ta aj judi'ab, wa' e ri tzel catquilo. Yey catintak bi wo'ora chique ri na e ta aj judi'ab
44026018	cha' awuma ri'at cajakataj ri quiwach y jec'ula' na quebin ta chi chupa ri k'eku'm, ma e quebin chupa ri K'ijsak. Yey awuma ri'at caquesaj ne quib ri' puk'ab ruchuk'ab ri Satanás y caquiya quib puk'ab ri Dios. Ruma c'u ri cubulibal quic'u'x wuc', caquic'ul ri cuybal mac y caquic'ul que janipa tak ri ubi'tisim chi lo ri Dios chique rutinamit” xcha'.
44026019	»Jec'uri'la', lal rey Agripa, na xinu'ana ta in aj palajiy tzij chwa wa xc'ut chwe ruma ri Dios.
44026020	Ma ri xin'ano e nabe xin'ec che utzijoxic chique ri e c'o pa ri tinamit Damasco, tec'uchiri' chique ri e c'o pa ri tinamit Jerusalem y pa ronoje tak ri luwar re Judea. Yey xin'ec ne che utzijoxic chique ri na e ta aj Israel. Chique c'u conoje ximbi'ij lic chirajawaxic wi caquitzelej quitzij chwach ri Dios, caquiya quib puk'ab y caqui'an c'u ri utz jela' pacha' ri takal chique ri quitzelem chi quitzij chwach ri Dios.
44026021	»Ruma c'u wa', raj judi'ab xine'quichapa lo pa ri Rocho Dios y xcaj ne quinquicamisaj.
44026022	Pero ruma nuc'ulum ruto'bal ri Dios, c'a wak'ij ora na wok'otam ta ne uk'alajisaxic ri Dios chique conoje ri ticawex, chinima'k chich'uti'k. Yey ronoje ri nubi'im puwi ri Cristo e junam ruc' ri tz'ibital can cuma ri k'alajisanelab y ruma ri Moisés puwi tak ri cu'ana na chikawach apanok.
44026023	Ma rique xquibi'ij chirajawaxic ri Cristo caric'owibej na ruc'axc'olil ri camic y cu'ana ri nabe cac'astaj lo chiquixo'l ri ecaminak, cha' jela' cutzijoj ri K'ijsak chique ri katinamit y chique ri jujun chic tinamit na e ta aj judi'ab.»
44026024	Ec'u ri' catajin ri Pablo che ubi'xiquil wa' re to'bal rib, ri Festo lic co xch'awic y xubi'ij: —Pablo, ¡at ch'u'jerinak! Lic catic'ow uwi' che rajilaxic uq'uiyal wuj, y ruma wa' xatch'u'jeric —xcha'.
44026025	No'j ri Pablo xubi'ij: —Na in ch'u'jerinak taj, Festo, ri lic c'o wach la. Ma wa quintajin che uk'alajisaxic lic katzij y lic usuc'.
44026026	Ma e ne ri rey Agripa, ri in c'o chwach, rire lic reta'am puwi tak wa'. Ruma ne ri', lic quinch'a't ruc' ronoje nuc'u'x chwach rire. Ma chinuwach ri'in, ronoje tak wa quintajin che ubi'xiquil, utom chi rire; ma tak wa' na xa ta xe'lak'ay u'anom.
44026027	¿Cacoj la rilal lal rey Agripa, janipa ri quitz'ibam can ri k'alajisanelab ojertan? ¡Ri'in weta'am cacoj la wa'! —xcha'.
44026028	Ec'uchiri', ri rey Agripa xubi'ij che ri Pablo: —E cami cach'ob ri'at, ¿xa jubik' chi caraj cacoj pa nujolom cha' quinu'ana in jun cuc' ri quicojom rubi' ri Cristo? —xcha'.
44026029	Ec'u ri Pablo xubi'ij che: —E lic cuaj ri' cu'ana wa' uc' la, xa pa jok'otaj o tob camayinic; pero ¡lic cantz'onoj che ri Dios cha' na xew ta rilal, ma e janipa wa quinquitata' wa jok'otaj, quebu'ana jela' pacha' ri'in! Xew c'u na cuaj taj caya'i' alak pa carena pacha' wa 'anom chwe ri'in —xcha'.
44026030	Echiri' xubi'ij wa' ri Pablo, xeyactaj ri rey Agripa, ri takanel Festo, rixok Berenice y conoje ri etz'ul chiri' cuc'.
44026031	Yey echiri' xquijach tak bi quib, chiquiwach caquibi'ij: «Wa'chi, na jinta c'o u'anom cha' takal che cacamisaxic o caya' pa cárcel» quecha'.
44026032	Ec'u ri Agripa xubi'ij che ri Festo: —Wa'chi, utz catzokpix bi tamaji utz'onom cata' uchi' ruma ri nimalaj takanel re Roma —xcha'.
44027001	Ec'uchiri' xjiquibax uwach cojtak bi pa ri luwar re Italia pa barco, ri Pablo y jujun chic chique ri e c'o pa presoyil xeya' puk'ab jun capitán que soldados, Julio rubi'. Wa' wa'chi catakan paquiwi ri soldados “E re ri nimalaj takanel Augusto” cabi'x chique.
44027002	Xojoc c'u bi chupa jun barco re ri puerto Adramitio, e ri' que'ec pa tak ri tinamit e c'o chuchi' ri mar re Asia. Xkamaj c'u bi kabe chwi ri mar. Yey xe'ec kuc' ri Aristarco, jun aj Tesalónica, jun tinamit pa ri luwar re Macedonia.
44027003	Chuca'm k'ij c'ut, xojopon pa ri tinamit Sidón. Chiri' c'u ri', ri Julio, raj wach que ri soldados, lic xuc'ut ri rutzil uc'u'x che ri Pablo, ma xuya luwar che xe'bina cuc' ri ramigos cha' caquito' lo ruc' ri cajawax che.
44027004	Xojel c'u bi pa ri tinamit Sidón. Pero na xoj'ec ta jusuc' ruma ri tew lic cajumca'nic, yey wa' chikawach petinak wi. Ec'u xkasut rij ri isla Chipre cha' cojuch'uk ri juyub che ri tew.
44027005	Xojic'ow c'u chwach tak ri tinamit re Cilicia y re Panfilia, ri e c'o chuchi' ri mar. Y xojopon c'u pa ri tinamit Mira, jun tinamit re Licia.
44027006	Chiri' c'u ri', ri capitán que ri soldados xurik jun barco re ri puerto Alejandría, e ri' cumaj bi ube que'ec pa tak ri luwar re Italia. Y xojuya bi chupa.
44027007	Uq'uiyal k'ij c'ut xojbin chwi ri mar e la' xa coq'uil, y lic c'ayew xojopon chwach ri tinamit Gnido ruma ri tew cojuk'atej chikawach. Ruma wa' xkamaj bi kabe pa ri isla Creta pa na lic ta cujum wi rib ri tew chike. Xojic'ow c'u chwach ri tinamit Salmón.
44027008	Ewi xojic'ow chirij wa' wa isla xa nakaj che ruwa rakan tak'aj y jela' lic c'ayew xojopon pa jun tinamit Buenos Puertos, cabi'x che. Wa' xa chunakaj chi ri tinamit Lasea c'o wi.
44027009	Lic c'ut uq'uiyal k'ij chic kajamom che ri kabenam yey lic xibibal chi ri binem chwi ri mar, ma c'ac' ric'owic ri nimak'ij echiri' ri aj judi'ab caqui'an ayuno yey e ne ri' cujek ri k'alaj. E uwari'che ri Pablo xebupixabaj,
44027010	jewa' xubi'ij chique: «Alak achijab, ri'in canwilo wa kabenam chwi wa mar lic xibibal uwach. C'o pa sak na xa ta jubik' ri cakajam canok; na xew ta cakajam can eka'n y cakajam can ri barco, ma laj ne cakajam can ri kac'aslem ri'oj» xcha chique.
44027011	Pero ri capitán que ri soldados e lic xuta que ri c'amayom bi re ri barco y ri rajaw wa', yey na xoc ta il che ri xubi'ij ri Pablo.
44027012	Ec'u ri puerto pa cataq'ui' wi ri barco na e ta jun luwar pa utz cakic'owibej wi ruk'ijol echiri' c'ax tew y c'o jab. Ruma c'u la', lic e q'ui xquibi'ij chiquiwach quebel chiri' y caquitij uk'ij quebec pa ri tinamit Fenice cha' chila' caquic'owibej ruk'ijol echiri' c'ax tew y c'o jab. Wa jun puerto re ri isla Creta catzu'n lo puwiquik'ab y pa mox che rutzakibal k'ij.
44027013	Xpe c'u jun tew pa sur xa cawelel chic. Wa' xucoj pa quijolom e xu'ana ri quirayim, y jec'ula' utz caquimaj bi quibe. Xquimaj c'u bi quibe pa ri barco chunakaj ri tak'aj che ri isla Creta.
44027014	Pero na naj ta ka'anom chwi ri mar echiri' xujek jun nimalaj cakjik' “Euroclidón” cabi'x che y xujek c'u ri' e cupakej bi ri barco.
44027015	Ec'u ri' wa' wa cakjik' xujek cuxulc'atila' ri barco y na utz ta chic cac'am bi jusuc' chwa ruchuk'ab runimal tew. Jec'ula' xa xkaya bi kib xojc'am bi ruma runimal tew.
44027016	Xkasutij c'u rij jun ralco isla Clauda rubi' pa na lic ta cujum wi rib ri tew chike, yey lic xu'an c'ayew chike xkajec' pan ri ralco barco re to'bal ib, ri charem ruma ri nimalaj barco.
44027017	Ec'uchiri' xak'anisax wa' pa ri nimalaj barco, xcoji' ucowil ri barco ruc' laso cha' na cu'an ta uc'aj ruma ri cakjik'. Lic c'u xkaxi'ij kib ri', ma runimal tew cupakej ri barco chwach jun luwar Sirte rubi', pa na cho ta wi ri ya' y wulu'l uxe' ri sanyeb. Xesax c'u ri manta c'o puwi ri barco y xya' luwar che ri barco cac'am bi ruma runimal tew.
44027018	Chuca'm k'ij c'ut, lic c'a cajabajo'x ri barco ruma ruchuk'ab ri cakjik'. Ruma c'u ri' rachijab ebuc'ayom ri barco xquijek caquic'ak tak bi ri eka'n re ri barco pa ri mar.
44027019	Y churox k'ij xkajek utoric upa ri barco y xkac'ak bi pa ri mar tak ri xkatoro.
44027020	Uq'uiyal k'ij c'u ri' na jinta k'ij y na jinta ch'umil xk'alajinic, yey ri cakjik' na xa ta jubik' ri ya' curoj chike. Ruma c'u wa' na jinta chi pa sak we cojc'asi' na.
44027021	Yey na oj wo'kinak ta uq'uiyal k'ij. E uwari'che ri Pablo xtaq'ui' chiquixo'l conoje y jewa' xubi'ij: «Alak achijab, lic utz ta e xta alak ri ximbi'ij; ma we tamaji xojel lo pa ri isla Creta, na cakac'ulumaj ta ri' wa' y na jinta ne c'o cakajam ri'.
44027022	»No'j c'u wo'ora cannimarisaj c'u'x alak ruc' wa': Na jinta junok cujam can ruc'aslem che alak, xew cakajam can ri barco.
44027023	Cambi'ij wa' ma wa jun ak'ab xc'un wuc' ri ángel re ri Dios, ri Jun nuya'om wib puk'ab y ri canlok'nimaj.
44027024	Ec'u ri ángel xubi'ij can wa' chwe: “Pablo, maxi'ij awib, ma lic chirajawaxic cate'ela chwach ri nimalaj takanel re Roma. Yey awuma ri'at, ri Dios quebucolobej che ri camic conoje ri e c'o awuc' chupa ri barco” xcha ri ángel chwe.
44027025	Ruma c'u la', alak achijab, nimarisaj c'u'x alak. Ma ri'in cubul nuc'u'x ruc' ri Dios y lic nujiquibam e cu'ana' pacha' ri xbi'x chwe.
44027026	No'j c'u ri barco cu'ch'iquiba' na c'u rib pa ri sanyeb chwach juna isla» xcha ri Pablo.
44027027	Jun ak'ab c'u ri', echiri' xkaq'uis queb semana, oj pakem bi ruma ri tew chwi ri mar Adriático. Yey pa tiq'uil ak'ab c'ut, e rachijab ebuc'ayom ri barco xquina'bej catajin coponic chunakaj ulew.
44027028	Xquipaj c'u ruchoyil upa ri ya' y xquina'bej treinta y seis metros chi uchoyil upa. Xojbin chi pan jubik' y xquipaj tanchic. Xquina'bej c'u ri' xa veintisiete metros chi uchoyil upa.
44027029	Lic c'u caquixi'ij quib we ri tew xuchik ri barco chwa abaj. Ewi xquic'ak bi cajib anclas pa ri mar chirij lo ri barco re caquixim ruc' cha' utz cataq'ui'ic. Xew c'u lic coye'em chic casakiric.
44027030	Ec'u rachijab ebuc'ayom ri barco xcaj caquiya can ri barco. Xquijek c'u caquikasaj pa ri mar ri ralco barco re to'bal ib y xqui'an pacha' e ri' caquikasaj pan jujun chic anclas chwach ri barco re cataq'ui'ic.
44027031	Ec'u ri Pablo xubi'ij chique ri capitán y ri soldados: «We wa ebuc'ayom re ri barco na quecanaj ta can chupa ri barco, na cacolobetaj ta alak» xcha'.
44027032	Ec'uchiri', ri soldados xquik'at pa ximital wi ri ralco barco re to'bal ib; y xquiya bi ranima' xe'ec pa ri ya' y jela' na jinta junok utz canimaj bi chupa.
44027033	Echiri' xujek c'ut casakiric, ri Pablo xebupixabaj conoje cha' quewa'ic, jewa' xubi'ij chique: «E uca'm semana wa' na uxlaninak ta alak y na jinta c'o tijom alak.
44027034	E uwari'che, cantz'onoj che alak, wo'k alak cha' na cak'ob ta ri chuk'ab alak; ma na jinta junok che alak cujam can tob tane xa juna uwi'» xcha'.
44027035	C'a ec'u ri' ubi'im wa', xuc'am jun pam y xutioxij che ri Dios chiquiwach conoje; xuwech' c'u upa y xujek utijic.
44027036	C'a ec'uchiri', conoje lic xmik' quic'u'x y xewa'ic.
44027037	Chi konoje ri oj c'o chupa ri barco, oj queb ciento ruc' setenta y seis chi ticawex.
44027038	Ec'uchiri' xenojic, xquik'obisaj can ri reka'n ri barco, e xquic'ak can ri trigo pa ri mar.
44027039	Ec'uchiri' pak'ij chic, ri ebuc'ayom ri barco na queta'am taj pa la catajin wi coponic. Yey xquil c'u pan chinimanaj jun uk'ab ri mar sanyeb uchi'; jec'ula' xquiyijba' chiquiwach we caquich'ij uminic bi ri barco c'a chila'.
44027040	Xquik'at c'u ri ximbal re ri anclas pa yukul wi ri barco y xquiya can ranima' wa' chupa ri mar. Jec'ula' xquiquir ri ximbal re ri queb timón re ri barco. Tec'uchiri', xquiyac ri manta cac'uluw ri tew chwach ri barco y xquijek c'u ri' quekib pan che rulew c'o chuchi' ri ya'.
44027041	Pero ri barco xu'ya'a rib pa cuc'ul wi rib queb utza'm ya' y xtzani' pa jun luwar pa umolom wi rib ri sanyeb chuxe' ri ya'. Rutza'm ri barco xu'ch'iquiba' rib pa ri sanyeb. Ec'u ri chirij ri barco xujek cawech'etajic ruma ruchuk'ab ri tew c'o chwi ri mar.
44027042	Ec'u ri soldados xquibi'ij chiquiwach quequicamisaj ri e c'o chi presoyil cha' na jinta junok canimajic e la' pa mux.
44027043	No'j c'u ri capitán que ri soldados, ruma caraj cucolobej ri Pablo che ri camic, xebuk'atej che wa xquino'jij. Y xtakan c'u che cha' e janipa ri caquirik mux quic'aka bi quib nabe chupa ri ya' y que'quimaja uwa ulew;
44027044	yey ri nic'aj chic qui'ana bi que, quiya'a bi quib chwi tak tz'alam y chwi tak ruch'akapul ri barco. Jec'ula' xqui'ano. Ewi na jinta junok xjik' pa ya'; conoje xe'quimaja uwa ulew.
44028001	Ec'uchiri' ojelinak chi lo chwa ruxibriquil ri camic chupa wa ya' y xkamaj c'u uwa ulew, c'a echiri' xketa'maj wa isla pa xojopon wi, Malta rubi'.
44028002	Yey ri ticawex e aj chila' lic xquic'ut ri relej quic'u'x chike, ma xojquic'ul konoje. Xquinuc' c'u jun ak' ruma ri jab catajinic y ruma ri tew lic cajuch'uch'ic.
44028003	Ec'u ri Pablo xu'molo lo jujun uk'ab che' chaki'j y xuc'ak chupa ri ak'. Yey c'o c'u jun cumatz animajel chwach ruc'atanil ri ak'; wa' xutzuyuyej rib che ruk'ab ri Pablo.
44028004	Echiri' ri ticawex e aj chila' xquil ri cumatz tzayal che ruk'ab ri Pablo, jewa' xquibi'ij chiquiwach: «Lic k'alaj wa'chi camisanel; ma tob na xjik' ta pa ya', pero ri k'atbal tzij puwi' na cuya ta che cac'asi'ic ruma ri na utz taj u'anom» xecha'.
44028005	Pero ri Pablo xa xujabij ruk'ab y ri cumatz xtzak chupa ri ak', yey ri Pablo na jinta c'o xuc'ulumaj.
44028006	Ec'u ri winak coye'em jampala' cawa'lij rucuerpo o we xakic'ate't catzak pulew y asu cacamic. Lic c'u ri' xcoy'ej wa'. Yey echiri' xquilo na jinta c'o cuc'ulumaj, xquijalc'atij ri caquich'obo y xquibi'ij ri Pablo e jun dios.
44028007	Chunakaj c'u la oj c'o wi c'o tak rulew jun achi aj wach chupa ri luwar, Publio rubi'. Rire xojuc'ulu y lic xojucajmaj chi utz oxib k'ij.
44028008	Ec'u ri' rukaw ri Publio c'o chwa uwarabal yewa'; c'o ak' chirij y quic' chupa. Ec'u ri Pablo xoc bi, xe'rila'. Xu'an orar ruc'; tec'uchiri', xuya ruk'ab puwi' y xucunaj.
44028009	Ruma c'u ri' wa', ri jujun chic yewa'ib e c'o chupa wa luwar xebopon ruc' ri Pablo y xecunutajic.
44028010	E tak c'u ri' wa' wa ticawex lic xojquicajmaj chi utz. Y echiri' xkamaj tanchi ubi kabe pa barco, xquiya bi janipa ri cajawax chike.
44028011	Oxib ic' c'u kaq'uisom chupa wa luwar. Ec'uchiri', xojoc bi chupa jun barco re ri puerto Alejandría. Wa' wa jun barco ric'owibem ruk'ijol echiri' c'ax tew y c'o jab chiri'; yey chutza'm wa' cojotal ri quic'axwach queb tiox, wa' e ri Cástor y ri Pólux.
44028012	Xojopon c'u pa ri tinamit Siracusa y xka'an oxib k'ij chiri'.
44028013	Tec'uchiri', xkamaj bi kabe pa barco chunakaj ri tak'aj re ruchi' ri mar y xojopon pa ri tinamit Regio. Chuca'm k'ij c'u ri', xpe ri tew pa sur chike. Y churox k'ij c'u ri' xojbinic y xojopon pa ri tinamit Puteoli.
44028014	Chupa c'u ri' wa tinamit xekarik jujun chique ri quicojom rubi' ri Cristo. Ec'u rique xebelaj chike cojcanaj wukub k'ij cuc', y e xka'ano. Tec'uchiri' xojel bi chiri', xoje'ela pa ri tinamit Roma.
44028015	Ec'uchiri' ri hermanos e c'o Roma xqueta'maj ri koponibal, xebel lo che kac'ulic. Jujun xojquirik pa ri luwar cabi'x che: “Foro re Apio”, y jujun chic pa ri luwar cabi'x che “Oxib Tabernas”. Echiri' ri Pablo xril ri coponibal ri hermanos, xutioxij che ri Dios y lic xnimar uc'u'x.
44028016	Ec'uchiri' xojopon pa ri tinamit Roma, ri capitán que ri soldados c'amayom bi que ri e c'o chi presoyil, xebuya ri presos puk'ab ri c'amal quiwach conoje ri soldados re chila'. Pero ri Pablo xya' che cac'oji' utuquel pa jun ja y xa c'u jun soldado cachajin re cha' na canimaj tubi.
44028017	Oxib k'ij c'u ic'owinak echiri' ri Pablo xutak quisiq'uixic ri aj wach que raj judi'ab. Echiri' quimolom chi c'u quichi', jewa' xubi'ij chique: —Achijab, alak watz-nuchak', ri'in na jinta c'o nu'anom chirij ri katinamit y na jinta ne c'o nu'anom chirij ri quicojobal can ri kati'-kamam. Na ruc' ta c'u ri', chila' Jerusalem in c'amom lo chi presoyil ma raj wach e aj judi'ab xinquiya paquik'ab raj Roma.
44028018	Yey rique echiri' xquita nuchi', xcaj xinquitzokopij bi, ma na xquirik ta juna mac chwij re takal chwe quincamisaxic.
44028019	»Pero raj judi'ab xek'aten che quintzokpix bi. Ruma c'u wa', lic xinna'o cajawax chwe cantz'onoj cata' nuchi' ruma ri nimalaj takanel re Roma. Y na xin'an ta wa' re cancoj quimac ri nutinamit e aj judi'ab.
44028020	Ruma tak c'u wa', xinsiq'uij alak cha' canwil wach alak y quinch'a't uc' alak, ma xew cuaj queta'maj alak wa': Ri'in in ya'tal chi presoyil yey inyutum ruc' wa carena ruma nucubam pan nuc'u'x che ri koye'em ri oj aj Israel —xcha chique.
44028021	Ec'uchiri', rique xquibi'ij che: —Ri'oj na kac'ulum tane juna wuj chi'ij la petinak Judea; yey na jinta ne junok chique ri katz-kachak' c'uninak wara chikawach ri'oj re cucoj juna mac chi'ij la.
44028022	Pero lic c'u chirajawaxic chike ri'oj cakata na sa' ri catajin la che uc'utic; ma konoje keta'am pa ronoje luwar ri ticawex quech'a't chirij wa jun C'ac' Be —xecha'.
44028023	Xquik'at c'u uk'ijol caquimol quib ruc' ri Pablo cha' caquita uchi'. Lic c'u e q'ui ri' xebopon ruc' pa ri jekel wi. Ec'u ri Pablo xuk'alajisaj rutakanic ri Dios chiquiwach; xujekebej lo anim y xu'q'uisa c'a benak k'ij. E lic xutij uk'ij cuc' cha' caquicoj ri Utzilaj Tzij puwi ri Jesús. Yey xujiquiba' c'u uwach rutzijonic ruc' ri Tzij Pixab re ri Moisés y ruc' tak ri quitz'ibam can ri k'alajisanelab.
44028024	Jujun c'u chique ri ticawex xquicojo janipa ri xubi'ij ri Pablo, no'j e c'o jujun chic na xcaj taj xquicojo.
44028025	Y ruma c'u na xu'an ta junam quic'u'x ruc' ri xuc'ut ri Pablo chiquiwach, xquijek c'u ri' quebel bi. Yey c'amaja' c'u quebec echiri' ri Pablo jewa' xubi'ij chique: «Lic e u'anom pacha' ri xubi'ij ri Santowilaj Ruxlabixel ri Dios chique ri kati'-kamam ojertan ruma ri k'alajisanel Isaías echiri' xubi'ij:
44028026	Jat cuc' wa tinamit y chabi'ij wa' chique: “Ri'ix tob lic quixtanic, na jinta c'o quimaj usuc' che ri quito; y tob ne quixtzu'nic, na jinta c'o quimaj usuc' che ri quiwilo.”
44028027	Ma wa tinamit lic u'anom co ri canima'; e pacha' lic c'ayew chique quetanic, y ri quiwach e pacha' yupulic. Jec'ula' na jinta c'o caquilo, na jinta c'o caquito y na jinta c'o caquimaj usuc'; yey na caquitzelej tane quitzij chinuwach cha' jela' utz quebenucunaj xcha'.
44028028	»Cheta'maj c'u alak: Wa colobetajic re ri Dios que'ec utzijoxic chique ri na e ta aj judi'ab, yey rique caquita na chi utz» xcha'.
44028029	Echiri' xuq'uis ubi'xiquil wa' ri Pablo, raj judi'ab xebec y lic caquichapala' quib ruc' oyowal chiquiwach.
44028030	Ec'u ri Pablo xjeki' queb junab pa jun ja xa xtojon che. Y chiri' xebuc'ul wi conoje ri xebo'lbina ruc'.
44028031	Ec'u na xuxi'ij ta rib che utzijoxic puwi rutakanic ri Dios y che uc'utic puwi ri Kanimajawal Jesucristo; yey na jinta ne c'o xk'aten che.
45001001	Ri'in in Pablo, in raj chac ri Kanimajawal Jesucristo. In c'u siq'uim re quinu'an utako'n y ya'tal chwe cantzijoj ri Utzilaj Tzij re ri Dios.
45001002	Wa' wa Utzilaj Tzij e ri ubi'tisim lo ri Dios ojertan, yey e ri tz'ibital can pa ri Santowilaj Uch'a'tem cuma ruk'alajisanelab.
45001003	Ri Utzilaj Tzij e ri cach'a't puwi Ruc'ajol ri Dios, ri Kanimajawal Jesucristo. Rire xalax wara che ruwachulew yey upetebem chique ri e ralc'o'al ri rey David.
45001004	Yey ruma ri Santowilaj Ruxlabixel ri Dios, xk'alajinic ri Kanimajawal Jesucristo e Uc'ajol ri Dios echiri' ruc' unimal chuk'ab xc'astaj lo chiquixo'l ri ecaminak.
45001005	Ruma c'u Rire, xkac'ul ri sipanic re coju'an oj utako'n cha' uq'uiyal ticawex pa tak ronoje ri tinamit che ruwachulew cacubi' quic'u'x ruc' y caquicoj utzij y jela' calok'ox uk'ij rubi'.
45001006	Yey ralak e alak cuq'uil ri esiq'uim cha' cac'oji' alak puk'ab ri Kanimajawal Jesucristo.
45001007	Quintz'iban c'u pan che onoje alak ri jekel alak pa ri tinamit Roma, ri lic c'ax cana' alak ruma ri Dios y siq'uim alak cha' cu'an alak re ri Dios. C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
45001008	Nabe na, ruma ri Kanimajawal Jesucristo, cantioxij che ri nu Dios uma onoje alak, ma che ronoje luwar che ruwachulew lic catataj puwi ri cubulibal c'u'x alak.
45001009	Ri Dios, ri canlok'nimaj ruc' ronoje nuc'u'x echiri' cantzijoj ri Utzilaj Tzij re Ruc'ajol, Rire lic reta'am xaki cancuxtaj alak chwach echiri' can'an orar.
45001010	Cantz'onoj c'u che ri Dios chuya'a na chwe quine'bina uc' alak juna k'ij we e caraj ri' Rire chwe.
45001011	Ma lic cuaj canwil wach alak cha' canto' alak che ri binic silabic alak chwach ri Dios y jela' lic catiqui' alak chi utz.
45001012	Jec'ula' cakanimarisaj kac'u'x chikawach, ma ralak y ri'in junam cubul kac'u'x ruc' ri Kanimajawal.
45001013	Hermanos, lic cuaj c'ut queta'maj alak, ri'in uq'uiyal laj nuch'obom cuaj qui'nwila alak re canto' alak cha' caq'uiy alak chwach ri Dios, jela' pacha' ri nu'anom cuc' ri jujun chic na e ta aj Israel. Pero c'amaja' ya'tal chwe quinopon uc' alak.
45001014	Ri'in lic canna'o chinuwach c'o wi cantzijoj ri Utzilaj Tzij chique conoje; wa' e ri e tijotal pa ri ch'a'tem griego yey ri e aj naj na e tijotal taj, ri lic c'o queta'am yey ri na jinta c'o queta'am.
45001015	Jec'ula' lic cacha wanima' che quin'ec pa ri tinamit Roma re cantzijoj ri Utzilaj Tzij che alak.
45001016	Ri'in na quinq'uix ta che ri Utzilaj Tzij, ma ruc' wa' cak'alajin ruchuk'ab ri Dios re quebucolobej conoje ri quecojow re; nabe chique ri e aj judi'ab, tec'uchiri' chique ri na e ta aj judi'ab.
45001017	Ma ri Utzilaj Tzij cuk'alajisaj chikawach su'anic cojc'oji' jusuc' chwach ri Dios, yey wa' e ruma ri cubulibal kac'u'x ruc' Rire; ronoje c'u ri kac'aslemal chwach ri Dios e ruma ri cubulibal kac'u'x. Ma jewa' tz'ibital can pa Ruch'a'tem: Ri e jusuc' chwach ri Dios, c'o quic'aslemal ruma ri cubulibal quic'u'x ruc' Rire cacha'.
45001018	Lic cak'alajin c'u ri royowal ri Dios echiri' ruk'atbal tzij cape chila' chicaj paquiwi ri ticawex lic itzel quic'u'x chirij ri Dios y na jusuc' ta ri quibinic quisilabic; ma ruma ri na utz taj caqui'ano, quebu'an e latz'anel chique jujun chic cha' na caqueta'maj ta ri K'ijsak.
45001019	Yey rique c'o queta'am puwi ri Dios, ma e Rire k'alajisayom wa' chique.
45001020	Ma e janipa ri na quilitaj ta uwach che ri Dios, pacha' ruchuk'ab na jinta utakexic y runimal uwach Rire, wa' lic xk'alajin lo chwi ri jekebal re ruwachulew ruma ronoje tak ri 'anatal ruma Rire. E uwari'che na usuc' taj we c'o junok cubi'ij: «Na jinta c'o weta'am puwi ri Dios.»
45001021	Pero ri winak tob queta'am chic c'o jun Dios c'aslic, na quiya'om ta c'u ri' ri yacbal uk'ij takal che y na quetioxin tane chwach. Jec'ula' xsach ri quina'oj ma e caquich'ob ri na jinta uchac; yey ruma wa' na caquimaj ta chi usuc' sa' ri utz y sa' ri na utz taj.
45001022	Tob caquibi'ij lic c'o quina'oj, pakatzij wi lic na jinta c'o queta'am.
45001023	Na xquiyac ta chi uk'ij ri Dios c'aslic, ri Jun na cacam taj; ma e xquijek uyaquic quik'ij quic'axwach winak xa quecamic y quic'axwach tak awaj quexiq'uic' pa caj, tak awaj cajib cakan yey tak awaj quecharar pulew.
45001024	Ruma c'u la', ri Dios xebuya can chupa ri ch'ulilaj mac y chupa ri quirayibal na chom taj. Jec'ula' xquijek xemacun chiquiwach, xqui'an ruc' ri quicuerpo ri lic q'uixbal uwach.
45001025	Wa' xquic'ulumaj ma xquic'ak bi ri K'ijsak re ri Dios yey puc'axel e xquitakej ri xa rak'ubal. Ec'u xquiyac quik'ij y xquilok'oj janipa tak ri u'anom ri Dios; yey na e ta xquiyac uk'ij ri 'anayom re janipa tak ri c'olic, ri Jun lic takal che cayac uk'ij na jinta utakexic. Amén.
45001026	Ruma c'u la', ri Dios xerok'otaj can chupa ri quirayibal lic q'uixbal uwach. Xu'ana nenare' ri ixokib xquijalc'atij rusuc' ri quirayibal cuc' ri cachijilal y e xqui'an ri na usuc' taj, ma xquijek caquirayij quib chiquiwach e ixokib.
45001027	Jec'ula' rachijab xquijalc'atij rusuc' ri quirayibal cuc' ri quixokilal; xquitzak c'u quib che u'anic ri lic q'uixbal uwach, ma xquijek caquirayij quib chiquiwach, achijab cuc' achijab. Ruma c'u ri' e xquipetisaj lo ri royowal ri Dios paquiwi' y quic'ulum c'u ri tojbal re ri ch'ulilaj mac qui'anom.
45001028	Rique na xcaj taj caqueta'maj uwach ri Dios. E uwari'che Rire xerok'otaj can chupa ri sachibal na'oj cha' jela' e caqui'an ronoje ri na usuc' taj.
45001029	Jec'ula' e quiya'om quib che u'anic janipa ri na jusuc' taj: wa' e ri caquetz'abej uwa quik'ij cuc' jujun chic na quic'ulel taj, ri caqui'an ri lic itzel uwachlibal, ri e aj rayinel, ri itzel quic'u'x, ri c'ax quic'u'x chiquiwach, ri e camisanel, ri e aj ch'a'oj, ri e socoso'nel, ri caqui'an c'ax chique jujun chic,
45001030	ri e aj molot, ri e aj nuc'ul ch'a'tem, ri itzel quic'u'x chirij ri Dios, ri e aj yajanel ruc' itzel ch'a'tem, ri caqui'an nim che quib, ri caquitac'aba' quik'ij, ri itzel uwach tak ri caquino'jij, ri na e ta cojol tzij que quichu-quikaw,
45001031	ri na cacaj taj quetanic, ri na caqui'an taj sa' ri caquibi'ij, ri na jinta c'ana rutzil c'u'xaj cuc', ri na e ta cuyul mac y ri na jinta c'ana c'axna'bal c'u'xaj cuc'.
45001032	Rique lic queta'am chi utz ri k'atbal tzij re ri Dios paquiwi ri e aj mac, ma Rire ubi'im lo wa': Janipa ri caquipalajij rutakanic, lic takal chique quecamic. Tob c'u e u'anom ri', rique na xew ta caqui'an ri na utz taj, ma lic ne quequi'cot che echiri' caquilo e c'o jujun chic caqui'an que cuc'.
45002001	E uwari'che, tob at chinok, na utz taj cawesaj awib chwach ri mac echiri' ri'at cak'at tzij paquiwi jujun chic ruma ri caqui'ano. Ma ri'at cak'at tzij paquiwi' yey e ne cat-tajin che u'anic ri caqui'an rique; ruc' c'u wa' atuquel caya awib chupa ri k'atbal tzij.
45002002	Yey keta'am c'ut lic jusuc' ri k'atbal tzij cu'an ri Dios paquiwi ri quebanaw tak ri na utz taj.
45002003	Ri'at, ri cak'at tzij paquiwi jujun chic ruma ri caqui'ano yey ca'an awe cuc', ¿cach'ob cami ri' ri'at ri Dios na cuk'at ta tzij pawi'?
45002004	Na ruc' ta c'u ri', lic nim ri rutzil uc'u'x y runimal uc'u'x ri Dios pawi', ma caroy'ej cayijba' awib y na asu ta cusachisaj awach. ¿E cami cac'ak bi uk'ij ri' ri unimal rutzil uc'u'x ri Dios? ¿Na aweta'am ta neba ri'at wa unimal rutzil uc'u'x ri Dios e cac'amaw bi awe chupa ri tzelebal tzij chwach Rire?
45002005	No'j ri'at lic awiboch'im awib yey na cach'aw tane ac'u'x che catzelej atzij. Ruma c'u wa' e cat-tajin che upetisaxic ri royowal ri Dios pawi' chupa ri k'ij echiri' Rire cuc'ut ri royowal y cuk'alajisaj c'u ri jusuc' k'atbal tzij cu'ano.
45002006	Ma ri Dios cuya ri rajil uc'axel chique chiquijujunal e chirij tak ri qui'anom.
45002007	Cuya c'aslemal na jinta utakexic chique ri quichuk'ubem quib che u'anic ri utz, ma cacha quic'u'x che uc'ulic ruchomalil ri Dios, ri yacbal k'ij cuya Rire y ri c'aslemal na jinta uq'uisic.
45002008	No'j ri oyowal y ri k'atbal tzij re ri Dios catzak paquiwi ri queyactaj chirij Rire, wa' e ri na cacaj ta caquicoj ri K'ijsak re ri Dios, xew e caqui'an ri na jusuc' taj chwach ri Dios.
45002009	Cape c'u c'axc'obic y bis paquiwi conoje ri ticawex caqui'an ri na utz taj, tob e aj judi'ab o na e ta aj judi'ab.
45002010	No'j chique conoje ri quebanaw re ri utz, ri Dios cuya quichomal, yacbal quik'ij y utzil chomal, tob e aj judi'ab o na e ta aj judi'ab.
45002011	Ma chwach ri Dios conoje ri ticawex xaki junam quiwach.
45002012	Conoje c'u ri na jinta queta'am puwi ri Tzij Pixab re ri Dios, na cak'at ta tzij paquiwi' e chirij ri cubi'ij wa Tzij Pixab. Na ruc' ta c'u ri', we quemacunic, casach na c'u quiwach. No'j c'u ri queta'am wa Tzij Pixab, we quemacunic, ri' cak'at na tzij paquiwi' e chirij ri cubi'ij wa Tzij Pixab.
45002013	Ma ri e jusuc' chwach ri Dios na e ta ri xa e tanel re Rutzij Upixab; ma e ri e 'anal re, e wa' ri ca'an jusuc' chique.
45002014	No'j ri na e ta aj judi'ab, tob na quitom ta ri Tzij Pixab re ri Dios, we calax pa canima' caqui'an ri cubi'ij wa Tzij Pixab, wa' e c'utubal re c'o queta'am puwi sa' ri chirajawaxic chique.
45002015	K'alaj c'u ri' c'o takanic tz'ibital pa canima', ma caquina' chiquic'u'x we utz o na utz ta ri quina'oj.
45002016	C'o jun k'ij echiri' ri Dios cuya puk'ab ri Kanimajawal Jesucristo cuk'at tzij paquiwi conoje; c'a ec'u ri' cak'alajin na ronoje ri c'o pa canima' ri ticawex, jela' pacha' ri cubi'ij wa Utzilaj Tzij cantzijoj ri'in.
45002017	Chatape c'u ri cabi'x chawe ri at cuq'uil ri e aj judi'ab, ri'at cacuba' ac'u'x ruc' ri Tzij Pixab re ri Dios yey catac'aba' ak'ij ma ri Dios c'o awuc'.
45002018	Aweta'am c'u ri' sa' ri caraj ri Dios y sa' ri lic utz chwach Rire, ma Rutzij Upixab cuc'ut chawe sa' ri chirajawaxic wi ca'ano.
45002019	E chawach ri'at, at c'amal quiwach ri e potz' y at k'ijsak chiquiwach ri quebin pa k'eku'm.
45002020	E chawach ri'at, at k'ilonel que ri na jinta caquiriko y at c'utunel que ri e ch'uti'k. E cach'ob ri'at c'o ronoje ya'bal na'oj y k'ijsak awuc', ma ya'tal ri Tzij Pixab pak'ab.
45002021	Jela' c'u ri' we catc'utun chique jujun chic, ¿su'be na catc'utun ta chawibil awib? Ri'at cat-tzijon puwi' na utz taj we jun cu'an elek'; ¿su'be c'u ri' ri'at ca'an elek'?
45002022	Yey cabi'ij na utz taj we junok camacun chirij ri c'ulaniquil; ¿su'be c'u ri' ri'at ca'an wa'? Catch'a't ne chiquij ri tiox; ¿su'be c'u ri' cacoj ak'ab che tak ri re tiox?
45002023	Ri'at lic ca'an nim che awib ma c'o awuc' ri Tzij Pixab re ri Dios. ¡Yey ri'at capalajij ri Tzij Pixab re ri Dios y ruc' wa ca'ano cac'ak bi uk'ij Rire!
45002024	E uwari'che e jela' pacha' ri tz'ibital can pa Ruch'a'tem ri Dios: Ruma ri imac ri'ix ix aj judi'ab, ri na e ta aj judi'ab lic tzel quech'a't chirij rubi' ri Dios cacha'.
45002025	Pakatzij wi ri retalil re circuncisión c'o cutikoj wi chawe, we catakej ri Tzij Pixab. No'j we na catakej taj, ri' junam awach ruc' ri na ucojom ta ri retalil re circuncisión.
45002026	No'j we c'o junok na ucojom ta ri retalil re circuncisión, yey we cu'an c'u ri catakan ri Tzij Pixab che, ri' e junam ruc' ucojom wa retalil, tob na ucojom taj.
45002027	We c'o c'u junok na ucojom ta ri retalil re circuncisión, pero cu'an chi utz ronoje ri takanic re Rutzij Upixab ri Dios, ri' takal ne che rire e cak'ataw tzij pawi' ri'at. Ma e ri'at, tob acojom ri retalil re circuncisión y c'o awuc' ri Tzij Pixab re ri Dios tz'ibital canok, e ne capalajij ri cubi'ij.
45002028	Ma junok e cuq'uil raj judi'ab na ruma ta ri quilitaj che, yey ri sakil circuncisión na e tane ri retalil xa cojotal che ri rulewal.
45002029	Ma chupa ri ranima' junok cak'alajinic we pakatzij wi e cuq'uil raj judi'ab e utinamit ri Dios. Yey ri sakil circuncisión e ri cu'an ri Dios pa ranima' junok; y wa' e ruma ri Ruxlabixel ri Dios, na e ta ruma ri takanic tz'ibital canok. Ec'u ri yacbal uk'ij junok e cuq'uil rutinamit ri Dios na e ta rachijab queya'w re, ma e ri Dios caya'w re.
45003001	¿Sa' c'u ri' ri cutikoj che jun we e cuq'uil rutinamit ri Dios e aj judi'ab? ¿O sa' ri utz cuc'am lo che junok ucojom ri retalil re circuncisión?
45003002	Lic c'o tak cutikoj wi. Ma ri Dios nabe na xuya Ruch'a'tem paquik'ab.
45003003	Pero ¿sa' cu'ana' we e c'o jujun chique na xcaj taj caquicoj Ruch'a'tem ri Dios? ¿Ruma nawi ri' wa' cujec' rib ri Dios che ri ubi'tisim?
45003004	¡Pakatzij wi na e ta ri'! Ma ri Dios na aj ta rak'ul; janipa rubi'im Rire, e cu'ano, tob c'u conoje ri winak xa e aj rak'ul. Ma e pacha' ri tz'ibital can pa Ruch'a'tem ri Dios: We c'o junok cuc'ambej upa ri ch'a'tem la, cak'alajinic Rilal lic Lal jusuc' che ronoje ri cabi'ij la; jec'ula' quel pana la ruc' puwi ronoje xcha ri rey David che ri Dios.
45003005	C'o ri caquibi'ij: «E tak ri lic na jusuc' taj caka'ano c'o cutikoj; ma echiri' caka'an wa', más cak'alajin ri lic jusuc' cu'an ri Dios» quecha'. (Jela' caquich'ob rakan ri ticawex re ruwachulew.) ¿Sa' c'u ri' ri cakabi'ij puwi wa'? ¿Na jusuc' ta neba ri cu'an ri Dios we cuk'at tzij pakawi'?
45003006	¡Are', lic jusuc'! Ma we ta na jusuc' ta Rire, ¿sa' c'u u'anic ri' cuk'at tzij paquiwi conoje ri e c'o che ruwachulew?
45003007	Ma laj c'o junok cubi'ij: «We ruc' ri rak'ubal can'ano e catac'abax uk'ij ri K'ijsak re ri Dios, ¿sa' c'u ube ri' c'a cabi'xic in aj mac y cak'at tzij panuwi'?» cacha'.
45003008	¿Utz ne ri' cakabi'ij: «Ka'ana ri na utz taj cha' wa' e cuc'am lo ri utz»? ¡Na utz ta q'uenok! Yey c'o ri caquibi'ij rak'ubal chikij, ma caquibi'ij jela' cojc'utun ri'oj. E ri quebi'n re wa', lic takal chique cak'at tzij paquiwi'.
45003009	¿E cami que'elawi ri' ri oj aj judi'ab, lic utz ka'anom y na jinta c'ana kamac chiquiwa ri na e ta aj judi'ab? ¡Na e ta ri'! Ma e pacha' ri nuc'utum lok: Conoje, tob e aj judi'ab o na e ta aj judi'ab, junam e c'o chuxe' ri k'atbal tzij re ri Dios ruma ri quimac.
45003010	Ma jewa' ri tz'ibital can pa Ruch'a'tem ri Dios: Na jinta juna ticawex jusuc' chwach ri Dios, tob tane xa jun.
45003011	Na jinta junok camajaw usuc' runa'oj ri Dios. Na jinta junok catzucuw re Rire.
45003012	Conoje ri winak ebelinak che rube ri Dios, y na jinta chi c'ana quichac. Na jinta junok ca'anaw ri utz, tob tane xa jun.
45003013	Ri ch'a'tem quel lo pa quichi' ri winak e pacha' uchuyil ujul anima' tek'el uchi'; ma ruc' ri cak' quesocoso'nic. Ri ch'a'tem quel lo pa quichi' e pacha' chi veneno re cumatz.
45003014	Yey rupa quichi' nojinak che itzel tak tzij y c'axlaj ch'a'tem.
45003015	Lic cacha quic'u'x che quecamisanic.
45003016	Tob pa tak quebic'ow wi, quequicoj ri winak pa c'axc'olil y pa bis;
45003017	pa tak e c'o wi rique, na jinta c'ana utzil chomal.
45003018	Na jinta ne c'ana xi'in ib cuc' chwach ri Dios cacha'.
45003019	Ronoje ri cubi'ij Rutzij Upixab ri Dios, wa' cubi'ij chique ri c'o wa Tzij Pixab paquik'ab. Jec'ula' na jinta junok c'o puk'ab cubi'ij: «Na utz ta cuk'at tzij ri Dios panuwi' ma ri'in na jinta c'ana numac.» Ma pakatzij wi conoje ri winak e c'o che ruwachulew, tob e aj judi'ab o na e ta aj judi'ab, e c'o chuxe' ri k'atbal tzij re ri Dios.
45003020	Y na jinta juna ticawex cu'an jusuc' che rib chwach ri Dios ruma ri cutakej ri takanic re ri Tzij Pixab. Ma ri Tzij Pixab na jinta uchuk'ab cha' cojresaj puk'ab ri mac; xew cuc'ut chike: Ri'oj oj aj mac.
45003021	Pero wo'ora ri Dios uk'alajisam chikawach su'anic Rire cu'an jusuc' chike, jela' pacha' ri cubi'ij Rutzij Upixab ri Dios tz'ibital can ruma ri Moisés y cuma ri k'alajisanelab. Na coju'an ta c'u jusuc' chwach ri Dios ruma ri katakem tak ri takanic,
45003022	ma e ruma ri cubulibal kac'u'x ruc' ri Kanimajawal Jesucristo. Ma ri Dios cu'an jusuc' chique conoje ri cacubi' quic'u'x ruc' ri Cristo, tob e chinok.
45003023	Conoje c'u ri ticawex emacuninak y lic naj e c'o wi lo che ri unimal uchomalil ri Dios.
45003024	Na ruc' ta c'u ri', ri Dios cu'an jusuc' chique ruma ri unimal rutzil uc'u'x y cusipaj c'u ri colobetajic chique ruma ri xu'an ri Kanimajawal Jesucristo echiri' xeresaj lo puk'ab ri mac.
45003025	Ri Dios xuya lo ri Cristo cha' ruma Rire ri ticawex caquirik cuybal quimac we xcubi' quic'u'x ruc' ruquiq'uel xturuwic. Jec'uri'la' ri Dios xuc'utu Rire lic jusuc' y lic c'o unimal uc'u'x, ma ojertan na asu ta xusachisaj quiwach ri winak ruma ri quimac qui'anom lok.
45003026	Yey Rire uch'obom chi lo rakan sa' ri cu'an chupa wa' wa k'ij oj c'o wi. Ec'u wo'ora uc'utum chic su'anic cu'an jusuc' chique ri ticawex; e ruma ri cubulibal quic'u'x ruc' ri Jesús. Jela' c'u ri', xk'alajinic ri Dios lic jusuc' y e Rire ri cu'an jusuc' chique ri cacubi' quic'u'x ruc' ri Cristo.
45003027	¿C'o neba ka'anom ri'oj cha' ruc' wa' utz caka'an nim che kib chwach ri Dios? ¡Na jintaj! ¿Su'be? Ma na e ta ruma cakatakej ri takanic ri ca'anaw chike cojkib ruc' ri Dios; e ruma ri cubulibal kac'u'x ruc' ri xu'an Rire.
45003028	Cakaq'uisbej c'u ruc' wa': Ri Dios cu'an jusuc' che ri ticawex ruma ri cubulibal uc'u'x ruc' Rire, na ruma ta ri utakem tak ri takanic.
45003029	¿Ri Dios xew neba Dios que ri e aj judi'ab? ¿Na e ta neba Dios que ri na e ta aj judi'ab? Pakatzij wi Rire e Dios que ri e aj judi'ab y que ri na e ta aj judi'ab.
45003030	Ma xa jun Dios c'olic. Yey Rire cu'an jusuc' chique ri ticawex ruma ri cubulibal quic'u'x. Wa' e cu'an cuc' ri quicojom ri retalil re circuncisión y cuc' ri na quicojom taj.
45003031	¿Ruma nawi ri xcubi' kac'u'x ruc' ri Cristo, utz cakac'ak bi uk'ij ri Tzij Pixab tz'ibital can ruma ri Moisés y cakabi'ij wa' na jinta chi uchac? ¡Na e ta ri'! Ma ruc' ne ri cubulibal kac'u'x, cakamaj usuc' lic c'o uwach ri Tzij Pixab.
45004001	¿Sa' c'u ri' cakabi'ij puwi ri Abraham, ri nabe kamam ojertan ri oj aj Israel? ¿Su'anic x'ani' jusuc' che rire chwach ri Dios?
45004002	We ta ri Abraham x'an jusuc' che chwach ri Dios ruma tak ri chac xu'an xa pa ri're, takal c'u ri' che cutac'aba' uk'ij; tob wa' na jinta que'elawi chwach ri Dios.
45004003	Ma ¿sa' ri cubi'ij Ruch'a'tem ri Dios? Jewa' cubi'ij: Ri Abraham xucojo ri Dios e cu'ana janipa ri xubi'tisij che y ruma c'u ri' x'ani' jusuc' che cacha'.
45004004	Echiri' juna aj chac cachacunic, caya'i' ri takal che; yey wa' na e ta jun sipanic, ma uch'acom chic.
45004005	No'j na je ta c'u la' echiri' ri Dios cu'an jusuc' che junok. Ma wa' e jun sipanic re ri Dios, na e ta tojbal re juna chac 'anatalic. Ma juna ticawex na cu'an ta jusuc' che rib ruma lic cachacunic; e ca'an jusuc' che xew ruma ri cubulibal uc'u'x ruc' ri Dios, ri ca'anaw jusuc' chique raj maquib.
45004006	Yey ri David ubi'im canok nim quik'ij calaxic ri ticawex we ri Dios cu'an jusuc' chique y wa' na e ta ruma juna chac qui'anom,
45004007	ma jewa' xubi'ij: ¡Nim quik'ij calaxic ri ticawex cuytajinak chi quimac y sachom chi uwach ri na utz taj qui'anom!
45004008	¡Nim c'u quik'ij calaxic ri ticawex na jinta chi ri k'atbal tzij re ri Dios paquiwi'! xcha'.
45004009	Echiri' cubi'ij «nim quik'ij calaxic», ¿xew nawi cach'a't paquiwi ri quicojom ri retalil re circuncisión? ¡Na xew taj! Ma cach'a't paquiwi ri quicojom ri retalil re circuncisión y paquiwi ri na quicojom taj. Yey kabi'im puwi ri Abraham: X'ani' jusuc' che rire ruma ri cubulibal uc'u'x ruc' ri Dios.
45004010	¿Jampa nawi x'an jusuc' che ri Abraham? ¿C'a e nawi echiri' ucojom chi ri retalil re circuncisión? ¡Na e taj! Ma c'amaja' ne cucoj wa' echiri' ri Dios xu'an jusuc' che; tec'uchiri' xcoj ri retalil re circuncisión che.
45004011	Wa retalil re circuncisión ucojom e c'utubal re ri cubulibal uc'u'x, ri xuc'utu echiri' c'amaja' cucoj wa'. Ruma c'u la', xe'elok e rire ri quikaw conoje ri cacubi' quic'u'x ruc' ri Dios, tob na xcoj tane wa' wa retalil re circuncisión chique. Jec'ula', ruma ri cubulibal quic'u'x ca'an jusuc' chique chwach ri Dios.
45004012	Ri quicojom ri retalil re circuncisión e ralc'o'al can ri Abraham; pero xew takal chique caquibi'ij quikaw che rire we caquic'ut ri cubulibal quic'u'x ruc' ri Dios che ri quibinic quisilabic, pacha' ri xu'an ri kamam Abraham echiri' c'amaja' ne cucoj ri retalil re circuncisión.
45004013	Ri Dios xubi'tisij che ri Abraham y chique conoje ri e ralc'o'al canok, cu'an na que rique ronoje ruwachulew. Pero wa bi'tisinic na x'an ta che ri Abraham ruma xutakej ri takanic re ri Tzij Pixab, ma e ruma lic xcubi' uc'u'x ruc' ri Dios. Ruma c'u ri', ri Dios xu'an jusuc' che.
45004014	We ta e la' c'o paquik'ab tak ri winak caquic'ul rubi'tisim ri Dios ruma caqui'an ronoje ri takanic re ri Tzij Pixab, na jinta c'u cutikoj ri' ri cubulibal quic'u'x ruc' ri Dios, yey na jinta ne uchac ri' rubi'tisim ri Dios, ma na jinta junok curik u'anic ronoje ri takanic.
45004015	Ma ri Tzij Pixab e cuc'am lo ri k'atbal tzij paquiwi ri e aj palajiy tzij. Pero we ta e la' na jinta takanic, na jinta aj palajiy tzij ri'.
45004016	Ruma tak wa', ri ticawex caquic'ul rubi'tisim ri Dios xew ruma ri cubulibal quic'u'x ruc' Rire. K'alaj c'u ri', wa sipanic xa e ruma ri unimal rutzil uc'u'x Rire, cha' jela' c'o paquik'ab conoje ri ralc'o'al ri Abraham caquic'ul na ri bi'tisim chique ruma ri Dios. Yey e ralc'o'al ri Abraham na xew ta ri c'o ri Tzij Pixab re ri Moisés paquik'ab, ma e ralc'o'al conoje ri cubul quic'u'x ruc' ri Dios jela' pacha' ri xu'an ri Abraham. Ec'u rire e kakaw konoje ri'oj
45004017	chwach ri Dios, jela' pacha' ri tz'ibital can pa Ruch'a'tem ri Dios: «Nu'anom chawe at quikaw ticawex che uq'uiyal tinamit» xcha'. Ri Dios xubi'ij wa' che ri Abraham, yey rire xucojo; ma lic xcubi' uc'u'x ruc' ri Dios, ri cuya c'aslemal chique ri ecaminak y cach'a't chwi ri c'amaja' cu'ano pacha' chi ya u'anom chic.
45004018	Ec'u ri Abraham xucojo cu'ana quikaw ticawex che uq'uiyal tinamit jela' pacha' ri bi'tisinic 'anom che ruma ri Dios echiri' xubi'ij che: «Lic e q'ui quebu'ana rawalc'o'al.» Yey tob chwach ri Abraham wa' lic c'ayew, na ruc' ta c'u ri', lic xroye'ej ruc' cubulibal c'u'xaj jela' cu'ana'.
45004019	Y na xk'ob ta ri cubulibal uc'u'x tob reta'am rucuerpo e pacha' caminak chic ma ya copon pa jun ciento rujunab y reta'am ri rixokil Sara na calan taj.
45004020	Na ruc' ta c'u ri', na queb ta ne upa xucoj ri xubi'tisij ri Dios che, ma e lic xuchuk'ubej rib che ri cubulibal uc'u'x ruc' ri Dios. Lic c'u xuyac uk'ij ri Dios,
45004021	ma lic ujiquibam uc'u'x e ri Dios c'o uchuk'ab re cu'an ronoje rubi'tisim.
45004022	Y ruma c'u ri cubulibal uc'u'x, x'ani' jusuc' che.
45004023	Ec'uchiri' Ruch'a'tem ri Dios cubi'ij: «X'ani' jusuc' che ruma ri cubulibal uc'u'x,» wa' na xew ta puwi ri Abraham xtz'ibax wi;
45004024	ma e pakawi' ne ri'oj. Ma ri Dios cu'an jusuc' chike ri'oj ri cacubi' kac'u'x ruc' ri Jun xuc'astajisaj lo ri Jesús, ri Kanimajawal.
45004025	Ec'u ri Jesús xya' pa camic ruma ri kamac ri'oj y xc'astaj bi churox k'ij cha' jela' coju'ana jusuc' chwach ri Dios.
45005001	Ri Dios xu'an jusuc' chike ruma ri cubulibal kac'u'x ruc'; ec'u wo'ora oj c'o chi utzil chomal ruc' Rire ruma ri Kanimajawal Jesucristo.
45005002	Yey ruma ri Cristo, xya' chike cojoc chwach ri Dios ruma ri cubulibal kac'u'x y jela' cakac'ul ri unimal rutzil uc'u'x pa oj tiquil wi chi utz. Yey lic cojqui'cotic ma koye'em que'kila na runimal uchomalil ri Dios.
45005003	Y na xew ta wa', ma lic ne cojqui'cotic echiri' cape c'axc'obic pakawi'. Ma keta'am we xkach'ij uchuk'ab ri c'axc'obic, lic cac'oji' unimal kac'u'x.
45005004	Ruma c'u runimal kac'u'x cojelic utz ka'anom chwach ri Dios, ma xkach'ij uchuk'ab ri c'ambal kapa. Yey we xojelic utz ka'anom chwach ri Dios, e lic cacubi' pan kac'u'x ruc' Rire.
45005005	Lic c'u jiquil uwach cakac'ul na ri koye'em che ri Dios, ma Rire lic uc'utum ri rutzil uc'u'x chike ruma ri Santowilaj Ruxlabixel uya'om pa kanima'.
45005006	Ma ri'oj na jinta c'ana kachuk'ab re cakacolobej kib; yey chupa c'u ruk'ijol ucha'om chi lo ri Dios, xc'un ri Cristo y xuya rib pa camic cha' cojucolobej ri oj aj maquib.
45005007	Lic c'ayew carikitaj junok cuya rib pa camic puc'axel jun chic lic jusuc' rubinic usilabic; tob ne laj c'o junok cuya ranima' cacam puc'axel junok lic utz uc'u'x.
45005008	No'j ri Dios uk'alajisam chi ri rutzil uc'u'x chikawach ri'oj, ma ri Cristo xcam pakac'axel echiri' c'a oj c'o ne pa mac.
45005009	We x'ani' c'u jusuc' chike ruma ruquiq'uel, mac'uwari' ruma Rire cojcolobetaj na chwach ri k'atbal tzij cu'an ri Dios chupa ri q'uisbal k'ij.
45005010	E rojertan ri'oj oj aj retzelal c'u'x chirij ri Dios; na ruc' ta c'u ri', ri Dios xojuya chi utzil chomal chwach ruma rucamic Ruc'ajol. Mac'uwari' we oj c'o chi pa utzil chomal chwach, caya'taj na c'u ri' ri kacolobetajic ruma ri Cristo, ma Rire xc'astaj lo chiquixo'l ri ecaminak yey wo'ora c'aslic.
45005011	Y na xew ta wa', ma lic cojqui'cot ruc' ri Dios ruma ri Kanimajawal Jesucristo, ma ruma Rire karikom utzil chomal chwach ri Dios.
45005012	Ri mac xoc lo che ruwachulew ruma ri Adán, ri nabe achi; yey ri mac e xuc'am lo ri camic. Jec'ula' xpe ri camic paquiwi conoje ri ticawex, ma conoje xemacunic.
45005013	Echiri' ri Dios c'amaja' ne cuya Rutzij Upixab che ri Moisés, ri mac oquinak chi che ruwachulew. Katzij, we na jinta takanic, na utz taj cabi'xic c'o junok xupalajij tzij.
45005014	Na ruc' ta c'u ri', chwi lo ri Adán c'a chwa ri Moisés, tak ri winak xecam ruma ri quimac, tob ri quimac na junam ta ruc' ri xu'an ri Adán echiri' xupalajij ri takanic re ri Dios. Yey ri Adán e pacha' ri Jun cac'unic, wa' e ri Jesucristo.
45005015	Pero ri xuc'am lo ri palajibal tzij re ri Adán lic junwi chwa ri sipanic xuc'am lo ri Kanimajawal Jesucristo. Ma ruma rupalajibal tzij jun chi achi, xecam conoje ri winak; yey ruma c'u ri unimal rutzil uc'u'x jun chi Achi, ri sipanic re ri unimal rutzil uc'u'x ri Dios más ne xnimar paquiwi uq'uiyal ticawex.
45005016	Ec'u ri xuc'am lo ri mac re ri jun achi, lic junwi chwa ri xuc'am lo ri sipanic cuya ri Dios chike. Ma ruma jun chi mac re jun chi achi, xc'un ri k'atbal tzij paquiwi conoje ri ticawex. No'j ruma ri sipanic re ri Dios, casachisax uwach ri uq'uiyal mac que ri ticawex cha' jela' utz quec'oji' jusuc' chwach ri Dios.
45005017	Xa c'u ruma rupalajibal tzij jun chi achi, conoje ri winak xecanaj can chuxe' ruchuk'ab ri camic. Yey ruma c'u jun chi Achi, wa' e ri Kanimajawal Jesucristo, janipa ri quic'ulum ri unimal rutzil uc'u'x ri Dios y ri sipanic re quebu'an jusuc' chwach, quejeki' chupa jun chomilaj c'aslemal.
45005018	Ec'u ri palajibal tzij re jun chi achi xuc'am lo k'atbal tzij paquiwi conoje ri ticawex, jec'uri'la' ruma ri jusuc' binic re jun chi Achi, caya'taj chique conoje ri ticawex jun chomilaj c'aslemal ruma ri ebu'anom jusuc' chwach ri Dios.
45005019	Yey xa ruma c'u jun chi achi xupalajij rutzij ri Dios, lic e q'ui ri xebu'an aj maquib; jec'uri'la', ruma jun chi Achi xucoj utzij ri Dios, lic e q'ui ri quebu'an jusuc' chwach.
45005020	Ec'u ri Dios xuya Rutzij Upixab che ri Moisés cha' jela' cak'alajin ruq'uiyal uwach ri mac. Y e xu'ano, ma ruc' wa Tzij xk'alajin ruq'uiyal quimac ri winak chwach ri Dios. Yey ec'uchiri' más xemacun ri winak, e ne más xnimar ri unimal rutzil uc'u'x ri Dios paquiwi'.
45005021	E jela' pacha' ri mac c'o uchuk'ab cha' cuc'am lo camic paquiwi conoje ri winak; jec'ula' ri' ri unimal rutzil uc'u'x ri Dios c'o uchuk'ab cha' cu'an jusuc' chique ri winak chwach ri Dios, y jela' c'o quic'aslemal na jinta utakexic ruma Jesucristo, ri Kanimajawal.
45006001	¿Sa' c'u ri' ri cakabi'ij ri'oj? ¿C'a cojc'oji' cami ri' pa mac cha' ri Dios e lic cunimarisaj ri unimal rutzil uc'u'x pakawi' echiri' cucuy ri kamac?
45006002	¡Na e ta c'ana ri'! Ma e janipa ri na oj jinta chi puk'ab ri mac, na ube ta q'uenok we c'a cojc'oji' chupa wa'.
45006003	¿Na eta'am ta neba ralak e janipa ri xkac'ul ri bautismo, xoju'an xa jun ruc' ri Kanimajawal Jesucristo? Yey ruma wa', xoju'an xa jun ruc' pa rucamic.
45006004	Ruma c'u ri bautismo xkac'ulu, e pacha' junam ruc' ri Cristo xojcamic y xojmukic, cha' jela' cojc'astaj lo che jun c'ac' kabinic jela' pacha' ri Cristo xc'astaj lo chiquixo'l ri ecaminak ruma runimal uchuk'ab ri Kakaw Dios.
45006005	Ma we x'an xa jun chike ruc' ri Cristo chupa rucamic, jec'ula' ri' xa jun ka'anom ruc' chupa ruc'astajibal.
45006006	Lic c'ut keta'am e ri ojer kabinic kasilabic xcam ruc' ri Cristo chwa ri cruz cha' jela' casach uwach ruchuk'ab ri mac pakawi' y jec'ula' ri mac na catakan ta chi pakawi' ri'oj.
45006007	Ma e junok caminak chi che ri mac, ri' na jinta chi uchuk'ab ri mac puwi'.
45006008	Ma we xojcam junam ruc' ri Cristo, jec'ula' ri' lic cakacojo c'o kac'aslem ruc' Rire wo'ora y chikawach apanok.
45006009	Lic keta'am c'ut, ri Cristo ruma xc'astaj lo chiquixo'l ri ecaminak, na cacam ta chic, ma ri camic na jinta chi uchuk'ab puwi Rire.
45006010	Ma ruc' rucamic xa jumul xusachisaj uwach ruchuk'ab ri mac; yey ruma c'u xc'astajic, e culok'nimaj ri Dios ruc' ruc'aslemal.
45006011	Jec'uri'la' c'ola chic'u'x ralak e pacha' alak caminak chi chwach ri mac yey alak c'aslic re calok'nimaj alak ri Dios, ma alak re ri Cristo Jesús, ri Kanimajawal.
45006012	E uwari'che lic maya alak luwar catakan ri mac puwi ri cuerpo alak, ma wa' xa ic'owel. Maya ne ib alak chupa tak ri rayibal na utz ta uwach.
45006013	Maya ne ri cuerpo alak puk'ab ri mac che u'anic ri na jusuc' taj. E ya'a ib alak puk'ab ri Dios, ma alak caminak chi chwa ri mac y alak c'as che jun c'ac' binic silabic. Ya'a c'u alak ri' ri cuerpo alak puk'ab ri Dios cha' ruc' wa' ca'an alak ri lic jusuc' chwach.
45006014	Ma ri mac na jinta chi uchuk'ab re catakan pawi' alak y na jinta chi ne alak chuxe' ri k'atbal tzij re rutakanic ri Dios tz'ibital can ruma ri Moisés, ma wo'ora c'o alak puk'ab ri Dios ruma ri unimal rutzil uc'u'x Rire.
45006015	¿Sa' c'u ri' ri caka'ano? ¿Cojmacun cami ri' ma ri k'atbal tzij re rutakanic ri Dios na jinta chi pakawi' yey e oj c'o puk'ab ri Dios ruma ri unimal rutzil uc'u'x Rire? ¡Na e ta c'ana ri'!
45006016	¿Na eta'am ta neba alak we caya ib alak puk'ab junok che u'anic janipa ri caraj rire, ri' e cu'ana patrón alak y chirajawaxic c'u ri' cacoj alak utzij? Jec'uri'la' we caya ib alak puk'ab ri mac che u'anic ri na utz taj, ri' cuc'am bi alak pa camic. No'j echiri' caya ib alak puk'ab ri Dios re cacoj alak utzij, wa' cuc'am bi alak che jun jusuc' binic silabic.
45006017	Lic maltiox c'u che ri Dios, ma tob ojertan xya' ib alak puk'ab ri mac che u'anic tak ri rayibal alak; no'j wo'ora ruc' ronoje c'u'x alak ya'om ib alak che u'anic tak ri sakil c'utunic xya' che alak.
45006018	Ruma c'u ri xel lo alak puk'ab ri mac, wo'ora e xya' ib alak che u'anic ri lic jusuc' chwach ri Dios.
45006019	Xinya wa c'ambal na'oj puwi ri patrón y ri aj chaquib cha' cak'alajin ri cambi'ij y na c'ayew taj camaj alak usuc'. Cambi'ij c'u che alak: Jela' pacha' rojertan xya alak ronoje ri uchapom wi rib ri cuerpo alak che u'anic ri lic ch'ul y ri lic itzel uwach, jec'uri'la' wo'ora ya'a alak ronoje ri uchapom wi rib ri cuerpo alak che u'anic janipa ri lic chom y lic jusuc' chwach ri Dios.
45006020	Ma rojertan echiri' c'a c'o alak puk'ab ri mac, na ya'om ta ib alak che u'anic ri lic jusuc' chwach ri Dios.
45006021	¿Sa' ri xutikoj che alak janipa ri na utz taj x'an alak ojertan? Ma wo'ora caq'uix ne alak che tak wa' wa cuc'am bi jun pa camic.
45006022	Ec'u wo'ora ruma alak esam chi lo puk'ab ri mac, xu'ana c'u alak aj chaquib re ri Dios. Ri xutikoj wa' che alak e ri santowilaj binic silabic alak; yey q'uisbal c'u re, e ri c'aslemal na jinta utakexic.
45006023	Ma ri tojbal re ri mac e ri camic, no'j ri sipanic cuya ri Dios e ri c'aslemal na jinta utakexic ruma ri Kanimajawal Jesucristo.
45007001	Quinch'a't uc' alak hermanos, ri c'o na'oj alak puwi takanic. Eta'am c'u alak wa': Ri takanic xew c'o uchuk'ab puwi juna ticawex echiri' wa ticawex c'a c'aslic.
45007002	E pacha' juna ixok c'ulanic. Rire c'o chuxe' ri tzij re ri c'ulaniquil. Ruma c'u wa' c'o puk'ab ri rachijil xalok' c'a c'as ri rachijil. No'j we xcam rachi, rixok na jinta chi puk'ab ri rachijil.
45007003	Jec'ula' ri', we rixok cuyoj rib ruc' jun chic achi yey c'a c'as ri rachijil, ri' cabi'x che e jun ixok na jusuc' ta rubinic ma camacun chirij ri tzij re ri c'ulaniquil. No'j we xcam ri rachijil, rixok quel chuxe' rutakanic wa tzij; na camacun ta c'u ri' chirij ri c'ulaniquil we cac'uli' ruc' jun chic achi.
45007004	Jec'ula' ralak alak nu hermanos, caminak chi alak chwach tak ri Tzij Pixab ruma rucamic ri Cristo. Wa' que'elawi na e ta chi ri Tzij Pixab ri catakan pawi' alak. Ruma c'u ri', utz cu'an alak re jun chic, wa' e ri Cristo, ri xc'astaj lo chiquixo'l ri ecaminak. Jec'ula' ri kabinic lic c'o cutikoj chwach ri Dios ruma oj c'o puk'ab ri Cristo.
45007005	Ma ojertan echiri' c'a oj c'o pa mac, ri rayinic na utz ta uwach xc'oji' uchuk'ab puwi ri kacuerpo. Ma echiri' ri Tzij Pixab xuk'alajisaj chike sa' ri na utz taj, e más xkarayij caka'an ri na utz taj. Yey ri xutikoj wa' chike e xojuc'am bi pa camic.
45007006	No'j wo'ora na oj jinta chi chuxe' ri k'atbal tzij re wa tzij, ma pacha' oj chi caminak che ri c'o pakawi' ojertan. Ec'u wo'ora ri'oj cakalok'nimaj ri Dios ruc' jun c'ac' kabinic ruma ruchuk'ab ri Ruxlabixel pa kanima', yey wa' na e ta chi pacha' ri kabinic ojertan echiri' xkaj caka'an jusuc' che kib chwach ri Dios ruma ri cakatakej takanic.
45007007	¿Sa' c'u ri' ri cakabi'ij? ¿E neba que'elok ri Tzij Pixab na utz taj ma cuc'am lo ri mac? ¡Na e ta c'ana ri'! Ma ri'in xinweta'maj sa' ri mac ruma ri Tzij Pixab; yey we tamaji ri Tzij Pixab, na canweta'maj ta c'u ri' sa' ri mac. Ma ri'in na weta'am taj we mac ri rayinic we tamaji ri Tzij Pixab cubi'ij: «Marayij uwach ri na awe taj.»
45007008	Ruma c'u ri' ri takanic, ri mac cuc'osoj ronoje itzel rayinic chupa ri wanima'. We tamaji c'u ri takanic, ri mac na jinta uchuk'ab panuwi'.
45007009	E ri petinak lok echiri' ri'in c'amaja' canmaj usuc' ri Tzij Pixab, na jinta c'o cubisoj nuc'u'x che. Pero xopon jun k'ij echiri' xinweta'maj sa' ri takanic re ri Tzij Pixab panuwi'. C'a chiri' c'u ri' xumaj uchuk'ab ri mac panuwi'; y xinmaj c'u usuc' in caminak chwach ri Dios ruma ri numac.
45007010	E chinuwach ri'in, ri takanic re ri Tzij Pixab e caya'w c'aslemal; no'j ri xuya chwe ri'in, e ri camic.
45007011	Ma ri mac e xuchapabej ri takanic y ruc' c'u wa', xinusoco y jela' xuc'am lo ri camic panuwi'.
45007012	Cak'alajin c'u ri' ri Tzij Pixab re ri Dios lic santo yey tak ri takanic re ri Tzij Pixab lic santo, lic jusuc' y lic utz.
45007013	Pero ¿e nawi que'elok e ri utz xuc'am lo camic panuwi'? ¡Na e ta ri'! Ma ri mac e xuchapabej ri utz y ruc' wa' xuc'am lo camic panuwi'. Ruma c'u ri' ri takanic re ri Tzij Pixab, xa jumul cak'alajinic lic itzel uwach ri mac.
45007014	Keta'am chi c'ut, ri Tzij Pixab petinak ruc' ri Dios. No'j ri'in xa wekam wulewal nupoklajil, yey in ya'tal c'u puk'ab ri mac.
45007015	Na can'an ta c'u ri' ri cuaj ri'in can'ano; ma e ri tzel canwilo, e can'an ri'. Lic na canmaj ta c'u usuc' su'be can'an wa'.
45007016	Yey echiri' e can'an ri na cuaj taj, canna' c'u ri' chinuc'u'x na utz ta ri quintajin che u'anic. Ruc' c'u ri' wa' canjiquiba' uwach lic utz ri takanic re ri Tzij Pixab.
45007017	Jela' c'u ri' e pacha' na in ta ri quin'anaw re ri na utz taj, ma e catakan ri mac pa wanima'.
45007018	Ri'in lic weta'am, wa in ticawex na jinta c'ana utz chwe we na jinta ri Dios wuc'. Ma tob cuaj can'an ri utz, pero nutuquel na canrik ta u'anic wa'.
45007019	Ma na can'an ta ri utz, ri lic cuaj can'ano; e lic can'an ri na utz taj, ri na cuaj taj can'ano.
45007020	Jec'ula' ri', we e can'an ri na cuaj taj, ri' na in ta ri quin'anaw re, ma e ri mac catakan pa wanima' ri ca'anaw re.
45007021	Jec'ula' tob lic cuaj can'an ri utz, e ri na utz taj ri catakan panuwi'.
45007022	Na ruc' ta c'u ri', cuna' ri wanima' e lic chom rutakanic Rutzij Upixab ri Dios y lic quinqui'cot che wa'.
45007023	Pero canna'o c'o jun chic tzij catakan chwi ri nucuerpo; wa' e ruchuk'ab ri mac. Ec'u wa' cach'o'jinic cha' na cancoj ta utzij ri cubi'ij ri nuna'oj y jec'ula' inyututal pa mac.
45007024	¡Lic tok'o' nuwach ri'in! ¿China quesan we ri'in puk'ab ri na utz taj c'o chwe, ri quinc'amaw bi pa camic?
45007025	Lic cantioxij che ri Dios, ma xew Rire cato'w we'in, yey cu'an wa' ruma ri Jesucristo, ri Kanimajawal. Jec'ula' canmaj usuc' lic chirajawaxic canya wib puk'ab rutakanic Rutzij Upixab ri Dios; no'j echiri' canya wib puk'ab ri rayinic re ri nucuerpo, ri' e catakan ruchuk'ab ri mac panuwi'.
45008001	Ec'u wo'ora na jinta chi k'atbal tzij re camic paquiwi janipa ri e c'o puk'ab ri Kanimajawal Jesucristo; wa' e ri na quitakem ta chi ri rayibal re ri na utz taj, ma e quitakem sa' ri caraj ri Ruxlabixel ri Dios chique.
45008002	Ma ri Ruxlabixel ri Dios cuya chomilaj c'aslemal ruma ri Kanimajawal Jesucristo, y e rutakanic ri Ruxlabixel ri Dios pa kanima' ri xojesan lo chupa ruchuk'ab ri mac y ri camic.
45008003	Yey rutakanic ri Tzij Pixab na jinta uchuk'ab re cojresaj lo puk'ab ri mac, ma ri'oj oj ticawex na jinta kacowil chwa ri mac. Ec'u ri na xuch'ij ta u'anic ri Tzij Pixab, ri Dios xu'ano echiri' xutak lo Ruc'ajol che ruwachulew tojbal re ri kamac, y xu'an ticawex che jela' pacha' ri'oj, no'j Rire na xmacun taj. Jec'ula', ruma rucamic jun ticawex, wa' e ri Jesús, ri Dios xuk'at tzij puwi ri kamac.
45008004	Xu'an c'u wa' cha' utz cojbin jusuc' chwach ri Dios jela' pacha' ri cubi'ij ri Tzij Pixab; ma ri'oj na e ta chi katakem ri rayibal re ri na utz taj, e katakem sa' ri caraj ri Ruxlabixel ri Dios chike.
45008005	Ma e tak ri quiya'om quib che tak ri rayibal re ri quiti'jil, e caquiya quina'oj puwi ri rayibal na chom taj. No'j janipa ri quiya'om quib puk'ab ri Ruxlabixel ri Dios, ri' e quiya'om quina'oj puwi janipa ri caraj ri Ruxlabixel ri Dios.
45008006	Ma we e lic cakaya kana'oj puwi tak ri rayibal re ri kati'jil, ri' camic ri cuc'am lo chike. No'j we e lic cakaya kana'oj puwi janipa ri caraj ri Ruxlabixel ri Dios chike, ri' cuc'am lo c'aslemal y utzil chomal chike.
45008007	E janipa ri quiya'om quina'oj xew puwi tak ri rayibal re ri quiti'jil, ri' e aj retzelal c'u'x chirij ri Dios. Ma rique na cacaj taj caquiya quib che u'anic ri Tzij Pixab re ri Dios, yey na caquich'ij tane u'anic wa'.
45008008	Ec'u ri Dios lic na cuc'ul ta uc'u'x ri quibinic quisilabic janipa ri quiya'om quib chupa ri rayibal re ri na utz taj.
45008009	No'j ralak na ya'om ta chi ib alak chupa wa' wa rayibal, ma e ya'om ib alak puk'ab ri Ruxlabixel ri Dios, we pakatzij wi c'o Rire pa anima' alak. Yey we c'o c'u junok na jinta ri Ruxlabixel ri Cristo pa ranima', wa' wa ticawex na re ta ri Cristo.
45008010	No'j we c'o ri Cristo pa anima' alak, ri' c'o chomilaj c'aslemal alak ruma ri u'anom alak jusuc' chwach ri Dios, tob ri cuerpo alak cacam na ruma ri mac.
45008011	We c'o c'u pa anima' alak ri Ruxlabixel ri Jun xuc'astajisaj lo ri Kanimajawal Jesucristo chiquixo'l ri ecaminak, ri' c'o jun k'ij Rire cuya jun c'ac' c'aslemal che ri cuerpo alak yey cu'an wa' ruma ri Ruxlabixel c'o pa anima' alak.
45008012	Ruma c'u la', hermanos, chirajawaxic e caka'an ri utz y maka'an ri na utz taj, ma ri'oj na oj jinta chi puk'ab tak ri rayibal re ri kati'jil.
45008013	Ma we ya'om ib alak chupa wa', ri' e cuc'am lo ri camic pawi' alak. No'j we ruc' ruto'bal ri Ruxlabixel ri Dios cacamisaj alak tak ri rayibal re ri ti'jil alak, ri' c'o c'aslemal alak chwach ri Dios.
45008014	Ma conoje ri cac'am quiwach ruma ri Ruxlabixel ri Dios, ri' e ralc'o'al ri Dios.
45008015	Yey ri Ruxlabixel ri Dios xc'ul alak, na e ta cuya tanchi alak chi xi'in ib; ma e cu'an ralc'o'al ri Dios che alak, y jela' utz cakabi'ij che ri Dios: «¡Tat, Lal Nukaw!»
45008016	Ec'u ri Ruxlabixel ri Dios ri cajiquiban uwach pa kanima': Ri'oj oj chi ralc'o'al ri Dios.
45008017	Yey ruma c'u oj ralc'o'al ri Dios, cakac'ul ri bi'tisinic u'anom ri Dios chique ri ralc'o'al, yey cakac'ul c'u wa' junam ruc' ri Cristo. Pero lic chirajawaxic wi cakatij na c'ax wo'ora pacha' ri xic'ow wi Rire, cha' jela' chikawach apanok, oj jun pa ri yacbal uk'ij Rire.
45008018	Yey chinuwach ri'in ri c'axc'obic cakatij ri'oj wo'ora na cu'maja ta q'uenok ruc' runimal uchomalil ri Dios, ri cak'alajin kuc' chikawach apanok.
45008019	Ma e janipa tak ri 'anatal ruma ri Dios lic roye'em chic jampala' cak'alajin quiwach ri e ralc'o'al ri Dios.
45008020	Ma ri k'atbal tzij xu'an ri Dios paquiwi ri ticawex, xtzak ne puwi tak ri 'anatal ruma ri Dios. Y ruma c'u ri', na e ta chi u'anom pacha' ri uch'obom lo ri Dios che ri jekebal lok. E tak c'u ri 'anatal ruma ri Dios na xraj taj caya'i' chuxe' wa k'atbal tzij; na ruc' ta c'u ri', e ri Dios xuya chuxe' wa'. Pero e janipa tak ri 'anatal ruma ri Dios, c'a roye'em ri k'ij echiri' ri Dios cuyijba' na ronoje wa'.
45008021	Ma copon na jun k'ij e janipa tak ri 'anatal ruma ri Dios, e la' junam cuc' ri e ralc'o'al ri Dios, quebesax na lo chupa ri c'axc'obic y puk'ab ri camic yey caya'i' c'u unimal chomalil chique.
45008022	Keta'am c'ut, e janipa ri 'anatal ruma ri Dios, e pacha' cajilow pa c'axc'obic, jela' pacha' cu'an juna ixok echiri' cutzir uwach ruc' uch'uti'n.
45008023	Y na xew ta c'o pa c'ax janipa ri 'anatal ruma ri Dios, ma jela' coj-jilow pa c'ax konoje ri'oj, ri ya'tal chi chike ri nabe sipanic ubi'tisim ri Dios, wa' e ri Ruxlabixel ri Dios pa kanima'. Yey lic c'a c'o ne ri koye'em. E lic cakarayij copon ri k'ij echiri' ri Dios cuk'alajisaj kawach oj ralc'o'al Rire y caresaj c'u ri kacuerpo puk'ab ri c'ax y ri camic.
45008024	Ma echiri' xojcolobetajic, xujek cacubi' pana kac'u'x che cakac'ul na ri bi'tisim lo chike ruma ri Dios y c'a koye'em wa'. Yey we cakabi'ij c'o koye'em, e que'elawi ri' c'amaja' cakac'ul ri koye'em. Ma we jun uc'ulum chi ri roye'em, ¿su'chac c'u ri' c'a caroy'ej?
45008025	No'j we ri'oj cakoy'ej na ri c'amaja' cakilo, lic chirajawaxic c'u ri' cakachuk'ubej kib che roy'exic wa' ruc' cubulibal kac'u'x.
45008026	Jec'ula', ri Ruxlabixel ri Dios cojuto'o echiri' na jinta kacowil, ma ri'oj na cakarik ta utz'onoxic sa' ri cajawax che ri kac'aslem; pero Rire lic cach'aw pakawi' chwach ri Dios ruc' jilowem na carikitaj ta c'ana ubi'xiquil.
45008027	Ec'u ri Dios, ri caril ronoje ri c'o pa kanima', Rire lic cumaj usuc' sa' ri caraj ri Ruxlabixel, ma ri Ruxlabixel cach'aw pakawi' e chirij ri caraj ri Dios chike ri'oj ri oj re ri Dios.
45008028	Keta'am c'ut, janipa ri c'ax quena'w re ri Dios, e tak ronoje ri quebic'ow chupa cato'bic cha' c'o cutikoj chique, wa' e chique janipa ri esiq'uim ruma ri Dios re caqui'an ri caraj Rire.
45008029	Ma ri Dios ojertan lo ri' xuch'obo e c'o ri quebucha'o re quebu'ana pacha' Ruc'ajol, cha' e Rire ri nabe chiquixo'l ruq'uiyal e ralc'o'al ri Dios.
45008030	Yey tak wa' wa c'o uch'obom lo paquiwi', xebusiq'uij c'u ri'. Ec'u wa xebusiq'uij, xu'an jusuc' chique. Yey ri xu'an jusuc' chique, e xutac'aba' uwa quik'ij.
45008031	¿Sa' c'u ri' ri cakabi'ij che wa'? We ri Dios c'o kuc', ¿china ri c'o puk'ab cuyac rib chikij? ¡Na jinta junok!
45008032	Yey ri Dios na xuxu'yaj tane Ruc'ajol chike, ma xuya lok cha' co'lcam che ruwachulew kuma konoje ri oj aj mac. ¿Na cuya ta cami ri' chike junam ruc' Ruc'ajol, ronoje ri cajawax chike? ¡Cuya'o!
45008033	¿China ri c'o puk'ab cucoj quimac ri ebucha'om ri Dios? ¡Na jinta junok! Ma ri Dios e ca'anaw jusuc' chique.
45008034	¿China ri c'o puk'ab cuk'at tzij pakawi'? ¡Na jinta junok! Ma ri Cristo cach'aw pakawi' chwach ri Dios, yey e Rire ri xcam kuma ri'oj. Y na xew ta wa', ma xc'astaj lo chiquixo'l ri ecaminak y wo'ora tz'ul puwiquik'ab ri Dios.
45008035	¿C'o neba quesan ke'oj chupa ri rutzil uc'u'x ri Cristo? ¡Na jintaj! Ma tob cape c'axc'obic o paxibal c'u'x pakawi', tob cojternabex ruc' c'ax, tob na jinta kawa y na jinta kak'u', tob catewun c'ax pakawi' o cojcamisax ruc' espada, ¡na jinta c'o cojesan chupa!
45008036	Ma jewa' ri tz'ibital can pa Ruch'a'tem ri Dios: Uma Rilal 'anom chike xaki catewun ri camic pakawi'; 'Anom chike pacha' ri ca'an che ri bexex echiri' cac'am bi pa camic cacha'.
45008037	Na ruc' ta c'u ri', lic cakach'ij uchuk'ab ronoje ruma ri Jun lic c'ax xojuna'o.
45008038	Ruma c'u la', ri'in lic nujiquibam uwach na jinta c'ana cojesan chirij ri rutzil uc'u'x ri Dios. Na cojresaj taj tob ne e ri camic o ri c'aslemal, tob ne e ri ángeles, ri c'o quiwach y ri c'o quichuk'ab. Na cojresaj taj tob ne e ri cojtajin che uc'ulumaxic wo'ora o ri cakac'ulumaj chikawach apanok,
45008039	tob ne e ri e c'o lo c'a che ruwa caj o ri e c'o lo c'a chuxe' rulew. Na jinta c'u c'o 'anatal ruma ri Dios cojesan chirij ri rutzil uc'u'x, ri xkac'ul ruma ri Cristo Jesús, ri Kanimajawal.
45009001	Lic katzij wa cambi'ij che alak, ma in re ri Cristo y na can'an ta rak'ubal. Lic cuna' c'u nuc'u'x katzij ri cambi'ij, ma e ri Santowilaj Ruxlabixel ri Dios cac'amaw uwach ri nuna'oj.
45009002	Katzij c'ut ri'in lic quimbisonic y ri c'ax c'o chinuc'u'x na quic'ow taj
45009003	ruma ri qui'anom ri e aj Israel, ri katz-kachak' kib cuc'. Canya ne wib e quinc'oji' ri'in chuxe' ri k'atbal tzij re ri Dios y na e ta rique, tob na jinta chi re ri Cristo chwe, we ta ne ruc' wa' quecolobetaj rique.
45009004	Ma raj Israel e utinamit ri Dios, yey e rique ri xebucha' ri Dios re quebu'an ralc'o'al chique; xuc'ut c'u runimal uchomalil chiquiwach y xu'an tzij cuc'. Chique rique xya'taj wi Rutzij Upixab y xc'ut chique su'anic calok'nimax uk'ij ri Dios pa sakil wi. Yey tak rubi'tisinic ri Dios u'anom, que rique.
45009005	Rique e calc'o'al can ri kamam lic c'o quiwach ojertan. Yey chique c'u rique upetebem wi ri Cristo, Rucha'o'n lo ri Dios, ri xc'un che ruwachulew y xu'an ticawex. Yey Rire e Dios puwi ronoje tak ri c'olic. ¡Na jinta utakexic lic nim uk'ij! ¡Amén!
45009006	¿Na u'anom ta neba ri Dios ri ubi'tisim che rutinamit Israel? Pero na conoje ta ri e ralc'o'al can ri Israel e sakil utinamit ri Dios.
45009007	Na xa ta ruma quipetebem che ri Abraham, e ralc'o'al ri Dios. Ma jewa' xubi'ij ri Dios che ri Abraham: «Xew che rac'ajol Isaac caquipetebej wi lo rawalc'o'al» xcha'.
45009008	Na conoje ta c'u ri quipetebem che ri Abraham, e ralc'o'al ri Dios; ma xew e ralc'o'al ri Dios ri quebalax chirij rubi'tisinic Rire.
45009009	Ma ri bi'tisinic xu'an ri Dios che ri Abraham e wa': «Jewa' pa jun junab quinc'un tanchic, yey ec'u ri' rawixokil Sara c'o chi jun ralab» xcha'.
45009010	Y na xew ta wa', ma echiri' ruma ri kamam Isaac ri Rebeca xcanaj yewa' ixok, xebumatzej eyo'xab.
45009011	Yey c'amaja' ne quebalax rique y c'amaja' ne caqui'an ri utz o ri na utz taj echiri' ri Dios xucha' jun chique. Jec'ula' cak'alajinic e cu'ana na janipa ri uch'obom lo ri Dios; y wa' na e ta ruma ri caqui'an ri winak, ma puk'ab Rire c'o wi cucha'o china ri caraj cusiq'uij.
45009012	Ma ri Dios xubi'ij che ri Rebeca: «Ri chak'ixel e cac'oji' más uwach chwa ri atzixel» xcha'.
45009013	Jec'ula' cu'ana pacha' ri tz'ibital can puwi ri ubi'im lo ri Dios: E ri chak'ixel Jacob ri c'ax xinna'o; no'j ri atzixel Esaú, tzel xinwilo xcha'.
45009014	¿Sa' c'u ri' ri cakabi'ij ri'oj puwi wa'? ¿E nawi na jusuc' ta ri cu'an ri Dios? ¡Na e ta ri'!
45009015	Ma jewa' xubi'ij ri Dios che ri Moisés ojertan: We c'o junok cuaj Ri'in canto'o ruma ri rutzil nuc'u'x, e ri' ri canto'o. Y we c'o junok cuaj Ri'in canc'ut ri c'axna'bal nuc'u'x che, che ri' rire canc'ut wi ri c'axna'bal nuc'u'x xcha'.
45009016	E uwari'che echiri' c'o caraj cuya ri Dios che juna ticawex, na e ta ruma lic cacha uc'u'x wa ticawex che o ruma lic cutij uk'ij cha' c'o cuc'ulu; ma e ruma ri c'axna'bal uc'u'x ri Dios.
45009017	E pacha' ri tz'ibital can chupa Ruch'a'tem ri Dios echiri' ri Dios xubi'ij che ri faraón: «Ri'in xin'an takanel chawe cha' canc'ut ri nuchuk'ab pawi' ri'at y cha' catzijox c'u ri nubi' che ronoje ruwachulew» xcha'.
45009018	K'alaj c'u ri' ri Dios ruma ri c'axna'bal uc'u'x cuto' china ri caraj cuto'o. Yey we Rire caraj cu'an pacha' abaj che ri ranima' junok, jela' cu'an che.
45009019	Laj c'o c'u junok jewa' cubi'ij chwe: «We na jinta junok cach'ijow uk'atexic janipa ri caraj ri Dios, ¿su'be c'u ri' ri Dios cucoj quimac ri ticawex we rique xew e caqui'an ri xebutak Rire che?»
45009020	Ec'u ri'in canc'ul uwach: «Achi, ¿sa' co rawach ri'at cha' catyajan chirij ri Dios? Ma na utz taj we ri xaro ulew cubi'ij che ri ca'anaw re: ¿Su'chac jewa' x'an la chwe?»
45009021	E ri cachacun ruc' xok'o'l, ¿na jinta neba puk'ab cu'an ruc' ri xok'o'l sa' ri caraj cu'ano? Ma we Rire caraj che ri xok'o'l cu'an queb xun, jun lic xa k'alaj pa cachapabex wi y ri jun chic xa tob pa cachapabex wi, e cu'an ri'.
45009022	Jec'ula' ri' ri Dios c'o puk'ab sa' ri caraj cu'an cuc' ri winak. ¿Sa' c'u cakabi'ij we ri Dios xraj cuc'ut ri royowal y ri unimal uchuk'ab paquiwi raj maquib yey na ruc' ta c'u ri', e xuc'ut ri unimal uc'u'x chique ri takal chique catzak ri royowal paquiwi' y casach quiwach?
45009023	Y jela' xu'ano c'utubal re ri unimal uchomalil. Ma xuc'ut ri c'axna'bal uc'u'x chique ri ebucha'om chi ulok re quec'oji' ruc' pa ri chomilaj luwar chila' chicaj.
45009024	Chique c'u ri xu'an wi wa', xebusiq'uij; y ri'oj oj jujun chique. Y wa' na xew ta xu'an cuc' ri e aj judi'ab, ma xu'an cuc' ri na e ta aj judi'ab.
45009025	Ma jewa' ri xutz'ibaj can ri k'alajisanel Oseas puwi ri xubi'ij ri Dios: Chique ri na e ta nutinamit ojertan, wo'ora cambi'ij: «Ri'ix, ix nutinamit.» Y chique ri na c'ax ta quena'ic, wo'ora cambi'ij: «Ri'in c'ax quixinna'o.»
45009026	Y chupa c'u ri luwar pa xbi'x wi chique: «Ri'ix na ix ta nutinamit,» chila' c'u ri' cabi'x na chique e ralc'o'al ri Dios c'aslic.
45009027	Yey jela' ri xutz'ibaj can ri k'alajisanel Isaías paquiwi raj Israel: Tob ri quiq'uiyal ri tinamit Israel quebu'ana pacha' ruq'uiyal sanyeb c'o chuchi' ri mar, xa e chi jumutz ri quecolobetaj chique.
45009028	Ma ri Dios Kajawxel cuk'at tzij paquiwi ri ticawex che ruwachulew e chirij janipa ri ubi'im canok, y cu'ana wa' ruc' usuc'liquil y na camayin ta che u'anic xcha'.
45009029	Yey jewa' xutz'ibaj can ri k'alajisanel Isaías ojertan: Ri Dios Kajawxel, ri lic c'o uchuk'ab puwi ronoje, we tamaji xebucolobej can jumutz chique ri katinamit che ri camic, ri' cakac'ulumaj pacha' ri ca'ib tinamit Sodoma y Gomorra, ri xsachisax quiwach xcha'.
45009030	¿Sa' c'u ri' ri cakabi'ij che ronoje wa'? Ma ojertan lok ri na e ta aj judi'ab na xquitzucuj taj quebu'ana jusuc' chwach ri Dios; yey wo'ora ri Dios xu'an jusuc' chique ruma ri cubulibal quic'u'x ruc'.
45009031	No'j ri e aj Israel lic xquitij uk'ij quebu'an jusuc' chwach ri Dios ruma caquitakej tak ri takanic re ri Tzij Pixab; na ruc' ta c'u ri', na xebu'ana ta jusuc' chwach ri Dios.
45009032	¿Su'chac jewa' xquic'ulumaj? E ruma na xcubi' ta quic'u'x ruc' ri xu'an ri Dios cha' cu'an jusuc' chique. Ma xquich'obo e quebu'an jusuc' chwach ri Dios ruma tak ri caqui'ano. Y jec'ula' e pacha' xquichik quib puwi ri jun Abaj ri lic e c'o quetzak puwi'.
45009033	Ma jewa' tz'ibital can chupa Ruch'a'tem ri Dios puwi wa Abaj: Cancoj c'u chila' Sion jun Abaj. Wa' lic e c'o tak ri caquichik quib che; y lic e c'o tak ri quetzak puwi wa nimalaj Abaj. No'j janipa c'u ri cacubi' quic'u'x ruc', na queq'uixbesax taj ma caquic'ul na ri coye'em che Rire cacha'.
45010001	Cambi'ij che alak hermanos, pakatzij wi ri lic curayij nuc'u'x y ri lic cantz'onoj che ri Dios paquiwi ri e aj Israel e cha' rique caquirik ri colobetajic.
45010002	Ri'in cambi'ij ri wilom chique: Rique lic caquitij uk'ij quec'oji' chi utz chwach ri Dios, pero wa' na caqui'an ta ruc' sakil na'oj.
45010003	Ma na cacaj taj caquimaj usuc' su'anic ri Dios cu'an jusuc' chique ri ticawex; ri cacaj e quebu'ana jusuc' xa pa que rique. Y na quiya'om ta c'u quib ca'an jusuc' chique jela' pacha' ri caraj ri Dios.
45010004	Yey ri Tzij Pixab catz'akat uwach ruc' ri Cristo; jec'ula' china ri cacubi' uc'u'x ruc' Rire, e ca'an jusuc' che chwach ri Dios.
45010005	E puwi ri cu'ana jusuc' ri ticawex ruma cutakej ri Tzij Pixab, jewa' xutz'ibaj ri Moisés: China ri ca'anaw re ronoje ri cubi'ij ri Tzij Pixab, ri' c'o uc'aslemal chwach ri Dios ruma cu'an wa'.
45010006	No'j puwi ri cu'ana jusuc' ri ticawex ruma ri cubulibal c'u'xaj, jewa' cubi'ij pa Ruch'a'tem ri Dios: «Mabi'ij pa awanima': ¿China c'u ri que'ec c'a chila' chicaj che uc'amic lo ri Cristo?»
45010007	O «¿China c'u ri cakaj c'a chupa ri siwan catz'irir upa che uc'amic lo ri Cristo chiquixo'l ri ecaminak?»
45010008	Na cajawax taj que'ec junok, ma ¿sa' ri' ri cubi'ij pa Ruch'a'tem ri Dios? Jewa' cubi'ij: Rutzij ri Dios lic xa nakaj c'o wi chawe. C'o chupa rawanima' y quel lo pachi'. Ec'u ch'a'tem wa' ri cakatzijoj ri'oj puwi ri cubulibal c'u'xaj:
45010009	We ri'at cak'alajisaj ruc' ruchi' akul: «Ri Jesús e Wajawal» y cacoj c'u chupa rawanima' Rire xc'astaj lo ruma ri Dios chiquixo'l ri ecaminak, ri' catcolobetajic.
45010010	Ma pa ri kanima' cakacoj wi wa' cha' coju'an jusuc' chwach ri Dios; yey ruc' c'u ruchi' kakul, cakak'alajisaj Rire e Kajawal cha' jela' cojcolobetajic.
45010011	Ma Ruch'a'tem ri Dios jewa' cubi'ij puwi ri Cristo: China ri cacubi' uc'u'x ruc', na caq'uixbesax taj ma cuc'ul na ri roye'em che Rire cacha'.
45010012	Echiri' cubi'ij «china», wa' que'elawi tob e aj judi'ab o na e ta aj judi'ab, ma xaki junam quiwach. Ma ri Kanimajawal e Cajawal que conoje, tob junwi tak ri quitinamit. Yey Rire cuya ri unimal rutzil uc'u'x chique conoje ri caquitz'onoj to'bal que che.
45010013	Ma Ruch'a'tem ri Dios jewa' cubi'ij: E janipa ri caquitz'onoj colobetajic chupa rubi' ri Kanimajawal, ri' quecolobetaj na cacha'.
45010014	¿Su'anic c'u ri' caquitz'onoj colobetajic chupa rubi' ri Kanimajawal we na quicojom ta rubi' nabe? ¿Yey su'anic caquicoj rubi' we na quitom ta puwi Rire? ¿Yey su'anic caquita ri tzijonic puwi Rire we na jinta junok catzijow re chique?
45010015	¿Yey su'anic e c'o ri quetzijon puwi ri Kanimajawal we na jinta junok catakaw bi que cha' caqui'an wa tzijonic? E pacha' ri tz'ibital can chupa Ruch'a'tem ri Dios: ¡Lic chom ri quic'unic ri caquic'am lo ri tzijonic re ri utzil chomal, ri quec'un che utzijoxic ri Utzilaj Tzij! cacha'.
45010016	No'j na conoje ta c'ut xecojow re ri Utzilaj Tzij xtzijox chique. E pacha' ri xubi'ij can ri Isaías: Kajawal, ¿c'o nawi junok cojoyom re ri katzijom chic? xcha'.
45010017	Ri cubulibal quic'u'x ri ticawex cujeko echiri' caquita ri catzijox chique; yey wa' wa caquito, e Ruch'a'tem ri Dios puwi ri Cristo.
45010018	No'j cantz'onoj c'ut: ¿Na xquita ta nawi ri Utzilaj Tzij? ¡Katzij, xquito! Ma e pacha' ri cubi'ij Ruch'a'tem ri Dios: Che ronoje ruwachulew xtataj wi ri quikul ri xetzijon puwi ri Dios; y ri quich'a'tem oponinak pa ronoje luwar che ruwachulew cacha'.
45010019	Cantz'onoj tanchi c'ut: ¿Raj Israel na queta'am ta nawi wa'? ¡Queta'am! Nabe na, e pacha' ri xutz'ibaj can ri Moisés puwi ri xubi'ij lo ri Dios chique raj Israel: Ri'in can'an chiwe cu'an c'ax ic'u'x chirij jun “tinamit” na tinamit taj; campetisaj iwoyowal chirij jun tinamit na jinta queta'am puwi ri K'ijsak xcha'.
45010020	Jec'ula', ri Isaías xuch'ij ubi'xiquil ri ubi'im lo ri Dios paquiwi ri na e ta aj Israel: Xinrikitaj c'u cuma ri na quinquitzucuj taj, yey xink'alajisaj c'u wib chiquiwach ri na xinquitz'onobej taj xcha'.
45010021	No'j paquiwi raj Israel, jewa' xubi'ij lo ri Dios: Lic xinelaj chique jun tinamit e aj palajiy tzij y e titz'itak cha' quetzelej tanchi lo wuc' xcha'.
45011001	Ec'u wo'ora cantz'onoj: ¿E nawi xrok'otaj can ri Dios rutinamit Israel? ¡Lic k'alaj na xrok'otaj taj! Ma ri'in in aj Israel, in ralc'o'al can ri Abraham, in jun chique tak can ri ralc'o'al ri Benjamín; yey ri'in na xinok'otax ta can ruma ri Dios.
45011002	Ri Dios, lic ojertan lo ri' xuch'ob rakan cu'an utinamit chique raj Israel; y c'a e u'anom wo'ora, na rok'otam ta can rutinamit Israel. ¿Na eta'am ta neba alak ri cubi'ij Ruch'a'tem ri Dios puwi ri xubi'ij ri Elías echiri' rire xch'a't chwach ri Dios chiquij ri e aj Israel? Ma jewa' xubi'ij:
45011003	Lal Kajawal Dios, raj Israel e xecamisan que ri k'alajisanelab e la y xquiwulij tak ri altar e la. Xew chi c'u ri'in in canajinak canok y cacaj ne quinquicamisaj xcha'.
45011004	¿Yey sa' c'u ri' ri xuc'ul uwach ri Dios che ri Elías? Xubi'ij: Na xew ta ri'at, ma c'a e c'o chi can wukub mil achijab ebenucolobem cha' quinquilok'nimaj Ri'in yey rique na exuqui'nak ta c'ana chwach ri tiox Baal xcha ri Dios che.
45011005	Jec'ula' wo'ora c'a e c'o chi can jumutz chique raj Israel echa'tal can ruma ri unimal rutzil uc'u'x ri Dios.
45011006	Yey we echa'tal ruma ri unimal rutzil uc'u'x ri Dios, ri' na e ta ruma juna chac qui'anom rique. Ma we ta e ri', ri unimal rutzil uc'u'x ri Dios na cajawax taj.
45011007	¿Sa' c'u ri' ri cakamaj usuc' che wa'? Lic e q'ui chique ri tinamit Israel c'amaja' caquirik ri quetajin lo che utzucuxic, wa' e su'anic quebu'an jusuc' chwach ri Dios. No'j ri xerikow re, e ri echa'om chi lo ruma ri Dios. Ec'u ri nic'aj chic x'an pacha' abaj che ri canima'.
45011008	Ma e pacha' ri tz'ibital can pa Ruch'a'tem ri Dios: Ri Dios xu'an chique pacha' cawar quiwach chwach tak ri caraj Rire; y c'a wak'ij ora tob quetzu'nic, na caquil ta ri cuc'ut ri Dios chiquiwach; tob quetanic, na caquita ta ri cubi'ij ri Dios chique.
45011009	E pacha' ri xubi'ij ri David ojertan paquiwi ri tzel xebilow re: Ri nimak tak nimak'ij caqui'ano, chu'ana pacha' co'c y pacha' ra'al re quetzak chupa, y jela' queya' pa c'axc'obic.
45011010	Chu'ana c'u k'eku'm rupa ri quiwach cha' na caquil ta ri cuc'ut ri Dios chiquiwach; Yey canaj na canok e ri' xaki c'uyuq'uic chi ri quij ruma ri queka'n lic al xcha'.
45011011	Cantz'onoj c'ut: ¿Ri quitzakibal raj Israel e nawi cha' asu na queyactaj ta chic? ¡Na e ta c'ana ri'! Ma ruma ri quitzakibal rique, e xc'un ri colobetajic chique ri na e ta aj Israel, cha' jela' raj Israel caquijek caquirayij quecolobetaj pacha' ri na e ta aj Israel.
45011012	Yey we ruma c'u ri tzakibal y ri jaljobic que raj Israel, lic chom ri xquic'ul tak ri tinamit re ruwachulew, ¡mac'uwari' e más chom ri caquic'ul tak ri tinamit echiri' conoje ri e aj Israel caquitzelej tanchi quitzij chwach ri Dios!
45011013	C'o c'u ri cuaj cambi'ij che alak ri na alak ta aj Israel. Ri'in in tako'n re ri Jesús chique ri na e ta aj Israel. Ruma c'u wa', lic c'ax canna' wa chac ya'om panuk'ab.
45011014	Yey ri lic cuaj ri'in chique raj Israel, ri e watz-nuchak', e caquirayij pan ri c'ulum ralak y jec'ula' quecolobetaj na jujun chique.
45011015	Ma we ri tzakibal que raj Israel xuya luwar cha' uq'uiyal ticawex che ruwachulew xc'oji' utzil chomal chiquiwach ruc' ri Dios, ¿sa' c'u ri' ri cuc'am lok echiri' raj Israel quec'ul tanchi ruma ri Dios? ¡E cuc'am lo c'aslemal chique ri ecaminak chwach ri Dios!
45011016	We junok cuya puk'ab ri Dios ri nabe pam quesax che ri k'or, wa' e c'utubal re ronoje ri k'or re ri Dios. Yey we chom ri ratz'ayak juna che', jenela' ri' chom tak ruk'ab.
45011017	Ec'u che ri sakil che' re olivo (wa' e que'elawi rutinamit ri Dios e aj Israel) xjok'ix bi jujun uk'ab (wa' e que'elawi raj Israel na quicojom ta rubi' ri Cristo). Yey puc'axel ri xjok'ix bi, e xnac' jujun uk'ab che' re olivo xa re pa tak juyub (wa' e que'elawi ralak hermanos, ri na alak ta aj Israel). Ec'u wo'ora e pacha' cac'ul alak ri sakil uwa'al che' re olivo, ri quel lo che ri ratz'ayak.
45011018	Pero mach'ob ne alak we más c'o wach ralak chiquiwa ri sakil uk'ab ri che' xejok'ix bi. Ma we ca'an nim che ib alak, mic'ow chic'u'x alak na e ta ralak ri c'asbayom re ri ratz'ayak ri che', ma e ne ri ratz'ayak ri c'asbayom e alak.
45011019	Laj e c'o jujun chixo'libal alak jewa' caquibi'ij: «Jujun uk'ab ri che' re olivo xjok'ix bi cha' jela' e cojnac' can ri'oj paquic'axel» cacha alak.
45011020	Katzij, pero wa' xjok'ix bi ruma na jinta cubulibal quic'u'x ruc' ri Kanimajawal. No'j c'u ralak xtiqui' can alak xa ruma ri cubulibal c'u'x alak ruc' ri Kanimajawal. E uwari'che, ma'an nim che ib alak; e c'ola xi'in ib uc' alak chwach ri Dios.
45011021	Lic chajij c'u ib alak, ma we ri Dios xujok'ij bi tak ri sakil uk'ab che' (wa' e ri e aj Israel na xcubi' ta quic'u'x ruc' ri Kanimajawal), jec'uri'la' cu'an che ralak we jela' ca'an alak pacha' ri xqui'an rique.
45011022	Chilape c'u alak ri': Ri utzilaj rutzil uc'u'x ri Dios yey rutewul ri royowal. Ma lic c'o utewul ri royowal Rire echiri' cayactaj chirij ri na utz taj, jela' pacha' ri xu'an cuc' ri xejaljobic. No'j ri utzilaj rutzil uc'u'x e ri cuc'ut che ralak we catiqui' alak chupa wa rutzil uc'u'x. Yey we na e ta c'u ca'an alak ri', cajok'ix ne ubi ri' ralak pacha' ri xquic'ulumaj rique.
45011023	Yey we ne ri e aj Israel caquitzelej quitzij y cacubi' quic'u'x ruc' ri Kanimajawal, quenac' tanchi che ri sakil che', ma ri Dios puk'ab c'o wi cu'an wa'.
45011024	Ma ralak, ri xset lo alak che jun che' re olivo lic rewi xa re pa tak juyub, xnac' c'u alak ruma ri Dios che ri sakil che' re olivo tob wa' na che'ul ta alak. We ri Dios xurik c'u unaq'uic alak che jun che', lic na c'ayew ta c'u ri' che Rire cunac' tanchi ri sakil uk'ab che ri che' pa petinak wi.
45011025	Hermanos, ri Dios c'o ri uch'obom chi lo rakan paquiwi raj Israel, yey wa' na k'alajisam ta lo ojertan. Ec'u wo'ora lic cuaj ri'in queta'maj ralak wa' cha' na ca'an ta nim che ib alak. Ri quic'ulumam raj Israel, tob na conoje taj, e ri x'an pacha' abaj che ri canima', ma na cacaj ta caquicoj rubi' ri Cristo. Yey jec'ula' qui'anom c'a echiri' catz'akat na ri quiq'uiyal ri na e ta aj Israel caquiya quib puk'ab ri Cristo.
45011026	C'a tec'uchiri' conoje raj Israel quecolobetaj na, ma jewa' tz'ibital can pa Ruch'a'tem ri Dios: C'a chila' Sion cape wi ri cayolopin lo que ri ticawex y queberesaj na c'u lo ri e ralc'o'al can ri Jacob chupa ri ch'ulilaj mac.
45011027	Ec'u nutzij wa' can'an Ri'in cuc' echiri' cancuy na ri quimac cacha ri Dios.
45011028	Na ruc' ta c'u ri', raj Israel xebu'ana e aj retzelal c'u'xaj chirij ri Dios ruma na xcaj taj caquicoj ri Utzilaj Tzij. Ec'u ri' wa' xuya luwar che ralak ri na alak ta aj Israel cha' utz cakib alak ruc' ri Dios. No'j ri Dios c'a c'ax quebuna' raj Israel ma xebucha' lo ri cati'-quimam ojertan.
45011029	Ma e janipa ri sipanic y ri siq'uibal u'anom ri Dios che rutinamit, wa' na caresaj ta chi q'uenok.
45011030	Ralak ri na alak ta aj Israel, rojertan na xcoj ta alak utzij ri Dios. No'j wo'ora e raj Israel ri na caquicoj ta utzij; y ruma c'u wa', ya'tal che ralak cac'ul alak ri c'utubal re ri rutzil uc'u'x ri Dios.
45011031	Jec'uri'la', wo'ora rique na quicojom ta utzij ri Dios; yey ruma ri rutzil uc'u'x ri Dios che ralak, chikawach apanok ri Dios cuc'ut tanchi ri rutzil uc'u'x chique rique.
45011032	Ma ri Dios xuk'alajisaj conoje ri ticawex junam quiwach e aj palajiy tzij, cha' jela' cuc'ut ri rutzil uc'u'x chique conoje.
45011033	¡Janipa lo umajom rubeyomalil y runa'oj ri Dios yey tak ri reta'am Rire; ronoje wa' lic na jinta utakexic! ¡Na jinta ne c'ana junok cach'ijow umajic usuc' janipa ri uch'obom y ri u'anom Rire!
45011034	Ma jewa' cubi'ij Ruch'a'tem ri Dios: ¿C'o nawi junok umajom usuc' ronoje runa'oj ri Dios Kajawxel? ¿C'o nawi junok xya'w una'oj Rire? ¡Na jintaj! cacha'.
45011035	Yey cubi'ij: We c'o junok casipan che ri Dios, ¿chirajawaxic nawi che ri Dios cuya lo ri rajil uc'axel che? ¡Na chirajawaxic ta che!
45011036	Ma janipa tak ri c'olic, ruc' Rire petinak wi; ma ronoje 'anatal ruma Rire y e re yacbal uk'ij Rire. ¡Lic takal c'u ri' che cayac uk'ij na jinta utakexic! ¡Amén!
45012001	Hermanos, ri Dios lic uc'utum ri unimal rutzil uc'u'x che alak. Ruma c'u wa', lic cantz'onoj che alak ya'a ronoje ri cuerpo alak puk'ab ri Dios pacha' juna kasa'n c'aslic, na jinta c'ana ch'ul che y lic cuc'ul uc'u'x Rire; ma wa' e ulok'nimaxic takalic ca'an ralak che.
45012002	Ma'an chi e alak pacha' ri caqui'an ri winak re ruwachulew wak'ij ora. E ya'a alak luwar che ri Dios cujalc'atij ri na'oj alak y cu'an c'ac' che ronoje ri binic silabic alak. Jela' c'u ri' queta'maj alak y ca'an alak janipa ri utz caraj ri Dios che alak; wa' e ri lic cuc'ul uc'u'x Rire y e ri lic jusuc' chwach.
45012003	Ruma c'u ri unimal rutzil uc'u'x ri Dios, ya'tal lo chwe ri'in cambi'ij che onoje alak: Lic ma'an nim che ib alak ruc' ri uya'om ri Dios pak'ab alak. Puwi ri ya'tal che alak, mic'ow uwi' ri cach'ob alak chwa ri takal che alak; e ch'obo alak rusuc' puwi tak ri uya'om ri Dios chijujunal alak ruma ri xcubi' c'u'x alak ruc'.
45012004	Ma jela' pacha' ri kacuerpo xa jun u'anom tob lic q'ui uchapom wi rib, pero junwi tak ri quichac ronoje ri chapayom re;
45012005	jec'uri'la', ri'oj, tob lic oj q'ui, xa jun ka'anom ruc' ri Cristo, y konoje c'u ri' cojajawax tak chikawach.
45012006	Ec'u ri Dios, jalajuj tak rusipanic uya'om chike chikajujunal cha' caka'an ruchac; wa' e chirij tak ri caraj Rire chike ruma ri unimal rutzil uc'u'x. E uwari'che, ri ya'tal che cak'alajisan puwi runa'oj ri Dios, chu'ana xew e chirij ri bi'tal che ruma ri Dios.
45012007	Ri ya'tal che lic quebuto' jujun chic, e chu'ana ri'. Ri ya'tal che cac'utunic, e chuya'a rib che ri c'utunic.
45012008	Ri ya'tal che capixabanic, e chuya'a rib che ri pixabanic. Ri ya'tal che casipanic, e chu'ana ri' ri casipan ruc' ronoje uc'u'x. Ri ya'tal che cuc'am quiwach jujun chic, e chuya'a rib che u'anic wa' chi utz. Ri ya'tal che cuc'ut ri c'axna'bal uc'u'x, e chu'ana ri' ruc' qui'cotemal.
45012009	C'ax na'a ib alak pa sakil wi, na xa ta ruc' queb palaj alak. Mac'ul che ri binic silabic alak ri na utz taj; e takej alak u'anic ri utz.
45012010	Chijujunal alak lic c'ax na'a ib alak pa sakil wi, ma chak' ib alak chwach ri Kakaw. Matzucuj ri yacbal k'ij ralak; e yaca alak quik'ij ri jujun chic.
45012011	'Ana alak ri lic alak sac'aj, ma'an alak lic alak xepu; e lok'nimaj alak ri Kanimajawal ruc' ronoje c'u'x alak.
45012012	Ruc' qui'cotemal choye'ej alak janipa ri ubi'tisim ri Dios che alak. Ch'ija alak uchuk'ab ri c'axc'obic cape pawi' alak y lic mok'otaj alak u'anic orar.
45012013	Cheto'o alak ri quicojom rubi' ri Cristo ruc' tak ri cajawax chique. Tijoj ib alak che quic'ulic chi utz janipa ri quebopon chi ocho alak.
45012014	Tz'onoj alak ri rutzil uc'u'x ri Dios paquiwi ri quiternabem alak ruc' c'ax; matz'onoj alak ri na utz taj paquiwi', e tz'onoj alak ri utz.
45012015	Qui'cota alak cuc' ri e c'o pa qui'cotemal; chok'a alak cuc' ri quebok'ic.
45012016	Chu'ana xa jun c'u'x alak chiwach alak. Ma'an alak nim che ib alak; e 'ana alak xa jun cuc' ri na jinta quiwach. Mach'ob alak lic c'o na'oj alak chiquiwa jujun chic.
45012017	Matzelej alak uwach ri na utz taj cu'an junok chi'ij alak. E choca alak il che u'anic ri utz chiquiwach conoje ri ticawex.
45012018	'Ana c'u alak janipa ri c'o pak'ab alak cha' cac'oji' alak chi utzil chomal cuc' conoje ri ticawex.
45012019	Ralak nu hermanos ri c'ax canna' alak, we c'o ca'anaw ri na utz taj chi'ij alak, matzelej alak uc'axel che. E ya'a alak puk'ab ri Dios cha' e Rire ri caya'w ri tojbal re, ma jewa' tz'ibital chupa Ruch'a'tem: Panuk'ab Ri'in c'o wi cank'at tzij paquiwi ri quebanaw re ri na utz taj chiwij; In c'u ri' ri quin'anaw uc'axel chique cacha ri Dios Kajawxel.
45012020	Jec'uri'la', e 'ana alak pacha' ri cubi'ij Ruch'a'tem ri Dios: We canum ri tzel quilow e la, ya'a la uwa. We catzajin uchi', ya'a la umik'ina'. Ma echiri' ca'an la wa', rire cujek caq'uix chiwach la yey cuna' c'u rib ri' che ri na utz taj xu'an che'la cacha'.
45012021	Maya alak luwar casocotaj alak ruma ri na utz taj; e ch'ija alak uchuk'ab ri na utz taj ruc' ri utz ca'an alak.
45013001	Lic chirajawaxic chique conoje ri ticawex e caquiya quib quetak cuma ri e aj wach re ri tinamit, ma na jinta wa takanic paquik'ab rique we na e ta ri Dios ya'yom re chique. Janipa c'u ri takanelab e c'olic, e ri Dios ya'yom ri takanic paquik'ab.
45013002	E uwari'che china ri na cuya ta rib chuxe' ri takanic que ri e aj wach re ri tinamit, ri' e cuyac rib chirij ri takanic cojotal can ruma ri Dios. Yey e janipa ri que'anaw re wa', chiquibil quib caquitzucuj ri' ri k'atbal tzij paquiwi'.
45013003	Ma ri quetakanic na e ta cojom re caquicoj xi'in ib che ri cu'an ri utz; ecojtalic re caquicoj xi'in ib che ri cu'an ri na utz taj. We ca'aj c'u la na caxi'ij ta ib la chiquiwach ri quetakanic, e 'ana la ri utz y jela' cayac ne k'ij la cuma ri quetakanic.
45013004	Ma rique ecojotal pakawi' ruma ri Dios cha' caqui'an ri utz chike. No'j we rilal ca'an la ri na utz taj, ri' xi'ij ib la chiquiwach, ma ya'tal paquik'ab rique caquiya pa c'ax ri cu'an ri na utz taj. Yey e uchac ri Dios ri caqui'an rique echiri' caquiya pa c'ax ri cu'an ri na utz taj.
45013005	Ruma c'u la', lic chirajawaxic cakaya kib cojtak cuma ri e aj wach re ri tinamit. Caka'an wa' na xa ta ruma ri c'o paquik'ab rique cojquiya pa c'ax, ma e ruma ri cakana' chikac'u'x lic chirajawaxic caka'an ri jusuc'.
45013006	Ruma ne ri' ca'an ralak ri tojonic tz'onom che ri tinamit cuma ri e aj wach, cha' rique utz caqui'an ri chac uya'om ri Dios paquik'ab.
45013007	Ya'a c'u alak chique chiquijujunal janipa ri takal chique caya'ic. Che ri takal che ca'an tojonic, tojo alak. Che ri takal che cacoj utzij, cojo alak utzij. Che ri takal che cayac uk'ij, yaca alak uk'ij.
45013008	We c'o c'as la ruc' junok, manajtir la che utojic. Yey konoje nenare' c'o “kac'as” chikawach, wa' e ri c'ax cakana' kib. Ec'u ri jun c'ax cuna' ri ratz-uchak', ri' catajin che u'anic ri catakan ri Tzij Pixab re ri Dios che.
45013009	Ma chupa ri Tzij Pixab re ri Dios cubi'ij wa': «Matmacun chirij ri c'ulaniquil. Matcamisanic. Matelk'anic. Ma'an rak'ubal chirij junok. Marayij uwach ri na awe taj.» Wa' wa takanic ruc' ronoje ri nic'aj chic takanic re ri Dios, cu'ana xa jun ruc' wa ch'a'tem: «C'ax chana'a rawatz-achak' jela' pacha' ri c'ax cana' awib ri'at.»
45013010	Ma china ri c'o rutzil c'u'xaj ruc', na camacun ta chirij ri ratz-uchak'. E uwari'che echiri' cakac'ut ri rutzil c'u'xaj c'o kuc', e cojtajin che u'anic ri catakan Rutzij Upixab ri Dios che.
45013011	'Ana c'u alak ronoje wa' ma eta'am alak ri k'ij oj c'o wi. We cawar kawach, chirajawaxic chojc'astajok, ma ruk'ijol ri kacolobetajic más xa nakaj chi c'o wi chwa echiri' xkacoj rubi' ri Cristo.
45013012	E wa oj c'o wi e pacha' xulan chi rak'ab y xa nakaj chic casakir wi. Ruma c'u la' maka'an ke'oj janipa ri ca'an xa xe'lak'ay pa k'eku'm; e ka'ana janipa ri takalic ca'an pa ri K'ijsak. E lic ka'ana ke che tak ri to'bal uya'om ri Dios cha' cakach'ij uchuk'ab tak ri na utz taj.
45013013	Chojbin c'u jusuc' jela' pacha' ri takal chique ri quebin pa ri K'ijsak. Makaya kib che tak nimak'ij na utz ta uwach. Makaya kib che k'abaric. Makach'ulaj ri kacuerpo ruc' ch'ulilaj mac. Makaya kib che ch'a'oj chikawach y mu'an c'ax kac'u'x chirij junok.
45013014	Ri 'ana alak e wika ib alak che ri Kanimajawal Jesucristo; wa' e que'elawi cu'an alak xa jun ruc' Rire. C'utu alak wa' ruc' ri binic silabic alak y maya c'u alak luwar catakan pawi' alak ri rayibal na utz ta uwach re ri ti'jil alak.
45014001	C'ulu alak ri jun c'amaja' cumaj usuc' sa' ri caraj ri Dios chique ri cubul quic'u'x ruc' ri Cristo. Mach'o'jin alak ruc' xa ruma na junam ta runa'oj rire ruc' ri na'oj ralak.
45014002	Ma puwi ronoje ri ya'talic re catijic, c'o ri cuch'ob rakan utz catiji' ronoje tak wa' yey c'o ri c'amaja' cumaj usuc' ruc'utunic ri Dios; y chwa c'u rire, c'o wa'im e mac che jun we cutijo, y ruma c'u ri' xew cutij ichaj.
45014003	Ec'u ri' ri jun cutij ronoje, na utz taj we cuc'ak bi uk'ij ri jun xa k'alaj ri cutijo. Yey ec'u ri jun xa k'alaj ri cutijo, na utz taj we cuk'at tzij puwi ri jun cutij ronoje. Ma e ri Dios c'uluyum que wa' wa ticawex.
45014004	¿Lal china rilal cha' cu'an lal aj k'atal tzij puwi ri raj chac jun chic? Ma e ri rajaw quilowic we utz ri cu'ano o na utz taj. Jec'ula' puk'ab ri Dios c'o wi quebuto' chiquijujunal ri raj chac cha' quetiqui' chi utz chwach yey cu'an wa' ruc' runimal uchuk'ab.
45014005	C'o ri cuch'obo c'o k'ij lic il uwach re yacbal uk'ij ri Dios chwach jujun chic k'ij; yey c'o ri junam caril ronoje ri jujun k'ij. Chiquijujunal lic chirajawaxic quetiqui' chi utz che tak ri caquich'ob rakan.
45014006	Ec'u junok lic cu'an il uwach che juna k'ij, re yacbal uk'ij ri Kanimajawal cu'ano. Yey e junok chic na cu'an ta il uwach che wa' wa k'ij, ma chwach rire ronoje k'ij e re yacbal uk'ij ri Kanimajawal. Jec'ula', e ri jun cutij ronoje, cutijo re yacbal uk'ij ri Kanimajawal, ma cutioxij che ri Dios. Yey ri jun xa k'alaj ri cutijo, jela' cu'ano ma cuch'obo ruc' wa' cuyac uk'ij ri Kanimajawal; y cutioxij c'u ri' che ri Dios.
45014007	Ma na jinta junok chike xa pa re rire c'aslic y na jinta junok xa pa re rire cacamic. Ma ri c'aslem y ri camic puk'ab ri Dios c'o wi.
45014008	We oj c'aslic, ri kac'aslem e re yacbal uk'ij ri Dios; yey we xojcamic, wa' re yacbal uk'ij ri Dios. Jec'ula', we oj c'aslic o we xojcamic, oj chi re ri Kajawal.
45014009	Ma ruma wa' ri Cristo xcamic y xc'astaj lo chiquixo'l ri ecaminak cha' jela' cu'ana Cajawal ri ecaminak chic cuc' ri c'a e c'aslic.
45014010	Rilal, ri ca'an che ib la lal aj k'atal tzij puwi ri hermano la, ¿su'chac ca'an la wa'? O rilal, ri cac'ak bi la uk'ij ri hermano la, ¿su'chac ca'an la wa'? Ma konoje c'o jun k'ij coje'tac'ala na chwach ri k'atbal tzij re ri Cristo.
45014011	Ma jewa' ri tz'ibital can chupa Ruch'a'tem ri Dios: Pakatzij wi Ri'in in c'aslic, cacha ri Kajawal, y pakatzij wi, chinuwach Ri'in caquixucuba' na quib conoje ri ticawex, y ruc' ruchi' quikul conoje caquibi'ij panuwi Ri'in, xew Ri'in in cacha'.
45014012	Jec'uri'la' copon jun k'ij echiri' konoje coje'ela chwach ri Dios y ec'u Rire cak'alajisan re we utz o na utz ta ri ka'anom.
45014013	E uwari'che maka'an chi oj k'atal tzij chikibil kib; moju'an ne latz'anel o tzakibal che juna hermano.
45014014	Puwi ri ya'talic re catijic, ri'in lic weta'am ruma ri Kanimajawal Jesús y lic nujiquibam c'u uwach wa': Ronoje utz y na ch'ul taj chwach ri Dios. No'j we c'o junok cuch'obo c'o ri catijic “ch'ul”, ri' xew chwach rire ch'ul wi.
45014015	Yey we ruma ri catij la, capaxij la uc'u'x ri hermano la, ri' ri catajin la che uc'utic na e ta chi ri rutzil c'u'xaj. Ruma c'u wa', lic na ube taj xa ruma ri catij la, c'o junok caresaj rib chirij ri Cristo yey ruma ne rire xcam ri Cristo.
45014016	Mac'o c'u ma'an alak we ruc' wa' tzel cach'a'tibex lo ri binic silabic alak, tob ne lic utz chiwach ralak.
45014017	Yey chupa rutakanic ri Dios ri lic chirajawaxic wi na e ta sa' ri wa'im cakatijo o sa' ri kaya' cakakumu; ma e ri cojbin jusuc', ri cojc'oji' chi utzil chomal y ruc' qui'cotemal ruma ruto'bal ri Santowilaj Ruxlabixel ri Dios.
45014018	Ma e ri jela' caquilok'nimaj ri Cristo, ri quibinic quisilabic cuc'ul uc'u'x ri Dios y chom c'u quilitaj cuma ri ticawex.
45014019	E uwari'che, e katakej janipa ri cojuc'am bi chi utzil chomal y cuya kaq'uiyibal chwach ri Dios, cha' jela' cakato' kib chikawach.
45014020	Mawulij c'u alak ri chac u'anom ri Dios pa ranima' junok xa ruma ri wa'im catij alak. Katzij, ronoje ri ya'talic re catijic, na ch'ul taj. Pero na utz taj we quetzak jujun pa mac xa ruma ri cakatijo.
45014021	Más utz we na cakatij ta ti'ij, na cakatij ta vino y mac'o ne maka'ano, we ruma wa' juna hermano casach una'oj, catzak pa mac o cak'ob ruchuk'ab chwach ri Dios.
45014022	We jiquibam la uwach lic utz ri catajin la che u'anic chwach ri Dios, ri' lic utz; pero más utz we wa' cacanajic xew chwach ri Dios y rilal. Lic nim uk'ij ralaxic ri jun cuna' chuc'u'x lic utz ri cu'an chwach ri Dios, ma jela' na cajawax ta che cuk'at tzij puwi' chiribil rib.
45014023	No'j we junok xa queb upa cutij ri catajin che, ri' utuquel cuc'am lo k'atbal tzij puwi' ma na cubul ta uc'u'x ruc' ri cu'ano. Ma e janipa ri cu'an junok yey na cu'an ta ruc' cubulibal uc'u'x, ri' camacunic.
45015001	Ec'u ri'oj ri jiquil kac'u'x chwach ri Dios, lic chirajawaxic wi quekato' ri hermanos na lic ta jiquil quic'u'x chwach ri Dios, ri c'amaja' caquimaj usuc' chi utz sa' ri caraj ri Dios chique. Ma na utz taj we xew e caka'an ri cuc'ul kac'u'x ri'oj yey na cojoc ta c'u il che ri cajawax chique rique.
45015002	Chikajujunal ri'oj e ka'ana ri cuc'ul quic'u'x ri jujun chic hermanos we wa' e to'bal re ri quic'aslem chwach ri Dios.
45015003	Ma ri Cristo na xu'an tane ri cuc'ul uc'u'x Rire. Ri xuc'ulumaj e jela' pacha' ri tz'ibital can chupa Ruch'a'tem ri Dios echiri' ri Cristo jewa' xubi'ij che ri Dios: Ri c'axlaj ch'a'tem xel lo chiquichi' ri winak chi'ij la, Kakaw, panuwi' ri'in xtzak wi xcha'.
45015004	Ma ronoje ri xtz'ibax can ojertan chupa Ruch'a'tem ri Dios, xtz'ibaxic re cojupixabaj y cunimarisaj kac'u'x, cha' jela' ruc' unimal kac'u'x cakoy'ej janipa ri bi'tisinic xu'an ri Dios chike chupa Ruch'a'tem.
45015005	Ec'u ri Dios, ri aj ya'l unimal c'u'xaj y ri cunimarisaj kac'u'x, chu'ana che alak xa jun c'u'x alak jela' pacha' ri xuc'ut can ri Kanimajawal Jesucristo.
45015006	Jec'ula', echiri' u'anom chi xa jun c'u'x alak, junam cayac alak uk'ij ri Dios, Rukaw ri Kanimajawal Jesucristo.
45015007	E uwari'che, hermanos, jela' pacha' ri Cristo xuc'ul alak, jec'ula' c'ulu ib ralak ruc' rutzil c'u'xaj chiwach alak re yacbal uk'ij ri Dios.
45015008	Cambi'ij c'u che alak, e ri Cristo Jesús xolu'ana to'bel ke ri'oj ri kacojom ri retalil re circuncisión cha' colu'c'utu ri K'ijsak re ri Dios chikawach y ruc' wa' xujiquiba' uwach, lic e cu'ana janipa rubi'tisinic ri Dios u'anom chique ri kati'-kamam ojertan.
45015009	Xc'un nenare' cha' tak ri tinamit na e ta aj judi'ab caquiyac uk'ij ri Dios ruma ri rutzil uc'u'x chique rique, jela' pacha' tz'ibital can chupa Ruch'a'tem ri Dios: Canyac na c'u k'ij la y cambixoj ri bi' la chiquixo'l tak ri tinamit na e ta aj judi'ab.
45015010	Y je tanchi wa' xubi'ij: Ralak ri na alak ta aj judi'ab, lic qui'cota alak junam cuc' rutinamit ri Dios.
45015011	Y jumul chic xubi'ij: Onoje alak che ruq'uiyal quiwach tak ri ticawex che ruwachulew, bixoj alak rubi' ri Dios, yey lic yacbej alak uk'ij Rire.
45015012	Yey jenewa' xubi'ij ri k'alajisanel Isaías: Cayactaj na lo ri Jun ralc'o'al can ri Isaí, ri cac'un lok re catakan paquiwi ruq'uiyal quiwach tak ri ticawex che ruwachulew. Yey rique cacubi' quic'u'x ruc' Rire xcha'.
45015013	Ri Dios, ri cuya chike cacubi' pan kac'u'x ruc' Rire, chunojisaj ri anima' alak che ronoje qui'cotemal y utzil chomal ruma cubul c'u'x alak ruc' Rire, cha' jela' lic canimar c'u'x alak che ri oye'em alak ruma ruchuk'ab ri Santowilaj Ruxlabixel ri Dios.
45015014	Alak nu hermanos, ri'in lic weta'am chi utz e lic c'o rutzil c'u'x y na'oj alak y ruma c'u wa' utz capixabaj ib alak chiwach alak.
45015015	Na ruc' ta c'u ri', na canxi'ij ta wib quintz'iban pan che alak, ma c'o ri cuaj cancuxtaj che alak. Can'an c'u wa' ruma ri unimal rutzil uc'u'x ri Dios ya'tal chwe
45015016	cha' ri'in quinu'ana raj chac ri Kanimajawal Jesucristo chiquixo'l ruq'uiyal quiwach tak ri ticawex che ruwachulew. Ec'u ri nuchac e cantzijoj ri Utzilaj Tzij re ri Dios chique rique, cha' jela' quebenuya chwach ri Dios pacha' e jun kasa'n lic cuc'ul uc'u'x, 'anom chi chom che ruma ri Santowilaj Ruxlabixel.
45015017	Ec'u lic quinqui'cot che ri nuchac can'an chwach ri Dios ruma ruto'bal ri Kanimajawal Jesucristo.
45015018	Ma na quinch'a't tane puwi ri can'an ri'in, xew e quinch'a't chwi ri u'anom ri Cristo wuma ri'in; ma ruma ri nutzijom y nu'anom chiquiwach ruq'uiyal quiwach tak ri ticawex, rique quebu'ana e aj cojol tzij chwach ri Dios.
45015019	Yey ruc' nimak tak c'utubal y ruc' nimak tak chac xintzijoj ri Utzilaj Tzij re ri Cristo; y ri nu'anom e ruma ruchuk'ab ri Ruxlabixel ri Dios. Xinjek c'u lo wa' Jerusalem, xinic'ow lo pa tak jujun chic tinamit y xinopon c'a Ilírico. Jec'ula' wuma ri'in xe'ec utzijoxic ri Utzilaj Tzij che ronoje tak wa' wa luwar.
45015020	Ec'u lic xinya wib che utzijoxic ri Utzilaj Tzij pa tak luwar pa na tzijom ta rubi' ri Cristo, cha' jela' na xi'ntica tubi ri nuchac puwi uchac junok chic,
45015021	jela' pacha' ri tz'ibital can chupa Ruch'a'tem ri Dios: Ec'u ri ticawex na jinta c'o xtzijox chique puwi Rire, caqueta'maj na china Rire; yey ri na quitom ta c'ana puwi Rire, caquimaj na usuc' ri catzijox chique cacha'.
45015022	E uwari'che, uq'uiyal laj xuaj qui'nwila alak, pero wa nuchac inuk'atem;
45015023	no'j wo'ora xinq'uis u'anic wa' chupa tak wa luwar. Yey uq'uiyal tan junab lic nurayim qui'nwila alak;
45015024	ruma c'u ri', lic nuch'obom chic, echiri' canmaj bi nube quin'ec España, quinic'ow uc' alak y jela' ajilam k'ij quinc'oji' pa qui'cotemal uc' alak. Ec'uchiri' wilom chi wach alak, utz quinto' bi alak che ri nubenam c'a España.
45015025	Pero wo'ora quin'ec Jerusalem re qui'njacha jun kasa'n to'bal que ri hermanos e c'o chila';
45015026	ma ri hermanos e aj Macedonia, junam cuc' ri hermanos e aj Acaya, xquimol wa kasa'n que tak ri hermanos e niba'ib e c'o Jerusalem.
45015027	Ri na e ta aj judi'ab lic pa canima' xalax wi xqui'an wa'. Yey c'o ne quic'as caraj utzelexic cuc' ri hermanos e aj judi'ab e c'o chila', ma rique e xetzijon ri Utzilaj Tzij re ri Dios chiquiwach. Ruma c'u la' lic ube quequito' ruc' tak ri cajawax chique.
45015028	We xinutzin can ruc' wa' y nuya'om chi can wa kasa'n paquik'ab ri hermanos e c'o Jerusalem, c'a ec'uchiri' canmaj bi nube quin'ec España y quinic'ow c'u uc' alak.
45015029	Weta'am c'u chi utz, we xinopon uc' alak, na xa ta jubik' ri canc'ul ri'in junam uc' alak che ri rutzil uc'u'x ri Cristo pakawi'.
45015030	Hermanos, ri Ruxlabixel ri Dios uya'om ri rutzil uc'u'x chike cha' c'ax cakana' kib. Cantz'onoj c'u che alak chupa rubi' ri Kanimajawal Jesucristo quinto' alak, e 'ana alak orar panuwi' chwach ri Dios.
45015031	'Ana c'u alak orar cha' na quintzak ta paquik'ab ri winak e c'o Judea, ri eyacatajinak chirij ri K'ijsak; y 'ana alak orar cha' ri hermanos e c'o Jerusalem caquic'ul chi utz wa kasa'n.
45015032	'Ana co alak orar panuwi' cha' e chirij ri caraj ri Dios quinopon na uc' alak, y jec'ula' ruc' qui'cotemal quine'uxlan chila' uc' alak.
45015033	Ec'u ri Dios, ri aj ya'l utzil chomal, c'ola uc' onoje alak. Amén.
45016001	Cantz'ibaj pan che alak puwi ri ka hermana Febe, ri e cuq'uil raj chaquib e to'bel pa riglesia c'o Cencrea; rire uch'obom copon uc' alak.
45016002	Cantz'onoj co che alak, c'ulu alak chi utz wa hermana pa rubi' ri Kanimajawal Jesucristo jela' pacha' ri takalic ca'an chiquixo'l ri quicojom rubi' ri Cristo. To'o co alak ruc' tak janipa ri cajawax che, ma rire lic e q'ui ri ebuto'om y lic ne inuto'om ri'in.
45016003	Ya'a alak rutzil quiwach ri Priscila y ri Aquila, ri e wachbi'il pa ruchac ri Kanimajawal Jesucristo.
45016004	Yey xtewun ne ri camic paquiwi rique ruma xinquito'o. E uwari'che, na xew ta ri'in quintioxin pan chique, ma quetioxin pan conoje riglesias que ri na e ta aj Israel.
45016005	Ya'a alak rutzil quiwach conoje ri hermanos ri caquimol quib pa cocho ri Aquila y ri Priscila. Ya'a alak rutzil uwach ri Epeneto, ri lic c'ax canna'o, ma e rire ri nabe xucoj rubi' ri Cristo wara Acaya.
45016006	Ya'a alak rutzil uwach ri María, ri lic chacuninak chixo'libal alak.
45016007	Ya'a alak rutzil quiwach ri Andrónico y ri Junias; ri e watz-nuchak' yey xec'oji' junam wuc' pa cárcel. Rique lic calok'ox quik'ij chikaxo'l ri oj utako'n ri Jesús, yey rique xquicoj rubi' ri Cristo nabe chinuwach ri'in.
45016008	Ya'a alak rutzil uwach ri Amplias, jun hermano lic c'ax canna' chupa rubi' ri Kanimajawal.
45016009	Ya'a alak rutzil uwach ri Urbano; rire e jun kachbi'il pa ruchac ri Cristo. Ya'a alak rutzil uwach ri Estaquis, jun hermano lic c'ax canna' ri'in.
45016010	Ya'a alak rutzil uwach ri Apeles, ri lic uc'utum ri cubulibal uc'u'x ruc' ri Cristo. Ya'a alak rutzil quiwach conoje ri e c'o pa rocho ri Aristóbulo.
45016011	Ya'a alak rutzil uwach ri watz-nuchak' Herodión. Ya'a alak rutzil quiwach conoje ri e c'o pa rocho ri Narciso, ri quicojom rubi' ri Kanimajawal.
45016012	Ya'a alak rutzil uwach ri Trifena y ri Trifosa; rique lic quiya'om quib pa ruchac ri Kanimajawal. Ya'a alak rutzil uwach ri Pérsida, ri lic c'ax cana'ic yey lic chacuninak pa ruchac ri Kanimajawal.
45016013	Ya'a alak rutzil uwach ri Rufo; wa' e jun hermano lic chom rubinic usilabic chwach ri Kanimajawal. Yey ya'a alak rutzil uwach ruchu, ma rire u'anom pacha' nuchu ri'in.
45016014	Ya'a alak rutzil quiwach ri Asíncrito, ri Flegonte, ri Hermas, ri Patrobas, ri Hermes y ri jujun chic hermanos e c'o cuc' rique.
45016015	Ya'a alak rutzil quiwach ri Filólogo y ri Julia, ri Nereo ruc' ri ranab yey ri Olimpas cuc' conoje rutinamit ri Dios e c'o cuc' rique.
45016016	Ya'a rutzil wach alak chiwach alak ruc' jun sakil tz'ubuj chi'aj chwach ri Dios. Conoje ri hermanos wara re pa tak riglesias re ri Cristo caquiya pan rutzil wach alak.
45016017	Lic c'u cantz'onoj che alak hermanos, e lic cachajij ib alak chiquiwach ri caquijach upa riglesia y caquicoj tzakibal chirij ri sakil c'utunic cha' e c'o jujun chic na caquicoj ta ri c'ulum chi ralak. Chiquij c'u wa', chesaj ib alak;
45016018	ma na e ta quitakem ri Cristo, e lic quitakem ri quirayibal rique. Ri quich'a'tem lic chacojo' y lic chom catatajic, pero ruc' wa' quequisoc ri ticawex na jinta co quina'oj.
45016019	Lic c'ut eta'matal chi cuma conoje e lic takem alak ri sakil c'utunic, y lic quinqui'cot che alak ruma wa'. Yey ri cuaj che alak e lic c'ola na'oj alak che u'anic ri utz, na che ta u'anic ri na utz taj.
45016020	Ec'u ri Dios, ri aj ya'l utzil chomal, na camayin ta che cuyik'ilibej uwi' ri Satanás chuxe' ri akan alak; ma e cuya che alak ri cach'ij alak uchuk'ab ri Satanás. C'ulu c'u alak ri unimal rutzil uc'u'x ri Kanimajawal Jesucristo.
45016021	Cuya pan rutzil wach alak ri Timoteo, ri wachbi'il pa ruchac ri Cristo. Jenela' caquiya pan rutzil wach alak ri e watz-nuchak' Lucio, ri Jasón y ri Sosípater.
45016022	Yey ri'in in Tercio, ri quintajin che utz'ibaxic wa' wa carta e chirij ri cubi'ij ri Pablo che alak, canya pan rutzil wach alak pa rubi' ri Kanimajawal.
45016023	Ri Gayo cuya pan rutzil wach alak; rire inuc'ulum pa rocho y uya'om chique conoje ri hermanos ri e aj wara caquimol quib pa rocho. Jenela' cuya pan rutzil wach alak ri Erasto, ri aj c'olol puak re wa tinamit; jenela' ri hermano Cuarto cuya pan rutzil wach alak.
45016024	Ri unimal rutzil uc'u'x ri Kanimajawal Jesucristo c'ola uc' onoje alak. Amén.
45016025	Kayaca c'u uk'ij ri Dios, ri c'o puk'ab cutiquiba' alak chi utz chupa ri Utzilaj Tzij re ri Kanimajawal Jesucristo, ri nutzijom lok. Wa' e puwi ri na uk'alajisam ta lo ri Dios ojertan,
45016026	yey ec'u wo'ora xk'alajisax chikawach. Jec'ula' cak'alajin chi utz ri tz'ibital can puwi ri K'ijsak chupa Ruch'a'tem ri Dios cuma ri k'alajisanelab. Ri Dios, ri na jinta utakexic ruc'aslemal, e xtakan che catzijox ri K'ijsak puwi ri Cristo chique conoje ruq'uiyal quiwach tak ri ticawex e c'o che ruwachulew. Xu'an c'u wa' cha' rique caqueta'maj wa K'ijsak, caquicoj utzij Rire y cacubi' quic'u'x ruc'.
45016027	Xa jun ri Dios c'olic y xew Rire lic c'o una'oj. Che c'u Rire takal wi cakayac uk'ij na jinta utakexic ruma ri xu'an ri Kanimajawal Jesucristo. Amén.
46001001	Ri'in in Pablo, insiq'uim ruma ri Dios re quinu'an utako'n ri Kanimajawal Jesucristo, ruma e lic caraj ri' ri Dios chwe. Ri'in junam ruc' ri hermano Sóstenes cakaya pan rutzil wach alak,
46001002	ri alak utinamit ri Dios c'o chila' Corinto. Alak cha'tal ruma ri Dios cha' cac'oji' alak puk'ab ri Kanimajawal Jesucristo; alak c'u siq'uim che jun binic silabic lic chom chwach ri Dios, ma e caraj ri' chike junam cuc' conoje ri caquilok'nimaj rubi' ri Kanimajawal Jesucristo, tob pa tak chawi e c'o wi. Ma Rire e Kanimajawal ke ri'oj y que rique.
46001003	C'ulu alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
46001004	Ri'in xaki quintioxin che ri Dios uma ralak, ma ruma ri Kanimajawal Jesucristo, ri Dios uya'om lo ri unimal rutzil uc'u'x che alak.
46001005	Yey na xa ta jubik' ri c'ulum alak ruma c'o alak puk'ab ri Cristo; ya'tal c'u ch'a'tem alak y na'oj alak che utzijoxic ri na'oj re ri Dios.
46001006	Xjiquibax c'u uwach ri Utzilaj Tzij puwi ri Cristo ruma ri u'anom ri Dios uc' alak.
46001007	Jec'ula' ronoje ri cajawax che rutinamit ri Dios, ya'tal chi che alak; xew chi c'u lic oye'em alak ruc'unibal ri Kanimajawal Jesucristo.
46001008	Ec'u ri' ri Dios catiquiban e alak chi utz wo'ora y c'a pa ri q'uisbal k'ij, cha' jela' na jinta chi c'ana mac carikitaj che alak chwach ri Dios chupa ruk'ijol ruc'unibal ri Kanimajawal Jesucristo.
46001009	Ri Dios lic jusuc', ma ronoje ri cubi'tisij e cu'ano y e Rire siq'uiyom e alak cha' cu'an alak xa jun ruc' Ruc'ajol, wa' e ri Kanimajawal Jesucristo.
46001010	Campixabaj c'u alak hermanos chupa rubi' ri Kanimajawal Jesucristo: C'ola alak chi utzil chomal y majach pa alak. E ri lic ube e chu'ana xa jun na'oj alak y xa jun c'u'x alak.
46001011	Cambi'ij wa' che alak hermanos ma xinweta'maj e c'o ri xaki quech'o'jin chixo'libal alak; xinta wa' chiquichi' jujun chique ri e c'o pa rocho ri Cloé.
46001012	Nutom e c'o jujun che alak caquibi'ij: «In re ri Pablo.» E c'o jujun chic caquibi'ij: «In re ri Apolos,» jujun chic: «In re ri Pedro» y e c'o ne jujun chic caquibi'ij: «Ri'in in re ri Cristo.»
46001013	¿Jachom neba upa ri Cristo? ¿E neba ri'in in Pablo ri xcam chwa cruz uma ralak? ¿O pa rubi' neba ri Pablo xc'ul wi alak ri bautismo? Na e taj.
46001014	Lic cantioxij che ri Dios ma ri'in xew xinya ri bautismo chique jujun che alak, wa' e ri Crispo y ri Gayo.
46001015	Jec'ula' na jinta junok che alak utz cubi'ij: “Ri'in xinc'ul ri bautismo pa rubi' ri Pablo.”
46001016	Yey xinya ne bautismo chique ri e c'o chirocho ri Estéfanas. Na cac'un ta chi chinuc'u'x we c'o junok chic.
46001017	Cambi'ij c'u wa' ma ri nuchac xuya ri Cristo na e ta ri canya bautismo, e ri cantzijoj ri Utzilaj Tzij. Y rutzijoxic can'ano na e ta ruc' nimak tak ch'a'tem y unimal na'oj xa re ruwachulew. Ma na cuaj taj we ri winak e caquiyac nuk'ij ri'in yey na queboc ta c'u il ri' che ri Utzilaj Tzij puwi ri Cristo y ri xu'an Rire chwa ri cruz.
46001018	Rutzijoxic rucamic ri Cristo chwa ri cruz e jun sachibal na'oj chiquiwach ri quesachic. No'j c'u chikawach ri cojcolobetajic, ruc' rucamic Rire e cak'alajin ruchuk'ab ri Dios.
46001019	Ma jewa' cubi'ij ri Dios chupa Ruch'a'tem: Ri'in cansach uwach ri quina'oj ri ticawex caquich'obo lic c'o queta'am, y canc'utu na jinta que'elawi ri quina'oj ri caquich'obo lic c'o quina'oj cacha'.
46001020	Ri caquibi'ij lic c'o queta'am, ¿sa' cutikoj ri quina'oj? Raj c'utunel re ri tzijpixab, ¿sa' cutikoj ronoje ri quimajom? Yey ri lic caquich'a'tibej uq'uiyal tak na'oj re wak'ij ora, ¿sa' cutikoj ronoje ri caquibi'ij? Na jinta cutikoj, ma ri Dios uk'alajisam chic na jinta que'elawi ri quina'oj ri ticawex re ruwachulew.
46001021	Ri Dios ruma ri unimal una'oj na xuya ta luwar chique ri ticawex caqueta'maj uwach Rire xa ruma ri quina'oj rique. Ri xuc'ul uc'u'x Rire e quebucolobej ri cacubi' quic'u'x ruc' ruma rutzijoxic ri Utzilaj Tzij, tob wa' e jun sachibal na'oj chiquiwach tak ri winak.
46001022	Ma raj judi'ab caquitz'onoj c'utubal re ruchuk'ab ri Dios, yey raj Grecia e lic que'ec quic'u'x che umajic unimal tak na'oj.
46001023	No'j ri'oj e cakatzijoj rucamic ri Cristo chwa ri cruz. Yey wa' e tzakibal chique raj judi'ab, y e jun sachibal na'oj chique ri na e ta aj judi'ab.
46001024	No'j c'u ri ebusiq'uim ri Dios, tob e aj judi'ab o na e ta aj judi'ab, rique caquimaj usuc' e ruma ri Cristo cak'alajin ruchuk'ab y runimal una'oj ri Dios.
46001025	Tob e c'o ticawex caquich'obo ri Dios pacha' na jinta una'oj o na jinta uchuk'ab; na ruc' ta c'u ri', ri quina'oj y ri quichuk'ab rique, na cajunimax ta q'uenok ruc' runa'oj y ruchuk'ab ri Dios.
46001026	Lic c'u ch'obo pe rakan alak hermanos puwi sa' ri wach alak echiri' xsiq'uix alak ruma ri Dios; ma chiquiwach ri winak, na e ta q'ui ri lic c'o quina'oj chixo'l alak, yey na e ta q'ui ri lic c'o quichuk'ab y ri lic c'o quiwach chixo'l alak.
46001027	Ma ri Dios ebucha'om ri cabi'x chique na jinta co quina'oj, cha' e cuya quiq'uix ri caqui'an che quib lic c'o quina'oj. Ebucha'om ri lic na jinta co quichuk'ab cha' e cuya quiq'uix ri e takanelab c'o quichuk'ab.
46001028	Yey ebucha'om ri cabi'x chique lic na jinta co quichac, ri lic c'akom bi quik'ij cuma ri winak y ri na jinta c'ana quiwach cha' e cusach uwach ri quichuk'ab ri lic c'o quiwach.
46001029	Ri Dios u'anom wa' cha' na jinta junok cu'an nim che rib chwach Rire.
46001030	Yey ruma c'u Rire c'o alak puk'ab ri Kanimajawal Jesucristo, ri cak'alajisan ri K'ijsak re ri Dios chike. Ruma c'u ri Kanimajawal, 'anom jusuc' chike chwach ri Dios, oj ya'tal chupa ri santowilaj binic, y oj esam chi puk'ab ritzel.
46001031	E uwari'che e pacha' ri tz'ibital can chupa Ruch'a'tem ri Dios: China ri caraj cuyac uk'ij, e chuk'alajisaj ri' janipa ri u'anom ri Kanimajawal Dios che rubinic usilabic.
46002001	Hermanos, ri'in echiri' xinopon uc' alak cha' cantzijoj ri Utzilaj Tzij re ri Dios, na xintzijoj ta wa' ruc' nimak tak ch'a'tem y unimal na'oj xa re ruwachulew.
46002002	Ri xinch'obo e xew cantakej utzijoxic ri Kanimajawal Jesucristo y rucamic Rire chwa ri cruz.
46002003	Y echiri' xinc'oji' uc' alak, xinna'o na jinta nuchuk'ab chiwibil wib, yey xinjek ne quinbirbot ruma ri nuxi'in ib ma xinna'o na canrik ta u'anic janipa ri caraj ri Dios chwe.
46002004	Ec'u rutzijoxic xin'ano na e ta ruc' unimal na'oj xa re ruwachulew y chomilaj tak ch'a'tem casocoso'nic, ma e ruc' ri Ruxlabixel ri Dios y ruchuk'ab Rire
46002005	cha' na cacubi' ta c'u'x alak ruc' ri Cristo xa ruma unimal na'oj re ruwachulew, ma e ruma ruchuk'ab ri Dios.
46002006	No'j echiri' oj c'o chiquixo'l ri lic quijiquibam quic'u'x ruc' ri Dios, ri cakatzijoj caka'an ruc' unimal na'oj. Na e ta ruc' unimal na'oj xa re ruwachulew, na e tane ruc' na'oj que ri nimak tak takanelab che ruwachulew, ri xa casach quiwach.
46002007	Ma ri cakak'alajisaj e ri unimal na'oj re ri Dios, yey wa' na eta'matal ta rojertan. Echiri' c'amaja' ne ca'an ruwachulew, Rire uch'obom chi ulok cuya wa na'oj chike re yacbal kak'ij.
46002008	Wa' wa na'oj re ri Dios na xquimaj ta usuc' ri nimak takanelab re ruwachulew. Ma ta e la' xquimaj usuc', na caquiya tane ri' chwa ri cruz ri Kajawal, ri lic nim uk'ij.
46002009	E jela' pacha' ri tz'ibital can chupa Ruch'a'tem ri Dios: E tak ri winak na caquimaj ta usuc' ronoje ri utz ujiquibam uwach ri Dios chique ri lic c'ax quena'w re Rire. E tak wa' wa utz lic na jinta junok iliyom re, na jinta junok tayom re y na jinta ne junok no'jiyom wa' cacha'.
46002010	Yey ri Dios uk'alajisam chi wa' chike ri'oj ruma ri Ruxlabixel. Ma ri Ruxlabixel Rire ronoje reta'am, cumaj ne usuc' ri sakil una'oj ri Dios.
46002011	Chiquixo'l tak ri winak, ¿c'o nawi junok reta'am sa' ri cuch'ob juna chic ticawex? Na jintaj. Ma xew wa ticawex reta'am sa' ri c'o pa ranima'. Jec'ula' na jinta junok reta'am runa'oj ri Dios, ma xew ri Ruxlabixel ri Dios eta'mayom re wa'.
46002012	Yey wo'ora, ri kana'oj ri'oj na junam ta ruc' ri quina'oj ri na queta'am ta uwach ri Dios. Ma ri'oj e kac'ulum ri Ruxlabixel ri Dios cha' caketa'maj ronoje ri chomilaj sipanic uya'om Rire chike.
46002013	Yey wa' wa cakatzijoj, na e ta ruc' ch'a'tem kamajom chiquij ri ticawex, ma e ruc' ri uc'utum ri Ruxlabixel ri Dios chike. Y jec'ula' e cakak'alajisaj runa'oj ri Dios ruc' ch'a'tem re ri Ruxlabixel ri Dios.
46002014	Ec'u rachi na jinta ri Dios pa ranima', na cuc'ul ta uc'u'x ri cubi'ij ri Ruxlabixel ri Dios che, ma chwach rire wa' xa sachibal na'oj; yey na cumaj ta usuc', ma wa' xew camajtaj usuc' we cak'alajisax ruma ri Ruxlabixel ri Dios.
46002015	No'j we ri Ruxlabixel ri Dios catakan pa ranima' junok, ri' cumaj usuc' sa' ri utz chwach ri Dios, y na cak'at ta c'u tzij puwi'.
46002016	Ruch'a'tem ri Dios jenewa' cubi'ij: ¿C'o nawi junok majayom usuc' ronoje runa'oj ri Dios Kajawxel? ¿C'o nawi junok caya'w una'oj Rire? ¡Na jintaj! cacha'. Pero chike ri'oj ya'tal runa'oj ri Cristo.
46003001	Hermanos, echiri' xinc'oji' uc' alak, na xinch'a't ta uc' alak jela' pacha' quinch'a't cuc' ticawex catakan ri Ruxlabixel ri Dios pa canima'; ma e xinch'a't uc' alak jela' pacha' quinch'a't cuc' ticawex c'a caquitakej tak ri rayibal re ri quiti'jil, ri c'amaja' c'o quiq'uiyibal chwach ri Cristo.
46003002	Jela' pacha' ca'an che juna ralco ac'a, na caya' ta wa che ma xew cutij utz'um; jec'ula' xin'an ri'in, xinya c'utunic lic na c'ayew taj che alak, ma c'amaja' carik alak uc'ulic ri c'utunic takal chique ri c'o chi quiq'uiyibal chwach ri Dios. Yey c'amaja' ne carik alak umajic usuc' wa',
46003003	ma c'a takem alak tak ri rayibal re ri ti'jil alak. Ma chixo'l alak e c'o ri c'ax quic'u'x chiquij jujun chic y e c'o ri e aj ch'a'oj. ¿Na junam ta neba ri binic silabic alak ruc' ri quibinic tak ri winak na queta'am ta uwach ri Kakaw y e caquitakej ri xa re ruwachulew?
46003004	Ma chixo'l alak e c'o ri caquibi'ij: «In re ri Pablo» yey jujun chic caquibi'ij: «In re ri Apolos.»
46003005	Cantz'onoj c'u che alak: ¿Sa' ruwach ri Pablo? ¿Y sa' ruwach ri Apolos? Ri'oj oj nimanel chwach ri Dios yey ruma ri chac xka'an uc' alak, xcoj alak rubi' ri Cristo. Ri'in y ri Apolos xa e xka'an ri chac uya'om ri Kanimajawal chike.
46003006	E ri'in xintzijoj ri Utzilaj Tzij che alak pacha' cu'an juna awanel; y ri Apolos xuto' alak cha' catiqui' alak chi utz chwach ri Dios pacha' cu'an juna aj tico'n echiri' cu'an ja'anic. Pero ri q'uiyibal alak, e ri Dios xya'wic.
46003007	¿China c'u ri' ri más c'o uwach? ¿E nawi ri xticow re? ¿E nawi ri xja'an re? Na e taj, ma e ri Dios, ri caq'uiyisan re.
46003008	Ri caticow re y ri caja'an re, xa jun quiwach; yey chiquijujunal caquic'ul ri rajil uc'axel e chirij ri chac xqui'ano.
46003009	Ec'u ri' ri'oj xa oj umocom ri Dios yey ralak e pacha' alak rulew cachacux uwach ruma ri Dios. Jenela' ralak e pacha' alak juna ja catajin ri Dios che uyaquic.
46003010	Yey Rire e xya'w panuk'ab xinjek ruchac chixo'libal alak. E pacha' juna aj yacal ja, nabe cutz'ak ruparakan ri ja; tec'uchiri' jun chic aj chac culem ri xan puwi'. Jec'ula' ri'in nabe xintic riglesia; tec'uchiri' c'o jun chic xuto' alak cha' caq'uiy alak chwach ri Dios. Ri chirajawaxic wi e chiquijujunal raj chac caquilo su'anic quechacunic cha' quel chi utz ri chac.
46003011	Ma na utz ta q'uenok we c'o junok cucoj jun chic uparakan ri ja junwi chwa ri cojotal chic; yey ruparakan ri ja cojotal chic, e ri Kanimajawal Jesucristo.
46003012	Puwi ruparakan juna ja c'o ri cuchapabej oro, plata o chomilaj abaj; y c'o ri cuchapabej tz'alam, xlab o q'uim.
46003013	Che tak wa' wa cachapabexic c'o ri cacowin chupa ri ak' y c'o ri na cacowin taj; jec'ula' ri chac u'anom junok pubi' ri Cristo, ma pa ri k'ij re ri k'atbal tzij, ri Dios cuk'alajisaj we utz ri chac u'anom o na utz taj.
46003014	We ri chac u'anom c'o ucowil, cuc'ul c'u ri' ri rajil uc'axel cuya ri Dios;
46003015	no'j we na jinta ucowil, ri' na jinta rajil uc'axel cuc'ulu. Casach c'u uwach ri' ruchac, tob rire c'a cacolobetajic, e pacha' junok cucolobej rib echiri' cac'at ri rocho.
46003016	¿Na eta'am ta neba ralak, alak rocho ri Dios yey e ri Ruxlabixel ri Dios ri jekel uc' alak?
46003017	E uwari'che we c'o junok cusach uwach ri rocho ri Dios, ri Dios cusach uwach ri ca'anaw wa'. Ma ri rocho ri Dios e santo; yey wa' e ralak.
46003018	Mac'o musoc rib chiribil rib. Ma we c'o junok cuch'obo lic reta'am chi ronoje che ruwachulew, chirajawaxic ri' chu'ana che rib pacha' junok na jinta c'ana reta'am, cha' e careta'maj runa'oj ri Dios. Jec'ula' cu'ana lic c'o una'oj pakatzij wi.
46003019	Ma runimal na'oj re ruwachulew na jinta c'ana uwach chwach ri Dios. E pacha' ri tz'ibital can chupa Ruch'a'tem ri Dios: E tak ri c'o quina'oj re socoso'nic, ri Dios cu'an chique quetzak chupa ri quino'jibal.
46003020	Yey je tanchi wa' tz'ibital canok: Ri Dios reta'am na jinta uchac ri quina'oj ri caquich'obo lic queta'am chi ronoje cacha'.
46003021	E uwari'che lic na utz ta q'uenok we c'o junok cu'an nim che rib xa ruma e utakem juna achi. Ma e ri Dios ya'yom ronoje che alak.
46003022	Uya'om che alak re to'bel e alak, ri Apolos y ri Pedro yey inuya'om ne ri'in. Uya'om ne che alak ruwachulew, ri c'aslemal, ri camic, janipa ri catajin wak'ij ora y ri catajin lok. Ronoje c'u ri' ri ya'tal che alak, ruc' ri Dios petinak wi.
46003023	Ec'u ralak, alak re ri Cristo; yey ri Cristo, re ri Dios.
46004001	Lic chirajawaxic wi conoje ri ticawex caqueta'maj e ri'oj xa oj to'bel pa ruchac ri Cristo, y ya'tal c'u chike cakac'ut sa' ri caraj cuk'alajisaj ri Dios chique ri ticawex.
46004002	Jela' pacha' lic chirajawaxic che juna aj chac lic cuchapabej chi utz ri ya'om puk'ab ruma ri rajaw; jec'ula' ri' chirajawaxic caka'an ri'oj ruc' ri ya'tal pakak'ab ruma ri Kajawal.
46004003	Ec'u ri'in na quinoc ta il che tak ri cabi'ij alak che ri chac nu'anom, we utz o na utz taj. Na quinoc tane il che tak ri caquibi'ij ri ticawex che wa'. Yey na ube tane chwe ri'in cambi'ij we utz ri chac nu'anom.
46004004	Ma canna' chinuc'u'x e quintajin che u'anic ri caraj ri Kanimajawal; na ruc' ta c'u ri', xew che Rire takal wi cubi'ij we utz o na utz ta ri chac nu'anom.
46004005	E uwari'che mak'at tzij alak paquiwi ri raj chac ri Dios, we c'o cutikoj o na jinta cutikoj ri chac qui'anom; e choye'ej alak ruc'unibal ri Kanimajawal Jesucristo, ma echiri' cac'un Rire, cuk'alajisaj ronoje ri c'amaja' queta'maxic. C'a ec'uchiri' cak'alajinic sa' ri c'o pa canima' ri ticawex. Y chiquijujunal c'ut caquic'ul che ri Dios ri yacbal quik'ij e chirij ri qui'anom.
46004006	Hermanos, ruc' ri c'ambal na'oj nuya'om lo chwi ri Apolos y panuwi ri'in, xuaj campixabaj alak cha' camaj alak uyaquic quik'ij ri ticawex xew e chirij ri tz'ibital can chupa Rutzij Upixab ri Dios puwi ri ya'tal che alak ca'an alak. Ma we jela' ca'an alak, na jinta c'o ri cu'an nim che rib ruma utakem junok yey e cuc'ak bi quik'ij ri nic'aj chic.
46004007	We c'o junok u'anom nim che rib chixo'libal alak, cantz'onoj che: «¿Su'chac cach'ob la e lic c'o wach la chiquiwa ri nic'aj chic? ¿C'o nawi majom la xa tuquel la? Jintaj, ma janipa ri c'o uc' la y ri majom la, e ri Dios ya'yom che'la. Y we xa ya'tal che'la, ¿su'chac c'u ri' catac'aba' k'ij la?»
46004008	Ralak cana' alak pacha' na jinta chi c'o cajawax che alak. E cana' ralak alak chi beyom y alak chi nimak takanelab; yey na cajawax ta chi ne ri to'bal ke'oj che alak. Lic chom c'ut we ta pa sakil wi 'anom chi takanelab che alak ruma ri Dios cha' junam cojtakan uc' alak.
46004009	No'j chinuwach ri'in, ri oj utako'n ri Jesús na jinta co kawach. Ma ri Dios oj ucojom oj q'uisbal chique ri ticawex. E pacha' oj c'o chuxe' k'atbal tzij re camic y cojc'am bi re cojcamisaxic, yey conoje xa cojquitzutza' chic, tob ticawex, tob ne ángeles.
46004010	E ri'oj ruma katakem ri Cristo cabi'x chike sachinak kana'oj; no'j ralak cach'ob alak rakan lic c'o na'oj alak chiquiwa ri jujun chic quicojom rubi' ri Cristo. E ri'oj e pacha' lic na jinta kachuk'ab, no'j ralak lic c'o chuk'ab alak. E ralak lic yacom k'ij alak, no'j ri'oj lic c'akom bi kak'ij.
46004011	Ec'u la' lic katijom lo numic y tzajin chi', lic ne na jinta kak'u'. Cojch'ayic y na jinta kocho pa cojc'oji' wi.
46004012	Lic ne cojcosic ma cojchacun ruc' ri kak'ab. E tak ri winak cojquiyajo, no'j ri'oj cakatz'onoj ri utz paquiwi'. Echiri' cojternabex ruc' c'axc'obic, ri'oj lic cakacuyu.
46004013	Echiri' tzel cojquich'a'tibej, cakac'ul uwach ruc' chomilaj ch'a'tem. C'a chupa ne wak'ij ora e pacha' chi oj ak'es na jinta uchac che ruwachulew ma lic c'akom bi kak'ij cuma ri winak.
46004014	Cantz'ibaj c'u ronoje wa' na e ta re canya q'uix alak; xa e re campixabaj alak ma pacha' alak walc'o'al lic c'ax canna' alak.
46004015	Ma tob lic e q'ui ri quec'utun chiwach alak chwi ri Cristo, na ruc' ta c'u ri', ri kaw alak na e ta q'ui, xew ri'in, ma in ri nabe xintzijoj ri Utzilaj Tzij che alak yey ruma c'u la', xcoj alak rubi' ri Cristo y xu'ana alak ralc'o'al ri Dios.
46004016	Ruma c'u wa', cambi'ij che alak: 'Ana e alak ri nu'anom ri'in ruc' ri nubinic nusilabic chwach ri Dios.
46004017	E uwari'che nutakom bi uc' alak ri Timoteo, ri lic c'ax canna'o ma e pacha' nuc'ajol chupa rubi' ri Cristo. Rire lic cu'an chi utz ri takom che ruma ri Kanimajawal. Echiri' copon uc' alak, cu'tzijoj tanchi che alak ri nubinic nusilabic ri'in ruc' ri Cristo, ma jela' nuc'utum pa tak chawi in ic'owinak wi y pa tak riglesias.
46004018	E c'o jujun chixo'libal alak lic qui'anom nim che quib, ma e chiquiwa rique na quinopon ta chi ri'in uc' alak.
46004019	Pero na quinmayin ta che quinopon uc' alak we e caraj ri' ri Dios. Yey echiri' quinoponic, quebe'nuwila na c'u ri qui'anom nim che quib, we pakatzij wi caquirik u'anic janipa ri quibi'im.
46004020	Ma na xa ta ruc' ch'a'tem cak'alajin wi we junok pakatzij wi c'o chupa rutakanic ri Dios, ma e cak'alajin ruc' ruchuk'ab ri Dios che rubinic usilabic.
46004021	Cantz'onoj c'ut: ¿Sa' ri más utz? ¿Quinopon uc' alak cha' qui'n'ana juna k'ilonic lic c'ax o e canc'ut ri rutzil nuc'u'x y ri ch'u'ch'uj nuc'u'x chiwach alak? Pak'ab alak c'o wi.
46005001	Eta'matal chi c'ut c'o jun chixo'libal alak xu'an rixokil che ruca'm uchu. Yey wa catajin che u'anic lic na e ta q'uenok, ma wa' na quilitaj tane chiquixo'libal ri na queta'am ta uwach ri Dios.
46005002	Y na ruc' ta c'u ri', ¡ralak lic 'anom nim che ib alak! ¿Su'be na xbisoj ta alak wa' wa mac? Ma ri xraj e ta xesaj bi alak chiquixo'libal rutinamit ri Dios ri ca'anaw wa'.
46005003	Ri'in nuk'atom chi tzij puwi ri x'anaw re wa' wa mac. Y tob ne na in jinta uc' alak chiwachil, e cuna' nuc'u'x ri'in pacha' in c'o uc' alak.
46005004	Cambi'ij c'u che alak, molo ib alak chupa rubi' ri Cristo ruc' ruchuk'ab Rire; yey mic'ow chic'u'x alak, ri'in e pacha' in c'o chixo'libal alak tob na in jintaj.
46005005	Ec'u ri ca'an alak e caya alak wa aj mac puk'ab ri Satanás cha' jela' casach uwach ri rayibal re ruti'jil y jela' cacolobetaj chupa ruk'ijol ruc'unibal ri Kanimajawal.
46005006	Lic na utz taj catac'aba' k'ij alak ma c'o mac chixo'libal alak. ¿Na eta'am ta neba alak e jubik' levadura cusipowirisaj upa ronoje ri k'or? Wa' e que'elok, we c'o mac chixo'l alak yey we na quesax taj, ri jujun chic quepachab ruc'.
46005007	Ri pam re ri nimak'ij Pascua, wa' 'anom ruc' c'ac' k'or na jinta levadura che; jec'uri'la' ralak, chesaj ib alak chupa ri na utz taj re ri k'e'l binic silabic alak cha' cu'an alak jun sakil tinamit re ri Dios. Yey ralak alak chi sakil utinamit ri Dios, ma ri Cristo ya xcam pakac'axel ri'oj jela' pacha' ri bexex re Pascua, ri xcamisaxic echiri' ri Dios xebucolobej rutinamit Israel.
46005008	Ec'u wo'ora ruma ri xu'an ri Cristo, ka'ana jun sakil nimak'ij chwach ri Dios ruc' ri kabinic kasilabic, cha' jela' oj pacha' ri pam re Pascua na jinta levadura che, ruma kaya'om can ri na utz taj, wa' e ri ch'ulilaj mac xojc'oji' wi ojertan, y pa sakil wi chojc'ola chupa ri K'ijsak.
46005009	Chupa ri jun nucarta nutakom bi, ximbi'ij pan che alak machbilaj alak ri caquetz'abej uwa quik'ij cuc' jujun chic na quic'ulel taj.
46005010	Wa ximbi'ij na e ta que'elok xa jumul quesaj ib alak cuc' conoje raj maquib, ri na quicojom ta rubi' ri Cristo. Wa' e ri caquiyoj quib cuc' jujun chic, ri lic e rayinel, ri e elek'omab y ri e aj tioxab. Ma we c'o junok caraj caresaj rib chiquixo'l conoje raj maquib, ¿su'anic c'u ri' cac'oji' wara che ruwachulew?
46005011	Ruc' ri xintz'ibaj xuaj ximbi'ij y e cambi'ij wo'ora: Machbilaj alak junok cubi'ij ralc'o'al ri Dios yey caretz'abej uwa uk'ij ruc' jun chic na uc'ulel taj, o junok aj rayinel, aj tiox, aj ch'aminel, k'aba'rel o elek'om. Cuc' wa' wa ticawex jela' quibinic quisilabic, tob ne xa wa'im ma'an alak cuc'.
46005012	Ma pak'ab ralak c'o wi cak'at alak tzij paquiwi ri hermanos re ri iglesia alak. Pero ¿c'o nawi panuk'ab ri'in o pak'ab ralak ri cak'at tzij paquiwi ri na quicojom ta rubi' ri Cristo? Na jintaj,
46005013	ma e ri Dios ri cak'ataw tzij paquiwi rique. Ec'u la' la jun aj mac c'o piglesia, chesaj bi chixo'libal alak.
46006001	Hermanos, echiri' c'o junok che alak cucoj umac juna chic hermano, ¿su'be cu'ya'a wa' chwa juna aj k'atal tzij na bare ta cuq'uil rutinamit ri Dios? Ma ri lic ube e cayijba' alak wa' chiquiwach rutinamit ri Dios.
46006002	¿Na eta'am ta neba alak copon jun k'ij rutinamit ri Dios caquik'at ne tzij paquiwi ri e c'o che ruwachulew? We copon c'u wa' wa k'ij echiri' cak'at alak tzij paquiwi ri e c'o che ruwachulew, ¿na jinta cami pak'ab alak ri' cak'at alak tzij puwi ri lic na il ta uwach c'o wo'ora?
46006003	¿Na eta'am ta neba alak copon jun k'ij echiri' ri oj ralc'o'al ri Dios cakak'at ne tzij paquiwi ri ángeles na e ta jusuc'? We ec'u ri', lic takal che alak carik alak uyijbaxic wo'ora ri ch'a'oj cawinakir chixo'libal alak wara che ruwachulew.
46006004	We c'o c'u ch'a'oj chiwach alak puwi ri xa re ruwachulew, ¿su'be que'ec alak chiquiwach e aj k'atal tzij na jinta c'ana que che rutinamit ri Cristo?
46006005	Cambi'ij c'u wa' cha' caq'uix c'ana alak che. Hermanos, ¿na jinta cami junok che alak c'o una'oj cha' cuyijba' ri ch'a'oj cawinakir chixo'libal alak?
46006006	¿Utz neba la' we c'o ch'a'oj chiquixo'l ri hermanos yey caquic'am c'u bi wa' chwa juna aj k'atal tzij na reta'am ta uwach ri Dios? ¡Na utz taj!
46006007	C'o ch'a'oj chiwach ralak y wa' e c'utubal re lic na utz ta 'anom alak. Ma ri lic ube e cacuy alak ri na usuc' taj ca'an chi'ij alak tob ne ca'an elek' che alak ruc' socoso'nic.
46006008	No'j ralak e ca'an alak ri na ube taj y ca'an ne alak elek' ruc' socoso'nic, ¡yey wa' chique ri jujun chic hermanos ca'an wi alak!
46006009	¿Na eta'am ta neba alak hermanos, e ri na jusuc' ta ri quibinic quisilabic na jinta que cuc' ri queboc chupa rutakanic ri Dios? Lic masocotaj alak; ma e janipa ri caquetz'abej uwa quik'ij cuc' jujun chic na quic'ulel taj, ri e aj tioxab, ri quemacun chirij ri c'ulaniquil, rachijab caqui'an che quib pacha' e ixokib, rachijab caqui'an quic'ulel chique cach achijab,
46006010	ri elek'omab, ri lic que'ec quic'u'x ruc' ri puak, ri caquiya quib che k'abaric, ri e ch'aminel, ri c'o caquimaj chique jujun chic ruc' socoso'nic; conoje tak c'u wa' na jinta que cuc' ri queboc chupa rutakanic ri Dios.
46006011	E c'o c'u jujun che alak rojertan e c'o chupa tak wa' wa mac. No'j wo'ora ch'ajtal chi alak che ri mac, ya'tal chi alak puk'ab ri Dios cha' cabin alak jusuc' chwach, yey u'anom c'u che alak na jinta chi mac alak chwach ri Dios. Y ronoje wa' e ruma cojom alak rubi' ri Kanimajawal Jesucristo y ruma ri u'anom ri Ruxlabixel ri ka Dios pa anima' alak.
46006012	E c'o ri quebi'n re: «Panuk'ab c'o wi can'an sa' ri cuaj can'ano» quecha'. Katzij, pero na ronoje ta c'ut takal chwe can'ano. «Panuk'ab c'o wi can'an sa' ri cuaj can'ano» quecha'. Na ruc' ta c'u ri', na canya ta luwar che ri rayinic re ri nucuerpo catakan panuwi'.
46006013	E c'o jujun chic caquibi'ij: «Ri cakatijo e uwach re ri kapa yey ri kapa e uwach cuc'ul ri cakatijo» quecha'. No'j c'o jun k'ij echiri' ucabichal wa' casach uwach ruma ri Dios. Ec'u ri kacuerpo na re ta caketz'abej uwa uk'ij ruc' ch'ulilaj mac, ma ri kacuerpo e re ri Kanimajawal y puk'ab ri Kanimajawal c'o wi.
46006014	Chwach c'u ri' ri Dios, lic c'o uwach ri kacuerpo. Ma jela' pacha' xu'an ri Dios che ri Kanimajawal echiri' xuc'astajisaj lo chiquixo'l ri ecaminak ruc' ruchuk'ab, jec'ula' cu'an chike ri'oj chikawach apanok.
46006015	¿Na eta'am ta cami alak ri', ri cuerpo alak xa jun u'anom ruc' rucuerpo ri Kanimajawal Jesucristo? ¿Utz nawi we ri'in in re ri Cristo yey canwesaj bi wib puk'ab Rire y canyoj c'u wib ruc' juna ixok xaki camacun cuc' achijab? ¡Lic na utz ta ri'!
46006016	¿O na eta'am ta cami alak echiri' juna achi cuyoj rib ruc' juna ixok xaki camacun cuc' achijab, wa' cu'ana xa jun ruc'? Ma jewa' tz'ibital can chupa ri Tzij Pixab re ri Dios: Rachi y rixok echiri' caquijunimaj quib, «quicabichal quebu'ana xa e jun chwach ri Dios» cacha'.
46006017	Jec'ula' we c'o juna ticawex cuya rib puk'ab ri Kanimajawal, cu'an xa jun uc'u'x ruc'.
46006018	Cambi'ij c'u wa' che alak: Lic chajij ib alak cha' na catzak ta alak pa ri mac cu'an jun echiri' caretz'abej uwa uk'ij ruc' jun chic na uc'ulel taj. Ma ri jujun chic mac na caretzelaj ta ri cuerpo pacha' wa jun mac, yey we jun cu'an wa', ri' chirij rucuerpo camacun wi.
46006019	¿Na eta'am ta neba alak, ri cuerpo alak e rocho ri Ruxlabixel ri Dios? Ma ri Dios uya'om ri Santowilaj Ruxlabixel che alak cha' cajeki' pa anima' alak. Y ruma c'u la', na alak ta chi rajaw ri c'aslemal alak.
46006020	Alak chi re ri Dios, ma Rire xulok' alak ruc' rucamic ri Kanimajawal. Ec'u uwari'che, yaca alak uk'ij ri Dios ruc' ri cuerpo alak y ruc' ronoje anima' alak, ma ucabichal wa', re ri Dios.
46007001	Ec'u wo'ora canc'ul pana uwach tak ri tz'onobal x'an lo alak chwi ri c'ulaniquil pa ri carta xtak lo alak chwe. We juna achi cac'oji' utuquel y na jinta ixok ruc', utz ri cu'ano.
46007002	Pero ruma c'u ri tzakibal pa mac re rurayibal ri cuerpo, más utz c'u ri' we rachi c'o rixokil y rixok c'o rachijil.
46007003	Chirajawaxic c'ut e rachi chu'ana janipa ri takal che cu'an ruc' ri rixokil ruma e c'ulanic; jec'ula' rixok chu'ana janipa ri takal che cu'an ruc' ri rachijil.
46007004	Rixok na e ta rajaw rucuerpo ma rucuerpo puk'ab ri rachijil c'o wi; jec'ula' rachi na e ta rajaw rucuerpo ma wa' puk'ab ri rixokil c'o wi.
46007005	Maxu'yaj c'u ib alak ri' chiwach alak ruc' ri rayibal alak, xew we ch'a'tibem chi alak cha' na cajunimaj ta ib alak queb oxib k'ij ruma caya ib alak pa oración. Ec'uchiri' caq'uis ruk'ijol ri oración, junimaj tanchi ib alak. Ma we lic naj na cajunimaj ta ib alak, laj cac'am pa alak ruma ri Satanás y na cach'ij ta c'u alak uchuk'ab.
46007006	Cambi'ij c'u wa' xa pacha' nupixabanic ri'in che alak; na e ta jun takanic.
46007007	Ec'u ri canch'ob rakan ri'in e lic utz ri' we ta conoje rachijab quec'oji'ic jela' pacha' nu'anom ri'in. Na ruc' ta c'u ri', puk'ab ri Dios c'o wi sa' rusipanic cuya chiquijujunal. Ma chique jujun uya'om cachbi'il, yey chique jujun chic uya'om quec'oji' quituquel.
46007008	Cuaj cambi'ij chique ri achijab na e ta c'ulanic y rixokib e malca'nib, e lic utz we rique quecanajic e la' quituquel pacha' ri nu'anom ri'in.
46007009	No'j we rique na caquich'ij taj e c'o quituquel, más utz we quec'uli'ic, ma na utz taj we e caquiya quina'oj puwi ri quirayibal y jec'ula' caquiq'uis quib.
46007010	Chique c'u ri e c'ulanic, cambi'ij wa': Na utz taj we rixok cujach can ri rachijil. Y wa jun takanic na xa ta nuch'a'tem ri'in, wa' re ri Kanimajawal.
46007011	Pero we rixok cujach can ri rachijil, na utz taj we cac'uli' ruc' jun chic. Ri chu'ana' e canaja na can utuquel o tzeleja tanchi ruc' ri rachijil y c'ola chi utzil chomal. Yey jela' rachi, e mujach can ri rixokil.
46007012	Chique ri nic'aj chic cambi'ij, tob wa' xa in quimbi'n re, na e ta utakanic ri Kanimajawal: We juna hermano c'o rixokil na ucojom ta rubi' ri Cristo, yey wa' wi'xok caraj cac'oji' ruc', na utz ta c'u ri' we ri hermano cujach canok.
46007013	Yey jela' ruc' ri hermana c'o rachijil na ucojom ta rubi' ri Cristo, we wa' wa'chi caraj cac'oji' ruc', na utz ta c'u ri' we ri hermana cujach canok.
46007014	Ma we e la' juna ixok ucojom rubi' ri Cristo yey ec'u ri rachijil c'amaja' cucojo, ruk'ab ri Dios cac'oji' puwi wa'chi ruma ri rixokil. Ma we na e ta u'anom ri', ruk'ab ri Dios na cac'oji' ta paquiwi ri ralc'o'al. Pero na e ta u'anom, ma ruk'ab ri Dios c'o paquiwi'.
46007015	Yey we e la' juna achi o juna ixok na ucojom ta rubi' ri Cristo y caraj cujach can ri rachbi'il ucojom rubi' ri Cristo, quijacha na c'u quib. Ma che ri ucojom rubi' ri Cristo, na mac taj we na e ta rire xtzucun ri jachanic. Ma ri Dios ojusiq'uim re cojc'oji' chi utzil chomal.
46007016	C'ola c'u utzil chomal ri' chixo'libal alak, ma c'axtaj uma rilal hermana, cacolobetaj ri achijil la; o c'axtaj uma rilal hermano, cacolobetaj ri ixokil la.
46007017	E chirij tak c'u ri qui'anom echiri' xesiq'uix ruma ri Kanimajawal, chiquijujunal utz checanajok jela' pacha' ri ebuya'om wi ri Dios. Y wa' wa nubi'im che ralak, e takanic can'an chique conoje ri caquimol quib pubi' ri Cristo.
46007018	We c'o c'u juna achi c'o chi ri retalil re circuncisión che echiri' xsiq'uix ruma ri Kanimajawal, utz jela' cacanaj canok. O we c'o juna achi na jinta ri retalil re circuncisión che echiri' xsiq'uix ruma ri Kanimajawal, na chirajawaxic taj cacoj che.
46007019	Ma ri chirajawaxic wi na e ta we jun ucojom ri retalil re circuncisión o we na ucojom taj, ma ri lic chirajawaxic wi che jun e cu'an ronoje rutakanic ri Dios.
46007020	Ec'u chirij ri c'o wi jun echiri' xsiq'uix ruma ri Dios, utz we jela' cacanaj canok.
46007021	We lal c'o la puk'ab ri ajaw la echiri' xsiq'uix la ruma ri Dios, mubisoj c'u'x la; yey we caya'taj che la quel la puk'ab ri ajaw la, lic utz ri'.
46007022	Ma e junok c'o puk'ab rajaw echiri' xsiq'uix ruma ri Kanimajawal, ri' quesax lo puk'ab ritzel ruma ri Kanimajawal. Yey e junok na jinta puk'ab rajaw echiri' xsiq'uix ruma ri Dios, wo'ora puk'ab ri Cristo c'o wi.
46007023	Ec'u ralak alak re ri Dios, ma Rire ulok'om chi alak ruc' rucamic ri Cristo. E uwari'che, maya ib alak paquik'ab ri ticawex xa ruma e lic catakej alak ri quina'oj.
46007024	Hermanos, ec'u chirij ri c'o wi jun echiri' xsiq'uix ruma ri Dios, lic utz we jela' cacanaj can chwach ri Dios.
46007025	Chique c'u ri na e ta c'ulanic, na jinta takanic uya'om ri Kanimajawal chwe puwi wa', pero canya c'u ri nupixabanic ri'in chwi wa'. Y canch'ob c'ut utz cacubi' c'u'x alak wuc' puwi ri cambi'ij, ma ya'tal chwe ri'in ruto'bal ri Kanimajawal.
46007026	Chinuwach ri'in, ruma ri c'axc'obic oj c'o wi wo'ora, e utz we junok cacanaj canok jela' pacha' ri u'anom.
46007027	Pero we c'o chi awixokil, majach canok. No'j we na jinta awixokil, mu'an e ubis ac'u'x catzucuj awixokil.
46007028	Pero we catc'uli'ic, utz; ma na mac taj we jun cac'uli'ic. Jenela' juna ali we cac'uli'ic, na mac taj. Pero e ri quec'uli'ic cape uc'ayewal che ri quic'aslem. Ec'u wa ya'l c'ayew na cuaj ta che alak.
46007029	Hermanos, ri cuaj c'ut cambi'ij che alak e wa': E tak ri k'ij c'o chikawach na naj ta chic. E uwari'che e rachi c'o rixokil, mu'an ri xew lic e c'o una'oj puwi ri rixokil.
46007030	Jec'ula' janipa ri quebok'ic, maquiya quib xew che ri quibis. Janipa ri quequi'cotic, maquiya quib che ri qui'cotemal. Janipa ri caqui'an lok'oj, me'ec quic'u'x ruc' rubitak que.
46007031	Yey janipa ri caqui'cot quic'u'x ruc' tak ri c'o che ruwachulew, me'ec quic'u'x puwi wa'. Ma ronoje ri quilitaj che ruwachulew, xa quic'owic.
46007032	Ri cuaj ri'in che alak e ri na jinta ubis c'u'x alak. Ri hermano na c'ulan taj, ruma na jinta ya'l c'ayew che, puk'ab c'owi lic cuya rib che ri chac re ri Kanimajawal y cutakej janipa ri caraj Rire.
46007033	No'j ri hermano c'ulanic e cutakej su'anic quebuchajij rufamilia wara che ruwachulew y cutakej sa' ri caraj ri rixokil.
46007034	Jec'ula' na xa ta jun uwach ruchac, ma cu'an ri cajawax pa ruchac ri Dios y cu'an ri cajawax chique rufamilia. Y jenela' cuc' ri hermanas. Ma ri hermana na jinta rachijil, na jinta ya'l c'ayew che lic cutakej sa' ri caraj ri Kanimajawal, ma utz c'u ri' cuya rib puk'ab ri Dios ruc' rucuerpo y ronoje ranima'. No'j ri hermana c'ulanic e cutakej su'anic quebuchajij rufamilia wara che ruwachulew y cutakej sa' ri caraj ri rachijil.
46007035	Ec'u wa' wa ximbi'ij che alak re to'bal e alak, na re ta cancoj k'atbal chiwach alak; ma e cha' cac'oji' alak pa sakil wi y jec'ula' na jinta ya'l c'ayew re caya ib alak che ruchac ri Kanimajawal.
46007036	Laj c'o junok c'o umi'al na jinta rachijil y cuch'ob c'u rakan: «Laj na usuc' taj we na canya ta luwar che ri numi'al cac'uli'ic, ma c'o chi rujunab.» We rachi cuch'ob c'u rakan takal che rumi'al cac'uli'ic, e chu'ana ri', ma na mac taj.
46007037	No'j we c'o juna achi lic cuna' chuc'u'x utz cac'oji' rumi'al utuquel, puk'ab rire c'o wi we cuc'uluba' rumi'al o na cuc'uluba' taj. Utz we na cuc'uluba' taj, pero xew we lic ujiquibam uwach ri cu'ano y na jinta junok xminow uwach chupa.
46007038	E junok cuc'uluba' rumi'al, utz ri cu'ano; yey ri na cuc'uluba' taj, más ne utz ri cu'ano.
46007039	Juna ixok c'ulanic na jinta puk'ab cac'uli' ruc' jun chic we c'a c'as ri rachijil. No'j we ri rachijil xcamic, puk'ab c'o wi cac'uli' china ruc' caraj wi rire, xew tane we ruc' junok uya'om rib puk'ab ri Kanimajawal.
46007040	Pero c'u chinuwach ri'in e más c'o qui'cotemal che rixok malca'n we na cac'uli' ta tanchic, yey ri'in canch'obo wa cambi'ij e ruma ri Ruxlabixel ri Dios c'o wuc'.
46008001	Wo'ora cuaj quinch'a't puwi' we utz o na utz taj catij ri ic'owisam chiquiwach ri tiox. K'alaj c'ut chikajujunal ri'oj c'o chi kana'oj chwi wa'. Pero e c'o jujun caquich'obo quimajom chi usuc' ronoje; y ruma la', caqui'an nim che quib. No'j we pakatzij wi c'o rutzil c'u'xaj pa kanima', lic cakato' c'u kib ri' cha' c'o kaq'uiyibal chwach ri Dios.
46008002	We c'o c'u junok cuch'obo lic c'o reta'am, ri' c'amaja' cumaj usuc' ronoje ri lic chirajawaxic wi careta'maj.
46008003	No'j ri pakatzij wi c'ax cana'w re ri Dios, ri' ralc'o'al ri Dios yey eta'matal c'u uwach ruma ri Dios.
46008004	Chwi tak c'u ri wa'im ic'owisam chiquiwach ri tiox, ri'oj keta'am na jinta juna tiox che ruwachulew c'o uc'aslem, ma xa jun ri Dios c'olic, na jinta jun chic.
46008005	Tob c'o ri caquibi'ij e c'o tak dios che ruwa caj y che ruwachulew; yey chiquiwach c'u ri quecojow wa', lic e q'ui ri quidios y ri cajawal;
46008006	no'j ri'oj keta'am xa jun ri Dios c'olic, e ri Kakaw, ri 'anayom re ronoje ri c'olic. Yey ri'oj oj c'o puk'ab Rire. Y xa jun ri Kanimajawal, e Jesucristo. Ruma Rire 'anom ronoje ri c'olic y ruma ne Rire oj c'as ri'oj.
46008007	Na conoje ta c'ut caquimaj usuc' puwi wa jun Dios c'aslic; ma e c'o hermanos ojertan xequitakej tak tiox, yey c'a c'o pa quijolom wa' e c'aslic. Ec'u wo'ora we rique caquitij ri ic'owisam chwach juna tiox, e caquina' rique mac ri caqui'ano. E caquich'ob wa' ruma na jinta ucowil ri quina'oj.
46008008	Rique na caquimaj ta usuc' wa': Na ruma ta ri cakatijo cojilitaj chi utz ruma ri Dios. Na ruma ta ri cakatijo o ri na cakatij taj c'o kawach o na jinta kawach chwach ri Dios.
46008009	Pak'ab alak c'o wi sa' ri ca'an alak. Na ruc' ta c'u ri', chajij ib alak che ri ca'an alak, tob eta'am alak na mac taj. Ma na utz taj we xa uma ralak quetzak pa mac ri na jinta ucowil ri quina'oj.
46008010	Ma c'axtaj c'o juna hermano na jinta ucowil runa'oj y caril c'u la tz'ul la chwa ri mexa pa cac'ayix wi ri wa'im ic'owisam chwach juna tiox. Rilal eta'am la na mac ta wa', no'j ri jun chic na cumaj ta usuc' wa' yey xa ruma xril la catij rilal wa', cu'an c'u re pacha' ri ca'an rilal y cutijo.
46008011	Tob rilal c'o na'oj la chwi wa', pero ruma ri ca'an la, ri hermano na jinta ucowil runa'oj, caresaj rib chirij ri Cristo. ¡Wa' lic na ube taj, ma ruma ne rire xcam ri Cristo!
46008012	Jec'ula' we casachisaj alak quina'oj ri na e tiquil ta chi utz, ri' camacun alak chiquij rique y ruc' c'u wa', e camacun alak chirij ri Cristo.
46008013	E uwari'che we ri cantij ri'in cu'ana tzakibal che juna hermano, xa jumul ri' na cantij ta chi ti'o'n cha' jela' na catzak ta ri jun hermano wuma ri'in.
46009001	Ri'in ¿na in ta neba jun chique rutako'n ri Jesús yey c'o c'u panuk'ab can'an ri takal che cu'an juna tako'n? In utako'n ma xinwil uwach ri Jesús ri Kanimajawal, yey ralak alak c'utubal re ri nuchac ma wuma ri'in xc'oji' alak puk'ab Rire.
46009002	Laj chiquiwach jujun chic ri'in na in ta jun tako'n re ri Jesús; no'j ralak lic eta'am alak in utako'n Rire, ma wuma ri'in xc'oji' alak puk'ab Rire yey wa' e c'utubal re pakatzij wi ri'in in tako'n re ri Kanimajawal.
46009003	Chique c'u ri caquitz'ak nuchi', e cambi'ij wa' re to'bal wib:
46009004	Ri oj utako'n ri Kanimajawal, ¿na takal ta neba chike caya' ri kawa y ri kaya'?
46009005	¿Yey na takal ta neba che juna tako'n c'o rixokil ucojom rubi' ri Cristo yey carachbilaj echiri' cu'ana ruchac ri Kakaw? Takalic, ma jela' qui'anom ri Cefas cuc' ri jujun chic tako'n yey tak ruchak' ri Kanimajawal. Takal c'u wa' chike ma oj tako'n jela' pacha' rique.
46009006	Ri nic'aj chic tako'n e c'o pa ruchac ri Kakaw, quetojic y na quechacun ta pa juna chic chac. ¿Na takal ta neba wa' che ri Bernabé y chwe ri'in? ¿O xew cami ri' ri'oj na takal ta wa' chike?
46009007	Ma ¿c'o neba juna soldado catak che culok' ruc' rumeyo ri cajawax che? Na jintaj, ma ronoje wa' caya' che. Jec'ula' juna aj tico'n, ¿na takal ta neba che cutij re ri uva xutico? Y juna aj chajal chicop, ¿na takal ta neba che cutij re ri leche cuyitz'o?
46009008	Y wa cambi'ij, ¿xa nawi na'oj re ticawex? Na e taj, ma jela' tz'ibital can pa Rutzij Upixab ri Dios.
46009009	Ma chupa ri takanic tz'ibital can ruma ri Moisés, jewa' cubi'ij: «Macoj bozal che ri boyex echiri' cukil uwi ri trigo, ma takal che catzukic.» ¿Xubi'ij neba wa' ri Dios xew ruma c'ax quebuna' ri boyexab?
46009010	¿Na pakawi' ta neba ri'oj cubi'ij wi wa'? Katzij, e pakawi' ri'oj xtz'ibax wi. Ma jela' pacha' rabixom takal che c'o roye'em che ruchac cu'ano; yey ri aj chac c'o pa kiloj trigo c'o roye'em chwa ri cu'ano;
46009011	jec'ula' ruma ri'oj xkatic chixo'libal alak Rutzij Upixab ri Dios, ¿na takal ta cami ri' chike ri'oj cakac'ul che alak ri cajawax chike wara che ruwachulew?
46009012	Ma e c'o jujun tojom alak ri quichac piglesia. We takal c'u ri' chique rique quetoj alak, más lic takal chike ri'oj, ma oj xojticow riglesia alak. Na ruc' ta c'u ri', ri'oj na jinta c'o katz'onom che alak, tob takal chike. Ri ka'anom e cojchacun pa ke wi y lic kach'ijom lo ronoje cha' na cakacoj ta k'atbal che rutzijoxic ri Utzilaj Tzij re ri Cristo.
46009013	Yey ralak eta'am alak raj chaquib pa Rocho Dios takal chique quewa' chirij ri kasa'n ya'om puk'ab ri Dios; yey ri queniman chwa raltar, takal chique c'o caquic'ul che ri que'yo'k chiri'.
46009014	Yey ri takanic uya'om can ri Kanimajawal paquiwi ri caquitzijoj ri Utzilaj Tzij, e wa': E lic takal chique caquic'asba' quib e chirij ruchac ri Cristo caqui'ano.
46009015	Na ruc' ta c'u ri', ri'in na jinta c'o nutz'onom che alak tob takal wa' chwe. Y na e tane uwach wa' quintz'iban pana che alak cha' quintoj alak. Ma chinuwach ri'in, más utz we quincamic chwa quesax chwe ri sakil qui'cotemal canna'o echiri' cantzijoj ri Utzilaj Tzij y na jinta wajil cantz'onoj.
46009016	Ri'in na canyac ta nuk'ij ruma cantzijoj ri Utzilaj Tzij. Xew weta'am chirajawaxic can'an wa' wa chac ma e ri Cristo intakayom che. ¡Lic tok'o' c'u nuwach we na can'an taj!
46009017	We ta in xincha'w wa chac, laj woye'em c'u ri' ri tojbal we'in. No'j ruma e ri Nukaw intakayom che u'anic wa', na jinta panuk'ab canjec' wib che.
46009018	¿Sa' c'u ri canch'ac che ri chac can'ano? E ri unimal qui'cotemal canna'o echiri' cantzijoj ri Utzilaj Tzij y na cantz'onoj ta wajil tob takal wa' chwe.
46009019	Ri'in na in jinta puk'ab juna patrón; na ruc' ta c'u ri', nuya'om wib che quinu'ana nimanel que conoje cha' jela' e q'ui ri caquicoj rubi' ri Cristo.
46009020	Echiri' in c'o chiquixo'l ri watz-nuchak' e aj judi'ab, can'an che wib jela' pacha' rique cha' caquicoj rubi' ri Cristo. Ec'uchiri' in c'o chiquixo'l rique, cantakej ri quitakanic, tob weta'am na in jinta chuxe' wa'. Nu'anom c'u wa' cha' rique caquicoj rubi' ri Cristo.
46009021	Jec'ula' echiri' in c'o chiquixo'libal ri na quitakem ta ri takanic tz'ibital can ruma ri Moisés, can'an che wib pacha' in jun chique, tob in c'o chuxe' rutakanic ri Dios y rutakanic ri Kanimajawal. Nu'anom c'u wa' cha' rique caquicoj rubi' ri Cristo.
46009022	Jec'ula' echiri' in c'o chiquixo'libal ri hermanos na jinta ucowil ri quina'oj, c'o ri na can'an ta ri'in xa ruma e mac chiquiwach rique, tob ri'in weta'am na mac taj, pero rique c'amaja' caquimaj usuc' wa'. Jela' can'ano cha' rique caquijiquiba' quib chi utz puk'ab ri Dios. Ruc' c'u ronoje ri can'an chiquiwach conoje ri ticawex, cantzucuj sa' ri lic quebuto'o cha' jela' e c'o jujun chique quecolobetajic.
46009023	Ruc' ronoje c'u ri can'ano, cank'alajisaj ri Utzilaj Tzij cha' junam cakac'ul ri utz ruc'a'am lo wa Utzilaj Tzij.
46009024	Eta'am alak pa juna etz'anem re c'alalem, conoje ri quec'alalic lic caquitij uk'ij caquich'ac ri premio, tob queta'am xa jun ri cac'uluw ri premio. Jec'ula' chuk'ubej ib alak cha' cac'ul alak ri premio cuya ri Dios che alak.
46009025	E junok lic cutijoj rib che juna etz'anem, lic cuch'ij uchuk'ab ronoje xa ruma jun premio xa casach uwach. No'j ri'oj cakachuk'ubej kib che uc'ulic jun premio na casach ta c'ana uwach.
46009026	Ec'u ri'in lic weta'am sa' ruchac ri nuc'aslem. Na can'an ta c'u pacha' junok xa cajumumic pero na reta'am taj pa caraj copon wi o pacha' junok cach'o'jin pa t'o'y pero xa pa tew cach'ayanic.
46009027	Ma ri'in quintakan puwi ri nucuerpo tob cantij c'ax ruma. Jec'ula' na canya ta c'ana luwar che tak ri rayibal re ri nuti'jil catakan panuwi'. Ma ri'in xink'alajisaj ri chomilaj be re ri K'ijsak chiquiwach uq'uiyal ticawex; lic tok'o' c'u nuwach ri' we e la' na canch'ac ta ri premio cuya ri Dios.
46010001	Hermanos, mic'ow chic'u'x alak ri xquic'ulumaj ri kati'-kamam e aj Israel ojertan. Echiri' rique xebin chupa ri luwar catz'intz'otic, ri Dios xutak lo jun sutz' paquiwi' y echiri' xebopon chuchi' ri mar, xebuto'o cha' conoje xquik'axuj ri mar.
46010002	Conoje c'u rique junam ruc' ri Moisés e pacha' xquic'ul ri bautismo echiri' xebic'ow chupa ri mar ruc' ri sutz' paquiwi' y ri ya' pa tak quitzal.
46010003	Yey conoje rique xquitij ri maná petinak chicaj, ri xutak lo ri Dios chique.
46010004	Jec'ula' conoje xquitij ri ya' xel lo chupa jun pec. Wa ya' e ri xuya lo ri Dios, y wa pec que'elawi e ri Cristo, ri xerachbilaj rutinamit che ri quibenam.
46010005	Tob ri Dios lic xebuchajij, na ruc' ta c'u ri', lic e q'ui chique xquipetisaj ri royowal ri Dios paquiwi'. Ruma c'u la', xecam can pa ri luwar catz'intz'otic.
46010006	Ronoje ri xquic'ulumaj rutinamit ri Dios ojertan e c'utubal chikawach ri'oj wo'ora cha' na que'ec ta kac'u'x ruc' ri na utz taj pacha' ri xqui'an rique.
46010007	Ma'an c'u ralak alak aj tioxab pacha' xqui'an jujun chique rique ojertan. Ma jela' tz'ibital can chupa Rutzij Upixab ri Dios: «Rutinamit ri Dios xetz'uyi'ic, xewa'ic y xek'abaric. Tec'uchiri' xeyactajic y xquiya quib chupa ri na utz taj.»
46010008	Maka'an ne ke'oj pacha' xqui'an jujun chique rique echiri' xquetz'abej uwa quik'ij cuc' jujun chic na quic'ulel taj, yey ruma la' xecamisax xa pa jun k'ij laj veintitres mil chi achijab.
46010009	Makac'am upa ri Dios Kajawxel pacha' xqui'an jujun chique rutinamit echiri' xquipetisaj royowal ri Dios ruma xeyajan chirij. Yey ruma c'u ri' xecamic ma xeti'taj cuma cumatz.
46010010	Mayajan c'u alak chirij ri Dios pacha' xqui'an jujun yey ruma c'u ri', ri Dios xutak lo jun aj 'Anal Camic paquiwi'.
46010011	Ronoje c'u ri xquic'ulumaj rutinamit ri Dios ojertan e c'utubal chikawach ri'oj wo'ora cha' na caka'an ta ke'oj pacha' ri xqui'an rique. Ronoje c'u wa' tz'ibital canok re pixabanic chike ri'oj, ri oj c'o che tak ri q'uisbal k'ij re ruwachulew.
46010012	E uwari'che, we c'o junok cuch'obo catiqui' jusuc', e lic chuchajij c'u rib ri' cha' na catzak taj.
46010013	We cac'am pa alak, mabi'ij alak: «Xew ri'in quinic'owiben wa'», ma konoje ri oj ticawex cojic'ow chupa wa'. Na ruc' ta c'u ri', cubul kac'u'x ruc' ri Dios, ma Rire na cojrok'otaj ta q'uenok y na cuya ta luwar cape juna c'ambal kapa we na ya'tal ta chike cakach'ij ruc' ruchuk'ab Rire.
46010014	Ruma c'u ronoje wa nubi'im lok, campixabaj alak hermanos, ri lic c'ax canna' alak: Lic chajij ib alak cha' na catzak ta alak chupa ri quilok'nimaxic uk'ij tak ri tiox.
46010015	Weta'am lic c'o na'oj alak cha' camaj alak usuc' ri cambi'ij. Ch'obo pe c'u alak chi utz puwi wa cambi'ij we katzij.
46010016	Echiri' cakachap ri c'olibal c'o vino chupa, cuxtabal re ruquiq'uel ri Cristo xturuw kuma ri'oj, cojtioxin chwach ri Dios. Echiri' cakatij c'u wa', ¿na e ta neba coju'an xa jun ruc' Rire? Jec'ula' echiri' cakatij ri pam cuxtabal re rucuerpo xya' pa camic, ¿na e ta neba coju'an xa jun ruc' Rire?
46010017	Wa' wa pam xa jun, tob cawech'ic y cajach chike. Jec'ula' ri'oj, tob oj q'ui, xa jun kawach ma konoje junam cakatij wa pam.
46010018	Chilape alak ri caqui'an ri e aj Israel. Echiri' caquitij rawaj ecamisam chwach raltar re ri Dios Kajawxel, ruc' wa' ebare jun caquicuxtaj ri Dios.
46010019	¿Sa' c'u ri cambi'ij puwi tak ri ic'owisam chwach juna tiox? ¿E nawi cambi'ij c'o uwach ri tiox o e c'o uwach rawaj ecamisam chwach? ¡Na e taj!
46010020	Ri cambi'ij e wa': Echiri' ri na queta'am ta uwach ri Dios quekasan ruc' awaj chwach juna tiox, na e ta chwach ri Dios quekasan wi, ma e chiquiwach tak ri itzel uxlabixel. E uwari'che lic na cuaj taj ca'an e alak cuc' ri caquilok'nimaj tak ri itzel uxlabixel.
46010021	Yey na ube ta q'uenok catij alak ri vino re yacbal uk'ij ri Kanimajawal yey catij alak ri vino re yacbal quik'ij ri itzel uxlabixel. Jec'ula' na ube ta nenare' we ralak catij alak ri wa'im chwi rumexa ri Kanimajawal yey catij ne alak ri wa'im chwi ri mexa que ri itzel uxlabixel.
46010022	Ma ¿ca'aj cami alak e capetisaj alak royowal ri Dios ruma x'an e alak cuc' ri caquilok'nimaj tiox? ¿Cach'ij neba alak ruchuk'ab Rire?
46010023	E c'o ri quebi'n re: «Panuk'ab c'o wi can'an sa' ri cuaj can'ano» quecha'. Katzij, pero na ronoje taj takal chwe can'ano. «Panuk'ab c'o wi can'an sa' ri cuaj can'ano» quecha'. Pero na ronoje taj cuya nuq'uiyibal chwach ri Dios.
46010024	Na utz ta c'u ri' we junok e xew cutzucuj ri utz chiribil rib, ma ri lic chirajawaxic wi e cutzucuj ri utz chique ri nic'aj chic.
46010025	Ronoje c'u ri cac'ayix pa carnes, utz catij alak; xew matz'onobej alak y mac'o mach'ob ne alak che we ic'owinak chwa juna tiox o na ic'owinak taj.
46010026	Ma jewa' tz'ibital can pa Rutzij Upixab ri Dios: Ronoje ruwachulew ruc' ronoje tak ri c'o chwach, re ri Dios Kajawxel cacha'.
46010027	Yey we c'o junok na ucojom ta rubi' ri Cristo cusiq'uij alak pa juna wa'im y ca'aj alak que'ec alak, utz ri'. Ronoje c'u ri cuya chiwach alak, utz catij alak, xew c'u matz'onobej alak y mac'o ne mach'ob alak pa petinak wi.
46010028	No'j we e la' c'o junok cubi'ij che alak: «Wa' ic'owisam chwach tiox,» ri' matij alak ruma ri cuch'ob ri jun xbi'n re wa', tob eta'am chi alak na mac taj catijic. Ma ronoje ruwachulew ruc' ronoje ri c'o chwach, re ri Dios Kajawxel.
46010029	We na catij ta c'u alak wa', e ruma ri cuch'ob ri jun chic hermano, ma chwach rire e mac, tob chiwach ralak na mac taj. ¿Utz c'u nawi we junok chic cak'ataw tzij panuwi' ri'in echiri' can'an ri lic cuna' nuc'u'x utz can'ano?
46010030	Yey we cantioxij che ri Kakaw janipa ri caya' chwe pa wa'im, ¿su'be c'u ri' quinch'a'tibexic?
46010031	Ruc' c'u ri wa'im y ri mik'ina' catij alak o tob sa' ri ca'an alak, ri lic chirajawaxic wi e 'ana alak ronoje re yacbal uk'ij ri Dios.
46010032	Ma'an ralak alak latz'anel chique ri jujun chic, tob e aj judi'ab o na e ta aj judi'ab; ma'an ne alak wa' chique ri quicojom rubi' ri Cristo.
46010033	Ri'in ruc' ronoje ri can'ano, e can'an ri utz chique conoje. Na cantzucuj ta c'u ri utz xew chiwibil wib ri'in, ma e cantzucuj ri utz que conoje cha' jela' caquirik ri chomilaj c'aslemal re ri Dios.
46011001	'Ana che ri binic alak pacha' ri nubinic ri'in, jela' pacha' ri'in e can'an che ri nubinic pacha' rubinic ri Cristo.
46011002	Quinqui'cot uc' alak ma na mesc'utam ta alak ri nupixabanic y takem lo alak ri c'utunic nuk'alajisam chiwach alak.
46011003	Pero c'o ri cuaj queta'maj alak: Ri Dios e ujolom pa chapatal wi ri Cristo. Jec'ula', ri Cristo e ujolom pa chapatal wi rachi yey rachi e ujolom pa chapatal wi rixok.
46011004	We juna achi uch'ukum c'u rujolom echiri' cu'an orar o cu'an k'alajisanic, ruc' wa' cuc'utu na jinta xi'in ib ruc' chwach ri Cristo, ri Jun e ujolom pa chapatal wi.
46011005	No'j we juna ixok na uch'ukum ta rujolom echiri' cu'an orar o cu'an k'alajisanic, ri' q'uixbal che ri jun e ujolom pa chapatal wi, ma e junam ri' pacha' k'atom ronoje ruwi'.
46011006	Ma we juna ixok na cuch'uk ta rujolom, ri' asu chuk'ata ronoje ruwi'. Pero we q'uixbal che rixok ca'an lic ch'uti'n che ruwi' o cak'at ronoje ruwi', más ne utz c'u ri' e chuch'uku rujolom.
46011007	No'j rachi na takal ta che cuch'uk rujolom, ma rire e cuc'utubej uwach ri Dios y ruma rachi cak'alajin runimal uchomalil ri Dios. Yey rixok e uchomalil rachi.
46011008	Ma ri nabe achi na petinak ta che ri nabe ixok; e ri nabe ixok che ri nabe achi petinak wi.
46011009	Yey ri Dios na xu'an ta rachi re rachbi'il rixok ma e xu'an rixok re rachbi'il rachi.
46011010	E uwari'che takal che rixok cuch'uk rujolom, ma wa' e c'utubal re uya'om rib pa takanic, jela' c'u ri' cak'alajinic lic utz u'anom chiquiwach conoje ri ticawex y chiquiwach ne ri ángeles.
46011011	Na ruc' ta c'u ri', janipa ri kacojom rubi' ri Kanimajawal lic keta'am, rachi y rixok quicabichal c'o quiwach chwach ri Dios y lic quebajawaxic.
46011012	Ma che ri nabe achi petinak wi ri nabe ixok yey cuma rixokib quebalax rachijab. Pero ronoje ri c'olic, petinak ruc' ri Dios.
46011013	Ch'obo pe alak rakan puwi wa': ¿Utz nawi we juna ixok na uch'ukum ta rujolom echiri' cu'an orar chwach ri Dios?
46011014	Lic rewi na takal ta chique rachijab lic canima'kir ri quiwi'.
46011015	No'j rixokib takal chique lic nima'k ri quiwi', ma e quichomalil ri' ya'tal ruma ri Dios re ch'ukubal ri quijolom.
46011016	Ruc' c'u ronoje wa xinch'a'tibej, we c'o junok caraj cach'o'jin puwi', xew cambi'ij che: Ri nic'aj chic iglesias re ri Dios na junwi ta ri quina'oj puwi wa' chwa ri canc'ut ri'in.
46011017	Ruc' wa pixabanic canjek bi utz'ibaxic che alak wo'ora, na quinqui'cot ta ruc' ri 'anom alak. Ma echiri' camol ib alak, na utz ta ri quilitaj chixo'libal alak, ma xa e ca'an c'ax chi'ibil ib alak.
46011018	Nabe na cambi'ij che alak, nutom na junam ta c'u'x alak echiri' camol ib alak pubi' ri Cristo. Yey cancojo laj katzij,
46011019	ma e c'o jujun caquich'obo más c'o quiwach chiquiwa jujun chic. Yey quilitaj na c'u wa' cha' jela' cak'alajinic china tak ri lic utz qui'anom chwach ri Dios, ma ri' na je ta la' caqui'ano.
46011020	Ec'uchiri' camol ib alak, na e ta re catij alak ri sakil cena re ri Kanimajawal.
46011021	Ma ri ca'an alak e chujujunal cutijila' nabe ruwa'im, tob e c'o c'u jujun quecanaj can ruc' numic yey e c'o ne ri quek'abaric.
46011022	¿Sa' c'u ri' wa'? ¿Na jinta neba ocho alak pa cawa' wi alak? ¿Su'chac c'u ri' echiri' camol ib alak pubi' ri Cristo, cac'ak bi alak quik'ij rutinamit ri Dios; ma e caya alak quiq'uix ri na jinta c'o cuc'? ¿Sa' c'u ri cambi'ij che alak? ¿Canyac cami k'ij alak ri' ruma ri ca'an alak? ¡Na canyac ta k'ij alak!
46011023	Ri nuc'ulum ri'in puwi ri sakil wa'im e ri nuc'utum chi che alak, yey wa' e junam ruc' ri ubi'im can ri Kanimajawal Jesucristo. Ma la' la'k'ab echiri' ri Jesús xc'ayixic, xuc'am ri pam,
46011024	xutioxij che ri Dios y xuwech'o, jec'uwa' xubi'ij: «Chic'ama' y chitija', ma e nucuerpo wa' ri caya' pa camic iwuma ri'ix. Ec'uchiri' qui'an tak wa' chikawach apanok, chi'ana' re cuxtabal we ri'in» xcha ri Jesús.
46011025	Jec'ula' xu'an che ri c'olibal c'o vino chupa. Q'uisbal re ri cena, xuc'am ri c'olibal c'o vino chupa y jec'uwa' xubi'ij: «Wa ri ri' e ri c'ac' tzij cajiquibax uwach ruc' ri nuquiq'uel. Janipa laj quitij ri vino re wa cena, chi'ana' cuxtabal we ri'in» xcha ri Jesús.
46011026	Janipa c'u laj camol ib alak cha' catij alak wa pam y cakum alak wa vino, e catajin alak ri' che utzijoxic rucamic ri Kanimajawal c'a echiri' cac'un tanchi Rire.
46011027	E uwari'che china ri cutij wa pam y cukum wa vino re ri Kanimajawal yey na ruc' ta xi'in ib cutijo, ri' c'o ri k'atbal tzij re ri Dios puwi' ma e camacun chirij ri Kanimajawal echiri' cuc'ak bi uk'ij rucuerpo y ruquiq'uel.
46011028	Ruma c'u ri', china ri caraj cutij wa pam y cukum wa vino, nabe na lic chuna'a rib sa' ru'anom.
46011029	Ma china ri cutij wa pam y cukum wa vino re ri Kanimajawal yey na cuch'ob tana chi utz we wa' e que'elawi rucuerpo ri Kanimajawal; ri' chiribil rib cuc'am lo ri k'atbal tzij re ri Dios puwi'.
46011030	Ruma e c'o jujun jela' qui'anom, e q'ui ri e yewa'ib y ri na jinta quichuk'ab chixo'libal alak, yey e c'o ne ri ecaminak chic.
46011031	No'j we ta nabe na cakana' kib ri'oj chikibil kib, ri' na cajawax ta chic cuk'at tzij ri Dios pakawi' ma kayijbam chi kib chwach.
46011032	No'j we na caka'an ta wa', ri Dios cuk'at tzij pakawi' wo'ora re cojuk'ilo cha' chikawach apanok na cuk'at ta tzij pakawi' junam cuc' ri e aj mac.
46011033	E uwari'che nu hermanos, echiri' camol ib alak che utijic ri cena re ri Kanimajawal, choye'ej na ib alak cha' junam catij alak wa'.
46011034	Yey we c'o junok che alak lic canumic, wo'ka lo chirocho cha' na capetisaj ta alak ri k'atbal tzij re ri Dios pawi' alak ruma ri ca'an alak echiri' camol ib alak. C'a c'o cuaj canyijba' chiwach alak, pero c'ate cojch'a't puwi' echiri' quinopon uc' alak.
46012001	Hermanos, ri'in lic cuaj queta'maj alak chi utz puwi tak ri sipanic uya'om ri Ruxlabixel ri Dios chike cha' ruc' wa' caka'an ruchac ri Kakaw.
46012002	Ma eta'am alak rojertan echiri' c'amaja' c'o alak pa ri K'ijsak, xsocotaj alak y xya c'u ib alak che quilok'nimaxic tiox tob wa' na quech'aw taj.
46012003	Pero wo'ora lic cuaj queta'maj alak wa': We c'o junok tzel cach'a't chirij ri Jesús, ri' lic k'alaj na e ta ruma ri Ruxlabixel ri Dios cubi'ij wa'. No'j we c'o junok cutzijoj: «Ri Jesús e Kanimajawal,» ri' e ruma ri Santowilaj Ruxlabixel cubi'ij wa', ma xew ri Ruxlabixel ri Dios cak'alajisan re wa' che junok.
46012004	Tape alak, q'ui tak uwach ri sipanic ya'tal chike cha' caka'an ruchac ri Dios; pero xa Jun ri caya'w re, wa' e ri Ruxlabixel ri Dios.
46012005	Lic q'ui tak uwach ri chac; pero xa Jun c'u ri rajaw, wa' e ri Kanimajawal Jesucristo.
46012006	Yey ru'anic wa' wa chac q'ui tak uwach; pero xa Jun ri caya'w chike caka'an wa', xew ri Dios.
46012007	Ri Dios uya'om chikajujunal ri'oj c'utubal re ri Ruxlabixel Rire chupa ri kabinic kasilabic, wa' e re to'bal que rutinamit ri Dios.
46012008	Ma e c'o jujun ya'tal chique ruma ri Ruxlabixel ri Dios quech'a't ruc' sakil na'oj. Jec'ula' ruma ri Ruxlabixel ri Dios, ya'tal chique jujun chic caquitzijoj sa' ri uk'alajisam ri Dios chique.
46012009	E c'o c'u jujun chic ya'tal chique ruma ri Ruxlabixel ri Dios lic caquicojo ri Dios c'o uchuk'ab re cu'an ronoje tob lic c'ayew. E c'o jujun chic ya'tal chique ruma ri Ruxlabixel ri Dios caqui'an orar paquiwi ri yewa'ib yey wa' quecunutajic.
46012010	Jec'ula' e c'o jujun chic ya'tal chique caqui'an milagros ruc' ruchuk'ab ri Kakaw, y e c'o jujun chic ya'tal chique caquik'alajisaj runa'oj ri Dios. E c'o jujun chic ya'tal chique caqueta'maj we juna tzij petinak ruc' ri Ruxlabixel ri Dios. Jec'ula' e c'o jujun chic ya'tal chique quech'a't pa jujun chic ch'a'tem na quimajom taj; yey e c'o c'u jujun chic ya'tal chique caquik'alajisaj ri xbi'x ruma junok tob na caquirik ta wa' wa ch'a'tem.
46012011	Pero ronoje wa' ya'tal chike, e ruma ri Ruxlabixel ri Dios, ri ca'anaw re ronoje. Yey e Rire cajachaw chikajujunal sa' ri caraj cuya chike.
46012012	E pacha' juna ticawex, tob q'ui uwach ri chapayom re rucuerpo, wa' xa jun u'anom. Jec'ula' u'anom ri Cristo kuc' konoje ri'oj.
46012013	Ma ri Ruxlabixel ri Dios xu'an xa jun chike echiri' xkac'ul ri bautismo pa rubi' ri Cristo. Konoje c'u ri' xa jun kawach, tob e c'o jujun chike e aj judi'ab y jujun chic na e ta aj judi'ab, tob ne jujun chic e aj chaquib elok'otal ruma cajaw yey jujun chic quechacun pa que rique; pero konoje junam kac'ulum ri Uxlabixel re ri Dios.
46012014	E juna cuerpo na xa ta jun uwach ri chapayom re, ma lic q'ui uwach.
46012015	Ma we ta cach'aw ri akanaj y cubi'ij c'u ri': «Ri'in na in ta re ri cuerpo ma na in ta k'abaj.» Tob ne jela' ri' cubi'ij, lic rewi che ri cuerpo c'o wi.
46012016	Jec'ula' we ta ri xiquinaj cubi'ij: «Ri'in na in ta re ri cuerpo ma na in ta wachaj.» Tob ne jela' ri' cubi'ij, lic rewi che ri cuerpo c'o wi.
46012017	We ta ronoje ri kacuerpo xa jun chi wachaj u'anom, ¿sa' c'u u'anic ri' cojtanic? Yey we ta ronoje ri kacuerpo xa jun chi xiquinaj u'anom, ¿sa' c'u u'anic ri' cojuxlabic?
46012018	Pero ri Dios uya'om can sa' tak ri cajawax che ri kacuerpo e chirij ri xraj Rire.
46012019	Ma we ta xa jun uwach ronoje ri chapayom re ri kacuerpo, lic na e ta c'ana ri'.
46012020	Lic q'ui uwach c'u ri' ri chapayom re ri kacuerpo, yey wa' xa jun u'anom.
46012021	E uwari'che ri wachaj na utz taj we cubi'ij che ri k'abaj: «Ri'at na catajawax ta chwe.» Jec'ula' na utz ta nenare' we ri jolomaj cubi'ij che rakanaj: «Ri'at na catajawax ta chwe.»
46012022	Yey e janipa ri pacha' na jinta ucowil che ri kacuerpo, e ne lic quebajawax ri' chike.
46012023	Jec'ula' e janipa ri pacha' lic na il ta uwach che ri kacuerpo, e ne ri lic cakach'uk chi utz; yey e janipa ri na utz taj quilitajic, e ne lic cojoc il ri' che uch'ukic.
46012024	No'j tak ri utz quilitaj chike, na jinta uchac cakach'uku. Ec'u ri Dios xyijban chi utz ri kacuerpo cha' ri na il ta uwach chike, cojoc más il che.
46012025	Ri Dios xu'an wa' cha' janipa ri c'o che ri kacuerpo cujunimaj rib; jec'uri'la' janipa ri c'o che ri kacuerpo junam caquichajij quib.
46012026	Ruma c'u la' we c'o juna c'ax che ri kacuerpo, ri' ronoje ri kacuerpo cuna' uc'axc'olil. Jenela' we c'o ri lic cojoc il che, ri' ronoje ri kacuerpo caqui'cotic.
46012027	Ralak e alak rucuerpo ri Cristo y chijujunal alak c'o jun chac takal che alak ca'an alak.
46012028	Ruma c'u la' ri Dios ebucojom e raj chac piglesia: nabe, e ri e tako'n re ri Jesús, uca'm, e ri quek'alajisan re runa'oj ri Dios, urox, e ri e c'utunel re tak ruc'utunic ri Dios, yey e c'o ri caqui'an milagros ruc' ruchuk'ab ri Dios, ri quecunan ruc' ruchuk'ab ri Dios, ri quiya'om quib che quequito' jujun chic, ri ya'tal chique caquichap utza'm ri chac piglesia y ri ya'tal chique quech'a't pa jujun chic ch'a'tem na quimajom taj.
46012029	Junwi tak ri chac. Ma ¿konoje neba oj tako'n? ¿Konoje neba oj k'alajisanel re runa'oj ri Dios? ¿Konoje neba oj c'utunel? ¿Konoje neba oj 'anal milagros?
46012030	¿Konoje neba ya'tal chike oj cunanel? ¿Konoje neba cojch'a't pa jujun chic ch'a'tem ya'tal ruma ri Ruxlabixel ri Dios? ¿Konoje neba oj k'alajisanel re ri xbi'x ruma junok pa jun chic ch'a'tem ya'tal ruma ri Ruxlabixel ri Dios? Na konoje taj.
46012031	Rayij c'u alak urikic ri chac lic chirajawaxic che riglesia. Yey ri'in canc'ut chi jun be che alak, ri más chirajawaxic wi chwa ronoje wa', e ri rutzil c'u'xaj.
46013001	We ta e la' ri'in canrik quinch'a't pa uq'uiyal ch'a'tem que ri ticawex y canrik ne ri quich'a'tem ri ángeles yey na jinta ri rutzil uc'u'x ri Dios pa wanima', ri' xa in pacha' ri ch'ich' cayojoyotic o ri ch'ich' catzinowic.
46013002	We ta e la' ya'tal chwe cank'alajisaj runa'oj ri Dios chiquiwach ri ticawex y canmaj usuc' ronoje ri ewatal chiquiwach jujun chic y canmaj usuc' ronoje na'oj, y we ta lic c'o cubulibal nuc'u'x ruc' ri Dios cha' utz ruc' wa' canjalc'atij ne quiluwar ri nimak tak juyub, yey na jinta ri rutzil uc'u'x ri Dios pa wanima', ri' na jinta c'ana nuchac chwach ri Dios.
46013003	We ta e la' canjach chique ri niba'ib ronoje ri bitak we y tob ne canya wib re quimporoxic xa re tac'abal nuk'ij, yey na jinta ri rutzil uc'u'x ri Dios pa wanima', ri' na jinta c'ana cutikoj chwe.
46013004	We junok c'o ri rutzil uc'u'x ri Dios pa ranima', ri' c'o unimal uc'u'x cuc' ri ticawex, lic utz uc'u'x, na c'ax ta uc'u'x chirij junok, na cutac'aba' ta uk'ij y na cu'an ta nim che rib.
46013005	We junok c'o ri rutzil uc'u'x ri Dios pa ranima', ri' na cu'an ta ri na takal ta che. Na xew ta coc il che ri cajawax che rire, ma e ne coc il che ri cajawax chique ri jujun chic. Na xa ta ruc' jutz'it cape royowal y na cuc'ol ta oyowal pa ranima'.
46013006	We junok c'o ri rutzil uc'u'x ri Dios pa ranima', ri' cubisoj ri na jusuc' taj ca'anic yey lic caqui'cot che ri jusuc' ca'anic.
46013007	We junok c'o ri rutzil uc'u'x ri Dios pa ranima', ri' cuyul re ronoje, lic cubul uc'u'x ruc' ri Dios y cuc' ri jujun chic, xaki e roye'em ri utz y cuch'ij uchuk'ab janipa ri cape puwi'.
46013008	Ri rutzil c'u'xaj re ri Dios na casach ta c'ana uwach. Pero copon ri k'ij echiri' na caya' ta chi che junok cuk'alajisaj runa'oj ri Dios, na caya' ta chi ne che junok cach'a't pa jujun chic ch'a'tem na umajom taj y na caya' ta chi ne che junok cutzijoj ri uk'alajisam ri Dios che; ma ronoje wa' xa caq'uisic.
46013009	Wo'ora na keta'am ta ronoje y na cakarik ta uk'alajisaxic ronoje runa'oj ri Dios.
46013010	Pero copon na c'u ri k'ij echiri' ronoje catz'akat uwach; ec'u ri' ri na tz'akat taj, xa caq'uisic.
46013011	Ma ri'in echiri' in c'o'm, ronoje ri cambi'ij, ri canch'obo y ri canmaj usuc' e re juna c'o'm. No'j echiri' xinnimaric, xinya can ri can'an chi nuch'uti'nal.
46013012	Wo'ora e pacha' cojtzu'n pa juna espejo sutz' uwach; no'j copon na ri k'ij cakil uwach ri Dios, c'a ec'uchiri' cak'alajin chikawach ri cakilo. Wo'ora na cak'alajin ta ronoje chinuwach; no'j c'o c'u jun k'ij echiri' cak'alajin ronoje chinuwach, jela' pacha' ri Dios lic reta'am ronoje ri c'o pa wanima'.
46013013	Wo'ora chirajawaxic cac'oji' cubulibal kac'u'x ruc' ri Dios tob c'amaja' cakil uwach, cakoy'ej rubi'tisim can ri Dios chike y cac'oji' ri rutzil uc'u'x ri Dios pa kanima'. Chique c'u wa oxib, ri más cajawax chike e ri rutzil c'u'xaj.
46014001	Choca c'u alak il che cac'oji' ri rutzil c'u'xaj pa anima' alak, yey rayij alak urikic janipa ri uya'om ri Ruxlabixel ri Dios chike re 'anabal ruchac. Y che tak wa' wa ya'tal chike, ri lic cajawaxic e ri k'alajisanic re runa'oj ri Dios.
46014002	Ma e ri jun ya'tal che ruma ri Ruxlabixel ri Dios cach'a't pa juna chic ch'a'tem na umajom taj y na camajtaj ta usuc', e ruc' ri Dios cach'a't wi, na e ta cuc' ri ticawex. Ma na jinta junok camajaw usuc' ri cubi'ij, ma wa' ewatal chiquiwach ri ticawex.
46014003	No'j ri jun cuk'alajisaj runa'oj ri Dios, cubi'ij wa' chique ri ticawex re quiq'uiyibal chwach ri Dios, re pixabanic y re cunimarisaj quic'u'x.
46014004	Ri jun ya'tal che cach'a't pa juna ch'a'tem na umajom taj, cu'an wa' re to'bal chiribil rib. No'j c'u ri jun ya'tal che cuk'alajisaj runa'oj ri Dios, ri' e quebuto' conoje ri quetaw re y jela' queq'uiy ri tinamit re ri Cristo.
46014005	Chinuwach ri'in utz we ta caya'i' che onoje alak ri cach'a't alak pa jujun chic ch'a'tem na majom ta alak, pero ri lic utz e we ta caya'i' che alak cak'alajisaj alak runa'oj ri Dios pa ri ch'a'tem alak. Ma wa' más c'o cutikoj che riglesia chwa ri xa c'o cabi'x pa juna chic ch'a'tem na camajtaj ta usuc'. Yey wa' xew c'o cutikoj che riglesia we c'o junok cuk'alajisaj sa' que'elawi ri xbi'xic, y cubi'ij c'u wa' pa quich'a'tem ri quetaw re.
46014006	Ma we e la' quinopon uc' alak hermanos y xew quinch'a't chiwach alak pa juna ch'a'tem na camaj ta alak usuc', ¿sa' cutikoj ri' che alak? Na jintaj. No'j we pa ri ch'a'tem alak cantzijoj ruc'utum ri Dios chwe, cantzijoj ri weta'am puwi ri K'ijsak, cantzijoj ruk'alajisam ri Dios chwe o juna c'utunic, ronoje tak c'u ri' wa' lic c'o cutikoj che alak.
46014007	Ri jujun chic ch'a'tem na camajtaj ta usuc' canjunimaj ruc' jun su' o jun arpa; ma we na k'alaj ta uch'awisaxic ca'anic, na camajtaj ta usuc' ri cach'awisaxic.
46014008	Y jela' ri trompeta cach'awisaxic cha' ri soldados caquiyijba' quib re quebec pa ch'a'oj. Pero we na k'alaj ta uch'awisaxic ca'anic, ri soldados na queboc ta il che.
46014009	Jec'ula' ralak, we ri ch'a'tem quel lo pachi' alak na k'alaj taj, ¿su'anic c'u ri' camajtaj usuc' ri cabi'ij alak? Ma ri' xa e pacha' casach ri ch'a'tem alak pa ri tew.
46014010	Katzij wi uq'uiyal ch'a'tem c'o che ruwachulew y chujujunal lic c'o tak ube chiquiwach ri quech'a'tiben re.
46014011	Yey we ri'in na weta'am taj sa' que'elawi ruch'a'tem junok, ri' pacha' in juna aj naj chwach ri cach'a'tic yey rire e juna aj naj chinuwach ri'in.
46014012	Ec'u ralak, ruma ri lic carayij alak ri cuya ri Dios re 'anabal ruchac, e lic tzucuj alak u'anic ri lic quebuto' riglesia cha' quetiqui' jusuc' chwach ri Dios.
46014013	Ruma c'u la' we c'o junok ya'tal che ruma ri Ruxlabixel ri Dios cach'a't pa juna ch'a'tem na umajom taj, chutz'onoj c'u ri' che ri Dios cha' caya'taj che cuk'alajisaj wa' pa quich'a'tem ri quetaw re.
46014014	Ma we e la' ri'in can'an orar pa juna ch'a'tem na canmaj ta usuc', e ri wanima' ri cach'a't ruc' ri Dios, pero ri nuna'oj na jinta c'o caresaj che.
46014015	¿Sa' c'u ri' ri can'ano? C'o jutak laj can'an orar y cambixoj rubi' ri Dios pa juna ch'a'tem na canmaj ta usuc' tob xew ri wanima' cach'a't ruc' Rire, pero también ruc' ri nuna'oj can'an orar y cambixoj rubi' ri Dios pa ri ch'a'tem canmaj usuc'.
46014016	Ma we rilal cayac la uk'ij ri Dios pa juna chic ch'a'tem na camajtaj ta usuc' yey wa' uya'om ri Ruxlabixel ri Dios che'la, y ri quetaw re na caquirik ta c'u ri ch'a'tem ya'tal che'la, ¿sa' c'u u'anic ri' caquibi'ij rique «Amén» che ri tioxibal x'an la we na xquimaj ta usuc' ri xbi'ij la?
46014017	Y tob lic chom ri tioxibal ca'an rilal, wa' na jinta cutikoj che ri quibinic quisilabic ri quetaw re.
46014018	Cantioxij che ri Dios ma ri'in más ya'tal chwe chiwach ralak quinch'a't pa jujun chic ch'a'tem na numajom taj.
46014019	Na ruc' ta c'u ri', echiri' quimolom quib ri tinamit re ri Cristo, más cuaj cambi'ij tob queb oxib ch'a'tem lic camajtaj usuc' cha' jela' c'o caquimaj ri jujun chic che, chwa ri canwererej lajuj mil chi ch'a'tem pa juna ch'a'tem na k'alaj taj.
46014020	Hermanos, ri na'oj alak chu'ana pacha' ri quina'oj ri e nima'k chic. Ma'an e alak pacha' alak ac'alab puwi ri cach'ob alak, tob utz we e ca'an alak pacha' ac'alab chwach ri mac, ma rac'alab c'amaja' caqueta'maj wa'.
46014021	Ma chupa Rutzij Upixab ri Dios tz'ibital canok: Pa tak ch'a'tem junwi y cuma tak ticawex e aj naj quinch'a't cuc' wa tinamit. Yey tob c'u jewa' can'ano, na caquicoj ta nutzij cacha ri Dios Kajawxel.
46014022	Echiri' junok cach'a't pa juna ch'a'tem na camajtaj ta usuc', wa' e jun c'utubal chique ri na quicojom ta rubi' ri Cristo; no'j na je ta la' cuc' ri quicojom chi rubi'. Ec'u ri k'alajisanic re runa'oj ri Dios, na e ta que ri na quicojom ta rubi' ri Cristo, ma e que ri quicojom chi rubi'.
46014023	Ma we e la' quimolom quib ri tinamit re ri Cristo y conoje c'ut quech'a't pa tak ch'a'tem na camajtaj ta usuc', yey coc c'u bi junok c'amaja' cumaj usuc' sa' wa' o junok c'amaja' cucoj rubi' ri Cristo, ¿sa' c'u ri cuch'ob che wa'? ¿Na cubi'ij ta nawi ch'u'jerinak alak?
46014024	No'j we coc bi junok c'amaja' cucoj rubi' ri Cristo o c'amaja' cumaj usuc' sa' wa' yey cuto catajin alak che ubi'xiquil sa' ri uk'alajisam ri Dios che alak; ruc' c'u ronoje ri' ri cabi'ij alak, cuna' rib rire aj mac chwach ri Dios.
46014025	Cak'alajin c'u ri' sa' ri c'o pa ranima' y jela' cakaj umejelem, culok'nimaj uk'ij ri Dios y cubi'ij pakatzij wi c'o ri Dios chixo'libal alak.
46014026	¿Sa' c'u ri' rusuc' ca'an alak hermanos echiri' camol ib alak? Utz we e c'o ri caquibixoj rubi' ri Dios, e c'o ri caquiya c'utunic, e c'o ri quek'alajisan juna tzij re ri Dios. Utz we e c'o ri quech'a't pa juna chic ch'a'tem na quimajom taj yey e c'o ri quek'alajisan re wa ch'a'tem. 'Ana c'u alak ronoje wa' re uq'uiyibal ri quibinic quisilabic rutinamit ri Dios.
46014027	Y echiri' molom ib alak, utz we xa e ca'ib o e oxibok quech'a't pa ch'a'tem na camajtaj ta usuc'; y qui'ana c'u wa' pa jujun, na xa ta jumul. Yey cajawaxic c'o junok cak'alajisan re wa'.
46014028	Pero we chiquixo'l ri hermanos quimolom quib chiri' na jinta junok carikow uk'alajisaxic ri caquibi'ij, mech'aw c'u ri'; xew chech'a'ta ruc' ri Dios pa canima'.
46014029	Jec'ula', utz we xa e ca'ib o e oxibok caquitzijoj sa' ri uk'alajisam ri Dios chique. Yey ri quetaw re lic quich'obo chi utz, we wa' e utzij ri Dios che rutinamit.
46014030	We c'o junok catzijonic yey c'o cuk'alajisaj ri Dios che junok chic tz'ulic, ri catzijonic e chutanaba' ri cubi'ij; tec'uchiri', ri jun chic utz cujek ubi'xiquil ri tzij xuk'alajisaj ri Dios che.
46014031	Ma e tak ri ya'tal juna tzij re ri Dios chique, utz we chiquijujunal caquik'alajisaj wa', pero qui'ana c'u wa' pa jujun, na xa ta jumul, cha' jela' conoje c'o caquimaj che y quepixabax ruma.
46014032	E junok ya'tal che cuk'alajisaj juna tzij re ri Dios, c'o puk'ab ruchapabexic wa'.
46014033	Ma ri Dios e Dios re utzil chomal, na re ta sachibal na'oj. Ec'u takej alak ri caqui'an tak rutinamit ri Dios echiri' caquimol quib.
46014034	Rixokib mech'a'tic echiri' camol ib alak pa rubi' ri Cristo. Ma ri takal chique rique e caquicoj tzij jela' pacha' ri cubi'ij Rutzij Upixab ri Dios.
46014035	Rixokib we c'o cacaj caqueta'maj, quitz'onoj c'u ri' chique ri cachijil chicocho, ma na ube taj quech'a't piglesia.
46014036	C'una chic'u'x alak, na uc' ta alak petinak wi ri Tzij Pixab re ri Dios y na xew ta uc' ralak oponinak wi.
46014037	We c'o c'u junok che alak cuch'obo curik uk'alajisaxic Rutzij ri Dios o lic cumaj usuc' runa'oj ri Dios, ri' chirajawaxic careta'maj wa': Ri cantz'ibaj che alak, ronoje e Utzij Upixab lo ri Kanimajawal.
46014038	Pero we c'o junok na caraj ta cucoj wa nubi'im lok, ruc' c'u rire c'o wi.
46014039	E uwari'che hermanos, ya'a ib alak che uk'alajisaxic ri tzij ya'om che alak ruma ri Dios. Yey mek'atej alak ri quech'a't pa jujun chic ch'a'tem ya'tal chique ruma ri Ruxlabixel ri Dios.
46014040	Xew c'u lic 'ana alak ronoje chi utz y chuchola'j e chirij ri takalic ca'anic.
46015001	Ec'u wo'ora, hermanos, cuaj cancuxtaj che alak wa Utzilaj Tzij nutzijom chi che alak; e ri xcoj alak y chupa ne wa' tiquil wi alak.
46015002	Ruma c'u wa Utzilaj Tzij, carik alak ri chomilaj c'aslemal petinak ruc' ri Dios we lic tiquil alak chupa wa nutzijom che alak. No'j we na tiquil ta alak chupa, na jinta c'u xutikoj ri' xcoj alak rubi' ri Cristo.
46015003	Ma ri nuc'utunic che alak e ri xc'ut chwe ri'in, yey ruc'u'xibal ri c'utunic e wa': Ri Cristo xcam ruma ri kamac jela' pacha' ri tz'ibital can chupa Ruch'a'tem ri Dios.
46015004	Yey Rire xmukic pero churox k'ij xc'astaj lo chiquixo'l ri ecaminak, jela' pacha' ri tz'ibital can chupa Ruch'a'tem ri Dios.
46015005	Ri Jesús xuc'ut uwach chwach ri Cefas; tec'uchiri', chiquiwach ri cablajuj utako'n.
46015006	Tec'uchiri' xuc'ut uwach chiquiwach uq'uiyal hermanos echiri' quimolom quib, yey ri cajlibal wa' quic'ow ne uwi' che ri wo'ob ciento. Y chique wa' e q'ui ri c'a e c'aslic, tob e c'o jujun chique ya xecamic.
46015007	Yey xuc'ut uwach chwach ri Jacobo; tec'uchiri' xuc'ut tanchi uwach chiquiwach conoje rutako'n.
46015008	Q'uisbal chi c'u re, xuc'ut uwach chinuwach ri'in, tob pacha' in juna ralco ne' xalaxic na chupa ta ruk'ijol.
46015009	Xuc'ut c'u uwach chinuwach ri'in, tob ne lic na jinta co nuwach chiquiwach ri nic'aj chic utako'n ri Cristo, ma ri'in lic xebenuternabej ruc' c'axc'obic rutinamit ri Dios, ri quicojom rubi' ri Cristo. E uwari'che na takal tane cabi'x chwe in utako'n.
46015010	Pero ruma ri unimal rutzil uc'u'x ri Dios wuc', ya'tal chwe in jun chique rutako'n ri Jesús. Yey wa unimal rutzil uc'u'x lic c'o xutikoj ma ya'tal chwe más quinchacun chiquiwach ri jujun chic utako'n; tob wa' na in tane in 'anayom re, ma e 'anayom re ri rutzil uc'u'x ri Dios wuc'.
46015011	Tob china c'u ri ca'anaw ri chac, we e ri'in o e rique, pero xa jun rutzijoxic caka'ano; yey e ne wa' ri cojom ralak.
46015012	We cakatzijoj c'u ruc'astajibal ri Cristo chiquixo'l ri ecaminak, ¿su'chac c'u ri' c'a e c'o jujun che alak caquibi'ij na jinta c'astajibal chique ri ecaminak?
46015013	Ma we ta e la' na jinta c'astajibal chique ri ecaminak, e que'elawi ri' na xc'astaj ta ri Cristo.
46015014	Yey we ri Cristo na xc'astaj taj, na jinta cutikoj ri' ri cakatzijoj y na jinta ne cutikoj ri' ri cubulibal c'u'x alak ruc' Rire.
46015015	Yey we na jinta junok cac'astaj lo chiquixo'l ri ecaminak, ri' coju'an xa oj aj rak'ul chirij ri Dios ma xkabi'ij Rire xuc'astajisaj lo ri Cristo.
46015016	Ma we ta e la' na quec'astaj ta ri ecaminak, na xc'astaj tane ri' ri Cristo.
46015017	Yey we ri Cristo na xc'astaj taj, na jinta cutikoj ri' ri cubulibal c'u'x alak ruc' y c'a sachinak ne alak ri' pa mac.
46015018	Yey we ta e ri', ri xecamic quicojom bi rubi' ri Cristo, xa jumul ri' xsach quiwach.
46015019	Ec'u ri'oj, ri kacojom rubi' ri Cristo, we ta xew wara che ruwachulew c'o koye'em che Rire, ri' chique conoje ri ticawex che ruwachulew e ri'oj ri más bisobal uwach ri kac'ulumam.
46015020	Pero na e ta c'u ri', ma ri Cristo pakatzij wi xc'astajic. Yey e Rire ri nabe xc'astaj lo chiquixo'l ri ecaminak, y wa' e c'utubal re c'o c'astajibal chique ri ecaminak.
46015021	Ma jela' pacha' ri camic xoc cuc' conoje ri ticawex ruma jun chi achi, wa' e ri nabe ticawex; jec'uri'la' ri c'astajibal que ri ecaminak e ruma jun chi Achi, wa' e ri Cristo.
46015022	Konoje c'u ri' ri oj ticawex xa cojcamic ma junam kawach ruc' ri Adán, ma oj aj mac jela' pacha' rire; yey konoje c'u ri oj re ri Cristo, cakarik jun chomilaj c'aslemal na jinta utakexic.
46015023	Pero ri c'astajibal ke ri'oj, e cu'ana na chupa ruk'ijol. Ma ri nabe xc'astajic e ri Cristo, yey we xc'un tanchi Rire, c'a tec'uchiri' cojc'astaj janipa ri oj re Rire.
46015024	Ruc' c'u ruc'unic ri Cristo, cac'un ri q'uisbal k'ij. Yey cu'ana wa' echiri' ri Cristo cusachisaj quiwach conoje ri quech'o'jin chirij; wa' e ri e takanelab, ri c'o quiwach y ri c'o quichuk'ab. Y cuya na c'u ronoje ri' ri takanic puk'ab ri Kakaw Dios.
46015025	Ma lic chirajawaxic ri Cristo catakan na puwi ronoje, quebuya na c'u chuxe' ri rakan conoje ri quech'o'jin chirij.
46015026	Y q'uisbal c'u re, e casachisax uwach ri camic.
46015027	Ri Dios uya'om chi ronoje puk'ab Ruc'ajol, ma tz'ibital canok: «Ronoje tak c'u ri' ri c'olic, xya la puk'ab» cacha'. Pero echiri' cubi'ij «ronoje», wa' na e ta que'elawi ri Dios uya'om rib puk'ab Ruc'ajol, ma e ne ri Dios xya'w ronoje puk'ab Ruc'ajol.
46015028	Y echiri' ronoje c'o chi chuxe' ri rakan Ruc'ajol ri Dios, Rire cuya tanchi na ronoje puk'ab Rukaw, ri xya'w re ronoje che; y jela' ri Dios cac'oji' puwi ronoje ri c'olic.
46015029	Yey we na jinta c'astajibal que ri ecaminak, ¿su'chac c'u ri' e c'o jujun chixo'l alak caquic'ul ri bautismo pa quibi' ri ecaminak chic? ¿Sa' cutikoj ri' chique caqui'an wa'?
46015030	Yey we na jinta c'astajibal chike, ¿sa' ne cutikoj ri' xaki catewun ri camic pakawi' ri'oj ruma cakatzijoj ri Utzilaj Tzij?
46015031	Pakatzij wi hermanos, lic quinqui'cot uma ralak, ma wuma ri'in cojom alak rubi' ri Kanimajawal Jesucristo. Ruma c'u la' na quinoc ta il che ri camic catewun panuwi' ronoje k'ij.
46015032	Chila' Éfeso lic xinch'o'jin cuc' “itzel tak awaj”. We ta na jinta nuc'aslemal chila' chicaj, ¿sa' c'u cutikoj ri' canc'ulumaj tak wa' che ruwachulew? We ta na quec'astaj ta ri ecaminak, c'o cutikoj ne ri' ri tzij cabi'xic: Chojwo'kok, chojk'abarok ma xa cojcamic cacha'.
46015033	Masocotaj c'u alak ri' ruc' wa'; ma e pacha' ri jun tzij jewa' cubi'ij: «We juna achi jusuc' ubinic usilabic querachbilaj ri na jusuc' ta quina'oj y na chom ta quech'awic, ri' cayojtaj ri sakil ubinic usilabic» cacha'.
46015034	Lic c'u chirajawaxic cac'un sak chiwach ralak y mamacun chi alak. Y cha' caq'uix c'ana alak che, cambi'ij wa' che alak: C'a e c'o ne jujun che alak na queta'am ta uwach ri Dios.
46015035	Laj ne c'o junok cu'an wa tz'onobal: «¿Su'anic quec'astaj ri ecaminak? ¿Sa' ri quicuerpo we xec'astajic?» cacha'.
46015036	Ri catz'onow re wa', lic k'alaj na cumaj ta usuc' puwi ri c'astajibal. Ma ri c'astajibal e pacha' juna ija'. Echiri' catiquic, nabe na cachakijic; c'a tec'uchiri' catuxic.
46015037	Yey ri catiquic, tob ija' re trigo o juna chic tico'n, na junam ta chi catzu'nic echiri' quel lok, ma rija' lic junwi catzu'n chwa rutux.
46015038	Ri Dios cu'an che ri tico'n cabojanic jela' pacha' ri caraj Rire, y chujujunal uwach tak rija' cu'an che jela' pacha' ri takal che.
46015039	Q'ui tak quiwach ri e c'o che ruwachulew. Jela' pacha' ri tico'n junwi, jec'ula' tak ri c'o quiti'jil, na junam ta quiwach. Ma junwi ri quiti'jil ri ticawex y junwi ri quiti'jil ri chicop; jec'ula' junwi ri quiti'jil ri car yey junwi ri quiti'jil rawaj quexiq'uiq'uic.
46015040	C'o c'u e 'anatalic e quiwach e c'o chicaj, yey c'o e 'anatalic e quiwach e c'o che ruwachulew. Ma junwi ri quichomalil ri e c'o chicaj chwa ri quichomalil ri e c'o che ruwachulew.
46015041	Tak ri e c'o chicaj, conoje quewonic, pero na junam ta ri quiwonibal. Ma ruwonibal ri k'ij junwi chwa ruwonibal ri ic' y ri ch'umil. Yey chiquijujunal ch'umil junwi tak ne ri quichomalil.
46015042	Ri cuc'ut wa jun c'ambal na'oj puwi rija' e wa': Ri kacuerpo che ruwachulew junwi chwa ri caya' chike chikawach apanok. Echiri' cojcamic, ri kacuerpo camukic y cak'ayic. Yey echiri' cojc'astajic, lic junwi ri kacuerpo, ma wa' na cacam ta chic.
46015043	Ri kacuerpo echiri' camukic, na jinta c'ana uwach. No'j we xc'astaj lo che ri camic, cu'ana lic c'o uwach. Jec'ula' echiri' camuk ri kacuerpo, na jinta c'ana uchuk'ab; no'j we xc'astaj lok, cu'ana lic c'o uchuk'ab.
46015044	Ri kacuerpo echiri' camukic, xa re ruwachulew; no'j echiri' cac'astaj lo che ri camic, cu'ana jun cuerpo lic rewi re ri c'aslemal chila' chicaj. Ma jela' pacha' wa kacuerpo lic rewi re ri kac'aslem wara che ruwachulew, jec'ula' cajawax jun kacuerpo lic rewi re ri kac'aslemal chila' chicaj.
46015045	Ma tz'ibital can chupa Ruch'a'tem ri Dios: “Echiri' x'an ri nabe achi Adán, xya' uc'aslem.” No'j ri “uca'm Adán” (wa' e ri Cristo) e aj ya'l ri chomilaj c'aslemal na jinta utakexic.
46015046	Ri kacuerpo xya' nabe, xa e re ruwachulew. Chikawach c'u apanok caya' jun cuerpo chike lic rewi re ri kac'aslemal chila' chicaj.
46015047	Ri nabe achi e re ruwachulew, ma x'ani' ruc' ulew. Pero ruca'm achi, wa' e ri Kanimajawal Jesucristo, e re chicaj ma chila' petinak wi.
46015048	Wo'ora ri kacuerpo e pacha' rucuerpo ri nabe achi, xa re ulew; no'j echiri' cojc'astaj lo chupa ri camic, ri cuerpo caya' chike e pacha' ri cuerpo c'astajinak re ri Jun xpe chila' chicaj.
46015049	Y tob wo'ora ri kacuerpo xa e pacha' re ri jun achi 'anom ruc' ulew, copon na c'u ri k'ij ri kacuerpo cu'ana jela' pacha' re ri Jun xpe chila' chicaj.
46015050	Cambi'ij c'u che alak hermanos, ri'oj na utz taj cojoc pa rutakanic ri Dios chila' chicaj ruc' wa cuerpo re ruwachulew, ri xa cacamic; ma wa' na takal ta che ri kac'aslemal na jinta utakexic.
46015051	Tape alak, ma cank'alajisaj chiwach alak ri na eta'matal ta lo ojertan. Ri oj re ri Cristo, na konoje taj cojcamic, pero konoje cajalc'atix uwach ri kacuerpo echiri' ri Cristo cac'un tanchic.
46015052	Wa' xa pa jok'otaj cu'ano, e pacha' echiri' junok cuyupij ruwach. Echiri' catataj c'u ri q'uisbal uch'awibal ri trompeta, xakic'ate't quec'astajisax lo ri ecaminak ruc' jun cuerpo na cacam ta chic; yey janipa c'u ri oj c'aslic, cajalc'atix uwach ri kacuerpo.
46015053	Ma ri kacuerpo wo'ora xa cacamic. Lic chirajawaxic c'ut cajal uwach ruc' jun na cacam ta chic.
46015054	Ec'uchiri' caya' ri kacuerpo na cacam ta chic, c'a e ri' cu'ana na ri tz'ibital can pa Ruch'a'tem ri Dios: Xsach c'u uwach ri camic, ma ri c'aslemal xuch'ij uchuk'ab.
46015055	Yey cubi'ij che ri camic: ¿Pa c'o wi ri' rachuk'ab wo'ora? ¡Na jinta chic! Ma na jinta chi achuk'ab pakawi' re ca'an c'ax chike, xatu'an jela' pacha' ri akaj echiri' na jinta chi uxul re cati'o'nic cacha'.
46015056	Ma e ri mac cuya lo uchuk'ab ri camic cha' cu'an c'ax chike. Yey e ruma ri mac caka'ano, cak'alajinic takal chike cak'at tzij pakawi' ruma xkapalajij Rutzij Upixab ri Dios.
46015057	Pero xa maltiox c'u che ri Dios, ma Rire cuya chike cakach'ij uchuk'ab ri mac ruma ri Kanimajawal Jesucristo.
46015058	E uwari'che alak nu hermanos, ri lic c'ax canna' alak, lic tiquila alak jusuc' y maya c'u alak luwar che ritzel cuch'ij chuk'ab alak. E lic ya'a ib alak che u'anic ruchac ri Kanimajawal, ma eta'am chi alak lic c'o cutikoj ronoje ri chac ca'an alak pa rubi'.
46016001	Chwi c'u ri kasa'n catajin alak che umolic re to'bal que ri hermanos, cambi'ij c'u che alak: Jela' 'ana alak che pacha' rumolic ximbi'ij chique riglesias e c'o Galacia.
46016002	Ronoje tak nabe k'ij che ri semana, chijujunal alak quesaj alak ri kasa'n alak e chirij ri cach'ac alak y cac'ol c'u alak ri'. 'Ana alak wa' cha' we xinopon ri'in, na jinta chi kasa'n camol alak, ma c'olotal chic.
46016003	Y we xinopon c'ut, quebenutak bi Jerusalem ri hermanos cacha'i' uma ralak che ujachic ri kasa'n y canya bi jun carta chique puwi wa'.
46016004	Y we cajawaxic quin'ec ri'in cuc', junam ne ri' coj'ec.
46016005	Quinopon na uc' alak, pero nabe na quinic'ow pa tak riglesias e c'o Macedonia; tec'uchiri' quinopon chila' Corinto.
46016006	Yey laj ne quincanaj can uc' alak y quinnajtir chiri' ma canwoy'ej na quic'ow ruk'ijol echiri' c'ax tew y c'o jab, y jela' utz quinto' bi alak echiri' canmaj tanchi ubi nube.
46016007	Ma ri'in na cuaj taj quinic'ow uc' alak xa pa c'alalem; cuaj quinc'oji' uq'uiyal k'ij uc' alak, we e caraj ri' ri Kanimajawal.
46016008	Pero c'amaja' quin'ec ma cuaj quinc'oji' na wara Éfeso pa ri nimak'ij re Pentecostés.
46016009	Na cuaj ta c'u quinel bi wara wo'ora, ma ri chac ya'om chinuwach lic nim y lic utz elinak, yey ruma ne wa' lic e q'ui ri eyactajinak chwij.
46016010	We xopon ri Timoteo uc' alak, c'ulu alak chi utz cha' cac'oji' uc' alak chi utzil chomal; ma rire jela' pacha' ri'in, junam cojchacun pa ruchac ri Kanimajawal.
46016011	E uwari'che, na utz taj we c'o junok che alak cuc'ak bi uk'ij rire; e to'o alak che rupetic cha' cumaj tanchi lo ube chi utzil chomal, ma ri'in woye'em catzelej lo wuc' junam cuc' ri jujun chic hermanos.
46016012	Chwi c'u ri hermano Apolos, ri'in lic xinelaj che cha' querachbilaj bi ri hermanos quebec chila' uc' alak, pero na xraj ta q'uenok xe'ec wo'ora. C'o juna k'ij la' echiri' caya'taj che copon uc' alak.
46016013	Lic chajij ri binic silabic alak, tiquila alak chi utz chupa ri cubulibal c'u'x alak ruc' ri Dios, lic chuk'ubej ib alak chwach ri Dios y moc c'u xi'in ib uc' alak.
46016014	Janipa ri ca'an alak, 'ana alak ronoje ruc' rutzil c'u'xaj.
46016015	Hermanos, eta'am chi alak ri hermano Estéfanas cuc' rufamilia e rique ri nabe xquicoj rubi' ri Cristo chixo'libal alak chila' Acaya, yey rique lic quiya'om quib che quito'ic tak ri hermanos.
46016016	Ec'u cuaj ri'in e catakej alak janipa ri caquibi'ij che alak; jec'ula' ri' 'ana alak chique conoje ri e jela' pacha' rique, ma rique e to'bel y lic quiya'om quib pa ruchac ri Dios.
46016017	Lic xinqui'cot ruc' ri quic'unic ri Estéfanas, ri Fortunato y ri Acaico, ma rique e petinak Corinto pac'axel ralak; ec'u canna' ri'in e pacha' xc'un ralak wuc'.
46016018	Ma rique lic xquinimarisaj nuc'u'x ri'in y jenela' xqui'an che ralak. Takal c'u ri' cayac quik'ij conoje ri caqui'an jela' pacha' rique.
46016019	Ri hermanos e c'o pa tak riglesias re Asia caquiya pan rutzil wach alak. Ri hermano Aquila y ri hermana Priscila cuc' conoje ri caquimol quib chicocho, lic caquiya pan rutzil wach alak pa rubi' ri Kanimajawal Jesucristo.
46016020	Yey conoje ri hermanos wara caquiya pan rutzil wach alak. Ya'a c'u rutzil wach alak chiwach alak ruc' jun sakil tz'ubuj chi'aj chwach ri Dios.
46016021	Wo'ora e ri'in in Pablo, in ri quintz'iban re wa rutzil wach alak ruc' ri nuk'ab.
46016022	¡Ya cac'un lo ri Kanimajawal Jesucristo! Janipa c'u ri na c'ax ta caquina' Rire, c'o chi ri k'atbal tzij re ri Dios paquiwi'.
46016023	C'ulu alak ri unimal rutzil uc'u'x ri Kanimajawal Jesucristo.
46016024	Lic c'ax canna' onoje alak pa rubi' Rire. Amén.
47001001	Ri'in in Pablo in tako'n re ri Kanimajawal Jesucristo ma e ri Dios ya'yom wa chac chwe. Ri'in junam ruc' ri hermano Timoteo cakaya pan rutzil wach alak, ri alak utinamit ri Dios re riglesia c'o Corinto, y chique conoje ri hermanos ejekel chupa ronoje tak ri luwar re Acaya.
47001002	C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
47001003	¡Lic nim uk'ij ri Dios, Rukaw ri Kanimajawal Jesucristo! Ma e Rire ri lic cuc'ut ri c'axna'bal uc'u'x chike y ruc' Rire cape wi ri bochibal kac'u'x.
47001004	Rire e cabochi'in kac'u'x chwach ronoje c'axc'obic, cha' jela' ri'oj utz cakabochi'ij quic'u'x ri e c'o chupa ronoje c'axc'obic. Cakaya c'u ri bochibal c'u'xaj jela' pacha' ri uya'om ri Dios chike ri'oj.
47001005	Ma echiri' canimar ri c'axc'obic pakawi' ruma oj re ri Cristo, e lic canimar ri bochibal c'u'xaj cuya ri Cristo chike.
47001006	Echiri' ri'oj cakatij c'ax yey ri Dios cubochi'ij kac'u'x, wa' cuc'am lo bochibal c'u'xaj y colobetajic re ri Dios che ralak. Jec'ula' ri c'ax katijom y ri bochibal c'u'xaj kac'ulum ri'oj, lic c'o cutikoj che alak cha' jela' cach'ij alak uchuk'ab ri c'axc'obic pacha' ri kic'owibem ri'oj.
47001007	Lic kajiquibam c'u uwach ri cubulibal kac'u'x uc' alak. Ma keta'am alak jun kuc' ri'oj chupa ri c'axc'obic, jec'ula' alak jun kuc' ri'oj che uc'ulic ri bochibal c'u'xaj cuya lo ri Dios.
47001008	Cakaj c'ut, hermanos, queta'maj alak janipa chi c'axc'obic xkic'owibej chila' Asia. Ruma wa unimal c'axc'obic xpe pakawi', xkana'o na jinta chi kachuk'ab che uch'ijic wa' y xkach'ob nenare' na jinta chi pa sak cojc'asi'ic.
47001009	E xkana' ri'oj e pacha' k'atom chi tzij re camic pakawi'. Pero c'o xutikoj chike ri xkic'owibej, ma ruc' wa' xkamajo na jinta uchac ri cacubi' kac'u'x chikibil kib; xew e cubul kac'u'x ruc' ri Dios, ri quebuc'astajisaj lo ri ecaminak.
47001010	Ri Dios e xojesan chwa wa camic yey c'a catajin ne che kato'ic. Cubul c'u kac'u'x ruc', ma keta'am ruc' ruto'bal Rire cojel pan chi utz wo'ora y chikawach apanok.
47001011	Y ralak cojto' ne alak echiri' ca'an alak orar pakawi' chwach ri Dios. Jec'ula' we e q'ui ri xebanaw re wa', e q'ui ri' ri quetioxin chwach ri Dios ruma ri cu'an Rire kuma ri'oj.
47001012	C'o ri cuya qui'cotemal chike; wa' e ri kabinic kasilabic kac'utum chiwach ralak y chiquiwach conoje ri winak, ma cakana' chikac'u'x lic sakil y jusuc' ri kabinic jela' pacha' ri caraj ri Dios. Yey wa ka'anom na e ta ruma unimal na'oj re ruwachulew; e ruma ruto'bal ri Dios kuc'.
47001013	Janipa ri cajilaj alak che ri kacartas, lic e kana'oj ri' che alak cha' jela' camaj alak usuc'.
47001014	Wo'ora majom alak usuc' jubik' puwi ri ka'anom; koye'em c'u ri k'ij echiri' camaj alak usuc' ronoje, cha' jela' pa ruc'unibal ri Kanimajawal Jesucristo lic caqui'cot alak chike ri'oj, jela' pacha' ri'oj cojqui'cot che ralak.
47001015	Ruc' c'u wa cubulibal nuc'u'x uc' alak, xuaj quinic'ow nabe uc' alak cha' jela' calaj cac'ul alak ri relej nuc'u'x,
47001016	ma xinch'obo quinic'ow uc' alak echiri' quin'ec Macedonia y quinic'ow tanchic echiri' canmaj bi nube Judea y jela' quinto' bi alak che ri nubenam.
47001017	Jela' ri xinch'obo can'ano, tob na e ta xu'ana'. Ruma c'u la', laj chiwach ralak na xinch'ob ta chi utz sa' ri can'ano. ¿Xa nawi pa we ri'in canch'ob rakan ri can'ano? ¿O xa nawi queb uwa ri nuch'a'tem, pacha' junok cubi'ij: «Lic jiquil uwach quin'ec,» tob reta'am chiribil rib na que'ec taj?
47001018	No'j ri'in na je ta la' can'ano. Ma ruma lic jusuc' ri Dios kuc', na utz ta c'u ri' we ri kach'a'tem queb uwach que'elawi chiwach alak.
47001019	Jec'ula' ri Kanimajawal Jesucristo, Ruc'ajol ri Dios, ri xojtzijon puwi' che alak junam cuc' ri Silvano y ri Timoteo, ruch'a'tem Rire na queb ta uwach que'elawi; ma ronoje ri cubi'ij lic katzij.
47001020	Yey ruma Rire e cu'ana janipa tak rubi'tisinic ri Dios kuc'. E uwari'che cakayac uk'ij ri Dios, cakabi'ij «Are'» y «Amén» che ronoje ri ubi'im lo chike.
47001021	Yey e ri Dios ri cujiquiba' kac'u'x chi utz ruc' ri Cristo junam uc' alak y xojucha'o cha' coju'an re Rire.
47001022	Ec'u Rire uya'om ri Ruxlabixel pa kanima', c'utubal re oj c'o chi puk'ab yey cu'ana na c'u ronoje ri ubi'tisim lo chike.
47001023	Lic caril ri Dios ri c'o pa wanima' y reta'am c'ut su'be na xinic'ow ta chila' Corinto pacha' ri xinch'obo. E ma na xuaj taj coc bis chic'u'x alak ruma canch'a'bej pa alak.
47001024	Na e ta c'u coje'takana pawi' alak chwi ri cojom alak; ma ruma ri cubulibal c'u'x alak, tiquil alak chi utz. Ri caka'ano e cojchacun uc' alak cha' cac'oji' ri qui'cotemal pa anima' alak.
47002001	Ruma c'u la', xinch'obo na quinopon ta tanchi uc' alak, ma na xuaj taj canya alak pa bis.
47002002	Ma we ri'in canya alak pa bis, ¿china chi c'u ri' caya'w qui'cotemal chwe ri'in? Na jinta c'u nuqui'cotemal ri' we nuya'om alak pa bis.
47002003	Ruma c'u ri' xintz'iban pan che alak, cha' we xinopon uc' alak, na quinya ta alak pa bis, ma qui'cotemal ri canwoy'ej che alak. Lic c'ut cubul nuc'u'x uc' onoje alak, ma weta'am e janipa ri cuya qui'cotem chwe ri'in, cuya qui'cotem che ralak.
47002004	Na xa ta jubik' ri c'ax y ri paxibal c'u'x xinic'ow wi echiri' ruc' ok'ej xintz'iban pan che alak. Na xin'an ta c'u wa' cha' canya alak pa bis, ma e xin'ano cha' queta'maj alak lic nim ri rutzil nuc'u'x che alak.
47002005	Xintz'iban c'u pan puwi ri jun xinuya ri'in pa bis ruma rumac u'anom. Y na xew ta ri'in, ma laj ne uya'om onoje ralak pa bis. (Cambi'ij “Laj” cha' na lic ta c'ax catataj wa nuch'a'tem.)
47002006	Cu'an na c'u la' janipa ri x'an alak che wa jun ticawex echiri' xk'at alak tzij puwi', ma ruc' wa' xutzelej utzij.
47002007	Ec'u ri takal che ca'an alak wo'ora e cuyu alak umac y bochi'ij alak uc'u'x cha' jela' na casach ta ruma runimal ubis.
47002008	Cantz'onoj c'u co che alak c'utu tanchi alak ri rutzil c'u'x alak che.
47002009	Ri xuaj ri'in ruc' wa carta e canwilo we coc alak il che ronoje ri nupixabanic.
47002010	We ralak cacuy alak umac junok, jela' ri'in cancuy umac. We c'o c'u cajawax wi cacuy umac, ri'in nucuyum chi umac uma ralak y chupa rubi' ri Cristo.
47002011	Can'an c'u wa' cha' ri Satanás na cumaj ta uchuk'ab pakawi', ma lic keta'am chi runo'jibal chikij.
47002012	Echiri' xinopon chupa ri tinamit Troas che utzijoxic ri Utzilaj Tzij re ri Cristo, lic chom ri jekebal re ri nuchac xuya ri Kanimajawal chwe;
47002013	na ruc' ta c'u ri', na xcubi' ta ri wanima', ma na xinrik ta ri hermano Tito chila'. Ruma c'u ri', xebenuya can ri hermanos e c'o Troas y ximpe Macedonia cha' co'lnutzucuj.
47002014	¡Xa maltiox c'u che ri Dios! Ma cojel pan chi utz chwa ronoje ruma ri Cristo, yey ya'tal chike cakak'alajisaj ruc'u'x Rire. Ma kuma ri'oj que'ec utzijoxic ri Cristo che ronoje luwar, e pacha' cunabal qui' ruxlab camuyuyic.
47002015	Oj c'u pacha' cunabal lic qui' ruxlab camuyuyic copon chwach ri Dios, ma kuma ri'oj cak'alajin ruc'u'x ri Cristo chiquiwach ri quecolobetajic y chiquiwach ri catajin quisachic.
47002016	Ec'u rutzijoxic caka'ano e pacha' utewul camic chiquiwach ri na cacaj ta caquito, ma cuc'am lo camic paquiwi'. No'j chiquiwach ri quec'uluw re, e pacha' cunabal qui' ruxlab, ma cuc'am lo chomilaj c'aslemal chique. Chwach c'u wa' wa nimalaj chac re ri Dios, ¿china cach'ijow u'anic?
47002017	Ri'oj na caka'an ta pacha' ri caqui'an jujun, ma e q'ui ri quijalc'atim Ruch'a'tem ri Dios, xa qui'anom ch'acabal puak che rutzijoxic; no'j ri caka'an ri'oj chwach ri Dios y pa rubi' ri Cristo, e cakatzijoj pa sakil wi ri Tzij uya'om ri Dios chike.
47003001	Echiri' quinch'a't chwi ri chac uya'om ri Dios chike, na e ta re cantac'aba' kak'ij. Ma ¿cajawax nawi canya juna carta chiwach alak, c'utubal re ri chac ka'anom? ¿Cajawax nawi cantz'onoj che alak catz'ibaj alak juna carta cubi'ij we utz ri chac ka'anom? Laj c'o jujun cajawax wa' chique, pero ri'oj na cajawax ta chike;
47003002	ma e ralak ri alak kacarta, alak c'utubal re ri kachac ka'anom. Lic tz'ibital c'u pa kanima' janipa ri u'anom ri Dios uc' alak kuma ri'oj, yey wa chac lic cak'alajin chiquiwach conoje ri ticawex ruma ri c'ac' binic silabic alak.
47003003	Lic c'ut k'alaj e alak c'utubal re ri kachac ka'anom, e pacha' alak jun carta tz'ibital ruma ri Cristo. Yey wa' wa carta na ruc' ta tinta tz'ibital wi, e ruma ri Ruxlabixel ri Dios c'aslic; y na chwa ta ne jutak pera'j abaj xtz'ibax wi pacha' u'anom ojertan, ma tz'ibital chupa ri canima' ri ticawex.
47003004	Ruma c'u ri u'anom ri Cristo kuc', cakajiquiba' uwach ri cakabi'ij puwi ri kachac yey ri Dios reta'am lic katzij wa'.
47003005	We ta e la' xa katuquel, na cakach'ij ta u'anic wa chac, ma keta'am xew ruc' ri Dios petinak wi ri kana'oj y kachuk'ab che u'anic ruchac Rire.
47003006	Ec'u ri Dios mismo ri xya'w wa chac chike, uya'om kana'oj y kachuk'ab re cakak'alajisaj chi utz ri c'ac' tzij cu'an Rire cuc' ri ticawex. Yey na cu'an ta wa' ruma katakem takanic, ma e ruma ri cu'an ri Ruxlabixel ri Dios pa kanima'. Ma ri takanic cuc'am lo k'atbal tzij re camic pakawi', no'j ri cuya ri Ruxlabixel ri Dios chike e c'aslemal.
47003007	Ri takanic tz'ibital can chwa abaj cuc'am lo camic, pero lic c'o uchomalil. Ma lic xwon rupalaj ri Moisés echiri' xuc'ul wa takanic, c'utubal re ruchomalil Rutzij ri Dios. Yey ri e aj Israel na utz ta xquitzu' uwach ri Moisés ruma wa' wa wonibal, yey wa' xa xic'owic.
47003008	We c'o c'u uchomalil ri takanic xuya lo ri Dios ojertan, ¡janipa c'u lo ri' ruchomalil ruchac ri Ruxlabixel ri Dios cu'an kuc'!
47003009	We c'o c'u uchomalil wa takanic, ri xuk'alajisaj ri k'atbal tzij re ri Dios paquiwi ri ticawex ruma ri quimac, ¡janipa c'u lo ri' ruchomalil ri jun chic tzij, ri cuc'ut chike su'anic coju'an jusuc' chwach ri Dios!
47003010	Ri takanic xuya ri Dios ojertan c'o uchomalil, pero ruchomalil wa' na cajunimax ta c'ana ruc' ri c'ac' tzij.
47003011	Rupalaj ri Moisés xwon xa pa jok'otaj ruma ruchomalil ri Tzij xuya ri Dios che; pero ¡más c'o uchomalil ri' ri c'ac' tzij, ma wa' na casach taj!
47003012	Ruma lic cubul kac'u'x che wa na casach taj, ri'oj lic cakak'alajisaj chi utz ri c'ac' tzij y na jinta cakewaj che.
47003013	Na e ta pacha' rojertan echiri' ri Dios xuya ri takanic che ri Moisés, ma rire xuch'uk rupalaj ruma lic xwonic, cha' ri e aj Israel na caquitzutza' ta ruwonibal, ri xa quic'owic.
47003014	Ec'u rique na xcaj ta caquimaj usuc' Rutzij ri Dios y c'a e ne wak'ij ora echiri' cacajilaj wa Tzij Pixab xuya ri Dios ojertan, na caquimaj ta usuc'; e pacha' ch'ukutal ri quiwach. Yey wa' wa ch'ukuyum ri quiwach, xew ri Cristo quesan re chique.
47003015	C'a wak'ij ora nenare' echiri' cacajilaj wa Tzij Pixab tz'ibital can ruma ri Moisés, e pacha' ch'ukutal ri quiwach y ruma la' na cak'alajin ta ri K'ijsak chiquiwach.
47003016	No'j echiri' junok cutzelej utzij chwach ri Kanimajawal, quesax na c'u ri' ri ch'ukuyum ruwach.
47003017	Ri Kanimajawal e junam ruc' ri Ruxlabixel ri Dios; y china ri c'o ri Ruxlabixel ri Kanimajawal pa ranima', na jinta chi chuxe' rutakanic junok chic.
47003018	Konoje ri'oj na ch'ukutal ta chi ri kawach. E uwari'che, cakil chi utz ruchomalil ri Kanimajawal y cojwolk'in che uk'alajisaxic wa' ruc' ri kabinic kasilabic. Ma jalan catajin kajalc'atixic cha' jela' coju'ana pacha' ri Kanimajawal. Yey ri Ruxlabixel Rire e ri ca'anaw re wa' kuc'.
47004001	Ruma c'u wa' na capax ta kac'u'x che u'anic wa chac, ma wa' ya'tal chike ruma ri rutzil uc'u'x ri Dios.
47004002	Ri'oj na jinta c'o caka'an xa xe'lak'ay y q'uixbal uwach, na quekasoc tane ri ticawex yey na cakacoj tane uwi' ri cubi'ij Rutzij ri Dios. Ma e cakac'ut pa sakil wi ri K'ijsak cha' jela' conoje ri quetaw re, caqueta'maj lic jusuc' ri caka'ano.
47004003	Yey we c'o caquich'obo na k'alaj ta ri Utzilaj Tzij, wa' e chique ri catajin usachic quiwach.
47004004	Rique na caquicoj ta ri Utzilaj Tzij ma sachisam ri quina'oj ruma ri jun catakan che ruwachulew; wa' e ritzel winak, ri xu'an pacha' potz' chique cha' na caquil ta ri chomilaj K'ijsak re ri Cristo, ri cuc'utubej uwach ri Dios.
47004005	Na e ta c'u cakatzijoj kib ri'oj; ri cakatzijoj e ri Jesucristo e Takanel paquiwi conoje yey ri'oj xa oj nimanel e alak, ma e caraj ri' ri Jesús chike.
47004006	Ma ri Dios ri xtakan che xwon ri k'ijsak chupa ri k'eku'm, e Rire ri xwon chupa ri kanima' cha' ruc' la' caketa'maj runimal uchomalil Rire, ri cak'alajin ruma ri Cristo.
47004007	Ri K'ijsak re ri Dios e jun nimalaj beyomalil, yey uk'alajisam wa' chike tob ri'oj xa oj ulew poklaj. Jela' xu'ano cha' cak'alajin wa': Ri unimal chuk'ab c'o kuc', na ke ta ri'oj, ma ruc' ri Dios cape wi.
47004008	Tob cape c'u uq'uiyal uwach c'axc'obic pakawi', cojel na chupa. Tob c'o ubis kac'u'x, na capax ta kac'u'x che.
47004009	Tob cojternabex ruc' c'ax, ri Dios na oj rok'otam taj. Tob ne cojmach'ax pulew, na caquisach ta kawach.
47004010	Pa tak coj'ec wi, ri kacuerpo xaki chwach ri camic c'o wi, jela' pacha' ri xuc'ulumaj ri Jesús; yey cojic'ow chupa wa' cha' ruc' ri kabinic kasilabic cak'alajin ruc'aslemal ri Jesús.
47004011	Wa oj c'o wara che ruwachulew, xaki catewun ri camic pakawi' ruma oj aj chac re ri Jesús; yey cojic'ow chupa wa' cha' quilitaj ruc'aslemal ri Jesús che ri kacuerpo, tob ri kacuerpo na jinta ucowil ma xa cacamic.
47004012	Jela' c'u ri' ri camic c'o pakawi' ri'oj; yey ruma wa', ralak rikom alak ri chomilaj c'aslemal re ri Dios.
47004013	Ec'u Rutzij Upixab ri Dios cubi'ij: Xcubi' nuc'u'x ruc' ri Dios, e uwari'che xink'alajisaj Rutzij Rire. Jec'ula' ri'oj cubul kac'u'x ruc' ri Dios; e uwari'che cakatzijoj rubi'.
47004014	Keta'am c'ut e ri xc'astajisan lo re ri Kanimajawal Jesús chiquixo'l ri ecaminak, jela' cu'an chike ri'oj; cojuc'astajisaj y junam uc' alak cojuc'am bi ruc' Rire.
47004015	Ronoje c'u wa kic'owibem e uma ralak, cha' jela' caq'uiyar quiwach ri quec'uluw re ri unimal rutzil uc'u'x ri Dios. Yey wa' e re yacbal uk'ij ri Dios, ma jela' lic e q'ui ri caquitioxij ri unimal rutzil uc'u'x ri Dios paquiwi'.
47004016	E uwari'che na capax ta kac'u'x, tob ne wa kacuerpo catajin uri'jobic; no'j ruc'u'xibal ri kac'aslemal na je ta la' u'anom, ma jalan cac'oji' ne más kachuk'ab ri jujun k'ij.
47004017	Janipa tak wa c'ax cakatij che ruwachulew xa quic'owic, yey wa' lic c'o cutikoj che ri kabinic kasilabic y che ri chomilaj kac'aslemal chila' chicaj, ri na jinta utakexic y na jinta c'ana cajunimax wi.
47004018	Ec'u ri'oj na cakaya ta kac'u'x che ri quilitaj wara che ruwachulew, e cakaya kac'u'x che ri na quilitaj taj; ma ronoje ri quilitaj uwach xa caq'uisic, no'j ri na quilitaj ta uwach na jinta utakexic rucowil.
47005001	Keta'am c'ut ri kacuerpo wara che ruwachulew e jela' pacha' juna rancho na jinta ucowil oj jekel chupa. Yey echiri' casach uwach ri kacuerpo, caya'taj jun kocho chila' chicaj na jinta utakexic rucowil, ma na uk'ab ta achi 'anayom re, e ri Dios 'anayom re.
47005002	Y ruma la' coj-jilow wo'ora, ma lic cakaj chic cojk'ax chupa ri kocho chila' chicaj.
47005003	Ma echiri' cojk'ax chupa wa', lic cojch'ukutaj chi utz.
47005004	Ruma c'u la', ri oj jekel chupa ri “karancho” wara che ruwachulew, coj-jilowic y cabison kac'u'x; ma na cakaj taj cakaya can ri kacuerpo e la' xa jela'; ri cakaj e cakac'ul ri kacuerpo chila' chicaj y jela' cajalc'atix uwach ri na cacowin taj ruc' ri na cacam taj.
47005005	Yey wa' e uch'obom chi lo ri Dios chike; y e Rire ya'yom ri Ruxlabixel chike, c'utubal re cuya na janipa ri ubi'tisim.
47005006	Ruma c'u la', lic cubul kac'u'x, tob keta'am echiri' c'a oj jekel pa ri kacuerpo wara che ruwachulew, wa' e que'elawi c'amaja' coje'jekela pa ri kocho chila' chicaj ruc' ri Kanimajawal Jesucristo.
47005007	Ronoje c'u ri caka'ano e ruma ri cubulibal kac'u'x ruc' Rire, na e ta ruma ri cakil ruc' ri kawach.
47005008	Lic cubul c'u kac'u'x ruc' Rire. Yey e ne lic cakaj chic cakaya can wa kacuerpo cha' jela' coje'jekela chila' ruc' ri Kanimajawal.
47005009	Ruma c'u la', e cakaya kib che u'anic janipa ri caraj ri Kanimajawal, cha' jela' caqui'cot Rire kuc' tob c'a oj c'o wara che ruwachulew o echiri' oj c'o chi ruc' chila' chicaj.
47005010	Ma copon na ri k'ij echiri' konoje coje'tac'ala chwach ri k'atbal tzij re ri Cristo, pa cak'alajin wi we ri ka'anom wara che ruwachulew c'o uchac o na jinta uchac, y caya'taj c'u chike chikajujunal ri tojbal re ri ka'anom.
47005011	Lic keta'am c'ut, chirajawaxic c'o kaxi'in ib chwach ri Kajawal; ruma c'u ri', quekapixabaj tak ri ticawex cha' caquiya quib puk'ab ri Dios. Chwach ri Dios lic k'alaj sa' ri c'o pa kanima'; ec'u cakaj ri'oj e cak'alajin wa' chiwach ralak.
47005012	Na cakabi'ij ta wa' che alak re yacbal kak'ij. Ma e cakaj cakato' alak che reta'maxic sa' ri caka'ano cha' jela' lic caqui'cot alak chike. Jec'ula' c'o cac'ulubej wi alak uwach chique ri xew queboc il che tak ri quilitajic pero na queboc ta il che ri c'o pa ranima' junok.
47005013	Ma we pacha' chi oj ch'u'jerinak, wa' e ruma lic kaya'om kib che ruchac ri Dios. Yey we lic cakach'ob chi utz sa' ri caka'ano, wa' e to'bal e alak.
47005014	Ri rutzil uc'u'x ri Cristo catakan pa kanima' ma lic keta'am echiri' xcam Rire paquic'axel conoje, e que'elok xecam conoje ruc'.
47005015	Xcam c'u ri Cristo paquic'axel conoje ri ticawex cha' e janipa ri e c'as ruma rucamic Rire na caqui'an ta chi sa' ri cacaj rique, ma e caqui'an janipa ri caraj ri Jun ri paquic'axel rique xcamic y xc'astaj lo chiquixo'l ri ecaminak.
47005016	Wo'ora ri cakach'ob puwi junok, na e ta ruma ri cakil che, pacha' ri caqui'an ri ticawex re ruwachulew. Tob ne ojertan jela' xkach'ob lo ri'oj puwi ri Cristo, pero wo'ora na caka'an ta chi wa' ma xketa'maj uwach chi utz.
47005017	Jec'ula' we junok uya'om rib puk'ab ri Cristo, e jun c'ac' ticawex. Junwi caril ronoje, ma ri re ojertan xcanaj canok y ronoje u'anom c'ac' ruc'.
47005018	Ronoje wa' ruc' ri Dios petinak wi, ma xojuya chi utzil chomal chwach Rire ruma ri xu'an ri Cristo y xuya c'u chike quekato' ri ticawex cha' quec'oji' chi utzil chomal chwach.
47005019	Wa' e que'elawi ruma rucamic ri Cristo, ri Dios cuya chique ri ticawex quec'oji' chi utzil chomal chwach Rire ma cucuy ri quimac. Y xuya c'u chike ri'oj rubi'xiquil chiquiwach ri ticawex wa tzij re ri utzil chomal.
47005020	E uwari'che oj takom lo ruma ri Cristo. Ma kuma ri'oj ri Dios lic quelaj chique ri ticawex cha' quekib ruc'. Cojelaj c'u pa rubi' ri Cristo, jewa' cakabi'ij: «Yijba' ib alak chwach ri Dios cha' cac'oji' alak chi utzil chomal chwach.»
47005021	Tob ri Cristo na jinta c'ana mac xu'ano, na ruc' ta c'u ri', kuma ri'oj ri Dios xu'an che xrekaj ronoje ri kamac cha' jela' coju'an jusuc' chwach ri Dios ruma xa oj jun ruc' Rire.
47006001	E uwari'che ri'oj, ri oj aj chac re ri Dios, lic cakapixabaj alak: Ma'an alak ri pacha' na il ta uwach ri unimal rutzil uc'u'x ri Dios uc'utum chiwach alak.
47006002	Ma jewa' ubi'im can ri Dios pa Ruch'a'tem: Chupa ruk'ijol echiri' xajawax to'bal awe, xatinto'o; Chupa ri k'ij re colobetajic, xatincolobej cacha ri Dios. Cambi'ij c'u che alak: E uk'ijol wa' echiri' ri Dios cubi'tisij ruto'bal; wo'ora e k'ij re colobetajic chique ri ticawex.
47006003	Cakachajij c'u kib chi utz che ri caka'ano cha' na oj ta latz'anel chique jujun chic y jela' na jinta junok cac'akaw bi uk'ij ruchac ri Dios caka'ano.
47006004	Ruc' ronoje ri caka'ano e cakac'utu oj aj chac re ri Dios. Cakacuy c'u ronoje ruc' unimal kac'u'x, tob oj c'o pa c'ax, pa niba'il o pa bis;
47006005	tob cabalac'ux kapa o cojc'am bi pa cárcel, tob caquiyac quib ruq'uiyal winak chikij; tob cakatij c'axlaj chac, cakacuy waram o cakatij numic.
47006006	Yey cakac'utu oj aj chac re ri Dios ma chom ri kabinic, c'o runa'oj ri Dios kuc', c'o unimal kac'u'x y c'axna'bal kac'u'x, c'o ri Santowilaj Ruxlabixel ri Dios kuc' y c'ax quekana' conoje ruc' ronoje kac'u'x.
47006007	Cak'alajinic oj aj chac re ri Dios ma cakatzijoj ri sakil c'utunic, c'o ruchuk'ab ri Dios kuc' y caka'an ri lic usuc' y jec'ula' cakach'ij quichuk'ab conoje ri queyactaj chikij.
47006008	Kac'ulum yacbal kak'ij y c'akibal bi kak'ij; e c'o ri chom quech'a't chikij y e c'o ri tzel quech'a't chikij. Cabi'x chike oj aj rak'ul, tob na jinta rak'ubal caka'ano.
47006009	Tob e q'ui queta'am oj aj chac re ri Dios; na ruc' ta c'u ri', e c'o jujun caqui'an pacha' na queta'am ta wa'. Xtewun ne ri camic pakawi'; na ruc' ta c'u ri', c'a oj c'aslic. Tob lic xojya' pa c'ax, pero na oj caminak taj.
47006010	C'o k'ij oj ya'om pa bis; na ruc' ta c'u ri', xaki cojqui'cotic. Na oj ta beyom; na ruc' ta c'u ri', kaya'om rubeyomalil ri Dios chique uq'uiyal ticawex. Wara che ruwachulew na jinta c'o kuc'; na ruc' ta c'u ri', e ri Dios uya'om ronoje ri cajawax chike.
47006011	Alak ka hermanos aj Corinto, ronoje xkak'alajisaj lo chiwach alak, na jinta c'ana xkewaj chiwach alak. Lic kac'utum che alak ri c'axna'bal kac'u'x c'o pa kanima'.
47006012	Eta'am alak ri'oj lic kac'utum ri rutzil kac'u'x che alak, no'j ralak na je ta la' ca'an alak chike ri'oj.
47006013	Ec'u wo'ora quinch'a't uc' alak pacha' alak walc'o'al: Jela' pacha' ri'oj lic kac'utum ri rutzil kac'u'x che ralak, jec'ula' 'ana alak chike ri'oj.
47006014	Hermanos, mac'ulaj ib alak cuc' ri na quicojom ta rubi' ri Cristo, ma ri jusuc' na cuc'ulaj ta rib ruc' ri na jusuc' taj y ri k'ijsak na cuc'ulaj ta rib ruc' ri k'eku'm.
47006015	¿Yey ri Cristo ruc' ri Belial c'o nawi utzil chiquiwach? ¿O sa' ri utz curik junok ucojom rubi' ri Cristo che junok na ucojom taj?
47006016	Ri rocho ri Dios na cuc'ulaj ta rib ruc' tak ri tiox. Jec'uri'la' ralak na jinta chi e alak cuc' ri tiox, ma ralak alak rocho ri Dios c'aslic. E pacha' rubi'im Rire: Quinjeki' cuc' y chiquixo'libal rique quimbin wi. In c'u Ri'in qui Dios y rique e nutinamit xcha'.
47006017	E uwari'che ri Dios jewa' cubi'ij pa Ruch'a'tem: Chixel chiquixo'libal ri e aj mac y chiwesaj iwib cuc'. Mich'ulaj iwib ruc' ri na chom taj chwach ri Dios, y jela' Ri'in quixinc'ul chi utz.
47006018	Quinu'an c'u Ikaw ri', yey ri'ix quixu'an ix walc'o'al cacha ri Kajawxel, ri c'o ronoje unimal chuk'ab puk'ab.
47007001	E uwari'che, hermanos, ruma tak wa bi'tisinic u'anom lo ri Dios chike, kajosk'ij kib che tak ri mac retzelam ri kacuerpo y ri kanima'. Ruc' jun xi'in ib chwach ri Dios kachuk'ubej kib che uchomaxic ri kabinic kasilabic chwach ri Dios.
47007002	Chojc'ola co chic'u'x alak; ma ri'oj na jinta junok ka'anom ri na usuc' taj che, na jinta junok tzakinak pa mac kuma ri'oj yey na jinta junok kasocoso'm.
47007003	Ec'uchiri' cambi'ij wa', na e ta re canya q'uix alak; ma pacha' ri nubi'im lo che alak, lic c'o alak pa kanima'. Tob c'u oj c'as ri' o tob ne oj caminak chic, xa jun kac'u'x uc' alak.
47007004	Lic cank'alajisaj ri c'o pa wanima' chiwach alak, ma lic cubul nuc'u'x uc' alak. Lic quinqui'cot che alak. E ne ralak ri xnimarisan nuc'u'x y wo'ora nojinak ri wanima' che qui'cotemal tob oj c'o pa tak c'axc'obic.
47007005	Chwi xojc'un Macedonia, pakatzij wi na oj uxlaninak taj. Ma tob xa pa tak xpe wi ri c'ax pakawi', xpe tak ch'a'oj chikij y lic xoc xi'in ib pa kanima'.
47007006	Pero ri Dios, ri bochi'inel que ri paxinak quic'u'x, e xbochi'in kac'u'x ruma ruc'unic ri hermano Tito kuc'.
47007007	Na xew ta c'u ruma ruc'unibal xojqui'cotic; e lic xojqui'cotic ma xkato rire lic xqui'cot ri ranima' uma ralak. Ma xubi'ij chike e lic ca'aj alak quil alak nuwach, lic cabison alak ruma inya'om alak pa bis y lic ca'aj ne alak cac'ut alak ri rutzil c'u'x alak chwe. Ruma tak c'u wa', ri'in más xinqui'cotic,
47007008	tob ne xubisoj nuc'u'x echiri' xintak bi ri nabe nucarta che alak, ma wa' xucoj alak pa bis queb oxib k'ij. Pero na jinta chi cubi'ij nuc'u'x che, ma weta'am ri carta lic c'o xutikoj che alak.
47007009	Ec'u wo'ora lic quinqui'cotic, na ruma ta ri xbison alak che ri nucarta, ma e ruma ri bis alak xuto' alak cha' catzelej tzij alak, yey wa bis e xraj ri' ri Dios che alak. Jec'ula' na jinta juna c'ax xka'an ri'oj che alak.
47007010	Ri bis petinak ruc' ri Dios e cu'an chike coc chikac'u'x ri kamac, cha' jela' cuc'am lo tzelebal tzij y colobetajic chike y ¡wa' na cuya ta bis che junok! No'j ri bis re ruwachulew xa cuc'am lo camic.
47007011	¡Chilape c'u alak ronoje ri utz xuc'am lo ri bis alak chwach ri Dios! Ma lic xoc alak il che wa' y x'aj c'u cak'alajisaj alak wa' chwe. Ec'u lic xpe oyowal alak che wa jun mac y lic x'aj c'u quil alak nuwach. Ruc' ronoje c'u'x alak y ruc' xi'in ib, xya ib alak che u'anic ri utz chwach ri Dios. Ruc' c'u tak ri x'an alak, wo'ora cak'alajinic utz 'anom ralak.
47007012	E uwari'che, echiri' xintz'ibaj bi ri carta che alak, xin'ano na xew ta ruma ri jun x'anaw re ri na usuc' taj y na xew tane ruma ri jun x'an ri na usuc' taj che, ma xin'ano e cha' cac'ut alak chwach ri Dios: Pakatzij wi lic coc alak il chike.
47007013	Ruma c'u xoc alak il che ri kacarta, lic xnimar kac'u'x. Yey uwi' chi ri kaqui'cotemal ri'oj, e ruqui'cotemal ri Tito, ma lic xnimarisaj lo alak uc'u'x.
47007014	Ri'in nuyacom chi k'ij alak chwach ri Tito y na quinq'uix ta che ri nubi'im. Ma ronoje ri cakabi'ij che alak lic katzij; jec'ula' ri', janipa ri kabi'im chi che ri Tito pawi' ralak, lic e xe'rila che alak.
47007015	Ec'u ri c'axna'bal uc'u'x ri Tito che alak más canimaric echiri' cac'un chuc'u'x ruc' xi'in ib pa anima' alak xc'ul alak y xya ib alak che u'anic janipa ri xubi'ij che alak.
47007016	Lic quinqui'cotic ma che ronoje lic cubul nuc'u'x uc' alak.
47008001	Hermanos, cakaj queta'maj alak ri unimal rutzil uc'u'x ri Dios xquic'ut rutinamit ri Cristo e c'o pa tak ri luwar re Macedonia.
47008002	Tob rique na xa ta jubik' ri c'ax quic'owibem, ri qui'cotemal c'o cuc' na jinta utakexic. Y tob lic e niba'ib, xic'ow ne uwi' ri xquiya che quito'ic ri cachbi'il.
47008003	Ri'in cambi'ij ri xinwilo: Ri xquiya'o lic pa canima' xalax wi. Na xew ta xquiya e chirij ri c'o cuc', ma xquiya ne uwi'.
47008004	Lic c'u xebelaj che cakaya luwar chique ebare jun quequito' pan rutinamit ri Dios ruc' wa kasa'n camolic.
47008005	Janipa c'u ri koye'em ri'oj chique na xew ta chi xqui'an ri', ma nabe ne xquiya quib puk'ab ri Dios, c'a tec'uchiri' xquiya ri canima' chike ri'oj cha' jela' caqui'an janipa ri rajawal uc'u'x ri Dios.
47008006	Ruma c'u la' hermanos, xkabi'ij che ri Tito chuq'uisa na utza'm wa chac xujek uc' ralak puwi rumolic ri kasa'n, ma wa' e c'utubal re ri relej c'u'x alak.
47008007	E lic utz ri 'anom ralak che ronoje tak wa': lic c'o cubulibal c'u'x alak ruc' ri Dios, lic carik alak utzijoxic Ruch'a'tem ri Dios, ya'tal runa'oj ri Dios che alak, alak sac'aj che u'anic ruchac ri Dios yey lic ne c'ax cojna' alak; jec'uri'la', 'ana alak chi utz wa jun chac re quito'ic ri nic'aj chic ka hermanos.
47008008	Ruc' wa' na quintajin ta che uya'ic jun takanic che alak. Ma xew xintzijoj che alak ri quisac'ajil ri jujun chic che quito'ic ri cachbi'il, cha' jela' cac'ut alak pakatzij wi c'ax quena' alak ri jujun chic hermanos.
47008009	Ma lic eta'am chi alak ri unimal rutzil uc'u'x ri Kanimajawal Jesucristo. Rire lic beyom; na ruc' ta c'u ri', ruma ri rutzil uc'u'x che alak, xu'an niba' che rib cha' ruc' runiba'il e xuya rubeyomalil ri Dios che ralak.
47008010	Chwi c'u wa kasa'n camolic, canya na'oj alak puwi ri takal che ca'an alak; ma junabir xjek lo alak umolic wa' yey x'an alak ruc' ronoje c'u'x alak.
47008011	Ec'u wo'ora q'uisa pan alak utza'm wa' ruc' ronoje c'u'x alak, jela' pacha' ri xjekebej lo alak u'anic. Ya'a c'u alak janipa ri cach'ij alak uya'ic.
47008012	Ma e junok lic caraj cakasanic, ri Dios cuc'ul chi utz ri kasa'n cuya'o e chirij ri c'o ruc'; ma ri Dios na cutz'onoj ta che jun ri na jinta ruc'.
47008013	Na cambi'ij ta wa' cha' cacanaj can alak pa niba'il ruma ri queto' alak jujun chic. Ma e ri caraj e chikajujunal c'o kuc' janipa ri cajawax chike.
47008014	Wo'ora pak'ab alak c'o wi queto' alak ri e c'o pa c'ax. Takal c'u che alak cajach alak upa ri c'o uc' alak cha' jela' catz'akatisaj alak ri cajawax chique rique. We xopon c'u juna k'ij echiri' ralak c'o alak pa c'ax, ec'uchiri' takal chique rique caquito' ralak. We conoje jela' caqui'ano, caya'taj c'u chique chiquijujunal janipa ri cajawaxic.
47008015	E jela' pacha' ri tz'ibital can pa Ruch'a'tem ri Dios: E ri lic q'ui xumolo, na jinta ukax xcanaj can ruc' ma xujach chique ri jujun chic; yey e ri na q'ui ta xumolo, xakare' xu'ana pan ruc' ma ri cajawax che xya'taj ruma jun chic cacha'.
47008016	Xa maltiox c'u che ri Dios ma ucojom pa ranima' ri Tito cuto' alak jela' pacha' can'an ri'in.
47008017	Ma xew ximbi'ij che que'rila alak, na jampatana ruc' qui'cotemal xunimaj ma lic cacha uc'u'x che que'rila wach alak.
47008018	Junam c'ut ruc' ri Tito cakatak bi jun chic hermano cha' carachbilaj bi. Wa' e jun lic chom ruch'a'tibexic ca'an pa tak riglesias ruma ri utzilaj chac u'anom che utzijoxic ri Utzilaj Tzij.
47008019	Na xew tane wa', ma wa jun hermano cha'om cuma riglesias re cojrachbilaj pa tak ri coj'ec wi che umolic y che ujachic wa' wa kasa'n. Wa' wa chac oj c'o wi e re yacbal uk'ij ri Kanimajawal Jesucristo y e c'utubal re ri relej kac'u'x.
47008020	Ecojom kachbi'il cha' na jinta c'o quech'a't chikij che uchapabexic wu'q'uiyal kasa'n c'o pakak'ab.
47008021	Ri cakaj ri'oj e caka'an ronoje chi utz chwach ri Kanimajawal Jesucristo y chiquiwach ri ticawex.
47008022	E uwari'che junam cuc' ri quebec, cakatak bi jun chic hermano. Wa' na xa ta julaj uc'utum lic cacha uc'u'x che uq'uiyal chac. Yey wo'ora más ne cacha uc'u'x che wa benam ma lic cubul uc'u'x uc' alak.
47008023	Ri Tito e wachbi'il ri'in, junam oj to'bel e alak. Yey ri hermanos erachbilam bi, echa'om lo cuma ri tinamit re ri Cristo, ma ruc' ri quibinic quisilabic quiyacom uk'ij ri Cristo.
47008024	E uwari'che chec'ulu alak chi utz cha' jela' cac'ut alak ri rutzil c'u'x alak y jec'ula' cak'alajin chiquiwach riglesias su'be lic cojqui'cot che alak.
47009001	Puwi c'u wa kasa'n re to'bal que rutinamit ri Dios, na cajawax ta chic cantz'ibaj pan che alak,
47009002	ma weta'am chi ri relej c'u'x alak re cato'b alak. E uwari'che nuyacom k'ij alak chiquiwach ri e aj Macedonia. Ri'in nubi'im, ri alak aj Acaya c'o chi kasa'n molom lo alak junabir. Yey ruma wa 'anom ralak, e q'ui chique ri e aj Macedonia xquijek caqui'an que ruc' ronoje quic'u'x.
47009003	E uwari'che ebenutakom bi wa hermanos uc' alak cha' caquito' alak che uq'uisic umolic ri kasa'n. Ma we yijbam chi alak ri kasa'n jela' pacha' ri nubi'im lok, cak'alajin c'u ri' lic katzij ri xkabi'ij echiri' xkayac k'ij alak.
47009004	Ma c'axtaj quincachbilaj bi jujun aj Macedonia yey we xojopon c'u uc' alak, que'karika' c'amaja' yijbam alak ri kasa'n. We e xu'ana ri', q'uixbal c'u chike ri'oj y che ralak, ma lic xcubi' kac'u'x uc' alak yey na x'an ta c'u alak ri kabi'im lok.
47009005	Ruma c'u wa', xinch'obo quebenutak bi uc' alak wa hermanos cha' quenabej bi chikawach ri'oj y caquito' alak che umolic ri kasa'n bi'tisim chi alak. Jec'ula' we xojopon ri'oj, yijbam chi alak wa'. Cak'alajin c'u ri' xkasan alak ruc' ronoje c'u'x alak y na e ta ruma xtak alak che.
47009006	Cancuxtaj c'u wa' che alak: China ri na q'ui ta ri cutico, ri' na q'ui ta ri cumolo. Yey china ri lic q'ui ri cutico, ri' lic q'ui ri cumolo.
47009007	E uwari'che, chijujunal alak chuya'a rukasa'n e chirij janipa ri xalax lo pa ranima', na ruc' ta bis y na ruma ta minom alak chupa. Ma ri Dios lic cuc'ul uc'u'x ri cuya rukasa'n ruc' qui'cotemal.
47009008	Yey lic c'o puk'ab ri Dios cuto' alak cha' caq'uiyar janipa ri c'o uc' alak y jela' c'o ronoje ri cajawax che alak y na xew ta ri', ma cuya ne uwi' cha' jela' cato'b alak che u'anic chomilaj tak chac.
47009009	E pacha' ri tz'ibital can chupa Rutzij Upixab ri Dios: Xujach ri c'o ruc' re quebuto' ri niba'ib; janipa c'u ri utz u'anom na casach ta uwach cacha'.
47009010	Ri Dios e caya'w re rija' che rawanel yey e caya'w re ri wa che ri cawa'ic. Ec'u ri' Rire cuya na janipa ri cajawax che alak y cuya ne uwi', cha' ruc' wa' ca'an alak ri utz y jec'ula' lic c'o cutikoj ri utzilaj chac ca'an alak.
47009011	Jela' c'u ri', cac'oji' uq'uiyal uwach beyomalil uc' alak cha' ruc' wa' cato'b alak ruc' ronoje c'u'x alak. Y ec'uchiri' ri'oj cakac'am bi wa kasa'n chique ri e c'o pa c'axc'obic, rique caquitioxij che ri Dios.
47009012	Ec'u wa' wa to'bal na xew ta cutz'akatisaj ri cajawax chique, ma e cucoj pa canima' rique ri lic quetioxin chwach ri Dios
47009013	y jela' ri quec'uluw re wa kasa'n lic caquiyac uk'ij ri Dios. Ma wa' e c'utubal re pakatzij wi xcoj alak ri Utzilaj Tzij re ri Cristo y cabin alak chupa wa', yey e c'utubal re ri relej c'u'x alak chique rique y chique conoje rutinamit ri Dios.
47009014	Jec'ula' rique c'utubal re ri rutzil quic'u'x che alak, caqui'an orar pawi' alak ruma ri unimal rutzil uc'u'x ri Dios quilom che alak.
47009015	¡Xa maltiox c'u che ri Dios ruma ri nimalaj sipanic uya'om chike, ma wa' lic na jinta c'o wi!
47010001	Ri'in in Pablo cuaj cancoj wib chiwach alak chupa rubi' ri Cristo, ri na cu'an ta nim che rib y lic utz uc'u'x. Ma e c'o jujun chixo'libal alak quech'a't chwij, caquibi'ij echiri' in c'o uc' alak, pacha' canxi'ij wib canch'a'bej pa alak; yey echiri' in c'o naj y quintz'iban c'u pan uc' alak, na canxi'ij ta c'ana wib can'an wa', quecha'.
47010002	Cantz'onoj c'u che alak choca alak il che wa cantz'ibaj pan che alak, cha' we xinopon uc' alak na cajawax ta chic canch'a'bej quipa jujun che alak. No'j we cajawaxic, can'an na c'u ri' wa' chique ri caquibi'ij xa pa ke ri'oj cojtakanic.
47010003	Katzij, ri'oj xa oj ticawex, pero na caka'an ta ke'oj pacha' ri caqui'an ri winak re ruwachulew.
47010004	Ma echiri' cojch'o'jin chirij ri na utz taj, na caka'an ta ruc' kachuk'ab o kana'oj ri'oj, ma e caka'an ruc' ruchuk'ab y ruto'bal ri Dios cha' jela' cakasach uwach ronoje ri cayactaj chirij ri Dios;
47010005	wa' e ri itzel tak na'oj y tac'abal k'ij, ri quebuk'atej ri ticawex cha' na caqueta'maj ta uwach ri Dios. Cakaya c'u ronoje tak no'jibal puk'ab ri Cristo cha' cu'an pacha' runa'oj Rire.
47010006	Echiri' cakilo lic cacoj alak utzij ri Cristo, c'a tec'uchiri' cakak'at tzij paquiwi ri e aj palajiy tzij.
47010007	Ralak xew catakej alak ri quilitaj uwach. We c'o c'u junok ujiquibam uwach chiribil rib lic c'o puk'ab ri Cristo, e chuch'obo chi utz wa': Na xew ta rire c'o puk'ab ri Cristo, ma jenela' ri'oj.
47010008	Y na xew ta ri', ma na quinq'uix tane che tob canjiquiba' uwach ri takanic caka'an pawi' alak, ma wa' e ri Kajawal ya'yom pakak'ab. Y wa' na re ta sachibal wach alak, ma re q'uiyibal alak chwach ri Dios.
47010009	Na cuaj taj cach'ob alak rakan e canxibij pa alak ruc' ri cantz'ibaj pan che alak.
47010010	Ma c'o quebi'n re: «Ri Pablo chupa tak rucartas lic c'ax ri cubi'ij, pacha' lic c'o uchuk'ab; no'j echiri' c'o chikawach, cuxi'ij rib y na il tane uwach ruch'a'tem» quecha'.
47010011	Ec'u ri quebi'n re wa' chirajawaxic caqueta'maj na je ta la' u'anom, ma e janipa ri cakatz'ibaj pan che alak, junam ubi'xiquil caka'ano echiri' oj c'o chiwach alak.
47010012	Ri'oj na cakach'ob tane cakajunimaj kib cuc' ri jujun xa caquitac'aba' quik'ij chiquibil quib. Ma rique xa caquijunimaj quib cuc' ri cachbi'il. Ri quebanaw re wa', na jusuc' ta ri quina'oj.
47010013	No'j ri'oj na cakatac'aba' tane kak'ij ruma juna chac na ka'anom taj, ma e caka'an ri uya'om ri Dios pakak'ab. Yey e Rire ri xuya chike xojopon c'a chila' uc' alak ruc' ri Utzilaj Tzij.
47010014	We tamaji e ri Dios ya'yom chike cojopon uc' alak, ri' xa pa ke ri'oj caka'an ri chac uc' alak. Pero na e ta ri'. Lic c'u takal chike cakapixabaj pan alak wo'ora, ma ri'oj oj ri nabe xojopon uc' alak ruc' ri Utzilaj Tzij re ri Cristo.
47010015	Na cakatac'aba' tane kak'ij xa pa ke ri'oj ruc' ruchac jun chic. Ri koye'em e jalan canimar ri cubulibal c'u'x alak, jec'ula' canimar ri kachac chixo'libal alak e chirij ri uya'om ri Dios pakak'ab.
47010016	Tec'uchiri' we xutzin ri kachac chixo'libal alak, utz c'u ri' cojel bi y coj'ec pa c'amaja' catzijox wi ri Utzilaj Tzij re ri Cristo, y jela' na que'kamina ta kib pa ri chac re jun chic, cha' na cakatac'aba' ta kak'ij ruc' ri chac na ka'anom ta ri'oj.
47010017	China c'u ri caraj cuyac uk'ij, e chuk'alajisaj ri' janipa ri u'anom ri Dios Kajawxel che rubinic usilabic
47010018	Ma we jun cutac'aba' uk'ij xa chiribil rib, ri' na jinta uchac ri cu'ano; no'j we e ri Dios cayacaw uk'ij, e k'alaj ri' utz ri chac u'anom.
47011001	Chincuyu c'ana alak we quinch'a't q'uenok pacha' junok ch'u'jerinak.
47011002	Can'an c'u wa' ma lic c'ax canna' alak, yey wa c'axna'bal nuc'u'x che alak e ri Dios cojoyom pa wanima'. Ma ri'in nuya'om alak puk'ab ri Cristo y xew puk'ab Rire cuaj c'o alak. E pacha' juna achi echiri' cuya rumi'al puk'ab juna ala pa c'ulaniquil. Ri caraj rachi e cuya puk'ab rala jun sakil k'apoj ali. Jec'ula' ri cuaj ri'in che ralak e na jinta c'ana ch'ul che alak chwach ri Cristo.
47011003	Lic cubisoj nuc'u'x ma c'axtaj cac'ulumaj e alak jela' pacha' ri xuc'ulumaj ri Eva ojertan echiri' xsocotaj ruma ri tzel uno'jibal ri cumatz. Ma c'axtaj cajalc'ataj ri na'oj alak, quesaj c'u ib alak puk'ab ri Cristo y na catakej ta chi alak ruc' ronoje c'u'x alak.
47011004	Cambi'ij wa' ma echiri' copon junok uc' alak, tob junwi ri tzijonic cu'an puwi ri Jesús chwach ri tzijonic ka'anom ri'oj che alak, ¡lic cac'ul c'u alak ri'! Y cac'ul ne alak ri petinak ruc' juna chic uxlabixel, tob na e ta ri Ruxlabixel ri Dios c'ulum chi alak. Cac'ul ne alak jun chic tzij, tob junwi chwach ri Utzilaj Tzij cojom chi alak.
47011005	C'o ri caquibi'ij e nimak tak tako'n yey caquitac'aba' quik'ij. ¿C'o neba más quiwach rique chinuwa ri'in? Canch'ob ri'in, na jintaj.
47011006	Ma tob na quinch'a't ta ri'in ruc' nimak tak ch'a'tem pacha' ri caqui'an rique, pero ri'in más c'o weta'am chiquiwa rique; y wa' nuc'utum chiwach alak ruc' ronoje ri nu'anom chixo'libal alak.
47011007	Laj c'o ri caquich'ob rakan na jinta nuwach; ma echiri' xintzijoj ri Utzilaj Tzij re ri Dios che alak, na xintz'onoj tane c'ana rajil ri nuchac. ¿C'o neba numac ri' chiwach alak ruma wa'? Ma we xin'an ch'uti'n che wib, e cha' canimarisax k'ij ralak chwach ri Dios.
47011008	Echiri' ri'in xinc'oji' uc' alak, e jujun chic iglesias ri xquitak lo puak chwe. Ec'u xinc'am puak chique rique cha' utz xink'alajisaj ri Utzilaj Tzij chiwach ralak.
47011009	Ma echiri' in c'o uc' alak yey c'o c'u xajawax chwe, na jinta xintz'onoj che ralak. Ri xeto'w we e ri hermanos e petinak Macedonia. Na jinta c'u xinc'am che ralak ma na xuaj taj xinya alc'ayew che alak y na cuaj tane can'an wa' chikawach apanok.
47011010	Yey pakatzij wi ri K'ijsak re ri Cristo pa wanima' c'o wi; ruma c'u ri' canjiquiba' uwach wa': E na jinta junok chila' Acaya quesan re ri qui'cotemal canna'o ruma na canya ta alc'ayew che alak.
47011011	Chiwach ralak, ¿sa' nawi ube na cantz'onoj ta wajil che alak? ¿Ruma nawi na c'ax ta canna' alak? Na e ta ri', ma ri Dios lic reta'am sa' ri c'o pa wanima'.
47011012	Ec'u ri na cantz'onoj ta wajil che alak, na canwok'otaj ta u'anic cha' jela' cak'alajinic na junam ta cojchacun ri'oj pacha' ri jujun chic, ri caquijunimaj ri quichac ruc' ri kachac ri'oj xa re yacbal quik'ij.
47011013	Rique xa e socoso'nel, na e ta sakil tako'n ma qui'anom che quib pacha' e tako'n re ri Cristo.
47011014	Macam c'u anima' alak che wa'; ma jenela' cu'an ri Satanás, cu'an che rib pacha' e jun ángel re K'ijsak.
47011015	E uwari'che macam anima' alak che we ri e aj chac re ri itzel winak caqui'an che quib pacha' e 'anal re ri jusuc'. Pero copon c'u ri k'ij echiri' caquic'ul na ri tojbal re ri na utz taj qui'anom.
47011016	Jumul chic cambi'ij: Mach'ob alak we ri'in xinch'u'jeric. Yey we c'o junok che alak jela' cuch'obo, chuya'a luwar chwe cantac'aba' c'ana nuk'ij pacha' junok ch'u'jerinak.
47011017	Ri cakatac'aba' kak'ij na e ta uc'utu'n ri Kanimajawal chike; pero cantac'aba' c'ana nuk'ij pacha' junok na jusuc' ta runa'oj.
47011018	Lic e q'ui ri caquitac'aba' quik'ij ruma ri caqui'an che ruwachulew, yey wo'ora can'an c'ana we ri'in.
47011019	Ralak lic c'o na'oj alak; na ruc' ta c'u ri', lic quec'ul alak ri sachinak quina'oj.
47011020	E cuyum c'u alak ri' rique tob lic quetakan pawi' alak, caquichap ri e alak y caquiq'uis ne rubitak e alak, yey lic caqui'an nim che quib chiwach alak. ¡Cuyum ne alak tob caquipach' k'ab chipalaj alak! Ronoje wa' cuyum alak y na jinta cabi'ij alak che.
47011021	Laj q'uixbal c'u chwe ri'in ma na xinch'ij ta u'anic pacha' ri caqui'an rique. Pero we rique na queq'uix ta che caquitac'aba' quik'ij, jec'ula' ri' can'an ri'in, tob ruc' wa' pacha' in ch'u'jerinak.
47011022	Rique caquitac'aba' quik'ij ma e aj hebreo; jela' ri'in, in aj hebreo yey canrik ri ch'a'tem hebreo. Rique caqui'an nim che quib ma e cuq'uil ri tinamit re Israel, jela' ri'in in cuq'uil ri tinamit re Israel. Rique caquiyac quik'ij ma e ralc'o'al can ri Abraham; jela' ri'in, in ralc'o'al can ri Abraham.
47011023	Rique caquibi'ij e aj chac re ri Cristo, jela' ri'in pakatzij wi in aj chac re ri Cristo yey más nim ri chac nu'anom ri'in chiquiwa rique. Tob quinch'a't pacha' in ch'u'jerinak, cambi'ij c'u wa': Ri'in más in chacuninak y más nutijom c'ax chiquiwach rique. Ma uq'uiyal laj balac'um nupa, uq'uiyal laj inya'om pa cárcel, uq'uiyal laj xtewun ri camic panuwi'.
47011024	Raj judi'ab wo'ob laj xquijich' nupa pa treinta y nueve asial.
47011025	Yey oxib laj in 'anom pa barijon, julaj in 'anom pa'baj. Oxlaj ya laj in jik'inak pa ya' ruma xmukutaj ri barco in c'o chupa, yey xinch'ij ne jun ak'ab ruc' jun k'ij in c'o chwi ri mar.
47011026	Uq'uiyal laj nu'anom unimal be. Ya laj in jik'inak pa tak nimaya'. Ya laj in caminak paquik'ab elek'omab y paquik'ab ri na e ta cuq'uil ri nutinamit. Ya laj incamisam cuma ne ri watz-nuchak'. Ya laj incamisam pa tak tinamit, pa tak luwar catz'intz'otic y chwi ri mar. Ya laj ne incamisam cuma ri caquibi'ij cubul quic'u'x ruc' ri Cristo, tob wa' na katzij taj.
47011027	Nutijom c'axlaj chac y cosic. Uq'uiyal laj nucuyum waram, numic y tzajin chi'. Ruma tak ri lic c'o can'ano, uq'uiyal laj na utz ta chi ne xinwa'ic. Nutijom c'axc'olil tew y xincanajic na jinta chi ne nuk'u'.
47011028	Y xaki uwi chi wa', ri jujun k'ij lic sa'chi rubis nuc'u'x cuma tak riglesias; e canna' ri'in wa' e pacha' jun eka'n c'o panuwi'.
47011029	We c'o junok c'o pa c'ax y na jinta uchuk'ab, e canna' ri'in pacha' in ri inc'ulumayom re wa'. We c'o junok cumin junok chic pa ri mac, wa' cuya woyowal.
47011030	We chirajawaxic c'ut canyac nuk'ij, ri tac'abal nuk'ij can'ano e cantzijoj tak ri cuk'alajisaj, ri'in na jinta nuchuk'ab.
47011031	Ec'u ri Dios, Rukaw ri Kanimajawal Jesucristo ri na jinta utakexic nim uk'ij, e eta'mayom re na rak'ubal ta wa cambi'ij.
47011032	Tape c'u alak ri xinc'ulumaj Damasco: Ri aj wach c'o chwach ri rey Aretas xtakan che quicojic e aj chajal re ri tinamit cha' quinquichapo.
47011033	Yey ruma c'u ri' xinkasax lo chupa jun nimalaj chacach, ximom lo ruc' lazo chwi jun nimalaj tapia c'o ventana che.
47012001	Tob na jinta cutikoj che junok cu'an nim che rib, na ruc' ta c'u ri' cantzijoj sa' ruc'utum y ruk'alajisam ri Kajawal chinuwach.
47012002	Lic weta'am c'u uwach jun achi uya'om rib puk'ab ri Cristo. Ec'u cajlajuj junab wa' ric'owic echiri' rire xc'am bi c'a chila' chicaj. Na weta'am ta c'ut we xc'am bi ruc' rucuerpo o xa e ri ranima' xe'ec, xew ri Dios eta'mayom re.
47012003	Xew c'u weta'am xc'am bi, tob pacha' ri nubi'im chic, na weta'am taj we xc'am bi ruc' rucuerpo o xa e ri ranima' xe'ec, xew ri Dios eta'mayom re.
47012004	Ri weta'am, e xc'am bi chupa ri chomilaj luwar chila' chicaj. Chila' c'u ri' xuta chomilaj tak tzij yey wa' na ya'tal tane c'ana che junok cutzijoj.
47012005	Cambi'ij c'u ri', utz canyac uk'ij ri xilow re y ri xtaw re wa'. Pero we canyac nuk'ij ri'in, na e ta cantzijoj ri k'alajisam chwe, ma xew cantzijoj ri c'akibal bi nuk'ij.
47012006	Ma we ta cuaj canyac nuk'ij ruma ruk'alajisam ri Dios chwe, ri' na rak'ubal ta ri cambi'ij, ma lic e ube ri'. Pero na can'an taj, ma na cuaj taj c'o junok cucoj uwi ri ilitajinak y ri tatajinak chwe.
47012007	Yey cha' na canyac ta c'u nuk'ij ruma na jinta c'ana c'o wi ri k'alajisam chwe, xya'taj c'u che ri Satanás cucoj jun c'ax che ri nucuerpo pacha' juna q'uix xaki cuch'iquich'a' chwe.
47012008	Ruma c'u ri', oxlaj xinelaj che ri Kajawal cha' caresaj wa' chwe.
47012009	No'j Rire jewa' xubi'ij chwe: «Ri unimal rutzil nuc'u'x c'o awuc', e wa' ri lic cajawax chawe. Ma ri nuchuk'ab más cak'alajin cuc' ri na jinta quichuk'ab» xcha'. E uwari'che ri'in lic quinqui'cot che echiri' na jinta nuchuk'ab, ma jela' e cac'oji' ruchuk'ab ri Cristo wuc'.
47012010	Ruma c'u la', ruc' qui'cotemal canch'ij tak ri c'ax cape panuwi' ruma in re ri Cristo, tob na jinta nuchuk'ab, tob e c'o ri tzel quech'a't lo chwij, tob nucuyum niba'il, tob inya'om pa c'ax y pa bis; ma echiri' canna'o na jinta nuchuk'ab, e más canna' ruchuk'ab ri Cristo c'o wuc'.
47012011	Xa uma c'u ralak xintac'aba' nuk'ij pacha' cu'an junok na jusuc' ta runa'oj, pero e ralak xinminow alak chupa. Ec'u ri lic usuc' e ralak ri cayacaw alak nuk'ij. Ma tob na jinta nuwach ri'in, pero wa' wa nimak e tako'n ri xa caqui'an nim che quib, rique na jinta más quiwach chinuwa ri'in.
47012012	Echiri' xinchacun chixo'libal alak, xk'alajin chiwach alak in utako'n ri Cristo. Ma echiri' xinc'oji' uc' alak, na xincos ta che uc'utic chiwach alak tak ri c'utubal re ruchuk'ab ri Dios ruc' nimak tak milagros.
47012013	¿Sa' nawi ri xinjaljob wi chiwach alak? ¿Na xin'an ta neba che alak pacha' ri xin'an chique ri nic'aj chic iglesias? Laj e ri xinjaljob wi ma na xinya ta alc'ayew che alak ruma na xintz'onoj ta wajil che alak. We e numac wa', cuyu alak numac.
47012014	Tape alak: Ri'in nuyijbam chi wib cha' quinopon uc' alak churox laj. Y we xinoponic, na canya ta alc'ayew che alak, ma na jinta c'o cantz'onoj che alak. Ec'u ri cuaj che alak na e ta ri c'o uc' alak, ma e ri cac'ut alak ri rutzil c'u'x alak chwe. Xew c'u lic cuaj canto' alak pacha' cu'an juna achi cuc' ri ralc'o'al. Ma chique ri quichu-quikaw takal wi caquitzucuj ri cajawax chique ri ch'uti'k; na e ta ri ch'uti'k ri takal chique caquitzucuj ri cajawax chique ri quichu-quikaw.
47012015	Ec'u ri'in ruc' ronoje nuc'u'x na xew ta canq'uis ronoje ri c'o wuc', ma canya ne wib che to'ic alak ruc' ri c'aslemal alak chwach ri Dios. Pero e canwil ri'in, echiri' más canc'ut ri c'axna'bal nuc'u'x che alak, e más cak'ob ri c'axna'bal c'u'x ralak chwe ri'in.
47012016	Eta'am c'u alak na xinya ta alc'ayew che alak. Na ruc' ta c'u ri', e c'o ri caquibi'ij xinwesaj ne puak che alak xa xe'lak'ay.
47012017	¿Su'chac cach'ob alak wa'? ¿C'o neba juna socoso'nel nutakom bi uc' alak?
47012018	Ri'in xintz'onoj che ri Tito que'rila alak y xintak bi ri jun hermano ruc'. ¿Xu'an neba elek' ri Tito che alak? Rire junam wuc' ri'in xa jun kac'u'x che ri caka'ano.
47012019	Hermanos, laj cach'ob alak e ronoje wa nubi'im lok xa re to'bal kib, pero na e ta ri'. Ma pakatzij wi chwach ri Dios y chupa rubi' ri Cristo kabi'im lo wa' re to'bal e alak, ri lic c'ax cakana' alak.
47012020	Cubisoj nuc'u'x ma c'axtaj we xinopon uc' alak, na utz ta 'anom alak y jela' c'u ri' na cuc'ul ta nuc'u'x ri qui'nrika'. Yey we e ri', laj na cuc'ul ta c'u'x alak ri woponibal ma ri' yaj ri qui'n'ana'. Cubisoj c'u nuc'u'x ma c'axtaj c'o ch'a'oj chixo'libal alak, c'o ri c'ax quic'u'x chiquij jujun chic, c'o oyowal chiwach alak, jachom pa alak, c'o ri caquich'amij quib, c'o ri e aj molot, c'o ri caqui'an nim che quib yey e c'o ri e sok'osak e quiwach e tzucul ch'a'oj.
47012021	Cubisoj c'u nuc'u'x ma c'axtaj we xinopon tanchi uc' alak, laj qui'nrika' e q'ui che alak c'a e c'o pa mac y na quitzelem ta quitzij chwach ri Dios; ma caqui'an tak ri ch'ulilaj mac, caquetz'abej uwa quik'ij cuc' jujun chic na quic'ulel taj y quiya'om quib che u'anic ronoje tak ri rayibal re ri quiti'jil. We xi'nrika c'u ri' wa', lic quinq'uix chwach ri Dios uma ralak y quebenuwok'ej c'u ri' ri quebanaw re wa'.
47013001	Rutzij Upixab ri Dios jewa' cubi'ij: «We e c'o queb oxib caquijiquiba' uwach rumac junok ma xquilo echiri' camacunic, cak'at c'u tzij ri' puwi raj mac.» E urox laj wa' quinopon uc' alak,
47013002	yey c'o cuaj cambi'ij che onoje alak y chique ri na cok'otam ta can ri quimac. Wa' e ri nubi'im chi can che alak echiri' xinopon chucalaj uc' alak y wo'ora cambi'ij tanchic tob na in jinta uc' alak: We xinopon tanchic, na qui'nto'o ta wi' alak.
47013003	Canc'ut c'u ri' chiwach alak ri catz'onoj alak, wa' e ri c'utubal re we pakatzij wi ri nutzij ri'in e utzij ri Cristo. Ma Rire na cuxi'ij ta rib yey lic c'o uchuk'ab re cusuc'upij ri binic silabic alak.
47013004	Pakatzij wi ri Cristo echiri' xcamisax chwa cruz e pacha' na jinta uchuk'ab, pero wo'ora Rire c'aslic ruma ruchuk'ab ri Dios. Jec'uri'la' we ri'oj xa jun ka'anom ruc' ri Cristo, e pacha' na jinta kachuk'ab ruma ri c'ax cakatijo, no'j cojc'asi' ruma ruchuk'ab ri Dios c'o kuc' yey cakac'ut na c'u ri' wa chuk'ab echiri' cojopon uc' alak.
47013005	Ch'obo alak rakan we pakatzij wi c'o c'utubal re ri cubulibal c'u'x alak ruc' ri Kanimajawal Jesucristo y c'o c'u alak puk'ab Rire. ¿Na eta'am ta neba alak Rire c'o pa anima' alak? ¿O c'axtaj na jinta ne c'ana c'utubal re wa' chupa ri binic silabic alak?
47013006	Ec'u cuaj ri'in queta'maj alak wa': Che ri kabinic kasilabic cak'alajinic c'o ri Cristo pa kanima' y Rire caqui'cot ruc' ri ka'anom.
47013007	Cakatz'onoj c'u che ri Dios cha' ralak na catzak ta c'ana alak chupa ri na utz taj. Na cakatz'onoj ta wa' re yacbal kak'ij ri'oj, ma xew cakaj ca'an alak ri utz, tob e c'o ri caquic'ak bi kak'ij ri'oj.
47013008	Ma ri'oj na jinta pakak'ab cakac'ak bi quik'ij ri quebin chupa ri K'ijsak. Ri caka'ano e cojchacun ne ruma ri K'ijsak cha' conoje quebin chupa.
47013009	E uwari'che lic cojqui'cot che we cac'oji' chuk'ab ralak che u'anic ri utz, tob quilitaj c'ut pacha' e na jinta chi kachuk'ab ri'oj. Cakatz'onoj c'u che ri Dios cha' e cuchomaj chi utz ri binic silabic alak.
47013010	Ruma c'u wa', quintz'iban apanok xalok' c'amaja' quinopon uc' alak, cha' we xinoponic, na cajawax ta chi c'ax quinch'aw pawi' alak. Ma ri chac uya'om ri Dios chwe e re q'uiyibal alak, na re ta sachibal wach alak.
47013011	Q'uisbal c'u re hermanos, cambi'ij wa' che alak: C'ola qui'cotemal pa anima' alak, suc'upij ri binic silabic alak chwach ri Dios, nimarisaj c'u'x alak chiwach alak, chu'ana xa jun c'u'x alak y c'ola alak chi utzil chomal. Y ec'u ri Dios, ri aj ya'l utzil chomal y rutzil c'u'xaj, cac'oji' uc' alak.
47013012	Ya'a rutzil wach alak chiwach alak ruc' jun sakil tz'ubuj chi'aj chwach ri Dios.
47013013	Conoje ri hermanos wara caquiya pan rutzil wach alak.
47013014	C'ulu c'u onoje alak ri unimal rutzil uc'u'x ri Kanimajawal Jesucristo y ri rutzil uc'u'x ri Dios, yey chu'ana xa jun c'u'x alak ruma ri Santowilaj Ruxlabixel. Amén.
48001001	Ri'in in Pablo, in utako'n ri Dios. Na e ta c'u juna ticawex takayom lo we, na e ta juna achi cojoyom we; ma e ri Kanimajawal Jesucristo y e ri Kakaw Dios, ri Jun xuc'astajisaj lo Ruc'ajol chiquixo'l ri ecaminak.
48001002	Junam c'u cuc' conoje ri hermanos e c'o wara wuc', cantz'ibaj pan wa carta chique riglesias e c'o che ri luwar re Galacia.
48001003	C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo,
48001004	ri xuya rib pa camic ruma ri kamac. Xu'an wa' ma e xraj ri' ri Kakaw Dios che cha' jela' cojresaj lo che ronoje ri na utz taj caqui'an ri winak chupa tak wa k'ij oj c'o wi.
48001005	Kayaca c'u uk'ij ri Kakaw Dios wak'ij ora y chikawach apanok na jinta chi utakexic. Amén.
48001006	E ri'in lic cacam wanima' che ma na jampatana xya can alak ri Dios, ri xusiq'uij alak ruma ri unimal rutzil uc'u'x ri Cristo, yey ec'u wo'ora e takem alak jun c'utunic junwi chwa ri Utzilaj Tzij re ri Cristo.
48001007	Wa' na e ta que'elawi c'o juna chic Utzilaj Tzij puwi ri Cristo. Pero e c'o jujun xa caquisachisaj na'oj alak y e cacaj caquijalc'atij ri Utzilaj Tzij re ri Cristo.
48001008	Tob ne junok chike ri'oj o juna ángel re chila' chicaj cutzijoj juna chic c'utunic che alak junwi chwa ri Utzilaj Tzij katzijom chi ri'oj che alak, peta c'u ri' ri k'atbal tzij re ri Dios puwi'.
48001009	Jela' pacha' ri nubi'im lok, cambi'ij tanchi wo'ora: We c'o junok cutzijoj juna chic c'utunic junwi chwa ri Utzilaj Tzij tom chi alak, peta c'u ri' ri k'atbal tzij re ri Dios puwi'.
48001010	¿E neba cantzucuj ri'in ri yacbal nuk'ij chiquiwach ri ticawex o e cuaj can'an janipa ri caraj ri Dios? ¿E neba cuaj ri'in quinel chi utz chiquiwach ri ticawex? We ta ri'in xa e cantzucuj ri cayac nuk'ij cuma ri ticawex, ri' na in ta sakil aj chac re ri Cristo.
48001011	Cheta'maj c'u alak hermanos: Ri Utzilaj Tzij cantzijoj ri'in na xa ta uch'a'tem juna achi,
48001012	na e ta juna achi xya'w chwe y na che tane juna achi xinmaj wi wa'; ma e ri Kanimajawal Jesucristo xk'alajisan chwe.
48001013	Tom chi c'u alak puwi ri nubinic nusilabic ojertan echiri' nutakem tak ri cojobal que raj judi'ab; ruc' c'ax xebenuternabej rutinamit ri Dios ri quicojom rubi' ri Cristo y lic xintij uk'ij cansach quiwach conoje.
48001014	Chiquixo'l ri wachbi'il junam oj q'uiyinak lok, in ri lic xinya wib che utakexic tak ri cojobal que can ri kati'-kamam ri oj aj judi'ab.
48001015	Na ruc' ta c'u ri', ri Dios xinucha' lo ri'in echiri' c'amaja' ne quinalaxic, xinusiq'uij ruma ri unimal rutzil uc'u'x
48001016	y xuk'alajisaj uwach Ruc'ajol chwe cha' e cantzijoj ri Utzilaj Tzij chique ri na e ta aj Israel. Yey puwi wa' na xintz'onoj tane nuna'oj che juna ticawex.
48001017	Na xin'ec tane Jerusalem re quebe'nuwila ri ebu'anom tako'n nabe chinuwa ri'in. Ri xin'ano, e xin'ec Arabia y c'a tec'uchiri' xintzelej tanchi Damasco.
48001018	Xic'ow na c'u oxib junab echiri' xintzelej Jerusalem re canweta'maj uwach ri Pedro y xinc'oji' chila' ruc' wo'lajuj k'ij.
48001019	Yey na xinwil ta quiwach ri jujun chic e tako'n; xew xinwil uwach ri Jacobo, ruchak' ri Kanimajawal.
48001020	Chwach c'u ri Dios cambi'ij che alak: Wa cantz'ibaj pan che alak lic katzij, na rak'ubal taj.
48001021	Tec'uchiri' xin'ec tanchi che tak ri luwar re Siria y re Cilicia.
48001022	Chupa tak la' la k'ij, ri hermanos re riglesias e c'o Judea c'amaja' ne caqueta'maj nuwach ri'in,
48001023	xew quitom cabi'xic: «E rachi xojuternabej ruc' c'ax ruma kacojom rubi' ri Kanimajawal, wo'ora catajin che utzijoxic ri Utzilaj Tzij, yey e ne rire ri lic xraj cusachisaj uwach wa'.»
48001024	Wuma c'u ri'in ri hermanos e aj Judea lic xquiyac uk'ij ri Dios.
48002001	Xic'ow na c'u cajlajuj junab echiri' xin'ec tanchi Jerusalem ruc' ri Bernabé, yey xinc'am bi ri Tito kuc'.
48002002	Xin'ec c'ut, ma ri Dios xuk'alajisaj chwe chirajawaxic quinopon chila'. Xkamol c'u kib xew cuc' ri e aj wach re riglesia y xink'alajisaj chiquiwach ri Utzilaj Tzij cantzijoj chique ri na e ta aj judi'ab. E xin'an wa' cha' janipa ri nu'anom chic y tak ri quintajin che u'anic na casach ta uwach.
48002003	Wachbi'il c'u ri Tito yey rire na e ta cuq'uil ri e aj judi'ab; na ruc' ta c'u ri', ri e aj wach re riglesia na xquitak tane che rire cucoj ri retalil re circuncisión.
48002004	Xkamol c'u kib cuc' wa e aj wach, ma e c'o jujun na e ta sakil hermanos xquimin quib chikaxo'libal ri'oj cha' e caquic'ac'alej ri kabinic kasilabic ri oj re ri Cristo, ri Jun xojresaj lo chuxe' ri takanic que raj judi'ab. Xqui'an wa' xa re cacaj cojc'oji' paquik'ab rique.
48002005	Pero ri'oj na xkatakej ta c'ana ri caquibi'ij cha' jela' na cajalc'ataj ta ri K'ijsak re ri Utzilaj Tzij cojom chi alak.
48002006	E tak c'u raj wach re riglesia ri lic c'o quiwach, tob na jinta c'o cu'an chwe ri'in we ri petinak lok c'o quiwach o na jintaj ma chwach ri Dios xa jun kawach; rique na jinta juna c'ac' tzij xquicoj puwi ri nuc'utunic ri'in.
48002007	Y na xew ta wa', ma xquimaj usuc' e ri Dios xya'w panuk'ab ri'in rutzijoxic ri Utzilaj Tzij chique ri na e ta aj judi'ab, jela' pacha' xya'i' che ri Pedro rutzijoxic wa' chique ri e aj judi'ab.
48002008	Ma ri Dios, ri xutak bi ri Pedro re cu'ana utako'n chiquixo'l ri e aj judi'ab, e xtakaw bi we'in re quinu'ana utako'n chiquixo'l ri na e ta aj judi'ab.
48002009	Ec'u ri Jacobo, ri Pedro y ri Juan, ri lic c'o quiwach pa riglesia, xquimaj usuc' e ri Dios ya'yom wa jun chac chwe. Xquiya c'u ri' ri quik'ab chwe ri'in y che ri Bernabé, c'utubal re oj chi cachbi'il rique. Y xuc'ul quic'u'x cojchacun ri'in y ri Bernabé chiquixo'l ri na e ta aj judi'ab, yey rique e quechacun chiquixo'l ri e aj judi'ab.
48002010	Xew c'u lic xquitz'onoj chike na quekamesc'utaj ta ri e niba'ib y wa' lic e cacha nuc'u'x che u'anic.
48002011	Na ruc' ta c'u ri', echiri' ri Pedro xc'un pa ri tinamit Antioquía, ri'in e la' chiwachil lic co xinch'a'bej upa ruma ri na usuc' taj catajin che u'anic.
48002012	Ma ri Pedro xaki cawa' cuc' ri hermanos na e ta aj judi'ab, no'j echiri' xec'un jujun e petinak Jerusalem pa riglesia pa c'o wi ri Jacobo, xresaj rib chiquij ri na e ta aj judi'ab y na xwa' ta chi cuc', ma cuxi'ij rib chiquiwach ri lic queboc il che ri retalil re circuncisión.
48002013	Ec'u ri hermanos e aj judi'ab xqui'an que ruc' ri Pedro, yey ri Bernabé xpacha'b ne cuc' wa' wa xa queb quipalaj.
48002014	Echiri' ri'in xinwilo na e ta caqui'an jela' pacha' ri cubi'ij ri sakil c'utunic re ri Utzilaj Tzij, jewa' ximbi'ij che ri Pedro chiquiwach conoje ri quimolom quib: «Rilal, lal cuq'uil raj judi'ab yey ca'an e la pacha' ri caqui'an ri hermanos na e ta aj judi'ab y na catakej ta chi la jujun che ri takanic que raj judi'ab. ¿Sa' c'u uchac ri' cabi'ij rilal chique ri na e ta aj judi'ab chirajawaxic caquitakej wa takanic que ri e aj judi'ab?»
48002015	Ri oj aj judi'ab, chwi kalaxic lok, na oj ta aj palajiy tzij pacha' ri jujun chic tinamit na jinta Rutzij Upixab ri Dios cuc'.
48002016	Na ruc' ta c'u ri', keta'am na jinta junok cu'an jusuc' che rib ruma cutakej ri takanic que raj judi'ab; ma ri lic chirajawaxic wi e ri cubulibal c'u'xaj ruc' ri Kanimajawal Jesucristo. E uwari'che ri'oj xkacoj rubi' cha' jela' Rire cu'an jusuc' chike xew ruma ri cubulibal kac'u'x ruc' y na ruma ta ri cakatakej juna tzij pixab. Ma na jinta junok cu'an jusuc' che rib ruma cutakej ri takanic que raj judi'ab.
48002017	Ec'u ri'oj lic cakaj coju'an jusuc' chwach ri Dios xew ruma ri cubulibal kac'u'x ruc' ri Cristo; yey we chiquiwach c'u jujun chic, oj aj mac ruma na cakatakej ta chi ri quitakanic rique, ¿e nawi que'elok coju'ana aj mac ruma ri cubulibal kac'u'x ruc' ri Cristo? ¡Na e ta ri'!
48002018	Ma we canc'osoj tanchi lo uwach ri nuc'akom chubi, ri' e que'elok in jun aj palajiy tzij.
48002019	Ri'in xinya wib che u'anic ronoje ri takanic que raj judi'ab cha' jela' can'an jusuc' che wib, pero xinmaj usuc' na ruma ta wa' cu'an jusuc' junok chwach ri Dios; ec'u wo'ora nuya'om wib che ulok'nimaxic ri Dios ruc' ronoje ri nuc'aslem.
48002020	Jec'ula', ri nuc'aslemal na we'in ta chic, ma e re ri Kanimajawal Jesucristo. E pacha' xincam chwa ri cruz junam ruc' ri Cristo. Wo'ora che ri nuc'aslem, ronoje ri can'ano e ruma ri cubulibal nuc'u'x ruc' Ruc'ajol ri Dios, ri lic c'ax xinuna'o y xuya rib pa camic wuma ri'in.
48002021	Na cuaj ta c'ut canc'ak bi uk'ij ri unimal rutzil uc'u'x ri Dios; ma we ta c'o junok curiko cu'an jusuc' che rib chwach ri Dios ruma utakem ri tzij pixab, ri' na jinta cutikoj rucamic ri Cristo.
48003001	¡Tok'o' wach alak aj Galacia! Lic co 'anom che ri c'u'x alak. ¿China xsocoso'n e alak cha' na cacoj ta chi alak ri K'ijsak? Ma lic xk'alajisax chiwach alak sa' que'elawi rucamic ri Kanimajawal Jesucristo chwa ri cruz.
48003002	Bi'ij alak wa' chwe: ¿Xc'ul alak ri Ruxlabixel ri Dios ruma xtakej alak ri takanic que raj judi'ab o ruma xta alak ri Utzilaj Tzij y xcubi' c'u'x alak che?
48003003	¿Su'chac lic 'anom co che ri c'u'x alak? Ma ri binic silabic alak chwach ri Dios xjek lo alak ruma ruchuk'ab ri Ruxlabixel ri Dios, yey wo'ora ¿ca'aj cami alak ri' caq'uisbej alak wa' xa ruc' ri chuk'ab ralak?
48003004	¿Na jinta cami utikom ri' che alak janipa tak ri c'ulum alak ruma ri Ruxlabixel ri Dios? Na cancoj ta c'ana ri'in we wa' na jinta utikom che alak.
48003005	Ma echiri' ri Dios cuya ri Ruxlabixel che alak y ruc' ruchuk'ab cu'an nimak tak milagros chixo'l alak, ¿su'anic cu'ano? ¿E nawi ruma takem alak ri takanic que raj judi'ab o e ruma xta alak ri Utzilaj Tzij y xcubi' c'u'x alak che?
48003006	Ri Abraham xcubi' uc'u'x ruc' ri Dios y ruma c'u ri' x'ani' jusuc' che.
48003007	E uwari'che, chirajawaxic queta'maj alak wa': E janipa ri lic cubul quic'u'x ruc' ri Dios, ri' e ralc'o'al can ri Abraham.
48003008	Ruch'a'tem ri Dios xex chi ubi'im wi lo paquiwi ri na e ta aj Israel, we rique cacubi' quic'u'x ruc' ri Dios, quebu'an jusuc'. Ma jewa' ri utzilaj tzij xbi'x lo ojertan che ri Abraham: Awuma ri'at, ri Dios quebu'an bendecir conoje tak ri tinamit che ruwachulew.
48003009	Jec'uri'la', conoje ri cacubi' quic'u'x ruc' ri Dios caquic'ul na ri utz cape ruc' Rire, jela' pacha' ri xuc'ul ri Abraham ruma xcubi' uc'u'x ruc'.
48003010	Conoje ri quicubam quic'u'x quecolobetaj xa ruma caquitakej u'anic ri tzij pixab, ri' e c'o chi chuxe' ri k'atbal tzij re ri Dios, ma jewa' tz'ibitalic: China c'u ri na cu'an ta janipa ri takanic tz'ibital can chupa ri Tzij Pixab, ri' c'o chi chuxe' ri k'atbal tzij re ri Dios cacha'.
48003011	Cak'alajin c'u ri', na jinta junok cu'an jusuc' che rib chwach ri Dios ruma cutakej ri Tzij Pixab, ma jewa' tz'ibitalic: Ri e jusuc' chwach ri Dios, c'o quic'aslemal ruma ri cubulibal quic'u'x ruc' Rire cacha'.
48003012	E junok cuch'ob rakan cacolobetaj ruma cutakej ronoje ri Tzij Pixab, ri' na cubul ta uc'u'x cacolobetaj ruma ri cubulibal uc'u'x ruc' ri Cristo. Yey jenewa' cubi'ij Ruch'a'tem ri Dios: China ri ca'anaw re ronoje ri cubi'ij ri Tzij Pixab, ri' c'o uc'aslemal chwach ri Dios ruma cu'an wa' cacha'.
48003013	Ri Cristo xojresaj chuxe' ri k'atbal tzij c'o pakawi' ruma xkapalajij Rutzij Upixab ri Dios; xu'an c'u wa' echiri' xuya rib pakac'axel ri oj aj mac, ma jewa' ri tz'ibital can pa Ruch'a'tem ri Dios: Chwach ri Dios, itzel uwach junok catzayabax chwa juna che'.
48003014	E xu'an wa' ri Kanimajawal Jesucristo cha' ri rutzil uc'u'x ri Dios, ri xbi'tisix che ri Abraham, caya'taj na paquiwi ri na e ta aj Israel ruma ri Cristo; y jec'ula' ruma ri cubulibal kac'u'x, konoje cakac'ul ri Ruxlabixel ri Dios bi'tisim chi ulok.
48003015	Hermanos, ri u'anom ri Dios canjunimaj ruc' ri caqui'an ri ticawex cha' camaj alak usuc': Echiri' queb achijab caqui'an juna tzij chiquiwach y caquijiquiba' uwach, lic na utz ta c'u ri' we jun chique cutzelej uch'a'tem che ri ubi'im chic o cucoj uwi' ri quijiquibam chic.
48003016	Ec'u ri Dios xuya rubi'tisinic che ri Abraham y che can ri Jun ralc'o'al. Rutzij Upixab ri Dios na jetawa' cubi'ij «chique can rawalc'o'al», pacha' e uq'uiyal ticawex, ma jewa' cubi'ij «che can ri Jun awalc'o'al»; wa' que'elawi e ri Cristo.
48003017	Wa quintajin che ubi'xic e wa': Ri Dios xu'an jun tzij ruc' ri Abraham. Xic'ow na c'u cuatrocientos treinta junab c'a echiri' ri Moisés xutz'ibaj can ri takanic re ri Tzij Pixab. Ec'u wa takanic na utz taj cuyoj wa nabe tzij y na cuyoj tane ri xubi'tisij lo ri Dios.
48003018	Ma we ta cakac'ul rubi'tisim ri Dios ruma cakatakej ri Tzij Pixab, ri' na e ta ruma ri bi'tisinic xu'an ri Dios; no'j ri xusipaj ri Dios che ri Abraham e ruma ri bi'tisinic u'anom chi che.
48003019	¿Sa' c'u ruchac ri' ri Tzij Pixab tz'ibital can ruma ri Moisés? E cha' cuk'alajisaj chique ri ticawex sa' tak ri quimac chwach ri Dios. Y jela' u'anom lok c'a che ruc'unibal ri Jun Alc'o'al bi'tisim lok, wa' e ri Cristo; ma che Rire x'an wi wa' wa bi'tisinic. Ri Tzij Pixab xtzijox cuma ri ángeles che ri Moisés cha' rire cuk'atisaj chiquiwach ri tinamit;
48003020	no'j ri Dios echiri' xu'an rubi'tisinic che ri Abraham, na jinta junok xk'atisan ri tzij chiquiwach, ma e Rire xuk'atisaj rutzij che ri Abraham y na xajawax ta c'u junok chic.
48003021	E uwari'che, echiri' ri Dios xuya Rutzij Upixab che ri Moisés, ¿e nawi xujalc'atij ri bi'tisinic u'anom chi che ri Abraham? Na e taj. Ma we ta e ri', e ri Tzij Pixab caya'w ri kac'aslemal chwach ri Dios, y coju'an c'u jusuc' ri' ruma ri cakatakej ri tz'ibital canok. No'j na e ta u'anom ri'.
48003022	Ma chupa ri Tzij Pixab tz'ibital canok, cak'alajinic konoje ri oj ticawex oj c'o puk'ab ri mac; e uwari'che lic cajawax ri bi'tisinic u'anom lo ri Dios chique ri cacubi' quic'u'x ruc' ri Kanimajawal Jesucristo.
48003023	Echiri' c'amaja' cac'un ri Jun cacubi' kac'u'x ruc', e ri Tzij Pixab xojuchajij y xuc'am lo kawach cha' cacubi' kac'u'x ruc' ri Cristo echiri' copon ruk'ijol cak'alajisax ri Utzilaj Tzij chikawach.
48003024	Ec'u que'elawi, ri Tzij Pixab tz'ibital can ruma ri Moisés xojuchajij y xuc'ut chike ri cajawaxic cakamajo, pacha' chi oj ac'alab; xuk'alajisaj c'u pan ruc'unibal ri Cristo cha' ruma ri cubulibal kac'u'x ruc' Rire, ri Dios cu'an jusuc' chike.
48003025	Ec'u wo'ora cubul chi kac'u'x ruc' ri Cristo, jec'ula' na oj jinta chi chuxe' ri Tzij Pixab ri xuc'am lo kawach ojertan.
48003026	Ma onoje ralak alak chi ralc'o'al ri Dios ruma ri cubulibal c'u'x alak ruc' ri Kanimajawal Jesucristo.
48003027	Onoje c'u ralak ri xc'ul alak ri bautismo chupa rubi' ri Jesús, wo'ora alak chi re ri Cristo y cac'ut c'u alak wa' ruc' ri binic silabic alak.
48003028	Xa jun 'anom alak chwach ri Dios, tob jujun che alak e cuq'uil raj judi'ab o na e ta cuq'uil, tob ne jujun che alak e aj chaquib elok'otalic yey jujun chic quechacun pa que rique, tob achi o ixok; ma onoje ralak, xa jun 'anom alak ruma alak c'o puk'ab ri Kanimajawal Jesucristo.
48003029	Yey we alak re ri Cristo, ri' alak ralc'o'al ri Abraham yey cac'ul c'u alak ri sipanic ubi'tisim lo ri Dios.
48004001	Cambi'ij c'u wa' che alak: Echiri' c'a ch'uti'n ruc'ajol juna beyom, e junam ruc' pacha' juna aj chac pa ja. Tob ne e rire ri rajaw ronoje ri beyomalil, pero wa' c'amaja' cac'oji' puk'ab
48004002	ma c'a c'o paquik'ab ri e chajal re y ri caquichacuj rubitak re, copon na ruk'ijol bi'tal can ruma rukaw echiri' quel chuxe' ri takanic que rique.
48004003	Jec'ula' kac'ulumam ri'oj ojertan, e pacha' oj ac'alab c'a oj c'o puk'ab ri takanic cojotal che ruwachulew.
48004004	No'j echiri' xopon ruk'ijol cha'tal chi lo ruma ri Dios, Rire xutak lo Ruc'ajol, ri xalax ruma jun ixok y xalax chuxe' ri takanic re ri Tzij Pixab tz'ibital can ruma ri Moisés.
48004005	Rire xc'unic cha' cojucolobej ri oj c'o chuxe' wa takanic, y jec'ula' coju'ana oj ralc'o'al ri Dios.
48004006	E uwari'che, ruma oj chi ralc'o'al ri Dios, Rire xutak lo ri Ruxlabixel Ruc'ajol chupa ri kanima'; y ruma c'u ri Ruxlabixel, utz cakabi'ij che ri Dios: «¡Tat, Lal Nukaw!» cojcha'.
48004007	E uwari'che na lal ta chi pacha' jun aj chac c'o puk'ab juna patrón, ma wo'ora lal ralc'o'al ri Dios. Y ruma lal ralc'o'al, Rire cuya na che'la janipa ri ubi'tisim chique ri ralc'o'al.
48004008	Pakatzij wi, rojertan echiri' na eta'am ta alak uwach ri Dios, ralak e quelok'nimaj alak tak ri tiox, ri lic quewi na e ta dios.
48004009	Ec'u wo'ora eta'am chi alak uwach ri Dios, o ri más jusuc' ubi'xiquil e “ralak eta'matal chi wach alak ruma ri Dios”. ¿Sa' c'u ube ri' caya tanchi ib alak chuxe' tak ri takanic na il ta uwach y na jinta uchac?
48004010	Ma lic calok'nimaj alak tak ri nimak'ij re ri jujun k'ij, ri jujun ic', ri jujun junab yey ruk'ijol ri jachbal upa tak ri junab.
48004011	Lic cubisoj nuc'u'x ma c'axtaj ri chac nu'anom chixo'l alak na jinta cutikoj.
48004012	Hermanos, lic cantz'onoj che alak 'ana e alak jela' pacha' ri nu'anom ri'in, ma ri'in jela' xin'ano pacha' ralak. Yey echiri' xinc'oji' uc' alak na jinta juna c'ax x'an alak chwe.
48004013	Ma eta'am chi alak, echiri' xintzijoj ri Utzilaj Tzij che alak ri nabe laj, xincanaj can uc' alak ruma jun yabil in c'o wi.
48004014	Yey na tzel ta xinil alak, na xc'ak tane bi alak nuk'ij tob e la' c'o wa yabil chwe. Ma ri x'an alak e xinc'ul alak, x'an alak chwe pacha' in jun ángel re ri Dios, pacha' chi e xc'ul alak ri Kanimajawal Jesucristo.
48004015	¿Pa c'u xcanaj can wi ri' ri qui'cotemal c'o uc' alak echiri' xinopon chila'? Ma ri xinwil che alak e caya ne anima' alak quesaj ri wach ralak cha' caya alak chwe ri'in.
48004016	¿Ruma cami ximbi'ij ri lic katzij che alak, e tzel quinil wi alak ri' wo'ora?
48004017	Tak la' la ticawex lic chacojo' lic c'ax caquina' alak tob na e ta caquitzucuj ri utz che alak, ma ri cacaj rique e na cojtakej ta chi alak cha' xew e quetakej alak rique.
48004018	Pakatzij wi lic utz we ralak quetakej alak jujun chic, xew tane we rique e caquitzucuj ri lic utz che ralak. Jec'ula' cuaj ca'an ralak wuc' ri'in y na xew ta echiri' in c'o uc' alak.
48004019	Ralak pacha' alak walc'o'al, ri'in cantij tanchi c'ax uma ralak jela' pacha' juna ixok echiri' cutzir uwach. Y cantij c'u wa c'ax c'a echiri' ri binic silabic alak cu'ana pacha' ri re ri Cristo.
48004020	Lic ne cuaj ta e la' in c'o chila' uc' alak wo'ora yey na lic ta c'ax quinch'aw pawi' alak, ma lic uchapom wanima' ri 'anom alak.
48004021	Ralak ri ca'aj alak cac'oji' alak chuxe' ri takanic que raj judi'ab, cantz'onoj che alak: ¿Na tom ta neba alak ri ubi'im can ri Moisés chupa ri Tzij Pixab?
48004022	Ma tz'ibital canok ri Abraham xec'oji' ca'ib uc'ajol. Jun chique xalax ruc' rixok aj chac pa ja; ri jun chic uc'ajol xalax ruc' ri rixokil.
48004023	E ruc'ajol xalax ruc' rixok aj chac pa ja, xalaxic xa ruma quino'jibal rique; no'j ruc'ajol xalax ruc' ri rixokil, e ubi'tisim ri' ri Dios che ri Abraham.
48004024	Ec'u wa' e jun c'ambal na'oj. Ri queb ixokib e que'elawi queb tzij; jun e ri petinak che ri juyub Sinaí pa xuya wi ri Dios ri takanic re ri Tzij Pixab. Wa' wi'xok e Agar, yey ri e ralc'o'al rire e ri caquiya quib chuxe' ri takanic que raj judi'ab.
48004025	Ec'u ri Agar e cajunimax ruc' ri juyub Sinaí c'o chila' pa ri luwar re Arabia; yey wak'ij ora wa' e ri e aj Jerusalem, ma wa' wa tinamit e c'o chuxe' tak ri takanic que raj judi'ab.
48004026	No'j ri “Jerusalem” re chila' chicaj elinak chi chuxe' ri takanic que raj judi'ab yey ri'oj oj ralc'o'al wa' wa tinamit.
48004027	Ma jewa' tz'ibital can pa Ruch'a'tem ri Dios: ¡Chatqui'cot ri'at ixok ri na catalan taj, ri na jinta awalc'o'al! ¡Chatsiq'uin ruma raqui'cotemal, ri'at ri na at ic'owinak ta pa ri c'ax re juna ixok echiri' cutzir uwach! Ma ri e ralc'o'al rixok xok'otax canok, más queq'uiyar chiquiwach ri e ralc'o'al rixok c'o rachijil cacha'.
48004028	Hermanos, ri'oj oj jela' pacha' ri Isaac, ma oj sakil ralc'o'al ri Dios ruma ri bi'tisinic xu'an Rire.
48004029	Yey pacha' ri xu'an rojertan, ri xalax xa ruma rurayibal rachi e xuternabej ruc' c'ax ri xalax e chirij ri xraj ri Ruxlabixel ri Dios; jec'ula' u'anom wo'ora.
48004030	Pero ¿sa' ri cubi'ij Ruch'a'tem ri Dios tz'ibital canok? Jewa' cubi'ij: E chesaj bi la rixok aj chac pa ja junam ruc' ri ralab. Ma che ri ralab wi'xok na caya'i' ta ri takal che cuc'ul ri ralab ri rixokil ri rajaw ja cacha'.
48004031	E uwari'che hermanos, ri'oj na oj ta ralc'o'al rixok aj chac pa ja, ma oj ralc'o'al ri rixokil ri rajaw ja.
48005001	E chuk'ubej ib alak che ri colobetajic xya'i' chike ruma ri Cristo echiri' xojresaj lo chuxe' ri takanic que raj judi'ab; maya tanchi c'u ib alak chuxe' ruc'ayewal wa' wa takanic.
48005002	Chinta na pe alak. Ri'in Pablo, cambi'ij che alak: We caya ib alak che ucojic ri retalil re circuncisión cha' cac'oji' alak jusuc' chwach ri Dios, ri' na jinta uchac ri Cristo che alak.
48005003	Cuaj cambi'ij tanchi wa': We juna achi cucoj ri retalil re circuncisión, ri' chirajawaxic che e cu'an ronoje ri takanic que raj judi'ab.
48005004	Ec'u ralak, ri cach'ob alak e cu'an alak jusuc' chwach ri Dios ruma ri catakej alak wa takanic, ri' che ri Cristo xesaj wi ib alak y e xya can alak ri unimal rutzil uc'u'x ri Dios.
48005005	No'j ri'oj, ruma ri Ruxlabixel ri Dios pa kanima', koye'em ri k'ij echiri' ri Dios cojuc'ulu ma oj chi jusuc' chwach ruma ri cubulibal kac'u'x ruc' ri Cristo.
48005006	Yey we oj re ri Kanimajawal Jesucristo, na jinta chi que'elawi we cakacoj ri retalil re circuncisión o we na cakacoj taj. Ma ri lic chirajawaxic e ri cubulibal kac'u'x ruc' ri Cristo, yey wa' e cakac'ut ruma ri rutzil kac'u'x.
48005007	Ri binic silabic alak ruc' ri Cristo xjek lo alak chi utz. ¿China xk'aten e alak cha' na cabin ta chi alak chupa ri K'ijsak?
48005008	Ri Dios, ri xusiq'uij alak, na e ta xuc'ut wa' che alak.
48005009	Masach chic'u'x alak wa': «Echiri' que'ec jubik' levadura chupa ri k'or re pam, wa' cusipowirisaj upa ronoje.» Wa' e que'elok: E junok na sakil ta runa'oj, cusachisaj ri quina'oj ri jujun chic.
48005010	Ruma c'u kaya'om kib ralak y ri'in puk'ab ri Cristo, e lic cubul nuc'u'x na jinta juna chic na'oj alak puwi wa' chwa ri canch'ob ri'in. Yey we c'o junok cusachisaj na'oj alak, c'o chi ri' ri k'atbal tzij re ri Dios puwi', xa tob chinok.
48005011	Ec'u ri'in hermanos, we ta e la' cambi'ij chirajawaxic cacoj ri retalil re circuncisión che junok cha' cacolobetajic, ri' raj judi'ab na quech'o'jin ta chi wuc' y na tzel tane caquita ri tzijonic can'an puwi rucamic ri Kanimajawal Jesucristo chwa ri cruz. No'j na je ta la' u'anom.
48005012	Ec'u chique ri caquisachisaj na'oj alak, ¡ta ne asu quik'ata bi ri culewal!
48005013	Ma ralak hermanos, xsiq'uix alak cha' na cac'oji' ta alak chuxe' ri takanic que raj judi'ab; xew c'u matz'ila' ri binic silabic alak ruc' tak ri rayibal re ri ti'jil alak. E nimaj ib alak chiwach alak ruc' rutzil c'u'xaj.
48005014	Ma ronoje ri takanic re ri Moisés catz'akat uwach ruc' wa ch'a'tem: «C'ax chana'a rawatz-achak' jela' pacha' ri c'ax cana' awib ri'at» cacha'.
48005015	No'j we ralak capurij ib alak y catij ne ib alak chiwach alak, chajij c'u ib alak ri' ma c'axtaj asu casach ne wach alak chiwach alak.
48005016	Cambi'ij c'u wa' che alak: E takej alak janipa ri caraj ri Ruxlabixel ri Dios che alak cha' jela' na caya ta ib alak che tak ri rayibal re ri ti'jil alak.
48005017	Ma e rurayibal ri ti'jil alak na cuc'ulaj ta rib ruc' ri caraj ri Ruxlabixel ri Dios, yey e ri Ruxlabixel ri Dios na cuc'ulaj ta rib ruc' rurayibal ri ti'jil alak. Quicabichal c'u ri' quech'o'jin chiquiwach; ruma c'u la', ri ti'jil alak cuk'atej ri utz ca'aj alak ca'an alak.
48005018	No'j we e ri Ruxlabixel ri Dios ri cac'amaw wach alak, ri' na jinta alak chuxe' ri takanic re ri Tzij Pixab.
48005019	Lic cak'alajin uwach tak ri na utz taj caqui'an ri winak ri caquitakej tak ri rayibal re ri quiti'jil. Rique e quemacun chirij ri c'ulaniquil, caquetz'abej uwa quik'ij cuc' jujun chic na quic'ulel taj, caqui'an ri ch'ulilaj mac y caquimaj uwach tak ri rayibal re ri quiti'jil,
48005020	caquilok'nimaj uk'ij tiox, caqui'an itz, tzel quequil jujun chic, e aj ch'a'oj, c'ax quic'u'x chiquij jujun chic; e aj oyowal, e aj chapanel che ch'a'oj, e aj jachal quipa jujun chic, e aj c'utunel re tak na'oj na utz taj
48005021	tzel caquil jun chic ruma caquirayij ri c'o ruc', e camisanel, e k'aba'relab, caquimol quib re caqui'an ch'ulilaj mac y caqui'an jujun chic mac pacha' tak wa'. Cambi'ij c'u jumul chic che alak: Conoje wa' na jinta que cuc' ri ya'tal chique queboc pa rutakanic ri Dios.
48005022	No'j rujik'obalil ri Ruxlabixel ri Dios ruc' junok e wa': pa ranima' c'o rutzil c'u'xaj, c'o qui'cotemal y c'o utzil chomal; c'o unimal uc'u'x, utz uc'u'x, c'o relej uc'u'x; ri jujun chic cacubi' quic'u'x ruc', ma janipa ri cubi'ij, e cu'ana';
48005023	na cu'an ta nim che rib y cuch'ij uchuk'ab tak ri rayibal re ruti'jil. We jec'uri'la' u'anom junok, na cajawax tane ri' c'o junok capixaban re cha' cu'an ri utz.
48005024	Janipa ri e re ri Kanimajawal Jesucristo, na caquitakej ta chi ri rayibal re ri quiti'jil.
48005025	We ri Ruxlabixel ri Dios uya'om ri c'ac' kac'aslemal, kaya'a c'u ri kabinic kasilabic puk'ab Rire.
48005026	Makatzucuj ri yacbal kak'ij, makapetisaj koyowal chikawach y matzel mekil jujun chic ruma cakarayij ri c'o cuc'.
48006001	Hermanos, we xna'bej alak c'o junok tzakinak pa mac, e ralak ri c'amom wach alak ruma ri Ruxlabixel ri Dios, to'o alak cha' cayactajic. Yey chajij ib alak ma c'axtaj catzak ralak chupa wa' wa xu'an rire.
48006002	To'o ib alak chiwach alak we c'o junok che alak c'o pa c'axc'obic, ma jec'uri'la' catajin alak che u'anic ri tzij xuc'ut can ri Cristo.
48006003	Ma we c'o junok cuch'obo lic c'o uwach ruma ri cu'ano yey na e ta c'u u'anom, ri' utuquel cusoc rib.
48006004	E uwari'che chirajawaxic wi chikajujunal cakach'ob chi utz puwi ri ka'anom. Y we utz ri ka'anom chwach ri Dios, chojqui'cot c'u ri', pero maka'an c'u nim che kib xa ruma ka'anom más chiquiwa ri jujun chic.
48006005	Ma ri chirajawaxic wi e chikajujunal cakac'am bi ri c'o chikakul caka'ano.
48006006	We c'o junok cuc'ut Rutzij Upixab ri Dios che alak, chirajawaxic wi cato' alak rire ruc' ri bitak e alak.
48006007	Masocosa' ib alak: Na jinta junok casocow re ri Dios. E chirij ri cutic junok, e jela' ri cumolo.
48006008	Ma we junok e cuya rib che tak ri rayibal re ruti'jil, ri' e cuc'am lo ri camic puwi'. No'j we junok e cuya rib che u'anic ri caraj ri Ruxlabixel ri Dios, ri' che ri Ruxlabixel cuc'ul ri c'aslemal na jinta utakexic.
48006009	Mojcos che u'anic ri utz y makok'otaj ne u'anic wa', ma copon na ruk'ijol que'kila uwach rujik'obalil ri ka'anom.
48006010	E uwari'che, we c'o pakak'ab caka'an ri utz, e ka'ana c'u ri' wa' chique conoje, y más e ka'ana ri' chique conoje ri quicojom rubi' ri Cristo.
48006011	Chilape alak, ruc' nimak tak letras quintz'iban pan che alak.
48006012	Ri jujun caquibi'ij che alak e lic chirajawaxic wi cacoj alak ri retalil re circuncisión, caqui'an wa' xa e cha' na caquijal ta uchi' chiquiwach jujun chic y cha' na cape ta c'ax paquiwi' ruma caquitzijoj rucamic ri Cristo chwa ri cruz.
48006013	Ma ri jujun caquimin alak chupa che ucojic ri retalil re circuncisión, rique na caqui'an tane ronoje ri Tzij Pixab; xew cacaj caquitac'aba' quik'ij ruma xcoj alak quitzij.
48006014	No'j ri'in na cuaj ta c'ana cantac'aba' nuk'ij, xew lic canyac uk'ij ri Kanimajawal Jesucristo ruma ri xu'an Rire chwa ri cruz. Ruma c'u ri', na cacha ta chi nuc'u'x che tak ri xa re ruwachulew; ronoje wa' e pacha' caminak chi chinuwach ri'in; yey ri'in e pacha' in chi caminak chwach tak ri xa re ruwachulew.
48006015	Ma we oj re ri Kanimajawal Jesucristo, na jinta chi que'elawi we cakacoj ri retalil re circuncisión o we na cakacoj taj; ma ri lic caraj Rire, e cu'an c'ac' ri kabinic kasilabic.
48006016	Onoje c'u ralak ri takem alak wa' wa c'utunic puwi ri c'ac' kabinic, c'ulu alak ri utzil chomal y ri rutzil uc'u'x ri Dios, junam cuc' rutinamit Israel, ri pakatzij wi e re Rire.
48006017	Chwi c'u wo'ora, na cuaj taj c'o juna latz'anel chwe puwi ri nuc'utunic, ma che ri nucuerpo k'alaj tak ri c'utubal re ri c'axc'obic xinic'ow wi ruma in jun aj chac re ri Kanimajawal Jesucristo.
48006018	Hermanos, c'ola c'u pa anima' alak ri unimal rutzil uc'u'x ri Kanimajawal Jesucristo. Amén.
49001001	Ri'in in Pablo in tako'n re ri Kanimajawal Jesucristo; e ri Dios intakayom re, ma e xraj ri' chwe. Cantz'ibaj pan wa carta che alak ri c'o alak pa ri tinamit Éfeso, ri c'o alak puk'ab ri Cristo y tiquil alak chi utz chupa rubi'.
49001002	C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
49001003	¡Lic nim uk'ij ri Dios, Rukaw ri Kanimajawal Jesucristo! Ruma oj chi re ri Cristo, ri Dios uya'om lo chike ronoje tak ri to'bal petinak chila' chicaj.
49001004	Ma ri Dios c'amaja' ne cu'an ruwachulew echiri' xojucha' lok cha' cojuya puk'ab ri Cristo, y jela' coju'an jusuc' y na jinta chi ne c'ana kamac chwach.
49001005	Ruma c'u rutzil uc'u'x ri Dios, lic ojertan xujiquiba' lo uwach cha' cu'an ralc'o'al chike ruma ri Kanimajawal Jesucristo. Yey lic pa ranima' xalax wi cu'an wa'.
49001006	Cakayac c'u uk'ij ri Dios ruma ri unimal rutzil uc'u'x pakawi', ri xuya chike ruma Ruc'ajol, ri lic c'ax cuna' Rire.
49001007	Ruc' c'u ri' ri Cristo c'o kacolobetajic y c'o cuybal kamac ruma ruquiq'uel xturuwic, yey karikom wa' ruma ri unimal rutzil uc'u'x ri Dios.
49001008	Na jinta c'u utakexic wa rutzil uc'u'x uya'om lo pakawi'. Yey xuya ne chi sak ri kana'oj
49001009	cha' caketa'maj sa' runa'oj Rire, ri na uya'om ta che reta'maxic ojertan. Ma uch'obom chi lo ojertan chiribil rib sa' ri caraj cu'an ruma ri Cristo
49001010	echiri' copon na ruk'ijol cuc'am lo ronoje tak ri c'olic, wa' e tak ri e c'o chila' chicaj y ri e c'o che ruwachulew, yey cuya na ronoje wa' puk'ab ri Cristo cha' catakan puwi'.
49001011	Ruma c'u oj re ri Cristo, cakac'ul na rubi'tisim lo ri Dios chike, ma xojucha' lo ojertan cha' caka'an janipa ri uch'obom chi lo Rire. Yey Rire lic e cu'ana ronoje ri caraj cu'ano jela' pacha' ri uch'obom chi ulok.
49001012	Xojucha' c'u ri' re yacbal uk'ij Rire cha' quilitaj ruchomalil kuma ri'oj, ri nabe xcubi' kac'u'x ruc' ri Cristo.
49001013	Ec'uchiri' ralak xta alak rutzijoxic ri K'ijsak, ri Utzilaj Tzij puwi su'anic cacolobetaj alak; xcubi' c'u'x alak ruc' ri Cristo y xc'ul c'u alak ri bi'tisim canok: Wa' e ri Santowilaj Ruxlabixel ri Dios pa anima' alak, c'utubal re, alak chi re ri Dios.
49001014	Yey ri Ruxlabixel ri Dios pa kanima' e cajiquiban uwach chike, chikawach apanok cakac'ul na rutz'akatibal janipa ri ubi'tisim can ri Dios chike cha' jela' cakayac uk'ij ri Dios ruma ri unimal uchomalil.
49001015	Ruma c'u nutom lic cubul c'u'x alak ruc' ri Kanimajawal Jesucristo y lic c'utum ri rutzil c'u'x alak chique conoje ri quicojom rubi',
49001016	na quinuxlan ta che quintioxin chwach ri Dios uma ralak echiri' can'an orar.
49001017	Can'an orar chwach ri Kakaw ri lic nim uk'ij, ri Dios re ri Kanimajawal Jesucristo. Cantz'onoj c'u che chuya'a lo na'oj alak ruma ri Ruxlabixel y chuk'alajisaj c'u chiwach alak runa'oj Rire cha' jela' queta'maj alak uwach chi utz.
49001018	Yey cantz'onoj che ri Dios cuya chi sak ri na'oj alak cha' jela' queta'maj alak chi utz sa' tak ri oye'em alak, ma alak siq'uim ruma ri Dios. Cheta'maj c'u alak sa' ri chomilaj beyomalil ubi'tisim chique conoje ri e re Rire.
49001019	Cuaj c'ut lic queta'maj alak runimal uchuk'ab ri Dios, ma wa' na jinta cajunumitaj wi. Y wa uchuk'ab c'o chi kuc', ma ruc' wa' ri Dios cachacun chikaxo'l ri'oj ri lic cubul kac'u'x ruc'.
49001020	Wa' wa uchuk'ab e xuc'utu echiri' xuc'astajisaj lo ri Cristo chiquixo'l tak ri ecaminak y xutz'uyuba' puwiquik'ab chila' chicaj.
49001021	Jela' ri Dios xuya puk'ab ri Cristo catakan paquiwi conoje ri e takanelab, ri lic c'o quiwach, ri c'o quichuk'ab y ri lic yacom quik'ij. Ma rubi' ri Cristo e más nim uk'ij chwach ronoje tak bi'aj, ma na jinta jun chic más c'o uwach chwa Rire; y wa' na xew ta wo'ora ma jela' chikawach apanok.
49001022	Ec'u ri Dios xuya ronoje xe'rakan uk'ab ri Cristo y xucojo cha' cu'an unimal ujolom riglesia
49001023	y riglesia e ucuerpo Rire. Jec'ula' ri Cristo ruc' riglesia junam catz'akat quiwach, y e ri Cristo ri catz'akatisan re janipa tak ri c'olic.
49002001	Ri Dios uya'om c'ac' c'aslemal che alak, tob ojertan caminak alak chwach ri Dios ruma xmacun alak y xpalajij alak Rutzij.
49002002	Ma rojertan ri binic silabic alak e junam ruc' ri quibinic tak ri winak re ruwachulew. E xnimaj alak janipa rutakanic ri jun catakan xa pa tew, wa' e ri itzel uxlabixel, ri catakan wak'ij ora cuc' tak ri winak caquipalajij Rutzij ri Dios.
49002003	Konoje ri'oj ojertan xka'an ke'oj cuc' rique, ma e xkatakej janipa tak ri rayibal re ri kati'jil y tak ri na utz taj cac'un pa kajolom. Lic kalaxibem chi lo wa' oj aj maquib. Ruma c'u la', lic takal chike we ta xpe ri royowal ri Dios pakawi' jela' pacha' ri cu'an cuc' conoje ri e aj maquib.
49002004	Pero ri Dios ruma lic c'o unimal rutzil uc'u'x, xoj-juch' ca'n che y c'ax xojuna'o.
49002005	Ma echiri' c'a oj caminak chwach Rire ruma ri kamac, xuya c'ac' c'aslemal chike junam ruc' ri Cristo. Ruma c'u ri unimal rutzil uc'u'x ri Dios c'o kacolobetajic.
49002006	Y junam ruc' ri Kanimajawal Jesucristo xojuc'astajisaj lok y xuya chike cojtakan ruc' Rire chila' chicaj.
49002007	Ri Dios xu'an wa' chike cha' chikawach apanok lic cak'alajin ri unimal rutzil uc'u'x na jinta utakexic, ri xuya lo ruc' relej uc'u'x pakawi' ruma ri Kanimajawal Jesucristo.
49002008	Ma ruma c'u ri unimal rutzil uc'u'x ri Dios c'o colobetajic alak yey wa' e ruma xcubi' c'u'x alak ruc' ri Cristo. Y ri colobetajic, na alak ta xch'acow re, ma e jun sipanic re ri Dios che alak.
49002009	Ri colobetajic na carikitaj ta c'u ri' ruma ri utz ca'an alak, cha' jela' na jinta junok cutac'aba' uk'ij.
49002010	Ma e ri Dios xu'an c'ac' chike ruma ri Kanimajawal Jesucristo cha' caka'an ri utz chwach jela' pacha' ri uch'obom chi lo ojertan.
49002011	Echiri' xalax alak, na alak ta cuq'uil ri e aj judi'ab. Y rique xquibi'ij c'u che alak: «Lic na junam ta iwach kuc' ri'oj, ma ri'oj cojotal ri retalil re circuncisión chike, c'utubal re oj utinamit ri Dios; no'j ri'ix na jinta wa' chiwe» quecha'. Yey wa' cojotal che ri cuerpo xa cuma ticawex.
49002012	Ec'u rojertan na jinta ri Cristo pa anima' alak, na alak ta ne cuq'uil raj Israel ri ya'tal chique e utinamit ri Dios, y na jinta ne oye'em alak che ri bi'tisinic u'anom ri Dios echiri' xu'an tzij cuc' rutinamit; lic c'u xa tuquel alak ri' che ruwachulew ma na jinta ri Dios uc' alak.
49002013	No'j wo'ora c'o chi alak puk'ab ri Kanimajawal Jesucristo; yey na naj ta chi c'o wi alak che ri Dios, ma ruma ruquiq'uel ri Cristo, ya'tal che alak copon alak chwach ri Dios.
49002014	Ec'u ri' ri Cristo xojya'w chi utzil chomal chikawach ri oj aj judi'ab uc' ralak ri na alak ta aj judi'ab; xu'an c'u xa jun chike y xresaj ri k'atbal cajachaw kapa.
49002015	Ri Cristo echiri' xuya rib pa camic, e xusach uwach ri retzelal c'u'x c'o chikawach ruma ri tzij pixab quitakem raj judi'ab. Jec'uri'la', che wa queb tinamit xu'an xa jun tinamit, jun c'ac' tinamit u'anom xa jun ruc' Rire. Xutic c'u ri utzil chomal chikaxo'l.
49002016	Ma ruc' rucamic chwa ri cruz, xebuya wa queb tinamit chi utzil chomal chwach; xu'an c'u xa jun chique cha' na tzel ta chi caquil quib.
49002017	Xc'un c'u ri Cristo y xutzijoj chique conoje su'anic quec'oji' chi utzil chomal ruc' ri Dios. Xutzijoj c'u wa Utzilaj Tzij che ralak echiri' c'a naj c'o wi alak che ri Dios y chique rutinamit Israel ri xa nakaj e c'o wi che.
49002018	Ruma c'u ri xu'an ri Cristo, konoje tob oj aj judi'ab o na oj ta aj judi'ab ya'tal chike cojopon chwach ri Kakaw Dios ruma ri Ruxlabixel Rire c'o kuc'.
49002019	Jec'uri'la', wo'ora na alak ta chi pacha' ri xa e ic'owel o ri e jekel pa juna luwar na quitinamit taj; ma alak chi cuq'uil rutinamit ri Dios, alak chi ralc'o'al ri Dios, junam cuc' conoje ri e re Rire.
49002020	E ralak pacha' alak juna ja catajin ri Dios che uyaquic. Alak pacha' xan catajin utz'akic chwi ri cowilaj uparakan ri ja, yey wa' e ri quic'utum can ri e tako'n y ri k'alajisanelab re ri Dios. Ec'u ruc'u'xibal lo ruparakan ri ja e ri Kanimajawal Jesucristo.
49002021	Lic c'u ri' cuchap bi rib chi utz ri ja ma ronoje ri cojotal che, tz'akom bi chi utz chwi ri ratz'ayak, cha' jela' cu'ana jun santowilaj rocho ri Dios, ma tiquil chi utz ruc' ri Kanimajawal.
49002022	Ruma c'u ri Dios, alak junam cuc' raj judi'ab ri quicojom rubi' ri Cristo; u'anom che alak, alak rocho ri Dios, ma Rire jekel uc' alak ruma ri Ruxlabixel uya'om che alak.
49003001	Ri'in in Pablo, in c'o pa cárcel ruma xintzijoj rubi' ri Kanimajawal Jesucristo che ralak ri na alak ta aj judi'ab.
49003002	Lic tom chi c'u alak ri chac uya'om ri Dios chwe: Wa' e ri cantzijoj che alak ri unimal rutzil uc'u'x ri Dios.
49003003	Ma ri Dios xuc'ut chinuwach ri na eta'matal ta ojertan, yey puwi wa' nutz'ibam chi pan jubik' che alak.
49003004	We xajilaj alak wa nutz'ibam, camaj alak usuc' sa' ri xk'alajisax chwe puwi ri Cristo.
49003005	Ojertan wa' na k'alajisam ta chiquiwach ri ticawex; no'j wo'ora ruma ri Ruxlabixel ri Dios xk'alajisax chiquiwach ri e tako'n y ri k'alajisanelab echa'tal ruma ri Dios.
49003006	Ruc'u'xibal ri k'alajisam chic e wa': Ri bi'tisim lo ruma ri Dios na xew ta que raj judi'ab, ma que ne ri na e ta aj judi'ab; u'anom c'u xa jun chique y junam coye'em janipa rubi'tisim lo ri Dios chique ri caquicoj ri Utzilaj Tzij re ri Kanimajawal Jesucristo.
49003007	Ruma c'u ri unimal rutzil uc'u'x ri Dios wuc' ri'in, xya'taj chwe xinu'an raj chac ri Cristo re cantzijoj ri Utzilaj Tzij. Y xew c'u ruma ruchuk'ab ri Dios, quel pan chi utz ri chac chwi nuk'ab.
49003008	Ri'in tob lic na jinta co nuwach chiquiwa conoje ri echa'tal ruma ri Dios; na ruc' ta c'u ri', xya'taj chwe rutzijoxic ri Utzilaj Tzij chique ri na e ta aj judi'ab. Cantzijoj c'u chique sa' tak ri chomilaj beyomalil re ri Cristo, ri na jinta ne junok cach'ijow uch'obic ruchomalil tak wa'.
49003009	Y ya'om chwe cank'alajisaj chiquiwach conoje ri ticawex sa' ri uch'obom lo ri Dios, ri x'anaw re ronoje ri c'olic. Cank'alajisaj c'u ri na eta'matal ta lo rojertan, ri c'a e wo'ora quel lo chi sak.
49003010	Ma ri caraj ri Dios wo'ora e cha' ruma riglesia quilitaj chi utz ruq'uiyal tak uwach una'oj Rire chiquiwach tak ri c'o quiwach y ri c'o quichuk'ab, wa' e ri quetakan xa pa tew.
49003011	E janipa c'u ri uch'obom lo ri Dios echiri' c'amaja' ne cu'an ruwachulew, e u'anom ri' ruma ri Jesucristo, ri Kanimajawal.
49003012	Ruma c'u ri Cristo xya'taj chike cojopon chwach ri Dios; lic c'u jiquil uwach, ri Dios cojuc'ul chi utz ruma ri cubulibal kac'u'x ruc' ri Cristo.
49003013	E uwari'che cambi'ij che alak, mapax c'u'x alak ruma wa c'axc'obic in c'o wi, e ne qui'cota alak ma uma ralak na jinta cubi'ij nuc'u'x quinic'ow chupa wa'.
49003014	Ruma tak c'u wa', canxuc wib chwach Rukaw ri Kanimajawal Jesucristo,
49003015	ma che ri Kakaw e petinak wi conoje tak ri familia e c'o chila' chicaj cuc' ri e c'o che ruwachulew.
49003016	Cantz'onoj che ri Kakaw cha' e chirij tak ri chomilaj ubeyomalil, cuya lo unimal chuk'ab pa ri anima' alak y jec'ula' cachuk'ubej ib alak ruma ri Ruxlabixel Rire.
49003017	Cantz'onoj che ri Dios cha' cajeki' ri Cristo pa anima' alak ruma ri cubulibal c'u'x alak y catiqui' c'u alak chi utz chupa ri rutzil uc'u'x pacha' juna che' lic naj benak wi ri ratz'ayak.
49003018	Chuya'a c'u che alak junam cuc' conoje ri e re Rire, ri queta'maj alak chi utz ri rutzil uc'u'x ri Cristo cha' jela' camaj alak usuc' janipa runimal uwach, runajtijil rakan, ruchoyil upa y runajtijil uwi' ri rutzil uc'u'x.
49003019	Cheta'maj c'u alak ri unimal rutzil uc'u'x ri Cristo, tob na jinta junok lic cumaj usuc' ronoje wa'. 'Ana c'u e alak che janipa ri utz c'o ruc' Rire cha' cak'alajin tak wa' che ri binic silabic alak.
49003020	Ruma ruchuk'ab ri Dios kuc', Rire cuya más uwi' ronoje ri cakatz'onoj che o ri cakach'obo cu'ano.
49003021	¡Cheta'maxok nim uk'ij ri Dios ruma ri cu'an ruc' ru iglesia ruma ri Kanimajawal Jesucristo! Calok'nimax c'u uk'ij wak'ij ora y chikawach apanok na jinta chi utakexic. Amén.
49004001	Ri'in in c'o pa cárcel xa ruma ruchac ri Cristo; lic cantz'onoj c'u che alak bina alak jusuc' jela' pacha' ri takal che alak ma alak siq'uim ruma ri Dios.
49004002	Ma'an c'u nim che ib alak; e chu'ana ri lic utz c'u'x alak chiwach alak. Cuyu c'u ib alak chiwach alak ruc' unimal c'u'xaj ruma ri c'ax cana' ib alak.
49004003	Ri Ruxlabixel ri Dios xu'an xa jun che alak y xucoj utzil chomal chiwach alak; maya c'u alak luwar cajach pa alak.
49004004	Chwach ri Dios xa oj jun ma oj ucuerpo ri Cristo, xa jun ri Ruxlabixel ri Dios kac'ulum y xa jun oj u'anom che roy'exic ri utz xubi'tisij ri Dios chike echiri' xojusiq'uij.
49004005	Xa jun ri Kanimajawal, na jinta jun chic; xa jun ri Utzilaj Tzij kacojom y xa jun ri bautismo kac'ulum.
49004006	Xa jun ri Dios c'olic; Rire e Kakaw ri c'o pakawi' konoje ri'oj, cu'an ruchac kuma konoje ri'oj y c'o pa kanima' konoje ri'oj.
49004007	Yey chikajujunal c'o ri usipam ri Cristo chike e chirij ri relej uc'u'x Rire.
49004008	E pacha' ri tz'ibital can chupa Ruch'a'tem ri Dios pa cubi'ij wi: Echiri' xe'ec chila' chicaj, xebuc'am bi ri xec'oji' puk'ab yey xuya chomilaj tak sipanic chique ri ticawex.
49004009	Echiri' cubi'ij «xe'ec chila' chicaj», wa' que'elawi xtzelej chila' chicaj, ma nabe xpe chila' y xc'un wara che ruwachulew.
49004010	Ec'u ri Cristo, ri xc'unic, e Rire mismo ri xtzelej chila' chicaj cha' jela' catakan paquiwi conoje y jela' ronoje tak ri c'olic cac'oji' puk'ab Rire.
49004011	Yey e ri Cristo ri cojoyom tak que raj chaquib chiquiwach rutinamit. E c'o jujun xu'an chique e utako'n; jujun chic xu'an chique ek'alajisay runa'oj ri Dios. Jujun chic xu'an chique e aj tzijol re ri Utzilaj Tzij. Jujun chic xu'an chique e aj chajal rutinamit ri Dios y chique jujun chic xu'an chique e c'utunel re Rutzij ri Dios.
49004012	E tak wa e aj chac ecojom re quequitijoj rutinamit ri Dios cha' caqui'an ruchac Rire y jec'ula' ri quicojom rubi' ri Cristo queq'uiy chi utz.
49004013	Ma ri caraj ri Kakaw chike e coju'an xa jun ruma ri cubulibal kac'u'x ruc' Ruc'ajol y ruma ri caketa'maj uwach chi utz. Ec'u ri kabinic chwach ri Dios lic cacowiric, cu'ana jela' pacha' ri chomilaj ubinic ri Cristo.
49004014	Jec'ula' na caka'an ta chi ke'oj cuc' ri na jinta quiq'uiyibal chwach ri Dios, ri xa caquetz'abej quina'oj puwi ri quicojom yey quetzak paquik'ab ri e aj socoso'nel, ri caquic'ut tak ri na e taj y ruc' itzel tak na'oj quequic'am bi pa sachibal ri na e tiquil ta chi utz.
49004015	Pero ri chirajawaxic wi chike e cojtiqui' chi utz chupa ri K'ijsak y cakatzijoj c'u wa' ruc' rutzil kac'u'x. Jec'ula' cojq'uiy pa sakil wi cha' ruc' ronoje ri caka'ano coju'ana pacha' ri Jun Aj C'amal Kawach, wa' e ri Cristo.
49004016	Ec'u ri Cristo caya'w ri kaq'uiyibal echiri' chikajujunal caka'an ri chac uya'om Rire pakak'ab y cakato' kib ruc' rutzil kac'u'x. Ma oj u'anom xa jun ruc' Rire; e pacha' ri kacuerpo, lic q'ui tak ri chapayom re, pero wa' xa jun u'anom.
49004017	Campixabaj c'u alak chupa rubi' ri Kanimajawal: Ma'an chi e alak pacha' ri caqui'an ri na queta'am ta uwach ri Dios, ma ri quina'oj rique c'o puwi ri xa na jinta uchac.
49004018	Rique e c'o pa k'eku'm ma na cacaj ta caquimaj usuc' ri K'ijsak. Ruma c'u lic qui'anom co che ri canima', na jinta c'o queta'am puwi ri Dios y lic naj e c'o wi che ri chomilaj c'aslemal cuya Rire.
49004019	Wa' wa winak kabi que che caqui'an ri q'uixbal uwach; xquiya c'u quib che tak ri rayibal re ri quiti'jil y jela' quiya'om quib che u'anic tak ri ch'ulilaj mac.
49004020	No'j ralak na je ta la' ri c'utunic xmaj alak puwi ri Cristo,
49004021	we pakatzij wi e xta alak rutzij y xmaj alak usuc' ri K'ijsak xuc'ut Rire.
49004022	Ma'an chi alak pacha' ri x'an alak echiri' c'amaja' caya ib alak puk'ab ri Cristo. Ya'a c'u can ri ojer binic silabic alak pa xsocotaj wi alak ruma tak ri rayinic xa re sachibal e alak.
49004023	Chirajawaxic c'ut c'o jun jalc'atajibal che ri na'oj alak.
49004024	Ya'a c'u ib alak chupa ri c'ac' c'aslemal uya'om ri Dios che alak cha' jela' cabin alak chupa ri K'ijsak ruc' jun binic lic jusuc' y lic chom.
49004025	Ma'an chi alak rak'ubal, xew ch'a'tibej alak ri lic katzij chiwach alak, ma konoje ri oj re ri Cristo, xa jun ka'anom.
49004026	We cape oyowal alak, mamacun alak ruc' wa'; ri 'ana alak e chesaj chic'u'x alak ri oyowal xalok' c'amaja' ne catzak bi ri k'ij.
49004027	Maya c'u alak luwar che ritzel winak cusoc alak.
49004028	We c'o junok chixo'libal alak cu'an elek', mu'an chic. Ri chu'ana' e chacunok cha' jela' cuch'ac ri cajawax che y quebuto' ne tak ri e c'o pa c'axc'obic.
49004029	Mabi'ij ne alak juna itzel ch'a'tem; e ch'a'tibej alak ri chomilaj tak ch'a'tem, to'bal re ri quibinic quisilabic ri quetaw re.
49004030	Ruc' c'u ri' ri ca'an alak, maya alak pa bis ri Santowilaj Ruxlabixel ri Dios. Ma ri Ruxlabixel pa anima' alak e c'utubal re, alak chi re ri Dios y e jiquibal uwach ri colobetajic cac'ul alak chupa ruk'ijol ruc'unibal ri Cristo.
49004031	Chesaj alak ronoje ri oyowal c'o pa anima' alak. Ma'an alak ri alak c'a'n. Masiq'uin alak ruc' oyowal. Mach'a't alak chirij junok. Chesaj c'u ib alak che ronoje ri na utz taj.
49004032	Ri 'ana alak e c'utu alak ri rutzil c'u'xaj chiwach alak, c'ax na'a ib alak. Cuyu mac alak chiwach alak jela' pacha' xu'an ri Dios echiri' xucuy mac alak ruma ri Cristo.
49005001	Ruma c'u alak ralc'o'al ri Dios y Rire c'ax cuna' alak, lic chirajawaxic 'ana alak jela' pacha' cu'an Rire.
49005002	Ronoje c'u ri ca'an alak, 'ana alak ruc' rutzil c'u'xaj, jela' pacha' ri rutzil uc'u'x ri Cristo uc'utum chikawach. Ma Rire lic c'ax xojuna'o y xuya rib pa camic pakac'axel re tojbal ri kamac. Ri xu'ano e pacha' jun kasa'n lic qui' ruxlab chwach ri Dios.
49005003	Ralak ri alak chi re ri Dios, lic na ube ta q'uenok we chixo'libal alak c'a c'o ri caretz'abej uwa uk'ij ruc' junok na uc'ulel taj o cu'an tak ch'ulilaj mac o na caqui'cot ta ruc' tak ri c'o ruc' ma xaki curayij más.
49005004	Mach'a'tibej ne alak ch'a'tem q'uixbal uwach, ch'a'tem na jinta cutikoj, ch'a'tem na chom ta q'uenok tob ne tze'bal uwach. Ma ronoje wa' lic na takal ta che ralak. Ri 'ana alak e tioxin alak chwach ri Dios ruc' ri ch'a'tem alak.
49005005	Ma lic eta'am chi alak wa': Ri caretz'abej uwa uk'ij ruc' junok na uc'ulel taj, ri cu'an tak ch'ulilal mac, ri na caqui'cot ta ruc' tak ri c'o ruc' ma xaki curayij más, ri ca'anaw wa' e pacha' juna aj tiox ma e cu'an “udios” che janipa ri curayij; conoje c'u ri caqui'an tak wa', na caquic'ul ta ri bi'tisim lo chique ri quiya'om quib puk'ab ri Cristo y e c'o chupa rutakanic ri Dios.
49005006	Masocotaj alak cuma ri caquimin alak chupa ri mac ruc' ch'a'tem lic chacojo' katzij pero xa rak'ubal. Ma ri k'atbal tzij re ri Dios cape paquiwi ri e aj palajiy tzij, wa' e ri caqui'an tak wa' wa mac.
49005007	Ma'an c'u e alak cuc' tak wa winak caqui'an ri na utz taj.
49005008	Ma ralak ojertan sachinak alak chupa ri k'eku'm, no'j wo'ora c'o chi alak pa ri K'ijsak ruma ri Cristo. Bina c'u alak pa ri K'ijsak jela' pacha' ri takal che alak.
49005009	Ma e junok c'o pa ri K'ijsak, ri' che rubinic usilabic quilitaj wi ri relej uc'u'x, lic jusuc' ri cu'ano y lic katzij ronoje ri cubi'ij.
49005010	E lic ch'obo alak sa' ri cuc'ul uc'u'x ri Kakaw y e 'ana c'u alak ri'.
49005011	Ma'an e alak pacha' ri caqui'an ri e c'o pa k'eku'm, ma ri caqui'an rique na jinta c'ana uchac. Ri 'ana alak e k'alajisaj alak chique ri na utz taj caqui'ano cha' na caqui'an ta chic,
49005012	tob ne lic q'uixbal ubi'xiquil ri caqui'an rique xa xe'lak'ay.
49005013	Yey echiri' quel chi sak ri ca'anic, cak'alajin c'u ri' we utz o na utz taj, ma ronoje quilitaj chi utz ruma ri K'ijsak.
49005014	E pacha' ri cabi'xic: E ri'at ri catwaric, ¡c'una c'u sak chawach! Chatwa'lij lo chiquixo'l ri ecaminak pa mac, y ri Cristo catuya pa ri K'ijsak.
49005015	Lic chajij c'u ib alak che ri binic silabic alak. Ma'an e alak pacha' ri caqui'an ri na jinta quina'oj; e lic ch'obo alak ruc' sakil na'oj sa' tak ri ca'an alak.
49005016	Lic ya'a ib alak che u'anic tak ri utz, ma wak'ij ora lic catajin uq'uiyaric ri mac che ruwachulew.
49005017	Ma'an c'u alak ri na cach'ob ta alak chi utz ri ca'an alak; e lic c'ola na'oj alak puwi sa' ri caraj ri Kanimajawal che alak.
49005018	Maya ib alak che k'abaric, ma wa' xa cuyojij rubinic junok. E ya'a ib alak puk'ab ri Ruxlabixel ri Dios cha' e Rire catakan pa anima' alak.
49005019	Ma we c'o ri Ruxlabixel ri Dios kuc', jewa' caka'ano: Cakanimarisaj kac'u'x chikawach ruc' tak salmos, ruc' tak bix tz'ibital canok y ruc' c'ac' bixobal ya'om chike ruma ri Ruxlabixel ri Dios. Cakayac c'u uk'ij ri Kakaw ruc' bix calax lo pa kanima'.
49005020	Yey xaki cojtioxin chwach ri Kakaw Dios ruma ronoje, y caka'an c'u wa' chupa rubi' ri Kanimajawal Jesucristo.
49005021	Nimaj ib alak chiwach alak ruc' xi'in ib chwa ri Cristo, ma e caraj ri' Rire chike.
49005022	E uwari'che, rixok c'ulanic takal che cutakej ri rachijil jela' pacha' ri lic takal che cutakej ri Cristo.
49005023	Ma rachi e c'amal uwach ri rixokil jela' pacha' ri Cristo e c'amal uwach riglesia y na xew tane c'amal uwach ma e Colobenel re. Jec'ula' ri Cristo e ujolom riglesia yey riglesia e ucuerpo Rire.
49005024	Jec'ula' pacha' riglesia c'o puk'ab ri Cristo, jela' chu'ana rixok ruc' ri rachijil; che ronoje tak ri cu'ano, e lic chutakej ri rachijil.
49005025	Ec'u rachi c'ulanic takal che c'ax cuna' ri rixokil jela' pacha' ri Cristo lic c'ax xojuna' ri oj u iglesia y xuya rib pa camic pakac'axel.
49005026	Xu'an c'u wa' cha' e cu'an chom y jusuc' che ri kabinic. Xresaj c'u ri kamac ruma Ruch'a'tem; ri xu'ano e pacha' ca'an che ri ch'ul echiri' cach'aj ruc' ya'.
49005027	Xu'an c'u wa' cha' echiri' ri'oj oj u iglesia cojopon chwach, oj jun chomilaj iglesia lic jusuc' y na jinta c'ana mac carikitaj che.
49005028	Jec'ula' lic chirajawaxic che rachi e cuc'ut ri rutzil uc'u'x che ri rixokil. Jela' pacha' junok lic cuchajij rucuerpo, jec'uri'la' takal che rachi cuchajij ri rixokil. Ma we juna achi c'ax cuna' ri rixokil, e que'elawi c'ax cuna' rib, ma rachi ruc' rixok, xa jun qui'anom.
49005029	Na jinta junok tzel caril rucuerpo; ri cu'ano e cawa' chi utz y lic cuchajij chi utz. Jela' ri cu'an ri Cristo che riglesia, lic cuchajij chi utz.
49005030	Cu'an wa' chike ma ri'oj oj ucuerpo.
49005031	Jec'uwa' ri cubi'ij Ruch'a'tem ri Dios: Ruma c'u ri', rachi echiri' cac'uli'ic, caresaj rib chiquij ruchu-ukaw cha' cajeki' ruc' ri rixokil y quicabichal c'u ri' quebu'ana xa e jun chwach ri Dios cacha'.
49005032	Lic naj cumaj wa' wa c'utubal k'alajisam chike; pero cambi'ij c'u ri'in, wa' e jun c'ambal na'oj puwi ri Cristo ruc' riglesia.
49005033	Yey e ne jun pixabanic che onoje alak ri alak c'ulanic. Rachi lic c'ax chuna'a ri rixokil jela' pacha' c'ax cuna' rib rire, yey ec'u rixok e lic chutakej ri rachijil.
49006001	Ix alc'o'al, ruma ix c'o puk'ab ri Kakaw, lic chicojo quitzij richu-ikaw ma lic e usuc' ri'.
49006002	Chupa Rutzij Upixab ri Dios ri nabe tzij cu'an bi'tisinic chique ri que'anaw re, e wa': Chalok'oj quik'ij rachu-akaw,
49006003	cha' jela' xaki catel pan chi utz che ronoje y canajtir rac'aslem wara che ruwachulew.
49006004	Ec'u ralak ri c'o alc'o'al alak, mapetisaj alak coyowal ri alc'o'al alak; ri 'ana alak e cheq'uiyisaj alak ruc' sakil k'ilonic y chepixabaj alak cha' quebin chupa ri K'ijsak re ri Kanimajawal.
49006005	Yey ralak ri alak mocom, e lic cojo alak quitzij ri patrón alak wara che ruwachulew. Chacuna c'u alak chi utz ruc' jun sakil xi'in ib pa anima' alak y ruc' ronoje c'u'x alak pacha' e canimaj alak ri Cristo ruc' ri chac alak.
49006006	Na utz ta c'u ri' we juna mocom xew cachacun chi utz echiri' catzutzu'x ruma rupatrón cha' jela' catac'abax uk'ij. Ri 'ana alak e c'utu alak pakatzij wi alak aj chac re ri Cristo. Chacuna c'u alak ri' ruc' ronoje c'u'x alak cha' jela' ca'an alak janipa ri caraj ri Dios.
49006007	Ma ralak na xa ta alak umocom juna achi; e uwari'che, 'ana alak pacha' e ri Kanimajawal Jesucristo ri canimaj alak ruc' ri chac alak. Chacuna c'u alak ri' ruc' ronoje c'u'x alak.
49006008	Eta'am c'u alak c'o rajil uc'axel ri utz caka'ano y wa' e ri Cristo caya'w chikajujunal, tob cachacun jun ruc' juna patrón o xa pa re jun cachacun wi.
49006009	Ec'u ralak ri alak patrón, 'ana alak ri utz chique tak ri mocom alak ma e caraj ri' ri Dios che alak. Maxibij ne alak quipa ruc' c'ax. C'una chic'u'x alak, e ralak alak jela' pacha' rique, ma junam cuc' rique c'o alak puk'ab ri Kanimajawal c'o chila' chicaj. Yey chwach Rire xa jun kawach konoje.
49006010	Q'uisbal c'u re, cambi'ij che alak hermanos, chuk'ubej ib alak chwach ri Kanimajawal Jesucristo ruc' runimal uchuk'ab Rire.
49006011	'Ana c'u e alak che ronoje tak ri to'bal cuya ri Dios che alak cha' jela' cach'ij alak uchuk'ab tak ri socoso'nic re ritzel winak.
49006012	Ma ri'oj oj c'o pa ch'a'oj. Pero wa ch'a'oj na e ta cuc' ticawex quekam culewal quipoklajil, e cuc' tak itzelilaj uxlabixel e c'o xa pa tew, ri lic c'o quichuk'ab re quetakan paquiwi tak ri e c'o pa k'eku'm wara che ruwachulew. Cuc' tak rique ri kach'a'oj.
49006013	Ruma c'u wa', lic chirajawaxic che alak chuc'a'aj alak ronoje tak ri to'bal ke cuya ri Dios, cha' jela' cach'ij alak uchuk'ab tak ri na utz taj cape pawi' alak. Y jec'ula', we xq'uis wa' wa ch'a'oj chi'ij alak, c'a tiquil alak jusuc'.
49006014	E uwari'che lic chuk'ubej ib alak chupa ri K'ijsak jela' pacha' juna aj chac cucoj rupas cha' cuxim rupa chi utz. C'ola alak jusuc' y lic chajij alak ri binic silabic alak jela' pacha' juna soldado ch'ukutal ruwa uc'u'x ruc' jun ch'ich'.
49006015	Xaki yijba' ib alak che utzijoxic ri Utzilaj Tzij re ri utzil chomal jela' pacha' juna soldado xaki ucojom ruxajab re cuto'bej ri rakan che tak ri quic'ow wi.
49006016	Y chwi ronoje tak wa', tiquila chi utz ri cubulibal c'u'x alak ruc' ri Dios, ma wa' che ralak e pacha' ri juperaj ch'ich' ruc'a'am juna soldado puk'ab re cuchup ri ak' c'o chutza'm ri flechas cac'ak lo che. Jec'ula' ri cubulibal c'u'x ralak e to'bal e alak cha' cach'ij alak uchuk'ab tak ri c'akanic cu'an lo ritzel winak che alak.
49006017	Tiquila alak chi utz chupa ri colobetajic ya'tal che alak jela' pacha' juna soldado cucoj rucasco re ch'ukubal rujolom. Y chapabej alak chi utz Ruch'a'tem ri Dios, ma wa' e pacha' juna espada ya'tal che alak ruma ri Ruxlabixel ri Dios cha' cach'o'jin alak chirij ritzel winak.
49006018	'Ana c'u alak orar chipak'ij chichak'ab. Lic tz'onoj alak che ri Dios e chirij janipa ri cubi'ij ri Ruxlabixel che alak. Macos ne alak che u'anic orar; e xaki 'ana alak orar paquiwi conoje rutinamit ri Dios.
49006019	Cantz'onoj co che alak 'ana alak orar panuwi ri'in cha' ri Dios cuya nuch'a'tem y jec'ula' na canxi'ij ta c'ana wib cantzijoj ri Utzilaj Tzij uk'alajisam ri Dios chikawach.
49006020	Ma intakom lo ruma ri Dios, in k'alajisay re ri Utzilaj Tzij y ruma ne wa' in c'o pa presoyil wo'ora. E uwari'che tz'onoj alak che ri Dios cha' na canxi'ij ta c'ana wib che uk'alajisaxic puwi Rire, ma e takal ri' chwe.
49006021	Ronoje tak ri nuc'ulumam y ri quintajin che u'anic, cu'tzijoj pan ri Tíquico che alak. Rire e jun utzilaj aj chac re ri Kanimajawal Jesucristo y na lok' ta c'ax cana'w re.
49006022	E uwari'che nutakom bi chila' uc' alak cha' queta'maj alak sa' ri ka'anom ri'oj y jec'ula' cu'nimarisaj pan c'u'x alak.
49006023	C'ulu alak ri utzil chomal, ri rutzil c'u'xaj y ri cubulibal c'u'xaj, ri petinak ruc' ri Kakaw Dios y ruc' ri Kanimajawal Jesucristo.
49006024	C'ulu c'u alak ri unimal rutzil uc'u'x ri Kanimajawal Jesucristo, onoje alak ri lic c'ax cana' alak Rire ruc' rutzil c'u'xaj na jinta uq'uisic. Amén.
50001001	Ri'in in Pablo y ri Timoteo, ri oj aj chac re ri Kanimajawal Jesucristo, cakatak bi wa carta che alak ri c'o alak chupa ri tinamit Filipos. Cakatz'ibaj c'u pan che alak, ri alak aj c'amal wach y alak aj chaquib e to'bel piglesia, junam uc' onoje alak, ri cojom alak rubi' ri Kanimajawal Jesucristo.
50001002	C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
50001003	Echiri' cac'un alak chinuc'u'x, lic quintioxin che ri Dios uma ralak.
50001004	Yey echiri' can'an orar, xaki cantz'onoj che ri Dios pawi' onoje alak. Ruc' c'u qui'cotemal
50001005	can'an wa', ma lic junam chacuninak alak wuc' che utzijoxic ri Utzilaj Tzij e chwi lo ri nabe k'ij echiri' xya ib alak puk'ab ri Cristo y c'a e catajin alak che u'anic wak'ij ora.
50001006	E ri Dios xjekow re ri utzilaj chac pa anima' alak, yey lic cubul nuc'u'x che wa': Ri Dios catajin che to'ic alak cha' cabin alak jusuc' chwach, yey Rire cutz'akatisaj ri chac uc' alak c'a pa ri k'ij echiri' cac'un tanchi ri Kanimajawal Jesucristo.
50001007	Lic ube c'ut canch'ob wa' pawi' onoje alak, ma xaki c'o alak pa wanima'. Yey ralak lic into'om alak ruc' ri chac uya'om ri Dios chwe ruma runimal rutzil uc'u'x. Into'om ne alak tob in c'o pa cárcel o echiri' cank'alajisaj ri Utzilaj Tzij chiquiwach ri e aj k'atal tzij y canjiquiba' c'u uwach lic katzij ri cank'alajisaj.
50001008	Ri Dios reta'am, pakatzij wi ri'in lic c'ax canna' onoje alak. Yey wa canna' pa ri wanima' che alak, e ri Kanimajawal Jesucristo ya'yom chwe.
50001009	Cantz'onoj c'u che ri Dios pawi' alak cha' canimar más ri rutzil c'u'x alak y ri na'oj alak
50001010	cha' jela' queta'maj alak sa' ri lic takal che ri binic silabic alak. Bina c'u alak jusuc' cha' echiri' cac'un tanchi ri Cristo na jinta mac carikitaj che alak.
50001011	Ruma c'u ri Kanimajawal Jesucristo quilitaj ri jusuc' binic silabic alak, yey echiri' quilitaj wa' cuma ri ticawex, rique caquiyac uk'ij ri Dios y caquibixoj rubi'.
50001012	Hermanos, lic cuaj queta'maj alak wa': Ronoje tak ri c'ax wic'owibem lic c'o xutikoj ma ruc' wa' xe'ec utzijoxic ri Utzilaj Tzij chiquiwach ri ticawex.
50001013	Utz ne xu'ano, ma wo'ora ri soldados re ri nimalaj aj k'atal tzij junam cuc' ri jujun chic e c'o wara, conoje xqueta'maj in c'o pa cárcel ruma cantzijoj rubi' ri Cristo.
50001014	Y na xew ta wa', ma ruma ri u'anom ri Dios wuc' wara pa cárcel, e q'ui ri hermanos lic xquijiquiba' quic'u'x ruc' ri Kanimajawal yey más ne xmik' quic'u'x che utzijoxic ri Utzilaj Tzij re ri Dios y na caquixi'ij ta c'ana quib caqui'an wa'.
50001015	Caqui'an c'u ri' wa' ruc' ronoje quic'u'x, no'j e c'o jujun chic caquitzijoj rubi' ri Cristo xew cha' caqui'an nim che quib chinuwach ri'in ruma c'ax quic'u'x chwij.
50001016	Yey quetzijon puwi ri Cristo na ruc' ta rutzil quic'u'x, xa e re yacbal quik'ij. Ma chiquiwach rique ruc' ri caqui'ano, caquiya más bis chwe puwi ri c'ax in c'o wi pa wa cárcel.
50001017	Pero ri jujun chic quetzijon ruma ri rutzil quic'u'x chwe, ma queta'am ri'in in cojom ruma ri Dios re cank'alajisaj ri Utzilaj Tzij.
50001018	¿Sa' c'u ri cambi'ij che wa'? Chinuwach ri'in, ri lic chirajawaxic wi e catzijox ri Utzilaj Tzij, tob ri quetzijon re caqui'an ruc' sakil rutzil c'u'xaj o xa pa que rique. Ec'u ri lic xaki cuya qui'cotemal chwe e ri catzijox rubi' ri Cristo.
50001019	Na quic'ow ta c'u ri nuqui'cotemal, ma weta'am quinel pan chupa ronoje ri quintajin che ric'owibexic ruma ri oraciones e alak panuwi' y ruma ruto'bal ri Ruxlabixel ri Kanimajawal Jesucristo wuc'.
50001020	Ma ri lic canrayij y nucubam pan nuc'u'x che, e wa': Che ronoje ri can'an chwach ri Dios na jinta c'ana cuya q'uix chwe. E lic cubul nuc'u'x che, jela' pacha' ri u'anom lok, e janipa ri can'ano cuc'am lo yacbal uk'ij ri Cristo, tob quinc'asi'ic o quincamic.
50001021	Ma ri nuc'aslem ri'in e re yacbal uk'ij ri Cristo; yey we xincamic, más ne lic c'o cutikoj chwe.
50001022	Pero we ri nuc'aslem c'a cato'b che ruchac ri Kakaw, na canrik ta c'u ri' pachique ri más utz.
50001023	Lic c'ayew c'u chwe rucha'ic ri más utz. E ri'in cuaj quincamic cha' quine'c'ola ruc' ri Cristo, ma e wa' ri más utz chinuwach ri'in.
50001024	Pero che ralak e más c'o cutikoj we c'a in c'o che ruwachulew.
50001025	Nujiquibam c'u uwach wa', ri'in weta'am c'amaja' quincamic yey quinc'oji' na uc' alak cha' canto' alak che unimarisaxic ri cubulibal c'u'x alak y ri qui'cotemal alak ruc' ri Cristo.
50001026	Jec'ula' lic caqui'cot alak y catioxin alak che ri Kanimajawal Jesucristo ruma in c'o tanchi uc' alak.
50001027	Chajij c'u ib alak cha' ri binic silabic alak e pacha' ri takal chique ri quicojom ri Utzilaj Tzij re ri Cristo. Jec'ula', tob na in jinta ri'in chixo'l alak o tob ne quinopon uc' alak, ri lic cuaj canto e lic chuk'ubem ib alak y xa jun c'u'x alak chwach ri Dios, yey lic junam caya ib alak che uk'alajisaxic ri Utzilaj Tzij cojom alak.
50001028	Maxi'ij ne c'ana ib alak chiquiwach ri quech'o'jin chi'ij alak, ma wa' e jun c'utubal chique e ri Dios cusach na quiwach rique; pero che ralak e jun c'utubal xaki utz quel pan alak ruc', ma e ri Dios cacoloben e alak.
50001029	Ma ya'tal che ralak ri cacoj alak utzij ri Cristo, y na xew ta la', ma ya'tal ne ri catij alak c'ax ruma alak re Rire.
50001030	Junam c'u ri kic'owibem, ma ilom alak ri c'ax wic'owibem ri'in pa ruchac ri Kakaw, y wo'ora xta alak c'a e ne c'axc'obic in c'o wi.
50002001	Ruma c'u c'o alak puk'ab ri Cristo, lic nimarinak chi c'u'x alak y bochi'im chi c'u'x alak ruc' ri rutzil uc'u'x Rire. Ec'u ri Ruxlabixel ri Dios c'o uc' alak y u'anom chi xa jun che alak, yey c'ulum chi c'u alak ri relej uc'u'x y ri c'axna'bal uc'u'x ri Cristo.
50002002	E uwari'che tz'akatisaj co alak uwach ri nuqui'cotemal ruc' wa': Chu'ana xa jun c'u'x alak, xa jun ri rutzil c'u'x alak y xa jun ri na'oj alak chiwach alak.
50002003	Mac'o ma'an alak xew re cac'oji' más wach alak chiquiwa ri jujun chic o re yacbal k'ij alak. Ri lic usuc' e 'ana alak ch'uti'n che ib alak ruc' ri ca'an alak y yaca alak quik'ij ri jujun chic.
50002004	Na utz ta c'u ri' we c'o junok e xew cutzucuj ri utz chiribil rib, ma ri lic chirajawaxic wi e cutzucuj ri utz chique ri nic'aj chic.
50002005	E chu'ana ri c'u'x alak jela' pacha' ruc'u'x ri Kanimajawal Jesucristo.
50002006	Rire na xu'an ta nim che rib; tob ne lic junam uwach ruc' ri Dios, na xuch'o'jij ta ri takal che.
50002007	Tob lic c'o uwach, xuya can ranima' ri takal che; xu'an pacha' aj chac che rib cha' quebuto' tak ri ticawex. Xu'an c'u ticawex.
50002008	Echiri' junam chi uwach cuc' ri ticawex, xu'an ch'uti'n che rib. Lic c'ut xucoj utzij ri Dios, ma xuya rib pa camic. Yey wa camic lic q'uixbal uwach, ma xcamisax chwa cruz pacha' junok lic aj mac.
50002009	Ruma c'u wa xu'an ri Jesús, ri Dios e más xuyac uk'ij Rire chiquiwa conoje ri lic c'o quiwach. Xuya c'u che ri Jesús cakabi'ij “Kanimajawal” che, ma rubi' Rire e más c'o uwach chwa ronoje tak ri bi'aj.
50002010	Chwach c'u ri Kanimajawal Jesucristo caquixucuba' quib conoje ri e c'o chila' chicaj, ri e c'o che ruwachulew y ri e c'o chuxe' ulew.
50002011	Y conoje c'ut caquibi'ij “ri Jesucristo e Rajawal ronoje ri c'olic”, y caquibi'ij c'u wa' re yacbal uk'ij ri Kakaw Dios.
50002012	Ec'u ralak, ri lic c'ax canna' alak, chwi petinak lok, lic takem alak ri c'utunic re ri Utzilaj Tzij; 'ana c'u alak wa' na xew ta echiri' in c'o uc' alak, ma e más chirajawaxic catakej alak wa' wo'ora echiri' na in jinta uc' alak. Ruc' c'u xi'in ib alak chwach ri Dios, e lic k'alajisaj alak ri colobetajic alak ruc' ri binic silabic alak.
50002013	Ma e ri Dios cuya che alak cacha c'u'x alak che u'anic ri utz chwach y e Rire ri cato'w e alak che u'anic ri caraj Rire.
50002014	Janipa ri ca'an alak, ma'an alak ruc' yaj o ruc' ch'a'oj
50002015	cha' jela' lic jusuc' ri binic silabic alak chwach ri Dios y jec'ula' na jinta c'o catz'akaw chi' alak y cak'alajin c'u ri' alak sakil ralc'o'al ri Dios, ma lic alak junwi chiquixo'l tak ri winak na e ta jusuc' yey itzel quic'u'x. Jec'ula' ri', cu'an alak pacha' tak ri ch'umil lic quewon pa ri k'eku'malil re ruwachulew
50002016	echiri' cak'alajisaj alak ri K'ijsak cuya c'aslemal. Jec'ula' echiri' cac'un tanchi ri Cristo, ri'in canna' jun qui'cotemal na jinta c'o wi, ma lic c'o xutikoj ri nubinic y ri nuchac uc' alak.
50002017	Ec'u ri'in na cambisoj taj tob ne quincamisaxic y caturuw c'u ri nuquic' pacha' juna kasa'n chwach ri Dios, ma wa' e cutz'akatisaj ri kasa'n re ri binic silabic alak ya'om chi alak puk'ab ri Dios ruma ri cubulibal c'u'x alak ruc'. Lic c'ut quinqui'cot uma onoje alak ma lic ya'om ib alak che ulok'nimaxic ri Kanimajawal.
50002018	Y jec'ula' cuaj caqui'cot onoje ralak wuc'.
50002019	We e caraj ri' ri Kanimajawal Jesucristo, cantak bi tan ri Timoteo re que'rila alak y jec'ula' ri wanima' caqui'cotic echiri' rire cuc'am lo rason alak.
50002020	Na jinta chi c'u junok lic junam ruc'u'x wuc' pacha' ri Timoteo, ma rire lic uya'om uc'u'x che alak.
50002021	Ma e tak ri ticawex xew caquitzucuj ri cacaj rique y na e ta queboc il che ri caraj ri Kanimajawal Jesucristo.
50002022	Ilom chi c'u alak ri utzilaj chac u'anom ri Timoteo, ma lic inuto'om che utzijoxic ri Utzilaj Tzij. Rire u'anom pacha' nuc'ajol ma chacuninak wuc' jela' pacha' cu'an juna ala ruc' rukaw.
50002023	Ec'u uwari'che lic cuaj cantak bi ri Timoteo uc' alak, we xk'alajin na sa' ri ca'an chwe wara, we quinel bi o quincanaj pa cárcel.
50002024	Yey cubul ne nuc'u'x qui'nwila tan wach alak, we e caraj ri' ri Kanimajawal.
50002025	Canch'ob c'ut lic chirajawaxic cantak tanchi ubi uc' alak ri hermano Epafrodito, ri xtak lo alak wuc' re quinuto' che tak ri cajawax chwe. Rire junam chacuninak wuc' y junam katijom c'ax pa ruchac ri Dios.
50002026	Rire lic caraj chic caril wach onoje alak, ma xreta'maj tom chi alak echiri' lic xuchap yabil. Lic c'u cubisoj wa', ma laj paxinak c'u'x alak che ri xuc'ulumaj.
50002027	Pakatzij wi rire xuchap yabil, xa jubik' chi xraj laj xcamic, pero ruma c'u ri c'axna'bal uc'u'x ri Dios na xopon ta chupa ri camic. Jec'ula' ri Dios xuto'o yey lic xinuto' ne ri'in, ma we ta e la' xcam na, ri' lic curik rib ri nubis.
50002028	Ruma c'u wa' lic cuaj cantak bi tan ri Epafrodito uc' alak cha' jela' caqui'cot alak che echiri' quil tanchi alak uwach. Y ruma c'u wa qui'cotemal alak, capactaj ri nubis ri'in che alak.
50002029	We xopon tanchi rire uc' alak, c'ulu alak ruc' qui'cotemal chupa rubi' ri Cristo. Lic tac'aba' alak uk'ij, ma e takal ri' chique conoje ri e jela' pacha' rire.
50002030	Ma rire laj xcamic ruma ri cachacun chupa ruchac ri Cristo; xuya c'u ranima' cuc'ulumaj wa' cha' quinuto' ri'in wara. Y jec'ula', rire lic xolu'ana pac'axel ralak janipa ri cajawax chwe ri'in.
50003001	Ec'u wo'ora hermanos, chwi ronoje tak ri cac'ulumaj alak, lic qui'cota alak ruc' ri Kanimajawal. Ri'in na quincos ta che ubi'xiquil tanchic janipa ri nutz'ibam chi pan che alak, ma wa' lic chirajawaxic che alak.
50003002	Cambi'ij c'u ri': Lic chajij ib alak chiquiwach ri winak itzel quic'u'x, ri lic na e ta sakil aj chaquib, ri xa pa que rique caquibi'ij chirajawaxic chique conoje rachijab cak'at ri culewal cha' cacoj ri retalil re circuncisión chique. Ma chiquiwach rique, xew ri quicojom wa' takal chique e utinamit ri Dios.
50003003	Pero pakatzij wi rutinamit ri Dios e ri'oj, ma ri'oj cakalok'nimaj uk'ij ri Dios pa sakil wi ruma ri Ruxlabixel Rire. Ri kaqui'cotemal e ruma ri u'anom ri Kanimajawal Jesucristo kuc' yey cubul kac'u'x ruc' Rire, na ruc' ta ri ka'anom ri'oj y na ruc' ta ri retalil cacoj che ri kacuerpo.
50003004	We ta e la' cuaj canyac nuk'ij ruma tak wa', takal ri' chwe, ma na jinta junok chique ri e aj judi'ab u'anom más chinuwa ri'in.
50003005	Ma xcoj ri retalil re circuncisión chwe echiri' xinq'uis wajxakib k'ij walaxic. Yey in cuq'uil ri e aj Israel ma nupetebem lo chique ri e ralc'o'al can ri Benjamín, ruc'ajol ri Israel. Ri'in, in jela' pacha' ri nuchu-nukaw, lic in aj hebreo chiwalaxic. Yey ruma in jun chique ri fariseos, lic xinoc il che tak ri takanic que raj judi'ab.
50003006	Ruma c'u xinya nuc'u'x che wa', lic xinwesaj k'ij che usachic quiwach ri quicojom rubi' ri Cristo. Lic xintakej ri takanic que raj judi'ab y chwa c'u ri' wa', na jinta junok catz'akaw nuchi'.
50003007	Echiri' c'amaja' cancoj rubi' ri Cristo, xinch'obo e ronoje tak wa' e re yacbal nuk'ij chwach ri Dios; no'j wo'ora canmaj usuc' na e ta u'anom ri', ma na ruma ta wa' xinweta'maj uwach ri Cristo.
50003008	Y na xew tane la', ma chinuwach ri'in, ronoje ri can'ano o ronoje ri c'o wuc', na jinta c'ana uwach chwa ri reta'maxic uwach ri Cristo Jesús, ri Wajawal, ma Rire na jinta c'ana cajunimax wi. Ruma c'u ri Jesús, xinya can ranima' ronoje; e tak ri c'o wuc' xa e chi pacha' rak'es chinuwach ri'in, ma e lic nuya'om wib che reta'maxic uwach ri Cristo
50003009	y jec'ula' in u'anom xa jun ruc' Rire. Y na e ta c'u can'an jusuc' che wib ruma ri lic nutakem ri takanic re ri Moisés; ma xew ri Dios ca'anaw jusuc' chwe, yey wa' e ruma ri cubulibal nuc'u'x ruc' ri Cristo.
50003010	Ec'u ri lic cuaj ri'in e canweta'maj más uwach ri Cristo. Yey cuaj cac'oji' ruchuk'ab Rire wuc', jela' pacha' ri xuc'utu echiri' xuch'ij uchuk'ab ri camic y xc'astaj lo chiquixo'l ri ecaminak. Yey na jinta c'o cubi'ij nuc'u'x che tob ne cantij c'ax y quincamisaxic jela' pacha' x'an che Rire echiri' xuya rib pa camic.
50003011	Ronoje c'u ri can'ano e ruma lic cacha nuc'u'x che caya'taj chwe ri c'aslemal na jinta utakexic echiri' ri Dios quinuc'astajisaj lo chiquixo'l ri ecaminak.
50003012	Na e ta c'u cambi'ij ri' nurikom chi ronoje wa' y na jinta chi c'ana cajawax che ri nubinic nusilabic chwach ri Dios. Na e ta ri'. Ma e pacha' c'a quintajin pan chi be yey e lic cantij uk'ij quinopon che ronoje ri xraj ri Kanimajawal Jesucristo chwe echiri' xinusiq'uij.
50003013	Hermanos, ri'in na cambi'ij taj we nuch'ijom chi u'anic ronoje ri caraj ri Dios chwe. Ec'u ri can'ano e canya ronoje nuchuk'ab cha' e quinel pan ruc' ri c'a c'o chinuwach y na e ta chi canch'ob rakan puwi ri ic'owinak chic.
50003014	Jec'uri'la' lic jusuc' quin'ec c'a pa cu'q'uisa wi ri nube k'atital chinuwach, cha' jela' canc'ul ri chomilaj sipanic, ri ubi'tisim ri Dios chike ri ojusiq'uim cha' coje'c'ola ruc' chila' chicaj ruma oj re ri Jesucristo.
50003015	Konoje c'u ri lic oj tiquil chi utz chupa ri K'ijsak, e lic ube ri' we jela' ri kana'oj. Yey we c'o junok chixo'libal alak junwi ri cuch'obo, e ri Dios cak'alajisan che we utz o na utz ta ri cuch'obo.
50003016	Pero ri lic chirajawaxic chike e caka'an ronoje ri uc'utum chi ri Dios chikawach.
50003017	Hermanos, 'ana che ri binic alak pacha' ri nubinic ri'in. Yey e chetakej alak ri caqui'an jela' pacha' ri kac'utum ri'oj.
50003018	Ma e q'ui ri na caqui'an ta wa'. Uq'uiyal laj in ch'a'tinak chi uc' alak paquiwi rique, y ruc' ok'ej cambi'ij tanchic: Lic k'alaj ruma ri quibinic quisilabic, rique e aj retzelal c'u'x chirij ri Utzilaj Tzij puwi rucamic ri Cristo chwa ri cruz.
50003019	Copon na c'u ri k'ij echiri' casach na quiwach, ma ri quidios rique e tak ri rayibal re ri quiti'jil. Caqui'an ne nim che quib ruma tak ri caqui'ano tob wa' lic q'uixbal uwach, yey lic caquiya quina'oj che tak ri xa re ruwachulew.
50003020	No'j c'u ri katinamit ri'oj e ri c'o chila' chicaj, pa koye'em wi cape ri Kacolobenel, ri Kanimajawal Jesucristo.
50003021	Y echiri' cac'un Rire, cujalc'atij na kawach ri'oj. Jec'uri'la' ri kacuerpo, tob na jinta uk'ij wo'ora, cu'ana jela' pacha' runimal uchomalil rucuerpo Rire echiri' xc'astaj lo chiquixo'l ri ecaminak. Jela' cu'ana Rire ruc' ri chuk'ab ya'tal che cha' cuch'ij uchuk'ab ronoje tak ri c'olic.
50004001	Ec'u uwari'che hermanos, lic jiquiba' c'u'x alak chirij ri Kanimajawal. Ri'in lic c'ax canna' alak y lic cuaj canwil tanchi wach alak, ma ralak e alak nuqui'cotemal y alak ri tojbal re ri nuchac. Lic c'o alak pa wanima'.
50004002	Lic c'u cantz'onoj co chique ri hermana Evodia y ri hermana Síntique chu'ana xa jun quic'u'x chiquiwach, jela' pacha' ri takal chique ri e ralc'o'al ri Kakaw.
50004003	Ec'u ri'at, ri at sakil wachbi'il chupa ruchac ri Kakaw, cantz'onoj co chawe: Lic chebato'o wa' wi'xokib cha' quec'oji' chi utzil chomal chiquiwach. Ma rique lic xquiya quib pa c'ax junam wuc' ri'in che utzijoxic ri Utzilaj Tzij; lic xinquito'o, junam ruc' ri Clemente y ri jujun chic wachbi'il, ri c'o chi ri quibi' chupa ri libro pa tz'ibital wi china tak ri c'o quic'aslemal ruc' ri Dios.
50004004	Hermanos, lic xaki qui'cota alak ruc' ri Kanimajawal. Cambi'ij julaj chic: ¡Lic qui'cota alak!
50004005	C'utu alak ri relej c'u'x alak chique conoje ri ticawex cha' jela' rique caquil wa' che ralak. Ri Kanimajawal xa nakaj chi c'o lo wi.
50004006	Lic mac'o mutok' c'u'x alak; ri 'ana alak e lic ch'a'ta alak ruc' ri Dios puwi ronoje. Tz'onoj c'u alak che Rire janipa tak ri cajawax che alak yey mic'ow chic'u'x alak catioxij alak che ri Dios ronoje ri uya'om che alak.
50004007	We ca'an c'u alak tak wa', ri Dios cuya ri utzil uchomalil pa anima' alak cha' na capax ta c'u'x alak y na casach ta na'oj alak ruma cubul c'u'x alak ruc' ri Kanimajawal Jesucristo. Ec'u wa' wa utzil chomal na caquimaj ta usuc' ri ticawex.
50004008	Q'uisbal c'u re, canya wa pixabanic che alak hermanos: Lic ya'a ib alak che uch'obic puwi tak wa': ri lic katzij, ri lic c'o uk'ij, ri lic jusuc', ri na jinta c'ana ch'ul che, ri lic c'o uchomalil, ri lic utz chiquiwach conoje ri ticawex; janipa tak c'u ri utz y ri takal che cayac uk'ij, puwi tak wa' c'ola wi ri na'oj alak.
50004009	Ec'u 'ana alak janipa ri nuc'utum chiwach alak, wa' e ri majom alak, ri tom alak y ri ilom alak chwe. Jec'ula', ri Dios, ri aj ya'l utzil chomalil, cac'oji' uc' alak.
50004010	Lic quinqui'cotic y quintioxin che ri Kakaw ma xc'ut alak jumul chic ri rutzil c'u'x alak ruc' ri kasa'n xtak lo alak chwe. Weta'am xaki in c'o chic'u'x alak, pero c'a e tanchi wa' xrik alak su'anic quinto' alak.
50004011	Cambi'ij c'u wa' na e ta ruma lic c'o cajawax chwe, na e ta ri'. Ma ri'in lic uc'amom chi rib chwe quinqui'cotic tob sa' ri in c'o wi.
50004012	Quinqui'cotic tob na jinta wuc' ri cajawax chwe o echiri' quic'ow ne uwi' tak ri c'o wuc'. Lic numajom ri quinqui'cot chupa ronoje tak ri quinic'ow wi, tob curik rib sa' ri cantijo o cantij numic, tob c'o ronoje ri cajawax chwe o tob na jintaj.
50004013	Quinel c'u pan chi utz che ronoje ri quinic'ow chupa, ma e ri Cristo caya'w nuchuk'ab.
50004014	Na ruc' ta c'u ri', lic utz ri x'an alak, ma ri to'bal e alak lic xurik uchac chwe pa ri c'axc'obic in c'o wi.
50004015	Eta'am chi alak, ri nabe laj xinopon pa ri luwar re Macedonia cha' cantzijoj ri Utzilaj Tzij, na jinta juna chic iglesia xto'w we ruc' kasa'n, xew ralak. Ma echiri' xinel bi Macedonia, ralak xya bi alak kasa'n chwe, to'bal we che ri chac can'ano.
50004016	Y na xew ta wa'. Ma echiri' c'a in c'o Macedonia pa ri tinamit Tesalónica, na xa ta julaj xinto' alak ruc' ri cajawax chwe.
50004017	Na cambi'ij ta wa' cha' caya alak más kasa'n chwe, ma ri lic cuaj ri'in e lic caq'uiyar uwach ri cac'ul alak che ri Dios ruma tak ri utzilaj chac ca'an alak chwach.
50004018	Ma ri sipanic xtak lo alak chwe ruc' ri Epafrodito e pacha' jun kasa'n lic qui' ruxlab chwach ri Dios, yey ri Dios lic caqui'cot che wa'. Ruc' c'u ri nuc'ulum che alak, c'o chi ri cajawax chwe y quic'ow ne uwi'.
50004019	Ec'u ri nu Dios e caya'w na ronoje tak ri cajawax che alak, ma sa'chi ri chomilaj beyomalil c'o ruc' Rire; yey cuya c'u wa' chike ri oj re ri Cristo Jesús.
50004020	Kayaca c'u uk'ij ri Kakaw Dios wak'ij ora y chikawach apanok na jinta chi utakexic. Amén.
50004021	Ya'a pan alak rutzil quiwach conoje ri quicojom rubi' ri Cristo Jesús e c'o chila' Filipos. Caquiya pan rutzil wach alak ri hermanos e c'o wuc'
50004022	junam cuc' conoje ri hermanos e c'o wara Roma. Yey ri hermanos quechacun pa ri palacio re ri nimalaj takanel re Roma, rique lic caquiya pan rutzil wach alak.
50004023	C'ola c'u pa anima' onoje alak ri unimal rutzil uc'u'x ri Kanimajawal Jesucristo. Amén.
51001001	Ri'in in Pablo in tako'n re ri Kanimajawal Jesucristo; e ri Dios intakayom re ma e xraj ri' chwe. Junam ruc' ri hermano Timoteo,
51001002	cakatak bi wa carta che alak ri c'o alak pa ri tinamit Colosas, ri c'o alak puk'ab ri Cristo y tiquil alak chi utz chupa rubi'. C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
51001003	Echiri' caka'an orar pawi' alak, xaki cojtioxin c'u chwach ri Dios, Rukaw ri Kanimajawal Jesucristo.
51001004	Ma ri'oj katom puwi ri cubulibal c'u'x alak ruc' ri Kanimajawal Jesucristo y puwi ri rutzil c'u'x alak cuc' conoje ri quicojom rubi'.
51001005	Jec'ula' 'anom alak ma ralak e cubam pan c'u'x alak che uc'ulic ri uc'olom ri Dios che alak chila' chicaj; yey wa' eta'am alak ruma ri sakil Utzilaj Tzij tom chi alak.
51001006	Ec'u wa' wa Utzilaj Tzij xtzijox che alak, e catajin utzijoxic che ronoje ruwachulew. Yey q'uiyarinak quiwach ri quecojow re y lic c'o cutikoj che ri quibinic quisilabic tak ri ticawex. Y jela' u'anom chixo'libal ralak chwi lo echiri' xta alak puwi ri unimal rutzil uc'u'x ri Dios y xc'ul alak wa' pakatzij wi.
51001007	Jela' rutzijoxic xu'an ri Epafras che alak. Rire e jun kachbi'il na lok' ta c'ax cana'w re yey e jun utzilaj aj chac re ri Cristo c'o chiwach alak.
51001008	Rire utzijom chike puwi ri rutzil c'u'x alak, ri uya'om ri Ruxlabixel ri Dios pa anima' alak.
51001009	Ec'u uwari'che, chwi lo echiri' xkata wa', e la' na oj uxlaninak ta che caka'an orar pawi' alak cha' ri Dios cuk'alajisaj che alak janipa ri caraj Rire ca'an alak y cha' camaj alak usuc' ronoje tak ri sakil na'oj petinak ruc' ri Ruxlabixel.
51001010	Y jec'ula' cabin alak jusuc' pacha' ri takal chique ri e ralc'o'al ri Dios y ca'an c'u alak janipa ri caraj ri Dios cha' c'o cutikoj ri utzilaj chac ca'an alak y jela' cac'oji' más na'oj alak che reta'maxic uwach ri Dios.
51001011	Cakatz'onoj c'u che ri Dios chuya'a chuk'ab alak e chirij runimal uchuk'ab Rire cha' cach'ij alak uchuk'ab ri quic'owibej alak ruc' unimal c'u'xaj y cha' ruc' unimal qui'cotemal
51001012	catioxin c'u alak chwach ri Kakaw, ma e Rire x'anaw chike ri'oj utz cakac'ul janipa rubi'tisim chique rutinamit e c'o pa ri K'ijsak.
51001013	Ri Dios xojresaj chupa ruchuk'ab ri k'eku'malil y xojuk'atisaj chupa rutakanic Ruc'ajol, ri lic c'ax cuna'o.
51001014	Ruc' c'u ri' ri Cristo c'o kacolobetajic y c'o cuybal kamac ruma ruquiq'uel xturuwic.
51001015	Tob na jinta junok iliyom uwach ri Dios, pero ri Cristo e cac'utuben uwach. Yey ri Cristo xex chi c'o wi echiri' xwinakir ronoje ri c'o che ruwachulew.
51001016	Ruma c'u ri Cristo, ri Dios xu'an ronoje tak ri c'olic: tak ri e c'o chila' chicaj y ri e c'o che ruwachulew, tak ri quilitaj uwach y ri na quilitaj ta uwach; ri e takanelab y ri e aj k'atal tzij, tob ne ri ángeles, ri c'o quiwach y ri c'o quichuk'ab. Ronoje tak c'u ri' ri c'olic, x'an ruma ri Cristo yey e re yacbal uk'ij Rire.
51001017	Ri Cristo xex chi c'o wi chwa ronoje tak ri c'olic y Rire e chapayom re ronoje tak wa'.
51001018	Ri Cristo e ujolom riglesia. E Rire ri nabe che ronoje tak ri c'olic y ri nabe xc'astaj lo chiquixo'l ri ecaminak, cha' e Rire ri lic c'o uwach chwa tak ronoje ri c'olic.
51001019	Ma lic e xuc'ul uc'u'x ri' ri Dios ri cac'oji' ronoje ruc'u'xibal Rire ruc' ri Cristo.
51001020	Ruma c'u ri Cristo, ri Dios xu'ano cha' ronoje tak ri c'olic cac'oji' tanchi puk'ab Rire, wa' e tak ri c'o che ruwachulew y tak ri c'o chila' chicaj, y jec'ula' conoje quec'oji' chi utzil chomal chwach Rire ruma ruquiq'uel ri Cristo xturuw chwa ri cruz.
51001021	Ec'u ralak rojertan na alak ta utinamit ri Dios y alak ne aj retzelal c'u'x chirij ri Dios ruma na chom ta ri na'oj alak y ruma tak ri na utz taj x'an alak. No'j wo'ora ri Dios uya'om alak chi utzil chomal chwach Rire.
51001022	Xu'an c'u wa' ruma rucamic ri Cristo cha' jela' cu'ana alak jusuc', na jinta c'ana mac alak y na jinta catz'akaw chi' alak chwach Rire.
51001023	Ruma wa' lic chirajawaxic wi cachuk'ubej ib alak y catiqui' alak chi utz chupa ri cubulibal c'u'x alak ruc' ri Dios. Yey mok'otaj c'u alak roy'exic ri cubam pan c'u'x alak che, wa' e janipa ri bi'tisim chupa ri Utzilaj Tzij tom chi alak. Wa' wa Utzilaj Tzij e ri catajin utzijoxic pa tak ronoje luwar che ruwachulew. Yey ri'in Pablo, ya'tal chwe cantzijoj wa'.
51001024	Ec'u ri'in wo'ora lic quinqui'cot che tak ri c'axc'obic cantijo we ruc' wa' canto' alak. Jec'ula' e cantz'akatisaj chwi ri nucuerpo janipa ri c'axc'olil ya'tal chwe ruma in re ri Cristo, yey wa canc'ulumaj e to'bal che riglesia, rucuerpo Rire.
51001025	Xinu'an jun aj chac re Rire cha' canto' riglesia, ma e ri Dios uya'om chwe cantzijoj pa tz'akat wi ri Utzilaj Tzij chiwach ralak ri na alak ta aj judi'ab.
51001026	Lic ojertan lo ri' na k'alajisam ta wa' chiquiwach ri ticawex, no'j c'u wo'ora ri Dios e xuk'alajisaj wa' chique ri e re Rire.
51001027	Chique c'u rique, ri Dios lic xraj cuk'alajisaj ri unimal chomalil uch'obom lok cuya chique tak ri tinamit na e ta aj judi'ab; wa' e ri cajeki' ri Cristo pa anima' ralak, y ruma c'u ri' lic cubam c'u'x alak che uc'ulic ri chomilaj c'aslemal chila' chicaj.
51001028	Ec'u ri'oj e cakatzijoj rubi' ri Cristo pa tak coj'ec wi. Quebekapixabaj conoje ri ticawex y cojc'utun chiquiwach ruc' sakil na'oj, cha' quebekaya ri e re ri Cristo chwach ri Dios ruc' jun jusuc' quibinic quisilabic.
51001029	Lic c'u cantij uk'ij che u'anic wa' ruc' ronoje nuc'u'x, yey ronoje ri can'ano e ruma runimal uchuk'ab ri Cristo c'o wuc'.
51002001	Cuaj c'ut queta'maj alak, e ri'in lic canya wib che to'ic alak, junam cuc' ri e c'o Laodicea y ri jujun chic c'amaja' caqueta'maj nuwach ri'in,
51002002	cha' canimarisax quic'u'x conoje ri quicojom rubi' ri Cristo, cu'ana xa jun ri rutzil quic'u'x chiquiwach y que'quimaja usuc' chi utz ronoje ri sakil na'oj k'alajisam chi lo ruma ri Kakaw Dios y ruma ri Cristo.
51002003	Ma ruc' ri Cristo c'o wi ronoje ruc'u'xibal ri na'oj y ri cajawax umajic.
51002004	Cambi'ij c'u wa' che alak cha' na jinta junok cach'acach'o'n e alak ruc' ch'a'tem lic chacojo' catatajic yey na katzij taj.
51002005	Ma tob ri'in na in jinta uc' alak chiwachil, pero pa wanima' e canna' ri'in pacha' in c'o uc' alak. Lic quinqui'cotic ma canwilo junam cachacun alak yey lic tiquil alak chi utz che ri cubulibal c'u'x alak ruc' ri Cristo.
51002006	Ralak xcoj alak rubi' ri Kanimajawal Jesucristo y xya ib alak puk'ab; ec'u uwari'che bina alak jela' pacha' ri takal che junok ucojom rubi' Rire.
51002007	Tiquiba' c'u ib alak chi utz ruc' ri Cristo y jiquiba' ri cubulibal c'u'x alak ruc' Rire cha' jela' c'o q'uiyibal alak chwach Rire; e 'ana alak jela' pacha' ri xc'ut che alak yey xaki tioxin alak chwach ri Dios.
51002008	Lic chajij c'u ib alak cha' na casocotaj ta alak ruc' tak na'oj na jinta uchac, ri xa no'jibal que ri ticawex re ruwachulew y na e ta c'u chirij runa'oj ri Cristo.
51002009	Ma ronoje ruc'u'xibal ri Dios c'o ruc' ri Cristo, y wa' lic xk'alajin che rubinic usilabic echiri' xu'an ticawex che ruwachulew.
51002010	Ruma c'u wa', ya'tal che alak ronoje ri cajawax che ri binic silabic alak ma c'o alak puk'ab ri Cristo, ri catakan paquiwi conoje ri c'o quiwach y ri c'o quichuk'ab.
51002011	Ruma c'u c'o alak puk'ab ri Cristo, c'o chi ri retalil re circuncisión che ri anima' alak, tob wa' wa circuncisión na e ta ri cacoj xa ruma juna achi; ma ri que'elawi e ri Cristo xresaj alak puk'ab tak ri rayibal re ri ti'jil alak.
51002012	Ec'uchiri' xc'ul alak ri bautismo, e pacha' xmuk alak junam ruc' ri Kanimajawal Jesucristo yey xc'astaj lo alak junam ruc' Rire; ma xcoj alak ri Dios ruc' ruchuk'ab xuc'astajisaj lo ri Cristo chiquixo'l ri ecaminak.
51002013	Ma ralak rojertan caminak alak pa mac yey na cojotal tane ri retalil re circuncisión che alak. No'j c'u wo'ora ri Dios xuya c'ac' c'aslemal alak junam ruc' ri Cristo y xucuy ronoje ri mac alak;
51002014	xresaj c'u ri k'atbal tzij uk'atom chi pakawi' ruma ri kamac y xusach uwach wa' ruma rucamic ri Cristo chwa ri cruz.
51002015	Ruma c'u rucamic ri Cristo, ri Dios xuch'ij quichuk'ab tak ri itzel uxlabixel lic c'o quiwach y c'o quichuk'ab, xuc'ak bi quik'ij y xuk'alajisaj c'ut Rire e más c'o uchuk'ab chiquiwa rique.
51002016	E uwari'che mac'o mach'a'tiben e alak xa ruma ri catij alak o ri cakum alak, o ruma ri ca'an alak chupa tak nimak'ij, chupa ri jekebal re tak ri ic' o tak ri k'ij re uxlanibal.
51002017	Ma ronoje ne wa' xa e ilibal pan re ri catajin lok; no'j ri Jun cuc'utubej uwach pa sakil wi, e ri Cristo.
51002018	Chajij ib alak ma c'axtaj ruma junok na cac'ul ta alak ri caraj cuya ri Dios che alak chila' chicaj. Ma'an c'u e alak cuc' ri caquilok'nimaj quik'ij tak ri ángeles. Ma ri quebanaw wa' e lic que'ec quina'oj puwi ri na caquimaj ta usuc'. Lic chacojo' qui'anom ch'uti'n che quib, pero caqui'an c'u nim che quib ruma no'jibal xa e rique eno'jiyom re.
51002019	Rique na cacaj ta c'u caquitakej ri Cristo. Rire e ujolom riglesia y riglesia e ucuerpo. Ri Cristo e 'anayom xa jun chique conoje ri e c'o puk'ab jela' pacha' tak ri ubakil juna cuerpo uchapom rib ruc' tak rigonsiyil y riboch'il. Yey e ri Cristo ri cuya che ru iglesia ronoje ri cajawax che cha' utz caq'uiy ruc' ri q'uiyibal cuya ri Dios.
51002020	Ma we ralak xcam alak ruc' ri Cristo, wa' que'elawi na jinta chi alak chuxe' ri takanic xa no'jital che ruwachulew. Cantz'onoj c'u che alak: ¿Cha'taj c'a cabin alak pacha' quebin ri e re ruwachulew y caya c'u ib alak puk'ab ri takanic jewa' cubi'ij:
51002021	«Machapabej ne wa', matij nenare' y machap ne q'uenok»?
51002022	Ronoje wa' wa takanic xa quino'jibal achijab y e puwi tak ri na cacowin taj, ri xa caq'uisic.
51002023	Wa' wa c'utunic lic chacojo' e sakil na'oj. Yey ri caquitakej tak wa c'utunic e pacha' lic caquilok'nimaj uk'ij ri Dios ruc' wa', pero ri caqui'ano xa cuc' rique cano'jitaj wi. Caqui'an pacha' ch'uti'n che quib ma caquiya pa c'axc'obic ri quicuerpos; pero ronoje tak wa' na jinta cutikoj re cuk'atej tak ri rayibal re ri quiti'jil ri ticawex.
51003001	We c'astajinak chi alak junam ruc' ri Cristo, e tzucuj alak janipa ri cape chila' chicaj pa tz'ul wi ri Cristo puwiquik'ab ri Dios.
51003002	E lic takej alak janipa ri re chila' chicaj y matakej c'u alak tak ri xa re ruwachulew.
51003003	Ma e ralak caminak chi alak chwa tak ri xa re ruwachulew; ec'u wo'ora ri c'aslemal alak puk'ab ri Cristo c'o wi yey Rire ruc' ri Dios c'o wi.
51003004	E ri Cristo ri uya'om c'aslemal alak. Yey echiri' Rire cac'un tanchic, junam ruc' Rire cak'alajisax wach alak pa ri unimal uchomalil.
51003005	E uwari'che, e chesaj bi chupa ri anima' alak ri na utz ta uwach re ruwachulew: metz'abej uwa k'ij alak cuc' jujun chic na c'ulel ta alak, ma'an alak tak ch'ulilaj mac, maya ib alak che rayibal na chom ta uwach, marayij ne alak ca'an alak ri na utz taj. Qui'cota alak ruc' ronoje ri c'o uc' alak y marayij ne alak más; ma we c'o ri más c'ax cana' alak chwa ri Dios, e pacha' ca'an alak dios che wa'.
51003006	Ma ri Dios cutak lo c'axc'obic paquiwi ri caqui'an tak wa' ruma na caquicoj ta utzij.
51003007	Yey jenela' x'an ralak ojertan echiri' c'a c'o alak pa mac.
51003008	Ec'u wo'ora hermanos e ya'a can alak ronoje tak wa': ri ca'an alak oyowal, ri alak c'a'n, ri ca'an alak ri na utz taj che jun chic, ri cach'a't alak chirij junok, ri cabi'ij alak ch'a'tem na chom ta uwach.
51003009	Ma'an alak rak'ubal chiwach alak, ma esam chi ib alak che ri ojer binic silabic alak y che ronoje ri na utz taj rekelem tak wa'.
51003010	E jalc'atajinak chi c'u alak che jun c'ac' binic silabic, ma jalan catajin jalc'atixic alak cha' jela' cu'ana alak pacha' ri Jun ri xuya c'ac' c'aslemal alak. Jec'uri'la' queta'maj alak uwach ri Dios pa sakil wi.
51003011	Che wa jun c'ac' binic silabic na il ta chi uwach we junok e cuq'uil raj judi'ab o e cuq'uil ri na e ta aj judi'ab, we ucojom ri retalil re circuncisión o na ucojom taj, we aj naj o na jinta c'ana reta'am, we c'o puk'ab juna rajaw o na jinta rajaw; ma xew ri Cristo cu'an xa jun chike konoje y puk'ab Rire oj c'o wi konoje.
51003012	Ralak alak cha'tal chi ruma ri Dios y alak chi re Rire, yey lic c'ax cana' alak ruma Rire. Ruc' c'u ri binic silabic alak, lic c'utu alak wa': C'ola c'axna'bal c'u'xaj uc' alak che quito'ic jujun chic, c'utu alak ri relej c'u'x alak, ma'an nim chibil ib alak, chu'ana ri lic utz c'u'x alak chiwach alak y c'ola unimal c'u'x alak.
51003013	Lic cuyu ib alak chiwach alak. We c'o junok xu'an ri na utz taj che alak, cuyu alak umac. Jela' pacha' xu'an ri Cristo echiri' xucuy mac ralak, jec'ula' ri' 'ana ralak.
51003014	Yey chwi c'u ronoje tak wa', ri más chirajawaxic e lic c'ax cana' ib alak chiwach alak, ma e wa' ri cu'an xa jun che alak pa sakil wi.
51003015	Ec'u ri utzil chomal re ri Dios takana pa anima' alak, ma ruma wa' xusiq'uij alak ri Dios cha' cu'an alak xa jun. Yey lic tioxin alak chwach ri Dios.
51003016	Ruch'a'tem ri Cristo chunojisaj ronoje ri c'aslemal alak. C'utu c'u alak wa' wa ch'a'tem chibil ib alak y pixabaj ib alak ruc' sakil na'oj. Ruc' ronoje c'u'x alak tioxin alak chwach ri Dios y bixoj alak rubi' ruc' salmos, ruc' tak bix tz'ibital canok y ruc' bixobal ya'om che alak ruma ri Ruxlabixel.
51003017	Yey ronoje ri ca'an alak y ronoje ri cabi'ij alak, 'ana alak chupa rubi' ri Kanimajawal Jesucristo y tioxin alak chwach ri Kakaw Dios ruma Rire.
51003018	E rilal ixok, ri c'ulan la, lic nimaj la ri achijil la, ma e takal ri' chique ri quicojom rubi' ri Kakaw.
51003019	Yey rilal achi, ri c'ulan la, lic c'ax na'a la ri ixokil la. Mac'achc'at la chwa ujolom.
51003020	Ec'u ri'ix ix alc'o'al, lic chicojo quitzij richu-ikaw che ronoje, ma wa' e cuc'ul uc'u'x ri Kanimajawal Jesucristo.
51003021	Yey ralak ri c'o alc'o'al alak, mapetisaj alak coyowal ri alc'o'al alak, cha' jela' na capax ta quic'u'x.
51003022	Ec'u rilal lal mocom, lic cojo la utzij ri patrón la che ronoje. Chacuna la ruc' xi'in ib chwach ri Dios y ruc' ronoje c'u'x la, na xew ta echiri' catzutzu'x la ruma ri patrón pacha' ri caqui'an ri xa caquitzucuj ri yacbal quik'ij.
51003023	Ronoje c'u ri ca'an la, 'ana la ruc' ronoje c'u'x la, ma e ri Kanimajawal ri canimaj la y na e ta ri ticawex.
51003024	Ma eta'am chi la c'o rajil uc'axel cuya ri Dios che'la e chirij ri 'anom la, ma ri canimaj la e ri Cristo ri Kajawal.
51003025	No'j c'u ri ca'anaw ri na utz taj, ri' e cuc'ul ri tojbal re ri na utz taj u'anom, ma ri Dios cuya chiquijujunal sa' ri takal chique e chirij ri qui'anom.
51004001	Yey ralak ri alak patrón, 'ana alak ri lic ube y ri lic usuc' chique ri e mocom alak; mic'ow chic'u'x alak, ralak c'o jun “Patrón” alak chila' chicaj, wa' e ri Dios.
51004002	Onoje c'u alak lic macos alak che u'anic orar ruc' tioxinic chwach ri Dios.
51004003	'Ana alak orar pakawi ri'oj cha' ri Kajawal cuya na chike cakatzijoj ri Utzilaj Tzij y cakak'alajisaj c'u ri na k'alajisam ta lo ojertan chwi ri Cristo, ma ruma ne la' in c'o pa cárcel.
51004004	Lic 'ana alak orar panuwi' ri'in cha' lic c'o nuna'oj che uk'alajisaxic Ruch'a'tem ri Cristo.
51004005	Bina alak ruc' sakil na'oj chiquiwach ri na e ta ralc'o'al ri Dios, xaki matz'ila' c'u alak ri jujun k'ij quic'owic.
51004006	Echiri' cach'a't alak ruc' junok chic, 'ana alak wa' ruc' chomilaj ch'a'tem y sakil na'oj. Yey chirajawaxic c'ut queta'maj alak su'anic cac'ul alak uwach chique ri caqui'an tz'onobal che alak.
51004007	Echiri' ri hermano Tíquico ri na lok' ta c'ax cana'w re copon uc' alak, cubi'ij c'u che alak sa' ri nu'anom ri'in wara. Rire e jun utzilaj aj chac re ri Kakaw y lic chacuninak wuc' ri'in.
51004008	Ruma c'u wa' cantak bi uc' alak cha' cutzijoj che alak sa' ri ka'anom ri'oj wara y jela' cunimarisaj c'u'x alak.
51004009	Ri carachbilaj bi ri Tíquico e ri Onésimo, jun utzilaj hermano na lok' ta c'ax cana'w re, yey rire aj chila' pa ri tinamit alak. Ec'u rique caquitzijoj che alak ronoje sa' tak ri kic'owibem wara.
51004010	Ri Aristarco, wachbi'il wara pa cárcel, cuya pan rutzil wach alak; cuya pan rutzil wach alak ri Marcos, ri ricak' ri Bernabé. Bi'tal chi che alak sa' ri takal che ri Marcos we quic'ow rire uc' alak; c'ulu c'u alak chi utz.
51004011	Cuya pan rutzil wach alak ri Jesús, ri cabi'x Justo che. Xew c'u wa oxib hermanos aj judi'ab e chacuninak wuc' wo'ora pa rutakanic ri Dios y lic quibochi'im nuc'u'x.
51004012	Cuya pan rutzil wach alak ri Epafras, rire aj chila' pa ri tinamit alak y e jun aj chac re ri Cristo. Rire lic uya'om rib che u'anic orar pawi' alak cha' lic cachuk'ubej ib alak ruc' ri jusuc' binic silabic alak y jec'ula' caya ib alak che u'anic ronoje ri rajawal uc'u'x ri Dios.
51004013	Ma e ri'in wilom ri Epafras lic cu'an orar pawi' alak y paquiwi' ri e c'o pa ri tinamit Laodicea y ri e c'o Hierápolis.
51004014	Cuya pan rutzil wach alak ri Lucas, ri jun doctor na lok' ta c'ax cana'w re; jenela' ri Demas cuya pan rutzil wach alak.
51004015	Ya'a alak rutzil quiwach conoje ri hermanos e c'o Laodicea. Ya'a alak rutzil uwach ri Ninfas junam cuc' ri hermanos caquimol quib chirocho.
51004016	Echiri' ajilam chi wa' wa carta chiwach ralak, taka bi alak wa' chique ri hermanos re ri iglesia c'o Laodicea cha' cajilax chiquiwach; y jec'ula' ralak cajilaj alak ri carta nutakom bi Laodicea.
51004017	Jewa' bi'ij alak che ri Arquipo: «Lic choc la il che u'anic chi utz ruchac ri Dios ya'tal pak'ab la.»
51004018	Ri'in Pablo, ruc' wa nuk'ab xintz'ibaj wa rutzil wach alak. Lic mic'ow chic'u'x alak ca'an alak orar panuwi' ma in c'o pa cárcel. C'ulu c'u alak ri unimal rutzil uc'u'x ri Dios. Amén.
52001001	Ri'in Pablo cuc' ri wachbi'il Silvano y Timoteo cakatak bi wa carta che alak, ri alak re riglesia c'o Tesalónica, alak re ri Kakaw Dios y re ri Kanimajawal Jesucristo. C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
52001002	Lic xaki cojtioxin chwach ri Dios uma onoje alak echiri' caka'an orar pawi' alak.
52001003	Xaki e c'o alak chikac'u'x chwach ri Kakaw Dios ruma ri catajin alak che uc'utic ruc' ri cubulibal c'u'x alak y ri rutzil c'u'x alak, yey ruma na ok'otam ta c'ana alak ri cubul pan c'u'x alak che ruc'unibal ri Kanimajawal Jesucristo.
52001004	Hermanos, ri lic c'ax cana' alak ruma ri Dios, ri'oj keta'am ralak alak cha'tal ruma Rire.
52001005	Ma echiri' xkatzijoj ri Utzilaj Tzij che alak, na xkatzijoj ta xa ruc' kach'a'tem ri'oj, ma e xkatzijoj ruc' ruchuk'ab ri Santowilaj Ruxlabixel ri Dios; yey ec'u ri' Rire xujiquiba' uwach lic katzij ri xkatzijoj. Ralak eta'am alak chi utz sa' ri kabinic kasilabic echiri' xojopon chixo'l alak, ma ronoje ri xka'ano, xka'ano re to'bal e alak.
52001006	Ec'u ralak e lic xc'am alak re ri kabinic kasilabic ri'oj y rubinic usilabic ri Kanimajawal. Yey tob ne xc'ul alak ri Utzilaj Tzij chupa unimal c'axc'obic, chupa ri anima' alak c'o ri qui'cotemal cuya ri Santowilaj Ruxlabixel ri Dios.
52001007	Wa' wa x'an alak e jun c'utubal chiquiwach conoje ri hermanos quicojom rubi' ri Cristo, ri e c'o chupa tak ri luwar re Macedonia y re Acaya.
52001008	Ruma c'u ri x'an alak xe'ec utzijoxic Ruch'a'tem ri Kakaw pa tak ronoje luwar, na xew ta Macedonia y Acaya. Ma pa uq'uiyal luwar catataj wi ri cubulibal c'u'x alak ruc' ri Dios, y jec'ula' na cajawax ta chi cakatzijoj chiquiwach ri jujun chic ri xu'an ri Dios uc' alak.
52001009	Ma e ne rique caquitzijoj ri utzilaj kac'ulic x'an ralak yey su'anic xok'otaj can alak ri quilok'nimaxic tak ri tiox cha' e calok'nimaj alak ri Jun pakatzij wi e Dios c'aslic.
52001010	Yey caquitzijoj e oye'em alak ri Jun cape chila' chicaj, wa' e ri Jesús Ruc'ajol ri Dios, ri xc'astaj lo chiquixo'l ri ecaminak. Yey Rire cojucolobej che ri k'atbal tzij re ri Dios catajin lok.
52002001	Hermanos, eta'am alak lic c'o xutikoj janipa k'ij xojc'oji' chila' uc' alak.
52002002	Yey eta'am ne alak ri xkic'owibej echiri' c'amaja' cojopon uc' alak; lic xc'ak bi kak'ij ruc' c'axlaj ch'a'tem y lic x'an c'ax chike chupa ri tinamit Filipos. Ec'uchiri' xojopon uc' alak, ri Dios lic xuya kachuk'ab che utzijoxic ri Utzilaj Tzij chixo'l alak, tob e c'o ri lic xcaj cojquik'atej.
52002003	Ec'u ri tzijonic xka'an chiwach alak na xka'an ta ruc' sachibal na'oj, na xka'an ta ruc' rayibal na ube taj yey na xka'an tane re cakasoc alak.
52002004	Ma ri tzijonic xka'ano e chirij ri caraj ri Dios, ri xcha'w ke'oj y xuya pakak'ab rutzijoxic ri Utzilaj Tzij. Na e ta c'u caka'an janipa ri cacaj rachijab, ma e caka'an janipa ri caraj ri Dios, ri carilo we utz o na utz taj sa' ri c'o chupa ri kanima'.
52002005	Eta'am alak hermanos, ri'oj na xkayac ta k'ij alak xa ruma c'o cakaj che alak y na jinta xka'ano xa re cakesaj puak che alak. Ri Dios reta'am lic katzij wa cakabi'ij.
52002006	Yey na e ta cakatzucuj cayac kak'ij uma ralak o cuma jujun chic. Tob ne pakak'ab c'o wi cojtakan pawi' alak ruma oj utako'n ri Cristo, pero na xka'an ta wa'.
52002007	Ri xka'an uc' alak e pacha' cu'an juna ixok cuc' ri ralc'o'al echiri' quebuq'uiyisaj y quebuchajij ruc' ch'u'ch'uj uc'u'x.
52002008	Ruma c'u ri c'axna'bal kac'u'x che alak, na xew ta lic xkaj cakatzijoj ri Utzilaj Tzij re ri Dios che alak, ma lic ne xkaya kanima' che to'ic alak, tob ne ruc' wa' cojcamic, ma lic c'ax cakana' alak.
52002009	Hermanos, cac'un chic'u'x alak ri kachac y ri kacosic xkic'owibej chila' uc' alak; ma ri'oj xojchacun chipak'ij chichak'ab cha' jela' na xka'an ta oj eka'n chukul junok che alak echiri' xkatzijoj ri Utzilaj Tzij re ri Dios chixo'l alak.
52002010	Ilom c'u ralak y rilom ne ri Dios sa' ri kabinic kasilabic chixo'l alak ri cojom alak rubi' ri Cristo. Ma ri kabinic lic chom, lic jusuc' y na jinta c'o cach'a'tiben re.
52002011	Lic eta'am c'u alak, ri xka'ano e pacha' cu'an juna achi cuc' ri ralc'o'al. Ma xkapixabaj alak, xkanimarisaj c'u'x alak chijujunal alak
52002012	y lic xkatz'onoj che alak cha' cabin alak jusuc' jela' pacha' ri lic takal che alak ri alak re ri Dios, ri cusiq'uij alak cha' cac'oji' alak chupa ri chomilaj utakanic.
52002013	E uwari'che, ri'oj xaki cojtioxin chwach ri Dios, ma echiri' xkatzijoj ri Utzilaj Tzij re ri Dios che alak, na xc'ul ta alak wa' xa pacha' uch'a'tem ticawex; ma xmaj alak usuc' pakatzij wi wa' e Uch'a'tem ri Dios yey wa' e ri cujalc'atij ri binic silabic alak, ri cojom alak rubi' ri Cristo.
52002014	Ralak hermanos, xtij alak c'ax paquik'ab ri e re ri tinamit alak, jela' pacha' ri xquic'ulumaj rutinamit ri Dios, ri quicojom rubi' ri Kanimajawal Jesucristo pa tak ri luwar re Judea, ma rique xeternabex ruc' c'ax cuma ri cach e aj judi'ab.
52002015	Yey wa' wa aj judi'ab e xecamisan re ri Kanimajawal Jesucristo y e xecamisan que ri k'alajisanelab xetak lo cuc', yey xojquesaj lo ri'oj chupa tak ri quitinamit. Rique na caqui'an ta ri cuc'ul uc'u'x ri Dios y na caquiya tane luwar chique jujun chic caqui'an ri utz chwach ri Dios.
52002016	Ma echiri' cakatzijoj ri Utzilaj Tzij chiquiwach ri na e ta aj judi'ab cha' quecolobetajic, rique caquitij uk'ij cojquik'atej. Ruc' wa' lic catajin uq'uiyaric ri quimac y jec'ula' ri' ri nimalaj k'atbal tzij re ri Dios c'o chi paquiwi'.
52002017	Ec'u ri'oj hermanos, tob naj oj c'o wi che alak yey c'o tan k'ij na kilom ta wach alak; na ruc' ta c'u ri' xaki c'o alak pa kanima' y lic curayij pan kac'u'x que'kila tanchi wach alak.
52002018	Lic c'u xkarayij coje'bina uc' alak. Ri'in, in Pablo, na xa ta julaj lic xintij uk'ij qui'nwila alak, pero e ri Satanás xucoj k'atbal chikawach.
52002019	¿China ri cuya qui'cotemal chike ri'oj? E ralak, ma lic cubul pan kac'u'x uc' alak yey e ralak ri tojbal re ri kachac. Yey echiri' cac'un lo ri Kanimajawal Jesucristo, lic cojqui'cot c'u ri' ma lic c'o xutikoj ri chac ka'anom uc' alak.
52002020	Uma c'u ri' ralak, ri'oj cakana'o lic c'o xe'ela wi ri chac ka'anom y lic cojqui'cot che.
52003001	Ruma c'u lic cakaj chic cakata rason alak, xkach'ob c'u ri' cojcanaj can katuquel ri'oj chupa ri tinamit Atenas
52003002	y xkatak c'u bi ri ka hermano Timoteo, ri raj chac ri Dios y to'bel ke che utzijoxic ri Utzilaj Tzij re ri Cristo, cha' rire cu'nimarisaj c'u'x alak y cu'pixabaj alak cha' na casach ta ri cubulibal c'u'x alak,
52003003	y jela' na jinta junok che alak coc chuc'u'x wa' wa c'axc'obic c'o wi alak. Ma eta'am alak lic rewi cojic'ow chupa tak wa'.
52003004	Ma echiri' c'a oj c'o chila' uc' alak, xkabi'ij che alak cape c'axc'obic pakawi'; yey lic eta'am chi c'u alak e xu'ana wa'.
52003005	Ruma c'u lic xuaj canta rason alak, xintak bi ri Timoteo uc' alak cha' careta'maj sa' u'anom ri cubulibal c'u'x alak; ma uxi'im rib nuc'u'x c'axtaj ritzel winak xusoc alak cha' caya can alak ri Cristo y jec'ula' ri' na jinta xutikoj ri kachac uc' alak.
52003006	Pero echiri' xtzelej lo ri Timoteo che rilic alak, xuya chomilaj rason chike puwi ri cubulibal c'u'x alak y ri rutzil c'u'x alak. Yey xubi'ij chike lic oj c'o chic'u'x alak y lic ca'aj alak quil alak kawach, jela' pacha' ri'oj lic cakaj cakil wach ralak.
52003007	E uwari'che hermanos, chupa ronoje ri cojtajin che ric'owibexic y ri c'axc'obic oj c'o wi, xcubi' ri kanima' ruma ri xkata puwi ri cubulibal c'u'x alak.
52003008	Echiri' xkato lic tiquil alak chi utz chwach ri Kakaw, wa' xunimarisaj kac'u'x.
52003009	Ruma c'u ri', na cakarik taj su'anic cakatioxij che ri Dios ri unimal qui'cotemal cakana' uma ralak.
52003010	Ma chipak'ij chichak'ab na cojuxlan ta che utz'onoxic che ri Dios cuya chike que'kila wach alak, y jec'ula' cakato' alak cha' catz'akat uwach ri cubulibal c'u'x alak ruc' ri Cristo.
52003011	Ec'u ri Kakaw Dios y ri Kanimajawal Jesucristo chuya'a chike cojopon uc' alak.
52003012	Ri Kanimajawal chunimarisaj ri rutzil c'u'x alak cha' lic c'ax cana' ib alak chiwach alak y c'ax quena' alak conoje ri ticawex, jela' pacha' caka'an ri'oj che alak.
52003013	Yey chujiquiba' c'u'x alak y chuto'o alak cha' ri binic silabic alak cu'an lic jusuc' y na jinta c'ana mac carikitaj che alak chwach ri Kakaw Dios echiri' cac'un tanchi ri Kanimajawal Jesucristo cuc' conoje ri santowilaj utinamit.
52004001	Wo'ora hermanos, lic cakatz'onoj che alak y cakapixabaj alak chupa rubi' ri Kanimajawal Jesucristo: Bina alak jela' pacha' ri lic takal che ri binic silabic alak e chirij ri xmaj alak chike, ma e wa' ri lic cuc'ul uc'u'x ri Dios; ec'u lic xaki tijoj ib alak ri' che wa'.
52004002	Lic eta'am chi alak sa' tak ri pixabanic xkaya chiwach alak pa rubi' ri Kanimajawal Jesucristo,
52004003	ma ri rajawal uc'u'x ri Dios e ri santowilaj binic silabic alak. Metz'abej c'u uwa k'ij alak ruc' junok na c'ulel ta alak.
52004004	Chijujunal alak c'ola alak pa sakil wi ruc' ri ixokil alak y jec'ula' lok'oj alak uk'ij.
52004005	Maya c'u ib alak che rayibal na chom ta uwach pacha' ri caqui'an ri winak na queta'am ta uwach ri Dios.
52004006	Mu'ana ri c'o junok che alak cu'an ri na utz taj o cusocosa' juna ratz-uchak' puwi tak wa', ma ri Kanimajawal cuk'at tzij puwi ri ca'anaw wa', jela' pacha' ri kabi'im y kak'alajisam chi che alak.
52004007	Ma ri Dios na xojusiq'uij taj re cakach'ulaj ri kabinic, e xojusiq'uij re cojc'oji' che jun santowilaj binic.
52004008	China c'u ri cac'akaw bi uk'ij wa pixabanic, na e ta cuc'ak bi uk'ij juna achi, e cuc'ak bi uk'ij ri Dios, ma wa pixabanic petinak ruc' Rire, ri uya'om ri Santowilaj Ruxlabixel chike.
52004009	Chwi c'u ri rutzil c'u'xaj chiwach alak, na chirajawaxic taj c'o cantz'ibaj pana che alak puwi wa', ma ri Dios uc'utum che alak chirajawaxic c'ax cana' ib alak chiwach alak,
52004010	y jela' catajin alak che u'anic cuc' conoje ri hermanos e c'o chila' pa ronoje tak ri luwar re Macedonia. Lic c'u cantz'onoj che alak hermanos, e xaki tijoj ib alak che wa'.
52004011	Yey choc alak il che ri cac'oji' utzil chomal chiwach alak; mamin ib alak chupa tak ri na e ta alak. Yey chacuna c'u alak ruc' ri k'ab alak jela' pacha' ri pixabanic ka'anom can che alak,
52004012	cha' jela' na coy'ej ta alak chique jujun chic janipa ri cajawax che alak y jec'ula' chom quilitaj ri binic silabic alak chiquiwach ri c'amaja' caquicoj rubi' ri Cristo.
52004013	Hermanos, e cakaj ri'oj lic camaj alak usuc' chi utz paquiwi ri ka hermanos ecaminak chic, cha' na cabison ta alak jela' pacha' caqui'an ri ticawex na cubul ta pan quic'u'x che rilic tanchi quiwach ri ecaminak chic.
52004014	Ma we cakacojo ri Kanimajawal Jesucristo xcamic yey xc'astaj lo chiquixo'l ri ecaminak; jela' c'u ri' cakacojo, ri Dios quebuc'am lo ruc' ri Kanimajawal Jesucristo janipa ri xecamic quicojom bi rubi' Rire.
52004015	Wa cakabi'ij che alak wo'ora e chirij ri xuc'ut can ri Kanimajawal: E ri'oj janipa ri c'a oj c'aslic echiri' cac'un tanchi ri Kanimajawal, na cojnabej tubi chiquiwach ri ka hermanos, ri xecam nabe chikawa ri'oj.
52004016	Ma echiri' ri Kanimajawal cape chila' chicaj, catataj jun cowilaj kulaj re takanic, ri kulaj re jun ángel lic c'o uwach y ruch'awibal ri trompeta re ri Dios. Ec'uchiri', ri hermanos ecaminak chic, quec'astaj lo nabe.
52004017	Tec'uchiri' ri'oj, ri c'a oj c'as wara che ruwachulew, cojc'am bi junam cuc' rique pa sutz' re que'kac'ulu ri Kanimajawal punic'ajal caj. Y coje'c'ola c'u ruc' ri Kanimajawal na jinta chi utakexic.
52004018	E uwari'che, nimarisaj c'u'x alak chiwach alak ruc' wa ximbi'ij lok.
52005001	Hermanos, na chirajawaxic taj cantz'ibaj pan ri'in che alak puwi ruk'ijol cu'ana ronoje wa'.
52005002	Ma ralak lic eta'am alak chi utz, ruc'unibal ri Kanimajawal jela' cu'ana' pacha' ri oquibal re juna elek'om pa juna ja chak'ab, ma ri elek'om na cubi'ij ta apanok jampala' coponic.
52005003	Echiri' ri winak caquibi'ij: «Wo'ora lic c'o utzil chomal ma na jinta chi ch'a'oj y na jinta chi c'o cakac'ulumaj,» xakic'ate't c'u ri' cape ri c'axc'obic paquiwi' jela' pacha' ri c'ax cujek che juna ixok echiri' calax uch'uti'n. Yey tak wa' wa winak na jinta c'o quesan que chwach ri c'axc'obic cape paquiwi'.
52005004	No'j ralak hermanos, na jinta chi alak pa k'eku'malil, ma eta'am chi alak puwi ri catajin lok; ruma ri' echiri' ri Kanimajawal cac'un tanchic, na cacam ta anima' alak che ma oye'em chi alak ruc'unibal. Na cac'ulumaj ta c'u alak ri' pacha' ri cuc'ulumaj junok echiri' xakic'ate't coc juna elek'om pa rocho.
52005005	Ma onoje ralak cabin alak chupa ri K'ijsak y alak re ri pak'ij. Ralak y ri'oj na oj ta re ri chak'ab, ma na oj jinta chi pa ri k'eku'malil.
52005006	Ruma c'u ri', mawar kawach pacha' ri caqui'an ri jujun chic; ri ka'ana' e kachajij ri kabinic kasilabic y lic kach'obo chi utz sa' ri caka'ano.
52005007	Ma e ri quewaric, chak'ab quewaric; yey e ri quek'abaric, chak'ab quek'abaric.
52005008	No'j ri'oj, ri oj c'o chupa ri K'ijsak, lic kachajij kib. Ruc' ri cubulibal kac'u'x y ri rutzil kac'u'x ka'ana jela' pacha' ri cu'an juna soldado ruc' ri ch'ich' ch'ukubal ruwa uc'u'x. Yey kacuba' pan kac'u'x che uc'ulic ri colobetajic koye'em che ri Kakaw jela' pacha' ri cu'an juna soldado ruc' ri casco ch'ukubal re rujolom.
52005009	Ma ri Dios na xojucha' taj cha' e cakac'ul ruk'atbal tzij pakawi'; ma e xojucha'o re cakac'ul ri colobetajic ruma ri Kanimajawal Jesucristo,
52005010	ri xcam kuma ri'oj cha' tob we oj c'aslic o we oj caminak chic echiri' cac'un Rire, coj-jeki' c'u ri' junam ruc'.
52005011	Ruma c'u ri', bochi'ij c'u'x alak y nimarisaj c'u'x alak chiwach alak, jela' pacha' ri catajin alak che u'anic.
52005012	Hermanos, cakatz'onoj che alak cojo alak quitzij ri e c'amal wach alak chupa rubi' ri Kanimajawal, y 'ana c'u alak janipa ri takal chique ri quechacun chixo'libal alak y quequipixabaj alak.
52005013	Lok'oj alak quik'ij y c'ax chena'a alak ruma ri chac caqui'ano. C'ola alak chi utzil chomal chiwach alak.
52005014	Cakatz'onoj che alak hermanos, chepixabaj alak ri na jinta c'o cacaj caqui'ano. Nimarisaj alak quic'u'x ri na jinta ucowil quic'u'x. Cheto'o alak ri na jinta quichuk'ab chwach ri Dios. C'ola unimal c'u'x alak cuc' conoje ri e c'o uc' alak.
52005015	We c'o junok u'anom ri na utz taj che alak, ma'an alak uc'axel che. E tijoj ib alak che u'anic ri utz chiwach alak y chiquiwach conoje.
52005016	E lic xaki qui'cota alak.
52005017	Chipak'ij chichak'ab 'ana alak orar.
52005018	Tioxin c'u alak che ri Dios chupa tak ronoje ri quic'owibej alak, ma e caraj ri' ri Dios che onoje alak ri cojom alak rubi' ri Kanimajawal Jesucristo.
52005019	Mak'atej alak janipa ri caraj cu'an ri Ruxlabixel ri Dios uc' alak.
52005020	Mac'ak c'u bi alak uk'ij tak ri k'alajisanic cu'an junok ruma ri Ruxlabixel ri Dios;
52005021	lic ch'obo alak rakan we wa' ruc' ri Dios petinak wi. E lic takej alak janipa ri utz
52005022	yey jec'a c'u ib alak che ronoje ri na utz taj.
52005023	Ec'u ri Dios ri aj ya'l utzil chomal, lic chuchomaj ri binic silabic alak cha' ronoje ri c'aslemal alak ruc' ri c'u'x alak y ri cuerpo alak chajital chi utz che ronoje ri na utz taj, cha' jela' na jinta c'ana mac alak echiri' cac'un tanchi ri Kanimajawal Jesucristo.
52005024	E ri Dios siq'uiyom e alak che jun santowilaj binic silabic; yey Rire lic jusuc', ma cuya na ronoje ri to'bal ubi'tisim che alak cha' cabin alak jusuc'.
52005025	Hermanos, 'ana alak orar pakawi ri'oj.
52005026	Ya'a alak rutzil wach alak chiwach onoje alak ruc' jun sakil tz'ubuj chi'aj chwach ri Dios.
52005027	Chupa rubi' ri Kanimajawal cambi'ij che alak: Chajilaj alak wa' wa carta chiquiwach conoje ri hermanos.
52005028	C'ulu c'u alak ri unimal rutzil uc'u'x ri Kanimajawal Jesucristo. Amén.
53001001	Ri'in Pablo cuc' ri wachbi'il Silvano y Timoteo cakatak bi wa carta che alak, ri alak re riglesia c'o Tesalónica, alak re ri Kakaw Dios y re ri Kanimajawal Jesucristo.
53001002	C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
53001003	Hermanos, xaki cojtioxin chwach ri Dios uma ralak; lic e takal ri' caka'ano ma lic catajin unimaric ri cubulibal c'u'x alak ruc' ri Cristo yey catajin unimaric ri rutzil c'u'x alak, ri cac'ut alak chiwach onoje alak.
53001004	Ruma c'u ri', ri'oj lic cakatac'aba' k'ij alak echiri' cojch'a't pawi' alak chiquiwach tak riglesias re ri Dios. Lic e cakatzijoj ri unimal c'u'x alak y ri cubulibal c'u'x alak; ma tob alak ternabem ruc' c'ax y quic'ow alak pa c'axc'obic, wa' lic cuyum alak.
53001005	Ri k'atbal tzij cu'an ri Dios lic jusuc', yey cak'alajin wa' ma chwach Rire lic takal che alak coc na alak chupa rutakanic, y ruma ne ri' catij alak c'ax wo'ora.
53001006	Yey lic ube c'ut, ri Dios cu'an uc'axel chique ri eya'yom e alak pa c'ax.
53001007	No'j c'u ralak ri catajin ic'owic alak chupa ri c'ax, cuya na che alak ri uxlanem junam kuc' ri'oj echiri' cak'alajin uwach ri Kanimajawal Jesucristo. Echiri' Rire cac'un chila' chicaj chupa urepebal ak' cuc' ru ángeles lic c'o quichuk'ab,
53001008	quebo'lu'ya'a c'u pa c'ax ri na xcaj ta caqueta'maj uwach ri Dios y na xquitakej tane ri Utzilaj Tzij re ri Kanimajawal Jesucristo.
53001009	E tak c'u wa' wa winak caquic'ul ri k'atbal tzij re ri c'axc'obic na jinta utakexic; xa jumul c'ut quebesax bi chwach ri Kanimajawal y chwach ruchomal ruchuk'ab
53001010	echiri' cac'un Rire chupa la' la jun k'ij re cayac uk'ij cuma rutinamit. Conoje c'u ri' ri xecojow rubi' lic caquilok'nimaj uk'ij ruma ri u'anom Rire cuc'. Yey ralak, alak jun che wa utinamit ruma xcoj alak ri xkatzijoj che alak.
53001011	E uwari'che lic xaki caka'an orar pawi' alak. Cakatz'onoj c'u che ri Dios e cato'w e alak cha' ri binic silabic alak cu'ana pacha' ri takal chique ri esiq'uim ruma Rire. Y cakatz'onoj c'u che cuto' alak che u'anic tak ri utzilaj chac caraj Rire che alak, yey ca'an c'u alak wa' ruc' cubulibal c'u'xaj y ruc' ruchuk'ab Rire.
53001012	Jec'ula' e cayac uk'ij ri Kanimajawal Jesucristo ruma ri ca'an alak, yey catac'abax k'ij ralak ruma alak re Rire. Ca'an c'u wa' ruma ri unimal rutzil c'u'xaj re ri ka Dios y re ri Kanimajawal Jesucristo.
53002001	Chwi c'u ruc'unibal ri Kanimajawal Jesucristo echiri' cakamol kib ruc' Rire, lic cakatz'onoj che alak hermanos,
53002002	chajij ib alak cha' na casach ta ri na'oj alak puwi wa'. Maxi'ij c'u ib alak we c'o junok cubi'ij: «E uk'ijol wa' ruc'unibal ri Kanimajawal,» tob ne cubi'ij k'alajisam wa' che ruma ri Ruxlabixel ri Dios o xtzijox che o xtz'ibax pa carta lic e pacha' kuma ri'oj tz'ibitalic.
53002003	Maya c'u ib alak casocotaj alak, ma nabe na cac'un ri k'ij echiri' uq'uiyal winak caquic'ak bi uk'ij ri Dios y cuk'alajisaj c'u rib ri jun itzelilaj achi, ri c'o chi ri k'atbal tzij re ri Dios puwi' re casachisax uwach.
53002004	Ec'u wa' wa'chi cayactaj chirij ri Dios y chirij ronoje tak ri calok'nimax uk'ij cuma ri winak, wa' e tak ri qui'anom tiox che. Rire que'tz'ula ne chupa ri Rocho Dios, cu'an che rib pacha' e Dios y cuc'ambej ne uwach ri Dios.
53002005	¿Na cac'un ta neba chic'u'x alak, echiri' c'a in c'o uc' alak, ximbi'ij wa' che alak?
53002006	Eta'am chi c'u alak sa' ri k'atabeyom re ri c'utubal uwach rire wak'ij ora cha' e cuc'utubej uwach c'a echiri' copon na ruk'ijol uch'obom chi lo ri Dios.
53002007	Ritzel winak catajin chi che ucojic pa quijolom ri winak queyactaj chirij ri Dios tob rique na caquina'bej taj we e rire ca'anaw wa'. Wo'ora c'a c'o ri k'atabeyom re, pero echiri' quesax ri k'atabeyom re,
53002008	c'a ec'uchiri' cuc'utubej uwach ri jun itzelilaj achi. Yey echiri' cac'un tanchi ri Kanimajawal ruc' unimal uchuk'ab, Rire ruc' ri ch'a'tem quel lo puchi' cucamisaj y cusach c'u uwach wa jun itzelilaj achi.
53002009	Echiri' cac'un wa' wa jun itzelilaj achi, cu'an nimak tak c'utubal y milagros ruc' ri unimal chuk'ab ya'tal che ruma ri Satanás. Ronoje c'u ri' wa', cu'an ruc' socoso'nic, ma e pacha' cu'an wa' ruc' ruchuk'ab ri Dios.
53002010	Yey cu'an uq'uiyal uwach tak mac cha' quebusoc ri ticawex, ri xa quesachic ruma na xcaj taj caquic'ul ri K'ijsak cha' quecolobetajic.
53002011	Ruma c'u wa', ri Dios cuya luwar quesocotaj ruma ruchuk'ab ritzel; ec'u rique e caquicoj ri xa rak'ubal.
53002012	Jec'ula' quec'oji' chuxe' ri k'atbal tzij conoje ri na xquicoj ta ri K'ijsak, ma e lic xe'ec quic'u'x ruc' ri na jusuc' taj.
53002013	Ec'u ri'oj, hermanos, chirajawaxic xaki cojtioxin chwach ri Dios uma ralak ri lic c'ax cana' alak ruma ri Kanimajawal, ma ri Dios ucha'om chi lo alak chwi rujekebal ruwachulew cha' cac'ul alak ri colobetajic. Yey wa' e ruma xcoj alak ri K'ijsak y ruma ri cu'an ri Ruxlabixel ri Dios, ri cu'an chom che ri binic silabic alak.
53002014	Ruma c'u wa', ri Dios xusiq'uij alak ruma ri Utzilaj Tzij xkatzijoj che alak, cha' jela' cac'ul alak ri yacbal k'ij alak ruma alak re ri Jun lic c'o yacbal uk'ij, wa' e ri Kanimajawal Jesucristo.
53002015	E uwari'che hermanos, lic chuk'ubej ib alak y lic takej alak ri c'utunic kac'utum chiwach alak y ri katz'ibam pana che alak.
53002016	Caka'an c'u orar pawi' alak chwach ri Kanimajawal Jesucristo y chwach ri Kakaw Dios, ri c'ax xna'w ke y xaki cunimarisaj kac'u'x yey cuya chike cacubi' pana kac'u'x che ri koye'em ruma ri unimal rutzil uc'u'x.
53002017	Cakatz'onoj c'u che ri Dios chunimarisaj c'u'x alak y chujiquiba' c'u'x alak che ubi'xiquil y che u'anic ri lic utz.
53003001	Q'uisbal c'u re, hermanos, 'ana alak orar chwach ri Dios pakawi ri'oj cha' lic que'ec tan rutzijoxic ri Utzilaj Tzij re ri Kanimajawal che ronoje luwar y cha' cac'ul wa' chi utz cuma ri quetaw re jela' pacha' x'an ralak.
53003002	'Ana alak orar chwach ri Dios pakawi ri'oj cha' na cojtzak ta paquik'ab ri winak lic itzel quic'u'x y na jinta quisuc', ma na conoje taj cacaj caquicuba' quic'u'x ruc' ri Jesús.
53003003	Na ruc' ta c'u ri', ri Kanimajawal lic jusuc' ma e cu'an na pacha' ri ubi'im, ma Rire cujiquiba' c'u'x alak y cuchajij c'u alak chwach ritzel winak.
53003004	Cubul c'u kac'u'x che wa': Ruc' ruto'bal ri Kanimajawal, ralak catajin alak che u'anic ri xkatak alak che y jela' ca'an c'u alak chikawach apanok.
53003005	Ec'u ri Kanimajawal Jesucristo cato'w e alak cha' ri rutzil c'u'x alak cu'ana jela' pacha' ri rutzil uc'u'x ri Dios y cha' cach'ij alak uchuk'ab tak ri c'axc'obic ruc' unimal c'u'xaj jela' pacha' xu'an ri Cristo.
53003006	Hermanos, chupa rubi' ri Kanimajawal Jesucristo cakatak alak che cha' quesaj ib alak chiquij tak ri hermanos lic e xepu'ab, ri na caquitakej ta ri c'utunic xmaj can alak chikij.
53003007	Lic eta'am c'u alak sa' ri lic chirajawaxic cac'am alak re che ri kabinic kasilabic ri'oj, ma echiri' xojc'oji' uc' alak, lic xojchacunic.
53003008	Na xkatz'onoj taj xa casipax ri kawa, ma ronoje ri xya' chike, xkatojo. Ri xka'ano e lic xojchacun chipak'ij chichak'ab cha' jela' na coju'an ta oj eka'n chukul junok che alak.
53003009	Wa xka'ano na e ta que'elawi na takal ta chike cojto' alak; ri xka'an wi e cha' camaj e alak chikij.
53003010	Ma echiri' c'a oj c'o ne chila' uc' alak, xkatak alak che wa': «We c'o junok na caraj taj cachacunic, na takal ta che catzukic.»
53003011	Yey wo'ora katom, e c'o jujun chixo'l alak na quechacun tane q'uenok; ri caqui'ano e caquimin quib che tak ri na jinta que che.
53003012	E tak c'u wa' wa ticawex quekatak che y quekapixabaj pa rubi' ri Kanimajawal Jesucristo: Chechacunok re ch'acabal re ri quiwa y chec'ola jusuc'.
53003013	Yey ec'u ralak hermanos, macos alak che u'anic ri utz.
53003014	We c'o junok na cutakej ta wa cakatz'ibaj pana che alak, k'alajisaj alak chinok y majunimaj ib alak ruc', cha' jela' caq'uix che ri cu'ano y cutzelej utzij.
53003015	Pero ma'an alak che tzel quil alak; ri 'ana alak e pixabaj alak ma rire e jun ka hermano.
53003016	Ec'u ri Kanimajawal, ri aj ya'l utzil chomal, xaki chuya'a pawi' alak ri utzil chomal chupa tak ri quic'ow wi alak. C'ola ri Kanimajawal uc' onoje alak.
53003017	Ri'in in Pablo, ruc' ri nuk'ab cantz'ibaj wa rutzil wach alak. Jela' can'an che tak ri nucarta, c'utubal re in ri quintz'iban re.
53003018	C'ulu c'u alak ri unimal rutzil uc'u'x ri Kanimajawal Jesucristo. Amén.
54001001	Ri'in in Pablo, in tako'n re ri Kanimajawal Jesucristo, intakom lo ruma ri Dios Kacolobenel y ruma ri Kanimajawal Jesucristo, ri kacubam pana kac'u'x ruc'.
54001002	Cantz'ibaj pan wa' wa carta chawe ri'at Timoteo, ri pakatzij wi at nuc'ajol chupa rubi' ri Cristo ma wuma ri'in xacoj rubi' Rire. Chac'ulu c'u ri unimal rutzil c'u'xaj, ri relej c'u'xaj y ri utzil chomal re ri Kakaw Dios y re ri Kanimajawal Jesucristo.
54001003	C'una chac'u'x ri ximbi'ij can chawe echiri' e ri' quin'ec Macedonia: E catcanaj can chupa ri tinamit Éfeso ma chiri' e c'o jujun ticawex lic junwi ri caquic'utu chwa ri cakac'ut ri'oj. Ximbi'ij c'u can chawe quebatak che na caqui'an ta chi wa'.
54001004	Yey ximbi'ij can chawe cabi'ij chique ri hermanos maquiya ne quina'oj puwi tak ojer tzijobal na petinak ta ruc' ri Dios y tak ri caquibololej quibi' cati'-quimam re ojertan, ma tak la' cuc'am lo sachibal na'oj y na cato'b ta che ri caraj cu'an ri Dios kuc', yey wa' cu'ana xew ruma ri cubulibal kac'u'x ruc' Rire.
54001005	Ruc'u'xibal ri cojutak ri Dios che e wa': Lic c'ax cakana' kib chikawach. Yey cha' caka'an wa' chirajawaxic lic calax pa kanima' caka'an ri utz, cakamaj usuc' sa' ri utz yey e caka'ano, y pakatzij wi cacubi' kac'u'x ruc' Rire.
54001006	No'j e c'o jujun quiya'om can ri caraj ri Dios; xquijalc'atij c'u ri quina'oj y wo'ora xew quech'a't chwi ri na jinta uchac.
54001007	Rique cacaj caqui'an e aj c'utunel che quib chwi Rutzij Upixab ri Dios, tob na caquimaj tane usuc' ri caquibi'ij y na caquimaj tane usuc' ri c'utunic lic caquijiquiba' uwach.
54001008	Pero ri'oj lic keta'am lic c'o cutikoj Rutzij Upixab ri Dios we jusuc' cakachapabej.
54001009	Keta'am c'ut ri Tzij Pixab na xya'i' taj re cuk'at tzij paquiwi ri jusuc' quibinic quisilabic; ma xya'ic re cuk'at tzij paquiwi ri e aj palajiy tzij y ri na e ta cojol tzij, ri na jinta xi'in ib cuc' chwach ri Dios y ri e aj maquib, ri na queboc ta il che caquilok'nimaj uk'ij ri Dios y ri caquic'ak bi uk'ij ri Dios; ri e camisay quichu-quikaw cuc' ri e camisanel,
54001010	ri caquetz'abej uwa quik'ij cuc' jujun chic na quic'ulel taj, rachijab caqui'an quic'ulel chique cach achijab, ri quequichap winak y na quequitzokopij ta ulok we na caya'i' ta puak chique, raj rak'ul, ri c'o caquijiquiba' uwach chupa rubi' ri Dios yey xa rak'ubal ri caqui'ano, cuc' tak c'u conoje ri caquipalajij ri sakil c'utunic re ri Dios.
54001011	E c'utunic wa' c'o chupa ri chomilaj Utzilaj Tzij re ri Dios. Yey ri Dios, ri lic nim uk'ij, e xya'w wa' panuk'ab ri'in cha' cantzijoj.
54001012	Ri'in cantioxij che ri Kanimajawal Jesucristo ma uya'om nuchuk'ab cha' can'an ruchac y ma xcubi' uc'u'x wuc' echiri' xuya wa jun chac chwe,
54001013	tob rojertan ri'in lic xinmacun chirij ri Kanimajawal Jesucristo ma xebenuternabej ri quicojom rubi' y lic xebenuya pa tak c'axc'obic. Na ruc' ta c'u ri', ri Dios xjuch' ca'n uc'u'x chwe; ma echiri' xin'an wa', c'amaja' cacubi' nuc'u'x ruc' ri Cristo y na xinmaj ta c'u usuc' we ri can'ano na utz taj.
54001014	Yey ri Kanimajawal lic xuc'ut ri unimal rutzil uc'u'x chwe y xuya chwe cacubi' nuc'u'x ruc' y xuya chwe canc'ut ri rutzil uc'u'x Rire; y wa' xew ri Kanimajawal Jesucristo caya'w re.
54001015	Ec'u wa cambi'ij lic katzij y lic takal che caquicoj conoje ri ticawex: Ri Kanimajawal Jesucristo xc'un che ruwachulew cha' quebolu'colobej conoje raj maquib. Ec'u ri'in in jun chique wa'; yey chinuwach ri'in, in ne ri más c'o numac chiquiwa rique.
54001016	Ec'u ri Kanimajawal Jesucristo xuc'ut ri c'axna'bal uc'u'x chwe ri'in ma xucuy numac tob lic in aj mac. Jela' xu'ano cha' cak'alajin ri rutzil uc'u'x chique conoje ri quecojow rubi'. Ma ri xu'an wuc' ri'in e c'utubal re ri cu'an cuc' ri cacubi' quic'u'x ruc' Rire, cucuy c'u quimac y cuya quic'aslemal na jinta utakexic.
54001017	Ruma c'u wa', kalok'nimaj uk'ij ri Dios wak'ij ora y chikawach apanok. Ma ri Dios Kajawxel na jinta utakexic rutakanic, na jinta utakexic ruc'aslemal, na quilitaj ta uwach, xew Rire e Dios y reta'am ronoje. Lic c'o yacbal uk'ij y unimal uchomalil.
54001018	Wo'ora Timoteo, canya wa takanic chawe ri'at at nuc'ajol chupa rubi' ri Cristo: Chachuk'ubej awib chupa ri chac ya'om pak'ab e chirij ri xk'alajisax pawi' ri'at chwi rachac chwach ri Dios.
54001019	Chatiquiba' c'u ri cubulibal ac'u'x ruc' ri Cristo y chamaja usuc' sa' ri utz y e cha'ana ri'. Ma e c'o jujun na xqui'an ta wa', y ruma c'u ri' xsach ri cubulibal quic'u'x ruc' ri Cristo y na caquicoj ta chi ne ri K'ijsak.
54001020	Jenewa' xqui'an ri Himeneo y ri Alejandro. Ruma c'u ri', xebenuya puk'ab ri Satanás cha' caquitij c'ax y jela' caquimaj usuc' na utz taj quech'a't chirij ri K'ijsak re ri Dios.
54002001	Cantz'onoj c'u chawe chabi'ij wa' che rutinamit ri Dios: Lic chirajawaxic wi caka'an orar chwach ri Dios. Echiri' cojch'a't ruc', e chojelaj chwach Rire paquiwi conoje ri ticawex cha' cuya chique ri lic cajawax che ri quibinic quisilabic, yey katioxij ronoje che.
54002002	Ka'ana orar paquiwi tak ri e takanelab y paquiwi conoje tak ri e aj wach che ruwachulew cha' jela' utz coj-jeki' chi utzil chomal y cojbin jusuc' ruc' jun sakil binic silabic chwach ri Dios.
54002003	Lic c'u ka'ana orar ma wa' e lic utz y e cuc'ul uc'u'x ri Dios Kacolobenel,
54002004	ma ri caraj Rire e quecolobetaj conoje ri ticawex y caqueta'maj chi utz ri K'ijsak.
54002005	Ma xa jun ri Dios c'olic yey xa jun ri c'o puk'ab cach'aw pakawi' chwach ri Dios; wa' e ri Kanimajawal Jesucristo, Ralaxel Chiquixo'l Ticawex.
54002006	Rire xuya rib pa camic kuma ri'oj oj ticawex cha' cutoj ri kamac y cojresaj puk'ab Ritzel; yey wa' xk'alajisax pa ruk'ijol uch'obom chi lo ri Dios.
54002007	E ruma wa', ri'in in cha'tal lo ruma ri Dios re cantzijoj ri Utzilaj Tzij y quinu'an c'u in tako'n yey in c'utunel chiquiwach ri na e ta aj Israel cha' jela' cacubi' quic'u'x rique ruc' ri Cristo y caquicoj ri K'ijsak. Lic katzij wa cambi'ij che alak, ma in re ri Cristo y na can'an ta rak'ubal.
54002008	Ri cuaj ri'in e conoje tak rachijab, tob pa e c'o wi, xaki qui'ana orar chwach ri Dios. Yey echiri' caquiyac c'u ri quik'ab re caqui'an orar, ri lic chirajawaxic wi e jusuc' ri quibinic quisilabic, na jinta oyowal pa canima' y na quech'o'jin ta chiquiwach.
54002009	Ri nupixabanic chique tak rixokib e quiwika quib chi usuc'liquil. Maquic'ut c'u ri quicuerpo yey maquiwik quib xa re yacbal quik'ij. Ma ¿sa' ri cu'an chom che rixok? ¿E nawi ri wikital ruc' oro y ruc' perlas? ¿E nawi uchomalil la' ri quiwikibal? Na e taj,
54002010	ma ri quichomalil e ri chomilaj chac caqui'an chwach ri Dios, jela' pacha' ri takal chique rixokib caquilok'nimaj uk'ij Rire.
54002011	Echiri' cac'ut Rutzij Upixab ri Dios chiquiwach rixokib, lic chirajawaxic rique xew caquito y maquic'ul uwach.
54002012	Ri'in na canya ta luwar chique rixokib quebu'an e aj c'utunel chiquiwach rachijab o quetakan paquiwi'; ma ri lic ube e xa caquito.
54002013	Ma ri Dios nabe e xu'an ri Adán, tec'uchiri' xu'an ri Eva.
54002014	Yey na e ta ri Adán ri xsocotaj nabe ruma ritzel, e ri Eva; y echiri' xsocotajic, e xupalajij rutzij ri Dios.
54002015	Na ruc' ta c'u ri', ri Dios quebucolobej rixokib y cuya calc'o'al cha' quequiq'uiyisaj. Quecolobetaj c'u ri' we quetiqui' chi utz ruc' ri cubulibal quic'u'x, ri rutzil quic'u'x y ri santowilaj quibinic.
54003001	Lic usuc' wa cambi'ij: We c'o junok lic caraj cu'an aj c'amal quiwach rutinamit ri Dios, ri' lic chomilaj chac ri curayij.
54003002	Pero lic chirajawaxic che juna aj c'amal quiwach rutinamit ri Dios e jusuc' rubinic usilabic cha' na jinta c'o cach'a'tiben re. E c'ola jusuc' ruc' ri rixokil, lic chuch'obo chi utz ri cu'ano, chuchajij rib chiribil rib cha' na catzak ta pa mac y chom quilitaj rubinic cuma ri jujun chic. Xaki chebuc'ulu chi utz tak ri quebopon chirocho, y c'ola una'oj che uc'utic Rutzij Upixab ri Dios.
54003003	Lic chirajawaxic che na k'aba'rel taj, na aj ch'a'oj taj, na rayinel ta re puak cach'ac ruc' socoso'nic, na que'ec ta uc'u'x ruc' ri puak; ma ri chirajawaxic wi e lic utz uc'u'x y ch'u'ch'uj uc'u'x.
54003004	Chu'ana ri sakil takanic pa rocho; chuc'utu c'u chique ri ralc'o'al cha' quebu'an e cojol tzij y jec'ula' quec'oji' chi jusuc'.
54003005	Ma e ri na curik ta cu'an sakil takanic pa rocho, ¿su'anic c'u ri' quebuchajij chi utz rutinamit ri Dios?
54003006	Na utz taj we c'o junok c'ac' ucojom ri Utzilaj Tzij yey cacojic aj wach chupa riglesia, ma c'axtaj cu'an nim che rib y cak'at c'u tzij puwi' jela' pacha' ri xuc'ulumaj ritzel winak ruma xu'an nim che rib.
54003007	Ri lic chirajawaxic wi e chom rubinic usilabic chiquiwach tak ri na quicojom ta rubi' ri Kanimajawal Jesucristo, cha' na jinta junok cac'akaw bi uk'ij y na catzak ta chupa juna pajtajibal re ritzel winak.
54003008	Jec'ula' raj chaquib e to'bel piglesia lic chirajawaxic chique e jusuc' ri quibinic quisilabic, na xa ta queb quipalaj, na e ta k'aba'relab, na e ta rayinel re puak cach'ac ruc' socoso'nic.
54003009	Chirajawaxic caquitakej ri sakil c'utunic uk'alajisam ri Dios yey caquina' pa canima' utz qui'anom chwach Rire.
54003010	Nabe na chirajawaxic cac'am quipa cha' cak'alajinic we lic jusuc' ri quibinic quisilabic; tec'uchiri' utz quebu'an aj chaquib e to'bel piglesia.
54003011	Jec'ula', chirajawaxic chique rixokib e jusuc' ri quibinic quisilabic, na e ta aj molot, lic caquich'ob chi utz ri caqui'ano y caqui'an chi utz ronoje ri takal chique.
54003012	Ec'u rachi aj chac to'bel piglesia, lic chirajawaxic c'ola jusuc' ruc' ri rixokil y chu'ana sakil takanic paquiwi tak ri ralc'o'al y paquiwi conoje tak ri e c'o pa ri rocho.
54003013	We cu'an c'u chi utz ruchac, catac'abax uk'ij chiquiwach ri ticawex y canimar uc'u'x che uk'alajisaxic ri cubulibal uc'u'x ruc' ri Kanimajawal Jesucristo.
54003014	Ri'in lic nucubam pan nuc'u'x qui'nwila tan awach Timoteo, pero cantz'ibaj na pan wa' chawe
54003015	cha' we xinmayin che awilic, chaweta'maj sa' ri sakil binic silabic chirajawaxic chique ri e re ri Dios; ma rique e utinamit ri Dios c'aslic yey rutinamit e chapayom re y e catiquiban re ri K'ijsak.
54003016	Pakatzij wi lic nim uk'ij ri K'ijsak re ri Dios k'alajisam chikawach: E ri Kanimajawal Jesucristo xu'an ticawex echiri' xc'un che ruwachulew. Ronoje ri xu'ano y ri xubi'ij e lic jusuc' y ri Ruxlabixel ri Dios e xk'alajisan re wa'. Xilitaj cuma ri ángeles. Xtzijox rubi' chique ruq'uiyal quiwach tak ri ticawex che ruwachulew y e q'ui ri xquicoj rubi'. Yey xc'ul tanchi chila' chicaj ruc' yacbal uk'ij.
54004001	Ri Ruxlabixel ri Dios uk'alajisam chi utz copon na ruk'ijol echiri' e c'o jujun ticawex caquiya can ri K'ijsak re ri Dios cha' caquitakej c'utunic petinak cuc' tak ri itzel uxlabixel e socoso'nel.
54004002	Rique e quequitakej ri winak xa queb quipalaj y e aj rak'ul, ri lic u'anom chi ach'i'y ri quina'oj.
54004003	Wa' e ri quequitak tak ri winak cha' na quec'uli' taj y cha' na caquitij ta jujun wa'im tob wa' e ri Dios xu'ano re catijic; ec'u ri'oj, ri keta'am y kacojom ri K'ijsak, utz cakac'ul wa' ruc' tioxibal.
54004004	Ma ronoje ri 'anatal ruma ri Dios, lic chom; na utz ta c'u ri' we cakac'ak bi uk'ij ri cuya ri Dios chike. Ri ka'ana' e kac'ulu ruc' tioxibal.
54004005	Ma Ruch'a'tem ri Dios cubi'ij ronoje ri cuya Rire chike lic chom; yey echiri' cakatioxij wa' chwach ri Dios, coju'an xa oj jun ruc' Rire che ubi'xiquil: Ronoje lic chom.
54004006	We ri'at cac'ut chique rutinamit ri Dios wa cantz'ibaj pan chawe, ri' catu'ana jun utzilaj aj chac re ri Kanimajawal Jesucristo; ma wa Utzilaj Tzij acojom y ri sakil c'utunic atakem e caya'w achuk'ab chwach ri Dios.
54004007	Matoc c'u il che tak ri ojer tzijobal na ruc' ta ri Dios petinak wi, ma wa' xa no'jibal que winak. E chatijoj awib che jun sakil binic silabic chwach ri Dios.
54004008	Ma we cakatij uk'ij cac'oji' uchuk'ab ri kacuerpo, utz c'u ri'; pero wa' xa jok'otaj cojuto'o. No'j we e cakaya kib che jun sakil binic silabic chwach ri Dios, wa' lic utz che ronoje, ma c'o cutikoj che ri kac'aslemal wak'ij ora y chikawach apanok.
54004009	Wa cambi'ij lic katzij y lic takal che caquicoj conoje ri ticawex.
54004010	Ruma c'u wa' cojchacunic y cakatij tak c'axc'obic, ma cubul pan kac'u'x ruc' ri Dios c'aslic, ri cacoloben que tak ri ticawex che ruwachulew; y pakatzij wi, e quebucolobej conoje ri cacubi' quic'u'x ruc' ri Cristo.
54004011	Janipa c'u ri nubi'im chawe, e chac'utu ri' chiquiwach ri quicojom rubi' ri Cristo y chabi'ij chique e lic caquitakej wa'.
54004012	Maya luwar che junok cuc'ak bi ak'ij ruma c'a at ala. E chac'utu ri lic ube chiquiwach ri quicojom rubi' ri Cristo, yey cha'ana wa' ruc' rach'a'tem, ruc' rabinic asilabic, ruc' ri rutzil ac'u'x, ruc' ri cubulibal ac'u'x y ruc' ri sakil ana'oj.
54004013	Xalok' c'u c'amaja' quinoponic, e chaya'a awib che rajilaxic Ruch'a'tem ri Dios y che u'anic pixabanic y c'utunic chiquiwach riglesia.
54004014	Mawok'otaj uya'ic ri ya'tal chawe ruma ri Dios, ri xk'alajisax pawi' ri'at echiri' ri e aj wach re riglesia xquiya ri quik'ab pawi'.
54004015	Chaya'a c'u awib che tak wa': Cha'ana janipa ri amajom chic cha' jela' conoje caquilo jalan utz ri chac cat-tajin che u'anic.
54004016	Lic chachajij awib che rabinic asilabic y che uc'utic ri sakil c'utunic. Chachuk'ubej awib che u'anic tak wa', ma jela' ri'at y ri quetaw awe quixcolobetaj che ri k'atbal tzij re ri Dios.
54005001	Echiri' ca'an pixabanic, mayaj juna achi nimalaj winak chic; ri cha'ana e chapixabaj pacha' chi akaw; yey chebapixabaj ralabo pacha' chi e awatz o e achak'
54005002	y rixokib e nimak winak pacha' chi e achu. Yey ruc' sakil ana'oj chebapixabaj ralito pacha' chi e awanab.
54005003	Tak rixokib e malca'nib, ri pakatzij wi na jinta cato'w que, chirajawaxic wi queto' ruma rutinamit ri Dios.
54005004	No'j we c'o juna ixok malca'n yey e c'o ralc'o'al o e c'o tak umam, ri' e rique ri lic chirajawaxic quequichajij chi utz ri quifamilia y quequito' ri quichu malca'nib o ri cati' malca'nib, ma wa' e pacha' rajil uc'axel chique ri xeq'uiyisan que, yey wa' e lic utz y e cuc'ul uc'u'x ri Dios.
54005005	No'j chirajawaxic c'ut e riglesia cato'w que rixokib e malca'nib, ri pakatzij wi na jinta chi quifamilia y na jinta c'u junok cato'w que, yey wa' e tak ri lic quicubam pan quic'u'x ruc' ri Dios y lic quiya'om quib che u'anic orar chipak'ij chichak'ab.
54005006	No'j e juna ixok malca'n we xew e que'ec uc'u'x che u'anic ri caraj rire, ri' pacha' caminak chi chwach ri Dios tob ne c'aslic, y na takal ta c'u ri' che cato'ic.
54005007	E chebataka c'u riglesia che u'anic tak wa cambi'ij chawe cha' chom quilitaj ri quibinic quisilabic chiquiwach ri jujun chic.
54005008	Lic c'u chirajawaxic ri' che junok quebuto' tak ri ratz-uchak' e c'o chux che, y más ne chirajawaxic cu'an wa' chique rufamilia. Ma e junok na cu'an ta wa', ri' na takal ta che cubi'ij e cuq'uil ri e re ri Cristo, yey más ne c'o umac ri' chiquiwa ri na quicojom ta rubi' ri Cristo, ma e ne rique quequichajij ri quifamilias.
54005009	Chupa ri wuj pa tz'ibital wi tak ri bi'aj que rixokib e malca'nib queto'ic, xew catz'ibax rubi' rixok uq'uisom chi sesenta junab, we jusuc' xc'oji' ruc' ri rachijil,
54005010	we chom ruch'a'tibexic ca'an chwi tak ri chac u'anom, wa' e ebuq'uiyisam chi utz ri ralc'o'al, ebuc'ulum chi utz ri hermanos quebopon chirocho y uch'ajom ne ri cakan, ebuto'om tak ri e c'o pa c'axc'obic y lic c'u u'anom utzilaj tak chac.
54005011	No'j tak ri malca'nib c'a e c'ac'al, matz'ibax ri quibi' ma c'axtaj ruma ri quirayibal xew caquitzucuj quec'uli' tanchic y caquesaj c'u quib chirij ri Cristo.
54005012	Jec'ula' e caquekelej ri k'atbal tzij paquiwi' ruma na xqui'an taj janipa ri quibi'im caqui'ano.
54005013	Quebu'an c'u e xepu'ab y xaki quek'e'cot chi'tak ja. Yey na xew ta quebu'an e xepu'ab, ma quebu'an ne e aj molot, xaki caquimin quib che ri na jinta que che y e xaki caquitzijoj ri na takal ta chique caquibi'ij.
54005014	E uwari'che ri'in cambi'ij chique ri e malca'nib c'a e c'ac'al, chec'uli'ok, chequiq'uiyisaj ri calc'o'al y e quila' c'ut janipa ri chirajawaxic ca'an pa cocho cha' jela' ri tzel quebilow re ri Cristo na jinta c'o caquich'a'tibej chiquij rutinamit Rire.
54005015	Ma e c'o ne jujun chique wa' wa malca'nib na quitakem ta chi ri Cristo, ma e quitakem ri Satanás.
54005016	We c'o junok ucojom rubi' ri Cristo yey e c'o ixokib malca'nib chique rufamilia, ri' chirajawaxic che chebuto'o' cha' na cuya ta alc'ayew che riglesia, y jec'ula' riglesia xew quebuto' ri malca'nib pakatzij wi na jinta cato'w que.
54005017	Chique conoje ri e aj wach re riglesia, ri quic'amom uwach chi utz rutinamit ri Dios, chirajawaxic ca'an cuc' janipa ri takal chique ruma ri chac caqui'ano; y e ne más chirajawaxic ca'an wa' cuc' ri ya'tal paquik'ab quetzijonic y quec'utunic.
54005018	Ma jewa' tz'ibital can chupa Rutzij Upixab ri Dios: «Macoj bozal che ri boyex echiri' cukil uwi ri trigo, ma takal che catzukic.» Y cubi'ij: «E junok cachacunic, lic takal che catojic.»
54005019	Echiri' c'o junok cutz'ak uchi' juna aj wach re riglesia; macoj ne wa' we na e jinta ca'ibok o oxibok caquijiquiba' uwach rumac.
54005020	We c'o juna aj wach re riglesia na caraj taj carok'otaj can rumac, chach'a'bej upa chiquiwach conoje cha' jela' coc xi'in ib cuc' riglesia.
54005021	Chwach c'u ri Dios y chwach ri Kanimajawal Jesucristo y chiquiwach ri ángeles re ri Dios ri echa'talic re caquilok'nimaj Rire, cambi'ij c'u chawe cha'ana tak wa' chi jusuc' cuc' conoje tob e chinok y na xa ta catcha'wic.
54005022	Ma'an tan aj wach re riglesia che junok we c'amaja' awilom chi utz ri jusuc' ubinic, ma amac c'u ri' ri'at we rire cu'an ri na utz taj chupa ri chac re ri Dios. Lic chachajij c'u awib ri'at chwach ronoje ri na utz taj.
54005023	Ruma c'u lic cuya c'ax pamaj chawe, matij xew jorona', utz we e cach'urij c'ana vino ruc' ri jorona' catijo.
54005024	Lic chirajawaxic caweta'maj chi utz rubinic usilabic china ri cacojo re aj wach re riglesia. Ma e c'o jujun achijab lic k'alaj ri quimac tob c'amaja' ne cak'at tzij paquiwi'; pero e c'o jujun chic c'unaj cak'alajin ri quimac.
54005025	Jec'uri'la', e c'o ri lic cak'alajin ri chomilaj chac caqui'ano; pero e c'o jujun chic caqui'an chomilaj tak chac, yey wa' camayin reta'maxic. Na ruc' ta c'u ri', copon ri k'ij quel lo chi sak.
54006001	Conoje raj chac e c'o puk'ab juna patrón e lic quilok'oj uk'ij ri quipatrón che ronoje ri caqui'ano, cha' jela' na jinta junok tzel cach'a't chirij rubi' ri Dios y chirij ri sakil c'utunic.
54006002	Yey we juna aj chac c'o upatrón ucojom chi rubi' ri Cristo, much'obo: «Na chirajawaxic taj can'an ri caraj ri nupatrón ma junam kawach kachak' kib chwach ri Dios.» Na ube taj cuch'ob rakan wa'; ri lic usuc' e chu'ana más chi utz ruchac ma ri cunimaj e jun ucojom rubi' ri Cristo y takal c'u ri' che c'ax cana'ic. Wa' e c'utunic y pixabanic cha'ana ri'at chique ri e aj chac.
54006003	We c'o junok junwi ri cuc'utu y na junam ta runa'oj ruc' ri sakil c'utunic re ri Kanimajawal Jesucristo y ruc' ri sakil binic chwach ri Dios,
54006004	ri' na jinta reta'am tob cuch'obo lic c'o una'oj. E ne lic que'ec una'oj chwi tak ch'a'tem na jinta uchac, xa re sachibal na'oj. Y tak wa' cuc'am lo retzelal c'u'x, ch'a'oj, c'axlaj ch'a'tem chiquij jujun chic y na'oj na ube taj chiquij jujun chic.
54006005	Ruma c'u wa', e tak ri winak sachinak quina'oj y na jinta ri K'ijsak cuc', xaki caquitzucuj ch'a'oj chiquiwach. Rique caquich'obo, ri c'aslemal chwach ri Dios e re cu'an beyomab chique. Ma'an c'u awe'at cuc'.
54006006	Pakatzij wi lic c'o cutikoj ri kac'aslemal chwach ri Dios, pero xew we cojqui'cot ruc' ri c'o kuc'.
54006007	Ma na jinta kuc'a'am lok echiri' cojalax wara che ruwachulew y pakatzij wi na jinta cakac'am bi echiri' cojcamic.
54006008	E uwari'che we c'o kawa y c'o kak'u', e chojqui'cota ruc' wa'.
54006009	No'j tak ri lic caquirayij quebu'an e beyomab, ri' lic na c'ayew ta chique quetzak puk'ab ritzel y quechapataj ruma uq'uiyal rayinic na jinta uchac. Yey wa' xew cuc'am lo uq'uiyal c'axc'obic paquiwi rique wo'ora y chikawach apanok.
54006010	Ma ri rayinic re ri puak e cuc'am lo uq'uiyal tak mac. E c'o ne jujun lic e benak quic'u'x ruc' ri puak y ruma wa' quiya'om can ri cubulibal quic'u'x ruc' ri Cristo, y jec'ula' quituquel quiya'om quib pa c'axc'obic.
54006011	No'j ri'at Timoteo, at jun raj chac ri Dios, chatanimaja c'u chwach ronoje tak ri na utz taj. E chatijoj awib che u'anic ri jusuc' y ri utz chwach ri Dios, cubula ac'u'x ruc', chac'utu ri rutzil c'u'xaj, c'ola unimal c'u'xaj awuc' y cha'ana ch'uti'n che awib.
54006012	Chachuk'ubej awib chi utz chupa ri Utzilaj Tzij acojom y e chatoc il che ri c'aslemal na jinta utakexic, ma ruma wa' xatusiq'uij ri Dios y ruma wa' chiquiwach uq'uiyal ticawex xak'alajisaj ri cubulibal ac'u'x ruc' ri Cristo.
54006013	Chupa c'u rubi' ri Dios, ri aj ya'l c'aslemal che ronoje tak ri c'olic, y chupa rubi' ri Kanimajawal Jesucristo, ri na xuxi'ij ta rib che uk'alajisaxic ri K'ijsak echiri' c'o chwach ri aj k'atal tzij Poncio Pilato, catintak che wa':
54006014	Cha'ana c'u chi jusuc' janipa ri catutak ri Dios che cha' na jinta c'ana mac carikitaj chawe echiri' cac'un tanchi lo ri Kanimajawal Jesucristo.
54006015	Cac'un c'u ri Jesús chupa ri k'ij cha'tal chi lo ruma ri Dios. Lic nim uk'ij ri Dios Kajawxel, ri c'o ronoje takanic puk'ab, ri Takanel paquiwi conoje ri takanelab, ri Cajawal que conoje ri e aj wach.
54006016	Xew Rire na jinta jekebal re y na jinta q'uisbal re, ma ruc'aslemal na jinta utakexic. Rire jekel pa K'ijsak y ruma ruwonibal na jinta junok cakib ruc'. Na jinta juna ticawex iliyom uwach y na jinta junok cach'ijow rilic uwach. Xew c'u che Rire lic takalic cayac uk'ij y xew puk'ab Rire c'o wi cu'an takanic na jinta utakexic. ¡Amén!
54006017	Chabi'ij c'u chique conoje tak ri beyomab che ruwachulew maqui'an nim che quib, macubi' quic'u'x ruc' ri quibeyomal ma wa' xa caq'uisic; e cubula quic'u'x ruc' ri Dios c'aslic, ri caya'w re ronoje ri cajawax chike cha' cojqui'cot ruc'.
54006018	Chebataka che qui'ana ri utz cha' jela' cac'oji' quibeyomalil chwach ri Dios. Qui'ana c'u uq'uiyal chomilaj tak chac, chesipanok y chequito'o ri na jinta c'o cuc'.
54006019	Jec'ula' ri' e quetajin che uc'olic chila' chicaj ri beyomalil na caq'uis taj, yey lic jiquil uwach caquic'ul wa' chikawach apanok y caquirik quic'aslemal na jinta utakexic.
54006020	Timoteo, chachajij chi utz janipa ri ya'tal pak'ab; maya axiquin che tak ch'a'tem na jinta c'o cutikoj che rabinic asilabic chwach ri Dios y maya axiquin che c'utunic cabi'x che lic cuya na'oj tob na e ta c'u ri'.
54006021	Ma e c'o jujun ruma quicojom tak wa', e xquiya can ri be re ri K'ijsak. Chic'ulu iwonoje ri'ix ri unimal rutzil uc'u'x ri Dios. Amén.
55001001	Ri'in in Pablo, in tako'n re ri Kanimajawal Jesucristo ma e xraj ri' ri Dios chwe cantzijoj ri c'aslemal bi'tisim chique ri caquiya quib puk'ab ri Kanimajawal Jesucristo.
55001002	Cantz'ibaj pan wa' wa carta chawe ri'at Timoteo. Ri'in lic c'ax catinna'o ma at pacha' nuc'ajol chupa rubi' ri Cristo. Chac'ulu c'u ri unimal rutzil c'u'xaj, ri relej c'u'xaj y ri utzil chomal re ri Kakaw Dios y re ri Kanimajawal Jesucristo.
55001003	Lic quintioxin chwach ri Dios, ri canlok'nimaj jela' pacha' xqui'an lo ri wati'-numam ojertan yey lic cuna' nuc'u'x utz nu'anom chwach Rire. Yey echiri' can'an orar chipak'ij chichak'ab xaki catc'un chinuc'u'x.
55001004	E cac'un chinuc'u'x rok'ej xa'ano echiri' xatcanaj canok y lic cuaj c'ut canwil awach cha' jela' caqui'cot ri wanima'.
55001005	Yey cac'un chinuc'u'x ri sakil cubulibal ac'u'x ruc' ri Kanimajawal Jesucristo; ma wa' nabe xc'oji' ruc' rawati' Loida y rachu Eunice, y wo'ora lic k'alaj e ne c'o awuc' ri'at.
55001006	E uwari'che lic catimpixabaj puwi ri uya'om ri Dios chawe, wa' e ri xac'ulu echiri' xinya ri nuk'ab pawi' cha' catu'an at aj chac re ri Dios. Lic c'u chachuk'ubej awib che u'anic wa' ruc' ronoje ac'u'x.
55001007	Ma ri Dios na uya'om ta ri Ruxlabixel chike cha' coju'an oj turun; e uya'om chike cha' cac'oji' kachuk'ab, rutzil kac'u'x y sakil kana'oj.
55001008	E uwari'che, matq'uix che utzijoxic ri Utzilaj Tzij re ri Kanimajawal Jesucristo y matq'uix ne chwe ri'in ma in c'o pa cárcel ruma cantzijoj ri Utzilaj Tzij. Ec'u ri'at, e chacuyu tak ri c'axc'obic cape pakawi' ruma rutzijoxic wa', chach'ija c'u ronoje ruc' ruchuk'ab ri Dios.
55001009	E ri Dios xcoloben ke'oj y xojusiq'uij cha' cojc'oji' jusuc' chwach; yey wa' na e ta ruma ri ka'anom ri'oj, ma e ruma lic e xraj ri' Rire chike. Echiri' c'amaja' ne cu'an ruwachulew, uch'obom chic cuya ri unimal rutzil uc'u'x chike ruma ri Kanimajawal Jesucristo.
55001010	Y wo'ora uc'utum chi ri rutzil uc'u'x chike ma xutak lo ri Kanimajawal Jesucristo re cojucolobej. Rire xuch'ij uchuk'ab ri camic y jec'ula' xuk'alajisaj c'o c'aslemal na jinta utakexic chique ri quicojom ri Utzilaj Tzij.
55001011	Yey ri'in in cha'tal lo ruma ri Dios re cantzijoj wa Utzilaj Tzij y re quinu'an in tako'n y c'utunel chiquiwach ri uq'uiyal quiwach tak ri ticawex.
55001012	E uwari'che ri'in cantij ronoje tak wa c'axc'obic in c'o wi y na quinq'uix ta c'u che, ma lic weta'am china ruc' cubul wi nuc'u'x, yey lic jiquil nuc'u'x che e Rire lic c'o uchuk'ab che uchajixic ri uya'om panuk'ab c'a che ruc'unibal ri Cristo.
55001013	E lic chac'utu chiquiwach ri ticawex ri sakil c'utunic atom ri'at chwe; cha'ana wa' ruc' ri cubulibal c'u'xaj y ri rutzil c'u'xaj arikom ruc' ri Kanimajawal Jesucristo.
55001014	Ruc' ruto'bal ri Santowilaj Ruxlabixel ri Dios c'o pa kanima', lic chachajij chi utz ri ya'tal chawe ruma ri Dios.
55001015	Ri'at lic aweta'am, e q'ui ri kachbi'il e aj Asia xincok'otaj canok, y chiquixo'l rique c'o ri Figelo y ri Hermógenes.
55001016	No'j ri Onesíforo na xinrok'otaj taj. Chuc'utu c'u ri Kanimajawal Jesucristo ri rutzil uc'u'x che rire y chique tak ri e c'o pa rocho, ma rire uq'uiyal laj xubochi'ij nuc'u'x y na xq'uix ta chwe tob in c'o pa carena chupa ri cárcel.
55001017	Y echiri' xc'un wara Roma, lic xoc il che nutzucuxic pa in c'o wi y xinuriko.
55001018	Yey aweta'am ne ri'at, rire lic xojuto'o echiri' oj c'o chupa ri tinamit Éfeso. E uwari'che cantz'onoj che ri Kanimajawal chuya'a ri rajil uc'axel che ri Onesíforo chupa ri q'uisbal k'ij.
55002001	Timoteo, ri at pacha' nuc'ajol chupa rubi' ri Cristo. Cambi'ij c'u chawe lic chachuk'ubej awib che u'anic ronoje ri ya'om chawe ruma ri unimal rutzil uc'u'x ri Kanimajawal Jesucristo.
55002002	Janipa c'u ratom chwe chwi ri c'utunic nu'anom chiquiwach ruq'uiyal winak, e chak'atisaj ri' paquik'ab rachijab cubul ac'u'x cuc' ruma caquirik uc'utic wa' chiquiwach ri jujun chic.
55002003	Ec'u ri'at, chacuyu ronoje ri c'axc'obic cape pawi' pacha' cu'an juna sakil soldado re ri Kanimajawal Jesucristo.
55002004	Ma juna sakil soldado na carok'otaj ta can ri takom che cha' e que'ec che u'anic ri caraj rire; ri cu'ano e xew lic coc il che ri chac ya'tal puk'ab ruma rutakanel.
55002005	Jec'ula', junok cac'alalic na cuch'ac ta ri' ri premio we na cac'alal ta e chirij rusuc' pacha' ri cutz'onoj wa etz'anem.
55002006	Jec'uri'la', juna aj chac xew cu'an molonic we nabe na cuchacuj rulew.
55002007	Timoteo, lic chach'obo rakan wa cambi'ij chawe; we ca'an wa', ri Kanimajawal cuya ana'oj cha' camaj usuc' ronoje.
55002008	E c'una chac'u'x ronoje ri xric'owibej ri Kanimajawal Jesucristo, ri xupetebej lo che ri rey David y ri xc'astaj lo chiquixo'l tak ri ecaminak jela' pacha' ri cubi'ij ri Utzilaj Tzij cantzijoj ri'in.
55002009	Yey e ruma cantzijoj wa Utzilaj Tzij, in c'o pa c'axc'obic yey inya'om pa cárcel pacha' in jun achi lic in aj palajiy tzij. Tob c'u ri'in inya'om pa carena, ri Utzilaj Tzij re ri Dios na yututal taj, ma xaki que'ec utzijoxic.
55002010	Canch'ij c'u uchuk'ab ronoje ri c'axc'obic cape panuwi' xa ruma c'ax quebenuna' tak ri ebucha'om ri Dios, cha' rique caquirik ri colobetajic na jinta utakexic, ri caya'i' chique ri cacubi' quic'u'x ruc' ri Kanimajawal Jesucristo.
55002011	Wa' wa ch'a'tem lic katzij: We xojcam ruc' ri Cristo, cojc'asi' na ri' ruc' Rire.
55002012	We cakach'ij uchuk'ab ri c'axc'obic ruma Rire, chikawach apanok cojtakan ruc' Rire chila' chicaj. No'j we ri'oj cakabi'ij na oj ta re Rire, jela' cu'an Rire kuc' chikawach apanok, cubi'ij c'u ri' na reta'am ta kawach.
55002013	We ri'oj na cacubi' ta kac'u'x ruc'; na ruc' ta c'u ri', Rire lic e cu'an janipa ri ubi'im canok, ma Rire na cu'an ta c'ana rak'ubal.
55002014	Chacuxtaj wa' chique ri e raj chac ri Dios y lic chebapixabaj pa rubi' Rire, cha' mech'o'jin chwi tak ch'a'tem na jinta utz cuc'am lok, ma xew cuc'am lo sachibal na'oj chique ri quetaw re.
55002015	Ri'at lic chachuk'ubej awib cha' lic jusuc' rabinic asilabic chwach ri Dios y jela' at jun aj chac na jinta c'o catq'uix che, e xaki catzijoj chi jusuc' ri Tzij re ri K'ijsak.
55002016	Ma'an awe'at cuc' ri quech'a't chwi tak ri na re ta ri Dios y na jinta uchac. Ma ri que'anaw re wa', e quetajin che resaxic quib chirij ri Dios.
55002017	Yey ri quich'a'tem cusachisaj ri quina'oj tak ri quetaw re, e pacha' juna yabil cak'ayisanic. Y e xqui'an wa' ri Himeneo y ri Fileto.
55002018	Rique xquiya can ri K'ijsak ma caquibi'ij ri c'astajibal que ri e re ri Cristo, ya xu'ano. Ruma c'u ri caquic'ut rique, e c'o jujun catajin usachic quina'oj puwi ri K'ijsak.
55002019	Na ruc' ta c'u ri', rutinamit ri Dios lic tiquil chi utz pa ri K'ijsak, ma rique e pacha' juna cowilaj utiquibal juna ja pa tz'ibital wi: «Ri Dios lic reta'am china ri e re Rire» y «Conoje c'u ri caquibi'ij e re ri Cristo, chirajawaxic caquesaj quib che tak ri na jusuc' taj.»
55002020	Chupa juna nimalaj ja c'o tak ri chapabal re oro y re plata, ri lic xa k'alaj pa cachapabex wi; yey c'o ne tak chapabal re che' y ulew na lic ta chom, ri xa tob pa cachapabex wi.
55002021	Jec'uri'la' e junok caresaj rib che tak ri mac, chom ruchapabexic ca'an ruma ri Dios, chom u'anom rubinic usilabic y lic c'o uchac che ri Kanimajawal, ma curik u'anic uq'uiyal chomilaj chac.
55002022	Timoteo, chatanimaj c'u chwach ronoje tak ri rayibal re tzakibal que ralabo. Yey junam cuc' conoje ri caquilok'nimaj rubi' ri Kanimajawal Jesucristo ruc' ronoje quic'u'x, e chatijoj awib che u'anic ri lic jusuc' chwach ri Dios, cubula ac'u'x ruc', chac'utu ri rutzil c'u'xaj y chatc'ola chi utzil chomal cuc' conoje.
55002023	Maya axiquin chique ri caquichapala' quib pa ch'a'tem na jinta uchac, ma aweta'am chic la' xa cuc'am lo ch'a'oj.
55002024	Ma e juna aj chac re ri Kanimajawal Jesucristo chirajawaxic che na aj ta ch'a'oj, xaki utz uc'u'x cuc' conoje, lic cac'utun chi utz y lic nim uc'u'x cuc' conoje.
55002025	Ruc' chomilaj ch'a'tem quebuk'il tak ri caquiyac quib chirij ri K'ijsak; ma c'axtaj ruc' wa', ri Dios cuya chique caquitzelej quitzij chwach y caqueta'maj ri K'ijsak,
55002026	y jec'ula' quebel puk'ab ritzel winak y na caqui'an ta chic sa' ri caraj rire.
55003001	Lic chirajawaxic caweta'maj wa': Chupa tak ri q'uisbal k'ij lic c'ayew chi ri jekelem che ruwachulew ruma ri quibinic quisilabic tak ri winak.
55003002	Ma e c'o ri xew caquitakej ri cacaj rique, e c'o ri lic e rayinel re puak, e c'o ri lic caquitac'aba' quik'ij, e c'o ri caquic'ak bi quik'ij ri catz-quichak', e c'o ri tzel quech'a't chiquij jujun chic, e c'o ri na caquicoj ta quitzij quichu-quikaw, e c'o ri na jinta caquitioxij, e c'o ri na caquixi'ij ta quib chwach ri Dios.
55003003	E c'o ri na jinta c'ana rutzil c'u'xaj cuc', e c'o ri na jinta c'ana c'axna'bal quic'u'x, e c'o ri e aj molot, e c'o ri na caquich'ij ta uk'atexic ri quirayibal, e c'o ri lic e titz'itak, e c'o ri tzel caquil ri utz.
55003004	E c'o ri e c'ayinel re catz-quichak', e c'o ri na caquich'ob tana rakan ri caqui'ano, e c'o ri lic caqui'an nim che quib, e c'o ri xew caquitzucuj rukusil ruwachulew y na e ta caquitzucuj ri Dios.
55003005	E c'o ri caqui'an pacha' lic utz qui'anom chwach ri Dios pero na quiya'om ta luwar che ri Dios cujalc'atij ri quibinic quisilabic ruc' ruchuk'ab Rire. Ma'an awe cuc' ri caqui'an tak wa'.
55003006	Cuq'uil rique e c'o ri queboc pa tak ja y quequisoc rixokib lic c'o quimac ruma e quitakem tak ri quirayibal.
55003007	Tob xaki caquita tak c'utunic, na ruc' ta c'u ri', na caquimaj ta c'ana usuc' ri K'ijsak.
55003008	Ec'u wa' wa'chijab e pacha' ri aj k'ijab Janes y Jambres, ri xeyacataj chirij ri Moisés ojertan, ma rique eyacatajinak chirij ri K'ijsak y sachinak ri quina'oj yey na quec'ul ta ruma ri Dios ma rique na jinta c'ana cubulibal quic'u'x ruc' Rire.
55003009	Na quebel ta c'u pan ruc' ri caqui'ano jela' pacha' ri xquic'ulumaj ri xeyactaj chirij ri Moisés, ma cak'alajin chiquiwach conoje, na jinta sakil na'oj cuc' rique.
55003010	No'j ri'at e atakem ri sakil nuc'utunic, ri jusuc' nubinic nusilabic, ri cuaj can'an ruc' ri nuc'aslem, ri cubulibal nuc'u'x, runimal nuc'u'x, ri rutzil nuc'u'x y ri nuchuk'ab che uch'ijic ronoje.
55003011	Aweta'am c'u ri' lic 'anom c'ax chwe y lic nutijom c'axc'obic jela' pacha' ri xinwic'owibej chupa tak ri tinamit Antioquía, Iconio y Listra. Uq'uiyal tak c'axc'obic xpe panuwi', pero ri Kanimajawal Jesucristo xinucolobej che ronoje wa'.
55003012	Y jela' conoje ri cacaj quebin jusuc' chupa ri be re ri Kanimajawal Jesucristo, caquitij na c'ax cuma jujun chic.
55003013	Ec'u ri winak itzel quic'u'x y ri e socoso'nel, lic caq'uiyar uwach ri quimac. Quesocoso'nic y caquisoc quib chiquibil quib.
55003014	No'j c'u ri'at e lic chachuk'ubej awib che ri sakil c'utunic amajom y pa ri ajiquibam wi awib. Ma aweta'am chi utz china tak ri xec'utuw wa' chawe.
55003015	Ma chach'uti'nal xaweta'maj lo ri Santowilaj Uch'a'tem ri Dios tz'ibital canok, yey e wa' ri cuya ana'oj cha' cac'ul ri colobetajic ruma ri cubulibal ac'u'x ruc' ri Kanimajawal Jesucristo.
55003016	Ronoje Rutzij Upixab ri Dios tz'ibital canok e ri Dios bi'yom re; wa' e lic c'o uchac re c'utunic, re pixabanic, re cuyijba' ri na utz ta u'anom y re k'ilonic cha' cojbin jusuc' chwach ri Dios;
55003017	y jec'ula' conoje ri caquinimaj ri Dios e tijotal chi utz che u'anic ronoje utzilaj chac, ma ya'tal chi chique janipa ri cajawaxic cha' caqui'an wa'.
55004001	Timoteo, canya can wa pixabanic chawe chwach ri Dios y chwach ri Kanimajawal Jesucristo, ri cac'un tanchi wara che ruwachulew re co'ltakana paquiwi conoje y re colu'k'ata tzij paquiwi tak ri ticawex, ri e c'aslic y ri ecaminak.
55004002	Chaya'a awib che utzijoxic Ruch'a'tem ri Dios. Chatoc il che utzijoxic wa' chupa ruk'ijol o tob ne na chupa ta ruk'ijol. Chak'alajisaj tak ri na utz taj, chach'a'bej quipa tak ri caqui'an ri na utz taj, chebapixabaj ruc' sakil c'utunic cha' caquitzelej quitzij. Cha'ana c'u wa' ruc' unimal ac'u'x.
55004003	Ma copon ri k'ij echiri' tak ri winak na cacaj taj caquita ri sakil c'utunic. Yey ruma tak ri quirayibal quequitzucuj china quec'utuw chique sa' ri cacaj caquito.
55004004	Rique na cacaj taj caquita ri K'ijsak y e caquiternabej tak tzijobal xa no'jital cuma winak.
55004005	No'j ri'at Timoteo, e lic c'ola ana'oj puwi tak ri ca'ano. Chacuyu ronoje tak ri c'axc'obic cape pawi'. E chaya'a awib che utzijoxic ri Utzilaj Tzij re colobetajic. Cha'ana c'u chi utz ronoje ri chac ya'tal pak'ab.
55004006	Cambi'ij c'u wa' chawe ma ri'in na naj ta chi in c'aslic, ri nubenam chila' chicaj xa nakaj chi c'o wi.
55004007	Xinch'ij uchuk'ab ronoje ri c'axc'obic xinic'ow wi, xinopon c'u che ri q'uisbal re ri nuchac uya'om ri Dios, lic nutzijom chi jusuc' ri Utzilaj Tzij re ri Cristo.
55004008	Ec'u wo'ora xew chi woye'em ri corona caya' chwe ruma ximbin jusuc' chwach ri Dios. Y ri caya'w wa' chwe e ri Kanimajawal Jesucristo, ri Aj K'atal Tzij lic jusuc'. Y wa' na xew ta chwe ri'in cuya'o, ma cuya chique conoje ri coye'em ruc'unibal ruc' ronoje canima'.
55004009	Matmayinic, e chatpeta tan che wilic.
55004010	Ma ri Demas xinrok'otaj canok ruma lic xe'ec uc'u'x chwi tak rukusil ruwachulew y xe'ec Tesalónica. Y ri Crescente benak Galacia yey ri Tito benak Dalmacia.
55004011	Xew c'u ri Lucas inrachbilam wara. Echiri' catpetic, chac'ama lo ri Marcos awuc' ma rire lic to'bel we chupa ruchac ri Dios.
55004012	Ec'u ri Tíquico xintak bi Éfeso.
55004013	Echiri' catpetic, chac'ama lo ri pisbal wij nuya'om can chirocho ri Carpo chupa ri tinamit Troas y chac'ama tak lo ri jubotaj wuj; yey ri lic cajawax chwe e ri jutak botaj tz'u'um tz'ibital uwach.
55004014	Rachi Alejandro ri aj ch'ayal ch'ich' lic u'anom tak ri na utz taj chwe. Ec'u ri Dios catojow re che sa' tak ri u'anom.
55004015	Lic chachajij c'u awib ri'at chwach rire ma lic uyacom rib chirij ri Utzilaj Tzij cakatzijoj.
55004016	Ri nabe laj echiri' xinto'bej wib pa k'atbal tzij, na jinta junok xto'w we ma conoje xincok'otaj canok; na ruc' ta c'u ri', ri'in na cuaj taj e ri Dios cuk'at tzij paquiwi' ruma wa'.
55004017	No'j ri Kanimajawal xc'oji' wuc', xinuto'o y xuya nuchuk'ab cha' wuma ri'in xel utzijoxic ri Utzilaj Tzij y xquita c'u wa' ri ticawex re uq'uiyal tinamit. Jec'ula' xincolobex ri'in chwa ri camic, e pacha' junok xesax puchi' juna coj.
55004018	Yey e ri Kanimajawal quincoloben chwach tak ri na utz taj y quinuchajij c'ut cha' quinopon na ruc' chila' chicaj pa catakan wi. Xew c'u che Rire takal wi lic cayac uk'ij na jinta utakexic. Amén.
55004019	Chaya'a rutzil quiwach ri Priscila y ri Aquila junam cuc' conoje ri e c'o pa rocho ri Onesíforo.
55004020	Ri Erasto xcanaj can pa ri tinamit Corinto y ri Trófimo xinya can pa ri tinamit Mileto ma lic yewa'.
55004021	Matmayinic, e chatpeta tan echiri' c'amaja' cujek ruk'ijol echiri' c'ax tew y c'o jab. Caquiya pan rutzil awach ri Eubulo, ri Pudente, ri Lino, ri Claudia cuc' conoje ri hermanos e c'o wara.
55004022	C'ola c'u ri Kanimajawal Jesucristo awuc'. Ri unimal rutzil uc'u'x Rire c'ola piwi' iwonoje ri'ix. Amén.
56001001	Ri'in in Pablo, in aj chac re ri Dios yey in tako'n re ri Kanimajawal Jesucristo. Ri chac uya'om chwe e quebenuto' ri ebucha'om Rire cha' cacubi' quic'u'x ruc', caqueta'maj chi utz ri K'ijsak y quebin jusuc' chwach
56001002	cha' jela' caquicuba' quic'u'x che uc'ulic ri quic'aslemal na jinta utakexic. Ma ri Dios xubi'tisij lo wa c'aslemal echiri' c'amaja' cajeker lo ruwachulew, y Rire na cu'an ta rak'ubal.
56001003	Yey echiri' xopon ruk'ijol re cak'alajisax ri Utzilaj Tzij, ri Dios Kacolobenel xuya panuk'ab cantzijoj wa' chiquiwach ri ticawex.
56001004	Cantz'ibaj c'u pan wa' wa carta chawe ri'at Tito, ri pakatzij wi at pacha' nuc'ajol chupa rubi' ri Cristo, ma junam ri cubulibal kac'u'x ruc' Rire. Chac'ulu c'u ri unimal rutzil c'u'xaj, ri c'axna'bal c'u'xaj y ri utzil chomal re ri Kakaw Dios y re ri Kanimajawal Jesucristo Kacolobenel.
56001005	Ri'in xatinya can chila' chupa ri isla Creta cha' cayijba' tak ri chakal can u'anic y quebacoj c'u e aj wach pa riglesia chujujunal tinamit, jela' pacha' ri ximbi'ij can chawe.
56001006	E juna aj wach re riglesia lic chirajawaxic jusuc' rubinic usilabic cha' na jinta cach'a'tiben re. C'ola jusuc' ruc' ri rixokil yey ri ralc'o'al chirajawaxic quicojom rubi' ri Cristo, e cojol tzij y na catataj ta c'u chique e aj mac o e titz'itak.
56001007	Ec'u ri' ri ya'tal che cu'ana aj c'amal quiwach rutinamit ri Dios, lic chirajawaxic e jusuc' rubinic usilabic cha' na jinta cach'a'tiben re, mu'an nim chiribil rib, na ch'i'ch'oj ta uc'u'x, na k'aba'rel taj, na aj ch'a'oj taj, na rayinel taj re puak cach'ac ruc' socoso'nic.
56001008	Yey chebuc'ulu chi utz tak ri quebopon chirocho, chuya'a uc'u'x che u'anic ri utz, lic chuch'obo chi utz ri cu'ano, chu'ana ri lic jusuc', lic chuya'a rib puk'ab ri Dios y lic churika uchajixic rib chwach ronoje ri na utz taj.
56001009	E chutakej ri sakil Utzilaj Tzij re ri Dios c'utum chwach cha' jela' curik capixaban ruc' chomilaj c'utunic y cucoj wa' pa quijolom ri ticawex, ri caquibi'ij na katzij ta wa c'utunic.
56001010	Ma lic e q'ui ri e titz'itak, caquic'ut ri na jinta uchac y e socoso'nel. Y chique tak wa' e c'o ri lic queboc il che ri retalil re circuncisión.
56001011	Maya c'u luwar chique wa' wa winak quec'utunic, ma caquisachisaj quina'oj uq'uiyal familias ruc' ri quic'utunic. Rique xew cacaj quebeyomar ruc' ri c'utunic caqui'ano yey wa' lic q'uixbal uwach.
56001012	Ojertan c'o jun k'alajisanel aj Creta, jewa' xubi'ij chwi rutinamit rire: “Ri e aj Creta lic xex wi e aj rak'ul, pacha' e itzel chicop, lic e japjatel y lic e xepu'ab” xcha'.
56001013	Yey ri xubi'ij wa' wa'chi lic katzij; e uwari'che chirajawaxic lic chach'a'bej quipa cha' quetiqui' chupa ri sakil c'utunic,
56001014	y jec'ula' na queboc ta il che tak ri tzijonic xa quimololem raj judi'ab y na queboc tane il che ri takanic que ri winak quiya'om can ri K'ijsak.
56001015	E junok sakil runa'oj, ronoje ri chom chwach ri Dios, ri' e lic chom chwach rire. No'j ri sachinak runa'oj, ri na cucoj ta ri K'ijsak, ri' ronoje lic ch'ul chwach ma ch'ul runa'oj y ri ranima'; y jec'ula' na cuna'bej taj sa' ri chom y sa' ri na chom taj.
56001016	Tob cubi'ij reta'am uwach ri Dios; pero ruc' ri cu'ano, cak'alajinic na reta'am ta uwach. Ma xaki itzel uc'u'x, aj palajiy tzij y na jinta c'ana utz cu'an chwach ri Dios.
56002001	No'j ri'at Tito, lic chirajawaxic e ronoje ri cac'utu xaki junam ruc' ri sakil c'utunic re ri Dios.
56002002	Chebapixabaj rachijab e nimak winak chic cha' caquich'ob chi utz janipa ri caqui'ano, caquichajij chi utz ri quibinic quisilabic chiquiwach ri jujun chic, caquichajij quib cha' na quetzak ta pa mac, yey e sakil ri cubulibal quic'u'x, ri rutzil quic'u'x y ri unimal quic'u'x.
56002003	Yey chabi'ij chique rixokib e nimak winak chic: C'ola xi'in ib cuc' chwach ri Dios chwi ri quibinic quisilabic, mebu'an e aj molot, maquiya quib che k'abaric, e chek'ilon chwi ri utz.
56002004	Quic'utu c'u chique ri e c'ac'al ixokib cha' c'ax quequina' ri cachijil y ri calc'o'al,
56002005	caquichajij quib cha' na quetzak ta pa mac y jela' chom ri quibinic quisilabic, quechacun chi utz pa ja, caquic'ut ri rutzil quic'u'x y caquitakej ri cachijil. Caqui'an c'u ronoje wa' cha' jela' na jinta junok tzel cach'a't chirij Rutzij Upixab ri Dios.
56002006	Chabi'ij c'u chique ralabo caquichajij quib cha' na quetzak ta pa mac.
56002007	Yey ri'at Tito, e chac'utu ri utz chiquiwach ruc' ri sakil abinic asilabic chwi ronoje ri ca'ano. Chatc'utun chi jusuc' ruc' sakil na'oj
56002008	y ruc' utzilaj ch'a'tem cha' jela' we c'o junok cach'a't chawij, utuquel cuya uq'uix ma na jinta mac carikitaj chawij.
56002009	Yey chebapixabaj raj chaquib cha' caquinimaj quitzij ri cajaw, caqui'an chi utz ronoje cha' ri cajaw quequi'cot cuc' y na quec'ulila'n taj.
56002010	Maqui'an ne qui'que che rubitak re ri cajaw; e qui'ana ronoje chi jusuc' cha' jela' cak'alajinic lic chom ri c'utunic re ri Dios Kacolobenel.
56002011	Ma ri Dios uk'alajisam chi ri unimal rutzil uc'u'x cha' conoje ri ticawex quecolobetajic.
56002012	Ec'u ri' ri unimal rutzil uc'u'x ri Dios c'utuyum chike sa' u'anic cakaya can ronoje mac y ronoje ri rayibal na utz ta uwach, yey e c'utuyum chike chirajawaxic cakach'ob chi utz ri caka'ano cha' wak'ij ora cojbin jusuc' ruc' jun sakil binic silabic chwach ri Dios.
56002013	Lic chirajawaxic caka'an wa' y cakacuba' pana kac'u'x che ri chomilaj k'ij re qui'cotemal echiri' cac'un tanchi ri Dios Kajawxel, ri Kacolobenel Jesucristo.
56002014	Rire xuya rib pa camic kuma ri'oj, xojulok'o cha' cojresaj che ronoje ri na utz taj, cuchomaj ri kabinic kasilabic y jela' coju'an oj utinamit lic kaya'om kib che u'anic chomilaj tak chac.
56002015	E chac'utu' janipa tak wa ximbi'ij chawe; chatpixaban chi utz y chach'a'bej quipa tak ri caqui'an ri na utz taj. Cha'ana c'u wa' ma pak'ab ri'at ya'tal wi ca'ano; maya c'u luwar che junok cuc'ak bi ak'ij.
56003001	Chacuxtaj chique conoje ri quicojom rubi' ri Kanimajawal Jesucristo, lic chirajawaxic e caquinimaj y caquitakej ri caquibi'ij ri e takanelab y ri e aj k'atal tzij re ri tinamit yey caquiya quib che u'anic janipa tak ri utz.
56003002	Chabi'ij chique mech'a't chirij junok, mech'o'jinic; quic'utu ri rutzil quic'u'x y qui'ana ch'uti'n che quib chiquiwach conoje tak ri ticawex.
56003003	Ma e ri'oj rojertan echiri' c'amaja' ne cakacoj rubi' ri Cristo, na jinta kana'oj, oj titz'itak, oj sachinak, kaya'om kib puk'ab ronoje ri rayinic y rukusil ruwachulew, lic c'o retzelal kac'u'x, lic tzel cojilic y tzel cakil kib chikawach.
56003004	Na ruc' ta c'u ri', ri Dios Kacolobenel xuc'ut ri relej uc'u'x y ri rutzil uc'u'x chique conoje ri ticawex che ruwachulew.
56003005	Xojucolobej c'u ri', na ruma ta juna chac lic utz ka'anom, ma e ruma ri c'axna'bal uc'u'x chike. Xojuch'aj c'u che ri kamac cha' cuya jun c'ac' c'aslemal chike y xuya ri Santowilaj Ruxlabixel pa kanima' cha' cujalc'atij ri kabinic kasilabic.
56003006	Ruma ri Kacolobenel Jesucristo, ri Dios xuya ri Ruxlabixel chike yey ¡lic nim ruto'bal Rire kuc'!
56003007	U'anom c'u jusuc' chike ruma ri unimal rutzil uc'u'x cha' cakac'ul na ri koye'em, wa' e ri kac'aslemal na jinta utakexic.
56003008	Wa' wa cambi'ij pan chawe lic katzij yey lic cuaj catoc il che uc'utic wa' chique conoje ri quicojom rubi' ri Dios cha' caquitijoj quib che u'anic ri utz. Ma tak wa' wa c'utunic lic are' y lic c'o cutikoj chique conoje ri ticawex che ruwachulew.
56003009	Ma'an c'u awe'at cuc' tak ri caquichapala' quib ruc' tak ch'a'tem na jinta uchac, ri caquichololej quibi' ri cati'-quimam re ojertan y ri quech'o'jin puwi ri tzijpixab que ri aj judi'ab. Ma ronoje tak wa' na jinta que'elawi y na jinta cutikoj.
56003010	We c'o c'u junok cujach quipa tak rutinamit ri Dios, chach'a'bej upa julajok o calajok. No'j we lic na cucoj ta c'u tzij, mawachbilaj chic.
56003011	Aweta'am e junok cujach upa rutinamit ri Dios, yojtajinak runa'oj y mac ri cu'ano. Yey ruma c'u rumac, utuquel utzucum k'atbal tzij chirij.
56003012	Echiri' cantak ri Artemas o ri Tíquico awuc', chawilij catpetic cha' co'lkarika kib wara Nicópolis, ma nuch'obom chic quinc'oji' wara chupa ruk'ijol echiri' lic c'ax tew y c'o jab.
56003013	Cambi'ij chawe lic chato'o ri Zenas, ri aj c'utunel re ri tzijpixab yey chato'o ri Apolos. Chaya'a c'u chique ronoje tak ri cajawax che ri quibenam cha' caquimaj bi quibe.
56003014	Lic chirajawaxic c'u chique conoje ri e kuq'uil ri'oj, ri quicojom rubi' ri Cristo, caquimaj u'anic ri utz y quequito' c'u tak ri c'o cajawax chique cha' jela' c'o cutikoj ri quibinic quisilabic.
56003015	Conoje tak ri e c'o wara wuc', caquiya pan rutzil awach. Y ri'at chaya'a rutzil quiwach ri quicojom rubi' ri Dios, ri c'ax cojquina'o. Chic'ulu c'u iwonoje ri'ix ri unimal rutzil uc'u'x ri Dios. Amén.
57001001	Ri'in in Pablo, in c'o pa cárcel ruma quintzijon puwi ri Kanimajawal Jesucristo. Junam ruc' ri hermano Timoteo cakatak bi wa carta che'la Filemón, ri na lok' ta c'ax cana'w e la yey lal kachbi'il chupa ruchac ri Dios.
57001002	Cakaya pan rutzil quiwach ri hermana Apia y ri hermano Arquipo, ri kachbi'il lic uya'om rib che u'anic ruchac ri Dios, yey cakaya pan rutzil quiwach ri hermanos caquimol quib pa ocho la.
57001003	C'ulu c'u alak ri unimal rutzil c'u'xaj y ri utzil chomal re ri Kakaw Dios y re ri Kanimajawal Jesucristo.
57001004	Echiri' can'an orar, xaki cac'un la chi nuc'u'x y quintioxin c'u che ri Nukaw Dios uma rilal.
57001005	Ma nutom lic c'ax cana' la ri Kanimajawal Jesucristo y lic cubul c'u'x la ruc' yey cac'ut la ri rutzil c'u'x la chique conoje ri quicojom rubi'.
57001006	Ec'u ri cuaj ri'in e queta'maj la ronoje ri utz ya'tal pakak'ab caka'ano ruma xa oj jun ruc' ri Cristo, cha' jela' ri cubulibal c'u'x la ruc' Rire c'o cutikoj chique jujun chic.
57001007	Hermano, ri'oj lic cojqui'cotic y lic nimarinak kac'u'x ruma ri rutzil c'u'xaj c'utum la chique ri quicojom rubi' ri Cristo, ma ruc' wa' cowirinak quic'u'x rique.
57001008	E uwari'che, c'o cuaj cantz'onoj co che'la. Tob ri Cristo uya'om panuk'ab ri'in cantak la che u'anic ri lic ube, na can'an ta wa';
57001009	ec'u ri can'ano e quinelaj co che'la ruma ri rutzil c'u'x la wuc'. Ri'in in Pablo, in chi nimalaj winak, yey wo'ora in c'o pa cárcel ruma quintzijon puwi ri Cristo;
57001010	quinch'aw co chiwach la puwi ri Onésimo. Rire wo'ora e nuc'ajol chupa rubi' ri Cristo, ma wuma ri'in, rire xucoj rubi' ri Cristo wara pa wa cárcel.
57001011	E ri petinak lok, ri Onésimo e jun aj chac la na xu'an ta utzilaj to'bel che'la, no'j wo'ora e jun utzilaj to'bel che rilal y jenela' chwe ri'in.
57001012	Rire lic uc'u'x wanima'; na ruc' ta c'u ri', cantak tanchi ubi che'la,
57001013	tob lic cuaj ri'in cac'oji' wuc' pac'axel rilal cha' quinuto'o janipa chi k'ij in c'o pa cárcel ruma cantzijoj ri Utzilaj Tzij.
57001014	Pero na jinta c'o xuaj xin'an xa chirij wi' la. We ca'an la wa cantz'onoj che'la, na cuaj taj ca'an la wa' ruma cantak la che, ma e ri cuaj ri'in e ca'an la wa' ruma lic calax pa anima' la.
57001015	Laj c'o ne xutikoj ri xric'owibej ri Onésimo, ma tob rire xel uc' la jujun k'ij, ec'u ri' wo'ora na xa ta chi ajilam k'ij cac'oji' uc' la
57001016	re to'bel e la, yey rire e jun hermano na lok' ta c'ax cana'w re. Ri'in lic c'ax canna'o yey wo'ora más ne c'ax cana' rilal, ma e to'bel e la, yey rilal ruc' rire chak' ib alak chupa rubi' ri Kanimajawal.
57001017	E uwari'che, we cuna' c'u'x la junam kachbi'il kib chupa ruchac ri Kanimajawal Jesucristo, c'ulu c'u la ri Onésimo pacha' e ri'in ri quinc'ul la.
57001018	We rire c'o u'anom che'la o we c'o uc'as uc' la, cojo la wa c'as pa nubi' ri'in y jela' cantoj che'la.
57001019	Ri'in in Pablo, in quintz'iban re wa' ruc' ri nuk'ab: In quintojow re ruc'as. Na cajawax tane c'ut cancuxtaj ri c'as rilal wuc' ri'in, ma wuma ri'in xrik la ri c'aslemal chwach ri Dios, tob wa' na cantz'onoj taj catoj la chwe.
57001020	Hermano, ruma c'ax cana' la ri Kanimajawal; 'ana co la wa cantz'onoj che'la. Nimarisaj c'u la ri nuc'u'x ruc' wa ca'an la che ri Onésimo.
57001021	Quintz'iban pan uc' la ruc' cubulibal nuc'u'x, ma weta'am quic'ow ne uwi' ri ca'an la chwa wa cantz'onoj che'la.
57001022	Yijba' c'u pan la juna luwar pa quinc'oji' wi, ma cubul nuc'u'x quinopon tanchi uc' la, we ri Dios cuya luwar quinel bi pa wa cárcel pacha' ri tz'onom alak panuwi' chwach Rire.
57001023	Ri Epafras, ri wachbi'il wara pa oj tz'apil wi ruma oj re ri Kanimajawal Jesucristo, cuya pan rutzil wach la.
57001024	Jenela', caquiya pan rutzil wach la ri Marcos, ri Aristarco, ri Demas y ri Lucas, ri e wachbi'il chupa ruchac ri Kakaw.
57001025	C'ola c'u pa anima' alak ri unimal rutzil uc'u'x ri Kanimajawal Jesucristo. Amén.
58001001	Rojertan ri Dios uq'uiyal laj xuk'alajisaj Rutzij chique ri kati'-kamam cuma ri k'alajisanelab, yey ri k'alajisanelab uq'uiyal uwach ri k'alajisanic xqui'an chiquiwach ri tinamit.
58001002	Chupa c'u wa q'uisbal k'ij oj c'o wi, ri Dios xuk'alajisaj rib ruma Ruc'ajol. Yey ruma Ruc'ajol xu'an ronoje tak ri c'olic, puk'ab Ruc'ajol uya'om wi ronoje
58001003	y che Ruc'ajol quilitaj wi runimal uwach uk'ij ri Dios. Jec'uri'la', ruc'u'x ri Dios e junam ruc' ruc'u'x Ruc'ajol, ri Jun chapayom re ronoje tak ri c'olic ruc' ruchuk'ab Ruch'a'tem. Ec'uchiri' uch'ajom chi ri kamac, xe'tz'ula puwiquik'ab ri Dios chila' chicaj.
58001004	Ruc'ajol ri Dios más c'o uwach chiquiwa ri ángeles, ma che Rire xya'i' wi jun bi'aj más c'o uwach chwa ri bi'aj que ri ángeles.
58001005	Yey ri Dios na xubi'ij ta c'ana wa' che juna ángel: Ri'at at Nuc'ajol yey Ri'in in Akaw; wak'ij c'u ri' cank'alajisaj wa'. Yey na jewa' tane xubi'ij puwi juna ángel: Ri'in quinu'an in Ukaw Rire yey Rire cu'an Nuc'ajol Ri'in.
58001006	Yey ri Dios echiri' xutak lo Ruc'ajol che ruwachulew, jewa' xubi'ij: «Conoje ri ángeles re ri Dios quilok'nimaj uk'ij Rire» xcha'.
58001007	Pakatzij wi ri Dios jewa' cubi'ij paquiwi ri ángeles: Rire cu'an chique ru ángeles e aj chaquib re Rire, e pacha' tew cawelelic y pacha' urepebal ak' cacha'.
58001008	No'j c'u chwi Ruc'ajol jewa' cubi'ij: Rilal, Lal Dios yey ri takanic la na jinta utakexic y ri k'atbal tzij e la, lic jusuc'.
58001009	E lic cuc'ul c'u'x la ri lic jusuc' yey lic tzel quil la ri mac. E uwari'che ri Dios, ri Dios e la, xucha' lo la y xuya unimal qui'cotemal che'la; ec'u más nim ri qui'cotemal xya' che'la chwa ri qui'cotemal xya' chique ri jujun chic cacha'.
58001010	Yey je tanchi wa' cubi'ij: Rilal, Lal Kajawal, che ri jekebal lok Lal xyijban re ruwachulew; y Lal 'anayom re ruwa caj ruc' ri k'ab la.
58001011	Ronoje wa', xa caq'uisic, no'j Rilal na jinta uq'uisic ri c'aslemal la. Ri caj y ruwachulew xa cajaric jela' pacha' cu'an ri kak'u'.
58001012	Yey Rilal cajalc'atij la ri caj y ruwachulew, jela' pacha' cu'an junok echiri' cujal ruk'u': caresaj ruk'u' k'e'l, cubusu y cucoj ri c'asak. No'j Rilal na cajalc'atitaj ta wach la y na jinta utakexic ri k'ij la cacha'.
58001013	Ec'u ri Dios na xubi'ij ta c'ana wa' che juna ángel: Chat-tz'ula pa nuwiquik'ab, y chawoye'ej na ri k'ij echiri' quebenuya ri tzel quebilow awe chuxe' rawakan.
58001014	¿Sa' c'u ri' ri quiwach tak ri ángeles? E aj chaquib caquilok'nimaj ri Dios yey etakom lo che quito'ic ri quec'uluw ri colobetajic re ri Dios.
58002001	Ri Jesús e más c'o uwach chiquiwa ri ángeles; ruma c'u ri', lic chirajawaxic e más cojoc il che utakexic ri Utzilaj Tzij katom chwi Rire, cha' jela' na cakesaj ta kib chirij ri K'ijsak.
58002002	Ma lic jiquil uwach Rutzij ri Dios, ri xtzijox ojertan cuma ri ángeles; conoje c'u ri xemacun chirij y xquipalajij wa' wa Tzij, lic takal chique janipa ri k'atbal tzij xquic'ulu.
58002003	We ec'u xquic'ulumaj wa' rique, ¿su'anic c'u ri' cojcolobetaj ri'oj we na cojoc ta il che wa unimal colobetajic? Ma nabe na e ri Kanimajawal Jesucristo ri xtzijon puwi wa colobetajic; tec'uchiri' ri xetaw re, lic xquijiquiba' can uwach wa' chike ri'oj.
58002004	Ec'u ri Dios lic ujiquibam can uwach wa' ruc' nimak tak c'utubal re ruchuk'ab, ruc' uq'uiyal uwach milagros y ruc' tak ri to'bal ya'tal chikajujunal ruma ri Ruxlabixel ri Dios, yey puk'ab c'u ri Dios c'o wi china chique cuya tak wi wa'.
58002005	Puwi c'u wa cojtajin che ubi'xiquil, ri Dios uch'obom chic na cuya ta paquik'ab ri ángeles quetakan chwi ri c'ac' uwachulew chikawach apanok.
58002006	C'o c'u jun jewa' xubi'ij chupa Ruch'a'tem ri Dios: ¿Sa' ruwach rachi cha' Rilal cacuxtaj la? ¿Sa' ruwach ri ralc'o'al ri ticawex cha' lic coc la il chique?
58002007	X'an la che rachi xa jubik' chi xraj cajunimax uwach cuc' ri ángeles. Lic xyac la uk'ij, xya la che lic c'o uwach y xya la puk'ab catakan puwi janipa ri x'an la che ruwachulew.
58002008	E tak c'u ri' ri c'olic, xya la ronoje puk'ab xcha'. Ronoje c'u ri c'olic cac'oji' puk'ab, ma e xraj ri' ri Dios; na jinta ne c'o xuya can ri Dios we na caya'i' ta puk'ab. Na ruc' ta c'u ri', cakilo c'amaja' ne cac'oji' ronoje puk'ab.
58002009	Yey echiri' ri Jesús xu'an ticawex, e xkaj uwach uk'ij chiquiwa ri ángeles. Ec'u ri Dios ruma ri unimal rutzil uc'u'x, xuya luwar che ri Jesús xic'ow chupa ri camic paquic'axel conoje ri ticawex. Ruma c'u wa c'axc'obic xric'owibej, wo'ora más c'o uwach y más yacom uk'ij.
58002010	Ri Dios e 'anayom re y e chapayom re ronoje ri c'olic. Yey lic xajawax c'u ri c'axc'olil xric'owibej ri Jesús, ri caya'w re ri colobetajic, ma ruma wa' ri Dios xutz'akatisaj uwach ruchac ri Jesús cha' jela' quebuc'am bi uq'uiyal ralc'o'al ri Dios chila' chicaj.
58002011	Ri Dios e Ukaw ri Kanimajawal Jesucristo, ri caya'w ri santowilaj binic; yey e mismo Kakaw ri'oj, ri oj c'o chi che ri santowilaj binic. Ruma c'u la', ri Jesús na caq'uix taj cubi'ij chike ri'oj, oj uchak' Rire.
58002012	Ma jewa' cubi'ij chupa Ruch'a'tem ri Dios: Cantzijoj ri bi' la chiquiwach ri e watz-nuchak', Cambixoj ri bi' la chiquixo'l ri tinamit la echiri' quimolom quib.
58002013	Je tanchi wa' cubi'ij: Ri'in lic cancuba' nuc'u'x ruc' ri Dios. Yey je tanchi wa' cubi'ij: Ri'in in c'o cuc' ri e ralc'o'al ri Dios, ri ebuya'om Rire chwe cacha'.
58002014	Konoje ri oj ticawex kekam kulewal kapoklajil. Ec'u ri Jesús xu'an ticawex pacha' ri'oj, cha' jela' quic'ow chupa ri camic pakac'axel ri'oj y ruc' wa' e xuch'ij uchuk'ab ri jun xc'oji' uchuk'ab re cacamisanic, wa' e ritzel winak.
58002015	Xc'un c'u ri Cristo cha' queberesaj lo conoje ri chwi calaxic lok e c'o puk'ab ri xi'in ib ruma ri camic.
58002016	Ma pakatzij wi Rire na xc'un ta che quito'ic ri ángeles, ma e xc'un che kato'ic ri oj ralc'o'al can ri Abraham.
58002017	Jec'ula' lic xajawaxic ri Jesús xu'ana junam uwach kuc' ri'oj, ri kachak' kib ruc' Rire, cha' jela' e cu'ana Kajawal, ri cu'an jusuc' ruchac chwach ri Dios, yey ruc' c'axna'bal uc'u'x cach'aw pakawi' y ruma c'u Rire, ri Dios cucuy ri kamac konoje ri oj utinamit.
58002018	Ruma c'u xic'ow Rire pa c'ax y xc'am upa, jec'ula' wo'ora lic c'o uchuk'ab re cojuto'o echiri' cac'am kapa ri'oj.
58003001	E uwari'che hermanos, cambi'ij che alak, ri ya'om chi ib alak puk'ab ri Dios yey cha'tal lo alak ruma Rire cha' que'c'ola alak ruc' Rire chila' chicaj: Lic ch'obo c'u alak puwi ri Cristo Jesús, ri Tako'n re ri Dios y ri Kajawal cach'aw pakawi' chwach ri Dios.
58003002	Ma ri Jesús lic jusuc' ri xu'an chwach ri Dios, ri xtakaw lo re che wa chac, jela' pacha' ri Moisés lic jusuc' xuc'am quiwach rutinamit ri Dios.
58003003	No'j ri Jesús e más c'o yacbal uk'ij chwa ri Moisés, jela' pacha' ri cayacaw juna ja e más c'o yacbal uk'ij chwa ri ja cuyaco.
58003004	Ma ronoje ja 'anatal ruma juna achi, pero ri 'anayom re ronoje ri c'olic e ri Dios.
58003005	Ri Moisés e jun aj chac lic jusuc' ma xuc'am quiwach chi utz rutinamit ri Dios yey xutzijoj puwi ri cuk'alajisaj na ri Dios chikawach apanok.
58003006	No'j ri Cristo na xa ta e jun raj chac ri Dios, ma e Uc'ajol y ruma wa' catakan puwi ri Rocho Dios. Yey ri Rocho Dios e ri'oj oj utinamit, we e la' lic tiquil chi utz ri cubulibal kac'u'x ruc' y ruc' qui'cotemal koye'em ri cuya ri Dios chike chikawach apanok.
58003007	E uwari'che, ri Santowilaj Ruxlabixel ri Dios cubi'ij che alak: We quita ri'ix wak'ij ora janipa ri cubi'ij ri Dios chiwe,
58003008	mi'an co che ri iwanima' jela' pacha' ri xqui'an ri tinamit ojertan echiri' xqui'an quititz'itiquil y xquic'am upa ri Dios chupa ri luwar catz'intz'otic.
58003009	Ruma wa' ri Dios xubi'ij chique: Chila' c'u ri', riwati'-imam xquitij wi nuk'ij y xquic'am nupa, tob ne pa cuarenta junab xquil ronoje ri c'utubal re ri nuchuk'ab xin'an Ri'in chiquiwach.
58003010	Ruma c'u ri xqui'ano, lic xpe woyowal chiquij y jewa' ximbi'ij: “Rique xaki na tiquil ta chi utz ri canima' y na xcaj taj caqueta'maj ri nube.”
58003011	E uwari'che, ruma woyowal lic xinjiquiba' uwach: “Rique na queboc ta c'ana pa ri uxlanem canya Ri'in.”
58003012	Tape c'u alak hermanos, lic chajij ib alak cha' na jinta junok che alak cu'an itzel uc'u'x y na cucoj ta chi utzij ri Dios y jec'ula' caresaj rib chirij ri Dios c'aslic.
58003013	E ri 'ana alak e lic pixabaj ib alak chiwach alak ronoje k'ij, xalok' c'a c'o pak'ab alak ca'an alak wa', cha' na jinta junok che alak cu'an co che ri ranima' ruma ri socoso'nic re ri mac.
58003014	Ma ri'oj 'anom xa jun chike ruc' ri Cristo we e la' e tiquil chi utz ri cubulibal kac'u'x ruc' Rire; ec'u pacha' xkajekebej lok echiri' xkacoj rubi', jec'ula' chirajawaxic cakaq'uisbej wi.
58003015	Ruma c'u wa', ri Dios cuya wa pixabanic: We quita ri'ix wak'ij ora janipa ri cubi'ij ri Dios chiwe, mi'an co che ri iwanima' jela' pacha' ri xqui'an ri tinamit ojertan echiri' xqui'an quititz'itiquil cacha'.
58003016	¿China c'u ri xetaw re rukul ri Dios yey tec'uchiri' xquipetisaj royowal ruc' ri quititz'itiquil? ¿Na e ta neba conoje ri xeberesaj lo ri Moisés chila' Egipto?
58003017	¿Yey china cuc' xpe wi royowal ri Dios la' la cuarenta junab? ¿Na e ta neba cuc' ri xemacun chirij? Yey ruma wa' xecamic y ri quicuerpos xemuk can chupa ri luwar catz'intz'otic.
58003018	¿China c'u chique xujiquiba' wi uwach ri Dios na queboc ta pa ri uxlanem cuya Rire? ¿Na e ta neba chique ri xquipalajij Rutzij Rire?
58003019	Lic k'alaj c'u ri', na xya' ta chique rique queboc pa ri uxlanem cuya ri Dios ruma na jinta cubulibal quic'u'x ruc' Rire.
58004001	C'a wak'ij ora, ri Dios cubi'tisij ri uxlanem cuya Rire. Ruma ri', lic chajij ib alak ma c'axtaj c'o junok che alak na copon ta che wa uxlanem.
58004002	Ma ri'oj lic katom ri Utzilaj Tzij puwi ri uxlanem cuya ri Dios. Jenela' rutinamit ri Dios ojertan xquita puwi ri uxlanem ubi'tisim ri Dios chique; pero na jinta xutikoj ri xquito, ma na xquic'ul ta wa' ruc' cubulibal c'u'xaj.
58004003	No'j we ri'oj kacojom ri Utzilaj Tzij, cojoc c'u ri' pa ri uxlanem cuya ri Dios. Ma jewa' xubi'ij Rire pa Ruch'a'tem: E uwari'che, ruma woyowal lic xinjiquiba' uwach wa': “Rique na queboc ta c'ana pa ri uxlanem canya Ri'in” xcha'. Yey chwi lo echiri' ri Dios xu'an ruwachulew, xuq'uis u'anic ruchac.
58004004	Ma chupa Ruch'a'tem ri Dios jewa' tz'ibital can chwi ruwuk k'ij: Chupa ruwuk k'ij ri Dios xuxlan che ri chac xu'ano.
58004005	Cambi'ij tanchi c'u ri cubi'ij ri Dios pa Ruch'a'tem puwi wa uxlanem: «Rique na queboc ta c'ana pa ri uxlanem canya Ri'in» cacha'.
58004006	Ma e tak ri nabe xquita ri Utzilaj Tzij puwi ri uxlanem ubi'tisim ri Dios chique, na xeboc ta pa ri luwar re uxlanem ruma xquipalajij utzij Rire. Yey e c'o ne ri c'amaja' queboc pa ri uxlanem cuya ri Dios.
58004007	E uwari'che, ri Dios uk'atom uk'ijol echiri' cubi'tisij tanchi wa uxlanem chique ri ticawex, yey wa' e “wak'ij ora”. Ma uq'uiyal junab ic'owinak chic echiri' ri rey David jewa' xutz'ibaj can pa Ruch'a'tem ri Dios: We quita ri'ix wak'ij ora janipa ri cubi'ij ri Dios chiwe, mi'an co che ri iwanima' xcha'.
58004008	We ta e la' ri Josué asu xuya ri uxlanem chique ri tinamit, ri Dios na uk'atom ta chi juna chic k'ij ri' re uxlanem chikawach apanok.
58004009	No'j ruma wa', keta'am c'a c'o jun uxlanem chique rutinamit ri Dios.
58004010	Ma china ri coc pa ri uxlanem cuya ri Dios, cuxlan ri' che ruchac, jela' pacha' xuxlan ri Dios che ri chac xu'ano.
58004011	Kachuk'ubej c'u kib cha' cojoc pa ri uxlanem cuya ri Dios, cha' jela' na jinta junok chike cu'ana aj palajiy tzij y cuc'ulumaj c'ut jela' pacha' ri xquic'ulumaj ri na xquicoj ta utzij ri Dios ojertan.
58004012	Ma Ruch'a'tem ri Dios lic c'aslic y lic c'o uchuk'ab. E ne pacha' más c'o re' chwa juna espada ca'ib uwi re', ri copon c'a che tak rigonsiyil y coc c'a pa c'o wi tak ri sulus chupa ri bak. Jec'ula' Ruch'a'tem ri Dios copon ne c'a chupa ruc'u'x y ri ranima' juna ticawex, yey cuk'alajisaj c'u runa'oj ri ticawex y tak ri rayibal c'o chupa ri ranima'.
58004013	Ronoje tak ri 'anatal ruma ri Dios, chwach Rire c'o wi. Ruma c'u ri', Rire caril ronoje y na jinta c'o ewatal chwach. Yey copon ne ri k'ij echiri' cojopon chwach Rire cha' cuk'at tzij pakawi' ruma ri ka'anom.
58004014	Ruma c'u la' e kachuk'ubej kib che ri xkajiquiba' uwach echiri' xkacoj rubi' ri Cristo y makesaj kib che wa'. Ma ri Jesús, Ruc'ajol ri Dios, e Kajawal; yey Rire oquinak chila' chicaj y cach'aw pakawi' chwach ri Dios.
58004015	Yey ri Kajawal, ri cach'aw pakawi' chwach ri Dios, lic c'o c'axna'bal uc'u'x chike, ma Rire lic cumaj usuc' ronoje ri cakic'owibej ri'oj oj ticawex ruma lic c'ayew chike cakach'ij uchuk'ab ri mac. Ma Rire echiri' xu'an ticawex, lic xc'am upa che ronoje jela' pacha' ca'an chike ri'oj, no'j Rire xuch'ij uchuk'ab wa' y na xmacun ta q'uenok.
58004016	E uwari'che, muxi'ij rib kac'u'x cojkib chwach ri Dios, ri c'o unimal rutzil c'u'xaj ruc', cha' cakac'ul cuybal kamac y cakarik to'bal ke echiri' cajawax chike.
58005001	Ri cajawal raj chacunel pa Rocho Dios cha'tal chiquixo'l rachijab. Rire cojotalic re cach'aw paquiwi ri ticawex chwach ri Dios y re cuya chwach ri Dios ri kasa'n y rawaj ecamisam paquic'axel ri ticawex ruma ri quimac.
58005002	Ec'u rire, utz cuc'ut ri c'axna'bal uc'u'x chique ri quetzak pa mac tob na u'aniquil taj quemacunic, ma rire na cuch'ij tane u'anic janipa ri cubi'ij Rutzij ri Dios.
58005003	Ruma c'u wa', chirajawaxic che rire cuya chwach ri Dios rawaj ecamisam ruma rumac rire y na xew ta ruma ri quimac ri tinamit.
58005004	Na jinta c'u junok cu'an che rib cajawal que raj chacunel pa Rocho Dios we na cojotal ta ruma ri Dios, jela' pacha' ri xu'an ruc' ri Aarón.
58005005	Jec'ula' ri Cristo na xutac'aba' ta uwach uk'ij chiribil rib y na xa ta pa re xu'an Kajawal cach'aw pakawi' chwach ri Dios, ma e ri Dios jewa' xubi'ij che: Ri'at at Nuc'ajol yey Ri'in in Akaw; wak'ij c'u ri' cank'alajisaj wa'.
58005006	Yey je tanchi wa' xubi'ij: Ri'at na jinta utakexic catc'oji'ic at waj chac, ri catch'aw paquiwi ri ticawex chinuwach Ri'in jela' pacha' ri Melquisedec xcha'.
58005007	Ri Cristo echiri' xjeki' wara che ruwachulew lic xu'an orar, ruc' ok'ej y ruc' sic' lic xelaj chwach ri Dios, ri c'o puk'ab cucolobej chwa ri camic; y ri Dios lic xuta re ruma ri lic uya'om rib puk'ab.
58005008	Ec'u ri Cristo, tob e Uc'ajol ri Dios, xumaj ucojic utzij ri Dios ruma ri c'axc'obic xric'owibej.
58005009	Ruma c'u xutz'akatisaj uwach ronoje ri xraj ri Dios che, xu'ana aj ya'l colobetajic na jinta utakexic chique janipa ri quecojow utzij Rire.
58005010	Ec'u ri Dios xcojow re cha' cu'an Kajawal cach'aw pakawi' jela' pacha' ri Melquisedec.
58005011	Lic c'o cuaj cambi'ij puwi wa', pero lic c'ayew uk'alajisaxic che alak ma c'ayew che alak camaj alak usuc'.
58005012	Lic c'o tan k'ij lo ri' xtzijox ri Utzilaj Tzij che alak; ec'u ri lic ube e tane e la' alak chi aj c'utunel re wa'. Na ruc' ta c'u ri', lic ne cajawaxic cac'ut tanchi che alak ronoje ri nabe xmaj lo alak puwi ri Utzilaj Tzij re ri Dios. E pacha' cajawax tanchi che alak catij alak tz'um ma c'amaja' camaj alak utijic ri cowilaj wa'im.
58005013	Ma e junok c'amaja' umajom usuc' ri cubi'ij Rutzij Upixab ri Dios puwi sa' ri usuc' y sa' ri na usuc' taj, ri' e pacha' juna ne' c'a cutij utz'um.
58005014	Ri cowilaj wa'im xew takal chique ri e nima'k chic; jec'ula' c'o c'utunic chupa Rutzij Upixab ri Dios xew quemajaw usuc' ri queta'am sa' ri utz y sa' ri na utz taj chwach ri Dios yey lic quitakem c'u u'anic ri utz.
58006001	E uwari'che chojq'uiy chwach ri Dios, na xew ta que'ec kana'oj chwi lo ri nabe c'utunic puwi ri Cristo; wa' e c'utunic puwi ri rok'otaxic tak can ri na jinta cutikoj ma xew cuc'am lo camic, c'utunic puwi ri cubulibal c'u'xaj chwach ri Dios,
58006002	c'utunic puwi ri bautismo, c'utunic puwi tak ri cac'ul che ri Dios echiri' raj wach re riglesia caquiya ri quik'ab puwi junok, c'utunic puwi ri c'astajibal que ri ecaminak y c'utunic puwi ri k'atbal tzij cu'an ri Dios paquiwi ri ticawex pa ri q'uisbal k'ij yey ri cubi'ij Rire na jinta utakexic e cu'ano.
58006003	Cojq'uiy c'u ri' xew we ri Dios cuya kaq'uiyibal.
58006004	Ma we e c'o ri xquicoj ri K'ijsak julajok, lic xequi'cot ruc' ri sipanic re chila' chicaj, e jun cuc' ri xquic'ul ri Santowilaj Ruxlabixel ri Dios,
58006005	lic xuc'ul quic'u'x ri Utzilaj Tzij re ri Dios y xquina' ne ruchuk'ab ri Dios ri lic cak'alajisax pa sakil wi chikawach apanok;
58006006	yey we rique caquesaj quib chirij ri Cristo, ri' na caya'taj ta chi chique caquitzelej quitzij y quetzelej tanchi pa ri K'ijsak. Ma e pacha' quetajin tanchi che ucamisaxic Ruc'ajol ri Dios chwa ri cruz y caquiq'uixbesaj Rire chiwachil ruma ri caqui'ano.
58006007	Ma ri c'o quiq'uiyibal chwach ri Dios e jela' pacha' rulew echiri' cutz'ubaj chi utz ri jab catzakic. We xel c'u lo ri' ri tico'n, ri rutzil uc'u'x ri Dios cac'oji' puwi wu'lew, ma xuya ri cajawax chique ri xeticow re.
58006008	No'j we chwa rulew xew quel lo q'uix y tzacam, ri' na jinta c'ana uchac chwach ri Dios. Ruma c'u ri', cak'at tzij puwi' y chikawach apanok caporox uwach.
58006009	Hermanos ri lic c'ax canna' alak, tob c'u jewa' ubi'xiquil can'an che alak, nujiquibam nuc'u'x na esam ta ib alak chirij ri Cristo y c'o alak pa ri be re colobetajic.
58006010	Ri Dios lic jusuc' ma na cumesc'utaj ta ri chomilaj chac 'anom alak pa rubi' y ri rutzil c'u'xaj c'utum alak chique ri quicojom rubi', ma lic xenimaj alak y c'a catajin ne alak che u'anic wa' wo'ora.
58006011	Yey ri cakaj ri'oj e chijujunal alak chuk'ubej ib alak che u'anic ri utz wo'ora y c'a echiri' copon na ruk'ijol cac'ul alak janipa ri oye'em alak che ri Dios.
58006012	Mu'an ne alak xepu, e 'ana alak ri utz jela' pacha' ri caqui'an janipa ri lic cubul quic'u'x ruc' ri Dios y na capax ta quic'u'x che ri c'axc'obic yey ruma c'u wa' caquic'ul ri ubi'tisim lo ri Dios chique.
58006013	Ma echiri' ri Dios xu'an rubi'tisinic che ri Abraham, xujiquiba' uwach wa' chupa rubi' Rire ma na jinta chi junok más c'o uwach chwa Rire.
58006014	Jewa' xubi'ij che: Pakatzij wi lic catin'an bendecir y canq'uiyarisaj quiwach rawalc'o'al xcha'.
58006015	Ri Abraham lic naj xroye'ej wa' ruc' unimal uc'u'x y jec'ula' xuc'ul rubi'tisim ri Dios che.
58006016	Pakatzij wi ri ticawex echiri' c'o caquijiquiba' uwach, caqui'an pubi' junok más c'o uwach chiquiwa rique; y jec'ula' ri' caq'uis ronoje ch'a'oj puwi ri xquijiquiba' uwach.
58006017	Jec'ula', ri Dios lic xraj xuk'alajisaj pa sakil wi na cujalc'atij ta ri xubi'ij can chique ri caquic'ul rubi'tisim; e uwari'che lic xujiquiba' uwach Ruch'a'tem.
58006018	Ruc' c'u wa bi'tisinic xujiquiba' uwach, lic k'alaj na cajalc'atix ta rubi'tisim ri Dios, ma Rire na cu'an ta rak'ubal. E uwari'che ri'oj ri karikom ruto'bal ri Dios, lic nimarinak kac'u'x caka'an ke che ri bi'tisim can chike.
58006019	Ruma c'u cubul pan kac'u'x che wa bi'tisim canok, oj tiquil chi utz y jiquil uwach ri kanima', ma lic cubul kac'u'x ruc' ri Jun oquinak c'a chila' chicaj chirij ri telón chupa ri Luwar lic Santo.
58006020	Wa' e ri Jesús, ri xoc chila' kuma ri'oj; y jec'ula' xujak pan ri kabe cha' cojopon ruc' ri Dios. Jec'ula', ri Jesús xu'ana Kajawal na jinta utakexic cach'aw pakawi' chwach ri Dios; xu'ana c'u ri' pacha' ri Melquisedec.
58007001	Wa' wa Melquisedec e rey re ri tinamit Salem y aj chacunel chwach ri Dios Kajawxel echiri' ri Abraham tzelejinak lo pa ri ch'a'oj pa xuch'ij wi quichuk'ab jujun reyes. Ec'u ri Melquisedec xu'c'ulu pan ri Abraham y xutz'onoj ri rutzil uc'u'x ri Dios puwi'.
58007002	Tec'uchiri' ri Abraham xresaj rudiezmo che ri xu'ch'aca lo pa ch'a'oj y xuya che ri Melquisedec. Ri bi'aj Melquisedec que'elawi: “Rey Jusuc'” yey ri jun chic ubi' e “Rey re Salem”, wa' que'elawi: “Rey re Utzil Chomal”.
58007003	Na jinta xeta'max paquiwi ruchu-ukaw o paquiwi ri ratz-uchak' ri Melquisedec; y na jinta ne xeta'max puwi ri jekebal re o ri q'uisbal re ruc'aslem. Na jinta c'u utakexic rire e aj chacunel chwach ri Dios jela' pacha' Ruc'ajol ri Dios.
58007004	Ch'obo pe alak puwi runimal uwach ri Melquisedec, ma ri kamam Abraham xresaj ne rudiezmo che ri xu'ch'aca lo pa ch'a'oj y xuya che.
58007005	Pakatzij wi, ri e aj chacunel pa Rocho Dios quebel lo chiquixo'l ri e ralc'o'al can ri Leví. Ec'u ri takanic utz'ibam can ri Moisés cubi'ij xew rique c'o paquik'ab caquic'ul chique ri tinamit ri diezmo che ronoje ri c'o cuc', tob ri quekasanic e ralc'o'al can ri Abraham jela' pacha' ri quec'uluw re wa'.
58007006	No'j ri Melquisedec tob na e ta cuq'uil ri ralc'o'al can ri Leví, xuc'am rudiezmo ri Abraham, y xutz'onoj ri rutzil uc'u'x ri Dios puwi ri Abraham, ri jun x'an ri bi'tisinic che ruma ri Dios.
58007007	C'o c'u más uwach ri Melquisedec chwa ri Abraham ma konoje keta'am we c'o junok cutz'onoj ri rutzil uc'u'x ri Dios puwi jun chic, ri' más c'o uwach chwa ri cac'uluw re wa'.
58007008	Ri ralc'o'al ri Leví, ri quec'uluw re ri diezmo pa ri Rocho Dios, rique e ticawex xa quecamic; no'j ri Melquisedec cabi'x che pacha' e jun c'a c'aslic.
58007009	Pa ri takanic re ri Moisés, e ri ralc'o'al can ri Leví ri takal chique quec'uluw re ri diezmo. Na ruc' ta c'u ri', echiri' ri Abraham xuya rudiezmo che ri Melquisedec, e pacha' e ri Leví xuya rudiezmo che;
58007010	ma tob ri Leví c'amaja' ne calaxic, e junam ruc' c'o chi ruc' rumam Abraham echiri' xe'c'ul pan ruma ri Melquisedec.
58007011	Chique ri e ralc'o'al ri Leví xya' wi ri quebu'an e aj chacunel pa Rocho Dios. We ta e la' casuc'upitaj ri ticawex cuma rique, ¿sa' c'u cutikoj ri' cayactaj jun chic aj chacunel chwach ri Dios pacha' ri Melquisedec, yey na e ta pacha' ri Aarón, ri jun ralc'o'al can ri Leví?
58007012	Ma we ta c'o junok cac'oji' aj chacunel pa Rocho Dios yey na e ta cuq'uil ri e ralc'o'al can ri Leví, ri' lic chirajawaxic wi cajalc'atix ri takanic tz'ibital can ruma ri Moisés puwi china ri takal che cu'an aj chacunel pa Rocho Dios.
58007013	Ec'u ri Kanimajawal, ri Jun cach'a't Ruch'a'tem ri Dios puwi', Rire na e ta cuq'uil ri e ralc'o'al can ri Leví pa quipetebem wi ri queniman chwach ri altar re ri Dios. Ma Rire e cuq'uil ri ralc'o'al can ri Judá, yey na jinta junok chique rique xu'an aj chacunel pa Rocho Dios.
58007014	Ma lic k'alaj ri Kanimajawal e jun chique ri e ralc'o'al can ri Judá y paquiwi rique na jinta ne xuch'a'tibej can ri Moisés puwi ri chac pa Rocho Dios.
58007015	Y wa' más cak'alajinic we cakamaj usuc', ri Jun xcojic re cach'aw paquiwi ri ticawex, e pacha' ri Melquisedec.
58007016	Ma ri Jesús na xu'an ta aj chacunel pa Rocho Dios jela' pacha' ri cubi'ij ri takanic re ri Tzij Pixab; ma chupa wa' cak'alajin wi xew ri e ralc'o'al can ri Leví quecojic e aj chacunel pa Rocho Dios, no'j Rire xcojic ruma ruchuk'ab ruc'aslemal na jinta casachaw uwach.
58007017	Ma jewa' cubi'ij ri Dios chwi Rire: Ri'at na jinta utakexic catc'oji'ic at waj chac, ri catch'aw paquiwi ri ticawex chinuwach Ri'in jela' pacha' ri Melquisedec cacha'.
58007018	Ec'u ri takanic paquiwi raj chacunel pa Rocho Dios na jinta chi cutikoj, ma wa' na jinta ucowil y na jinta uchuk'ab re quebucolobej ri ticawex.
58007019	Ma na jinta junok cu'ana jusuc' ruma ri takanic. Yey wo'ora c'o ri más cubul pan kac'u'x che, y ruma c'u ri' wa', utz cojkib ruc' ri Dios.
58007020	Echiri' ri Dios xuya che ri Jesús cach'aw paquiwi ri ticawex chwach Rire, e lic xujiquiba' uwach ri xu'ano.
58007021	Ma ri jujun chic aj chacunel pa Rocho Dios xa e cojotalic y na jinta c'o xjiquibax uwach chique. No'j chwi ri Jesús lic c'o jiquibam uwach, ma chupa Ruch'a'tem ri Dios, jewa' cubi'ij: Ri Dios lic xujiquiba' uwach ri xubi'ij, y na cujec' ta c'ana rib che wa' wa xubi'ij: “Ri'at na jinta utakexic catc'oji'ic at waj chac, ri catch'aw paquiwi ri ticawex chinuwach Ri'in jela' pacha' ri Melquisedec.”
58007022	E uwari'che, ri Kanimajawal Jesucristo e xjiquiban uwach jun Tzij más c'o uwach chwa ri nabe.
58007023	E tak ri jujun chic e aj chacunel pa Rocho Dios na quecowin taj, ma xa quecamic yey paquic'axel rique quecanaj can jujun chic. Ruma la' lic xebu'ana e q'ui.
58007024	No'j ri Jesús ruma na jinta utakexic ruc'aslemal, na jinta c'u utakexic ri chac cu'ano re cach'aw pakawi' chwach ri Dios.
58007025	Ruma c'u wa' na jinta utakexic ri colobetajic cuya ri Jesús chique ri quekib ruc' ri Dios ruma Rire. Yey ruma na jinta utakexic ruc'aslemal, c'o puk'ab xaki cach'aw lo paquiwi' chwach ri Dios.
58007026	E Rire ri Kajawal lic cajawax chike cach'aw pakawi' chwach ri Dios, ma xuc'ut jun binic lic jusuc', na jinta c'ana rak'ubal xu'ano, na jinta c'ana umac, na xu'an tane re cuc' raj maquib y wo'ora yactal uk'ij chila' chicaj chwi ronoje tak ri u'anom ri Dios.
58007027	Na cajawax ta c'u che Rire cu'an pacha' ri xqui'an ri jujun chic cajawal raj chacunel pa Rocho Dios. Ma rique ri jujun k'ij, nabe na caquiya puwi raltar ri awaj ecamisam ruma ri quimac rique, y c'a tec'uchiri', caquiya ri awaj ecamisam ruma ri quimac ri tinamit. No'j ri Jesús xa julaj xuya rib pa c'axc'obic cuma conoje ri winak.
58007028	Ec'u ri takanic re ojertan catakan che cacoj cajawal raj chacunel pa Rocho Dios. Yey tak wa cajawal xa e achijab y ruma ri' na caquich'ij ta u'anic ronoje Rutzij Upixab ri Dios. No'j wo'ora ri Dios xujiquiba' uwach, Ruc'ajol e Kajawal cach'aw lo pakawi' yey na jinta c'u utakexic xew Rire cu'an chi jusuc' y tz'akat janipa ri uya'om ri Dios puk'ab.
58008001	Ec'u ruc'u'xibal wa cojtajin che ubi'xiquil e wa': C'o ri Jun cach'aw pakawi' chwach ri Dios, wa' e ri Kajawal, ri xtz'uyi' pa ri luwar lic c'o uwach puwiquik'ab ri Dios, ri Nimalaj Takanel chila' chicaj.
58008002	Cach'aw c'u pakawi' chupa ri sakil Rocho Dios chila' chicaj; yey wa' e ri Dios Kajawxel x'anaw re, na juna achi taj.
58008003	Conoje c'u ri cajawal raj chacunel pa Rocho Dios xecojic cha' caquiya chwach raltar ri kasa'n y rawaj quecamisaxic. Jec'ula' chirajawaxic c'o cuya ri Kajawal chwach ri Dios.
58008004	We ta c'a c'o ri Jesús che ruwachulew, ri' na aj ta chacunel pa Rocho Dios, ma wara c'a e c'o aj chacunel caquik'atisaj ri kasa'n chwach ri Dios pacha' ri cubi'ij ri takanic tz'ibital can ruma ri Moisés.
58008005	Yey ri chac caqui'an rique, xa e uc'axwach y c'utubal re ri ca'an chila' chicaj. Ma echiri' xtak che ri Moisés cuyac ri Rocho Dios xa caquiric, jewa' xubi'ij ri Dios che: Chawilape', ri wocho cayaco, e cha'ana ronoje che jela' pacha' ri xinc'ut chawach chwa wa juyub xcha'.
58008006	No'j wo'ora ruchac ri Kajawal más utz chwa ri quichac raj chacunel pa Rocho Dios, ma ruma Rire ri Dios xu'an jun c'ac' tzij kuc' ri'oj. Yey chupa wa tzij c'o bi'tisinic más chom chwa ri re ojertan.
58008007	We ta ec'u la' lic tz'akat xel ri nabe tzij, ri' pakatzij wi na cajawax tane juna c'ac' tzij.
58008008	Ma ri Dios xuya wa pixabanic chique rutinamit, jewa' xubi'ij: ¡Chitape'! cacha ri Dios Kajawxel. Copon na ri k'ij echiri' Ri'in can'an jun c'ac' tzij cuc' ri tinamit e aj Israel y cuc' ri tinamit e aj Judá.
58008009	Yey wa' na je ta la' pacha' ri tzij xin'an cuc' ri quichu-quikaw ojertan echiri' nuchapom che ri quik'ab, xebenuwesaj lo Egipto. Pero rique na xquitakej ta ri tzij xin'an cuc'; ruma c'u ri', xebenuya canok, cacha ri Dios Kajawxel.
58008010	Q'uisbal c'u re tak la' la k'ij, e tzij wa' can'an cuc' ri tinamit Israel, cubi'ij ri Dios Kajawxel: Cancoj ri nutzijpixab pa quijolom y cantz'ibaj pa canima'. Ec'u Ri'in quinu'an in qui Dios y rique quebu'an e nutinamit.
58008011	Yey na cajawax ta nenare' c'o junok quebupixabaj ri rachbi'il y ri ratz-uchak', jewa' cubi'ij chique: “Chaweta'maj uwach ri Dios Kajawxel.” Ma chupa la' la k'ij conoje queta'am nuwach Ri'in, chinima'k chich'uti'k.
58008012	Cancuy c'u quimac y na cac'un ta chi ne c'ana chinuc'u'x ri na utz taj xqui'ano xcha'.
58008013	Echiri' cabi'x “c'ac' tzij”, e que'elawi c'o jun k'ij ri nabe xa quic'owic, ma janipa tak ri cu'an k'e'l y na jinta chi uchac, ri' catajin usachic uwach.
58009001	Chupa c'u ri nabe tzij c'o takanic puwi' su'anic calok'nimax uk'ij ri Dios pa jun luwar santo wara che ruwachulew.
58009002	Xyac c'u jun nimalaj carpa “Tabernáculo” quecha che. Wa' queb upa u'anom. Ri nabe upa ja cabi'x “Luwar Santo” che. Chiri' c'o wi ri tzuc'ulibal ak' y c'o ri mexa pa caya' wi ri pam ya'tal chwach ri Dios.
58009003	Chirij c'u jun telón c'o ruca'm upa ja cabi'x “Luwar lic Santo” che.
58009004	Chiri' c'u ri' c'o jun altar re oro pa caporox wi incienso y c'o ri caxa re ri tzij u'anom ri Dios cuc' rutinamit yey wa caxa ch'ukum rij ruc' oro. Chupa c'u ri caxa c'o jun xaro re oro c'o maná chupa, c'o ri bara re ri Aarón, wa' e ri bara xtuxic y c'o ri jutak pera'j abaj pa xtz'ibax wi ri takanic re ri tzij u'anom ri Dios cuc' rutinamit.
58009005	Puwi c'u ri caxa c'o queb quic'axwach querubines lic quewon ruc' ruchomalil ri Dios; yey ruc' ri quixic' quich'ukum uwi' ri luwar re cuybal mac. Pero wo'ora na cojch'a't ta chi más puwi wa'.
58009006	Jec'uri'la' u'anom ronoje wa'. Chupa c'u ri nabe upa ja re ri Rocho Dios queboc raj chacunel cha' caquilok'nimaj uk'ij ri Dios.
58009007	No'j chupa c'u ruca'm upa ja, xew coc bi ri cajawal raj chacunel pa Rocho Dios, yey wa' xa julaj cu'an pa ri junab. Echiri' coc bi, ruc'a'am bi quiquiq'uel awaj re cu'ya'a puc'axel rumac rire y puc'axel tak ri mac na u'aniquil taj caqui'an ri tinamit.
58009008	Ruc' c'u wa' ri Santowilaj Ruxlabixel ri Dios e cuc'ut chike: Xalok' c'a c'o wa nabe upa ja, e que'elok na utz taj chique ri ticawex queboc chupa ri Luwar lic Santo, ma c'amaja' cak'alajinic su'anic utz queboc chwach ri Dios.
58009009	Ronoje wa' e jun c'utubal chike ri'oj wak'ij ora, ri kasa'n y rawaj ecamisam chwa raltar na cu'an ta jusuc' che ri quibinic quisilabic ri quelok'niman ri Dios ruc' wa'; ma tob caqui'an ri', c'a caquina' chiquic'u'x c'o quimac.
58009010	Ma wa takanic puwi sa' ri catijic y ri cakumic y puwi sa' ri ca'anic re josk'iquil, xew xurik uchac xalok' c'amaja' copon ruk'ijol echiri' ronoje wa' cajalc'atix ruma ri Dios ruc' ri más utz.
58009011	Ruc' ri Cristo cape wi ronoje ri utz cakac'ul ri'oj, ma wo'ora e Rire ri Kajawal cach'aw pakawi' pa ri Rocho Dios chila' chicaj. Yey wa' wa Rocho Dios más nim y más tz'akat chwa ri xu'an ri Moisés chupa ri luwar catz'intz'otic, ma na achijab ta ri xeyacaw re y na re tane wara che ruwachulew.
58009012	Ri Cristo xa jumul xoc chupa ri Luwar lic Santo cha' cuya colobetajic na jinta utakexic chike. Xu'an c'u wa' na ruma ta quiquiq'uel caprux mama'ib o toro'ib, ma e ruma ruquiq'uel Rire.
58009013	Ri nabe tzij cubi'ij we juna ticawex xuch'ulaj rib ruma ri xuchapo, cajawax rujosk'iquil; camac'amo'x c'u puwi rire quiquiq'uel toro'ib y caprux mama'ib ecamisam y chaaj re juna baquilo xporox chwi raltar, cha' cu'an tanchi chom y jec'ula' utz coc pa ri Rocho Dios.
58009014	We cu'an c'u ri' wa' ruquiq'uel juna awaj, ¡mac'uwari' ruquiq'uel ri Cristo! Ma ruma ri Ruxlabixel ri Dios na jinta utakexic, ri Cristo, ri na jinta c'ana umac, xuya rib pa camic chwach ri Dios cha' jela' cujosk'ij ri kanima' che ri mac, ri cuc'am lo k'atbal tzij re camic pakawi'. Jec'ula' ruma ri Cristo cakana' chikac'u'x na jinta chi kamac y utz c'u ri' cakalok'nimaj ri Dios c'aslic.
58009015	Ruma c'u ri' la', ri Cristo e cac'amaw kawach chwach ri Dios chupa ri c'ac' tzij. Yey ruma rucamic, c'o cuybal mac chique ri xemacun chuxe' ri nabe tzij, cha' jela' conoje ri ebusiq'uim ri Dios caquic'ul na ri ubi'tisim Rire chique yey wa' na jinta utakexic.
58009016	Wa jun c'ac' tzij e pacha' juna tzij cutz'ibaj junok cha' cubi'ij china tak quecanaj can ruc' rubitak re we xcamic. Yey cha' utz ca'an ri tz'ibital canok, lic chirajawaxic wi nabe na cak'alajisaxic we caminak chi ri xtz'iban re ri wuj.
58009017	Ec'u wa tzij cajiqui' uwach xew we xcam ri xtz'iban re, yey we ri xtz'iban re c'a c'aslic, ri' c'amaja' utz cajiqui' uwach wa'.
58009018	Jenela' ri nabe tzij xjiqui' lo uwach ruc' quiquiq'uel awaj ecamisam.
58009019	Ma ri Moisés nabe na xubi'ij ronoje ri takanic re ri Tzij Pixab chique conoje ri tinamit; tec'uchiri' xuc'am lana cak y ruc' jun uk'ab che' re hisopo, xuchuk' chupa ri quiquiq'uel toro'ib y caprux mama'ib ecamisam yey wa' cojotal ya' chwach. Tec'uchiri' xumac'ama' puwi ri libro re ri Tzij Pixab y paquiwi conoje ri ticawex.
58009020	Tec'uchiri' xubi'ij chique: «E quic' wa' cujiquiba' uwach ri tzij u'anom lo ri Dios iwuc'» xcha'.
58009021	Yey pacha' c'u ri xu'an che ri libro, jec'ula' xumac'ama' quiquiq'uel awaj chupa ri Rocho Dios y puwi ronoje ri cachapabexic re calok'nimax ri Dios.
58009022	Ma chupa ri tzijpixab tz'ibital canok, cubi'ij lic q'ui tak ri josk'inic ca'an ruc' ri quiquiq'uel rawaj, yey na jinta c'u cuybal mac we na caturuw tana ri quiquiq'uel rawaj ecamisam.
58009023	Xajawax c'ut jela' ri josk'inic x'an che tak ri cachapabexic re calok'nimax ri Dios, ri xa e uc'axwach tak ri c'o chila' chicaj. Yey ri josk'inic re chila' chicaj más ne lic utz chwa ri ca'an xa ruc' ri quiquiq'uel rawaj ecamisam chwach raltar wara che ruwachulew.
58009024	Ma ri Rocho Dios pa xoc wi ri Cristo na e ta ri 'anom cuma ticawex, ma ri re ruwachulew xa e uc'axwach ri sakil Rocho Dios c'o chila' chicaj; ec'u Rire xoc chila' cha' cach'aw pakawi' chwach ri Dios.
58009025	Ri Cristo xa julaj xuya rib pa camic y xopon c'u chila' chicaj chwach ri Dios. No'j ri cajawal raj chacunel pa Rocho Dios ronoje junab coc chupa ri Luwar lic Santo re cu'ya'a chwach ri Dios ri quic' na ri're taj.
58009026	We ta chirajawaxic wa' che ri Cristo, uq'uiyal laj tane ri' uya'om rib Rire pa camic chwi lo ri jekebal re ruwachulew; no'j wo'ora chupa wa q'uisbal k'ij xa julaj xuya rib pa camic cha' xa jumul caresaj ri mac.
58009027	Lic c'u jiquibam chi uwach conoje ri ticawex xa julaj quecamic, tec'uchiri' cape ri k'atbal tzij paquiwi'.
58009028	Jec'ula' ri', ri Cristo xa julaj xuya rib pa camic cha' jela' caresaj ri quimac uq'uiyal ticawex. No'j echiri' cac'un tanchic, na re ta chi co'lcam ruma ri mac que ri winak, ma e re quebucolobej conoje ri coye'em Rire.
58010001	Ri takanic xuya ri Dios che ri Moisés na e ta ri sakil beyomalil caya'i' chikawach apanok, ma xa e uc'axwach. Yey wa takanic na jinta uchuk'ab re cu'an chom che ri canima' ri ticawex, ri caquicoj quib chwach ri Dios cuma rawaj ecamisam chwa raltar chujujunal junab.
58010002	Ma we ta wa takanic asu cuchomaj ri canima' ri quelok'niman ri Dios, ri' na caquiya ta chi chwach ri Dios rawaj ecamisam, ma caquina' c'u ri' chiquic'u'x na jinta chi quimac.
58010003	No'j na je ta la' u'anom, ma echiri' ri ticawex chujujunal junab caquiya chwach ri Dios rawaj ecamisam, wa' e cucuxtaj chique c'o quimac chwach ri Dios.
58010004	Ma ri quiquiq'uel toro'ib y caprux mama'ib na jinta uchuk'ab re caresaj ri mac.
58010005	E uwari'che ri Cristo echiri' ya cape che ruwachulew, jewa' xubi'ij che ri Dios: Ri lic ca'aj la na e ta rawaj ecamisam chwa raltar ruc' tak ri kasa'n; e uwari'che xch'ob la caya la ri nucuerpo cha' e canya wa' chiwach la.
58010006	Yey na xuc'ul ta c'u'x la ri kasa'n re awaj eporom chwi raltar y ri ecamisam re cuybal mac.
58010007	Ruma c'u wa' ximbi'ij: Lal Dios, ri' in c'o Ri'in re co'lnu'ana janipa ri rajawal c'u'x la, jela' pacha' ri tz'ibital panuwi' Ri'in pa ri Ch'a'tem la xcha'.
58010008	Nabe cubi'ij: «Ri Dios na xcha ta uc'u'x che tak rawaj ecamisam chwa raltar y tak ri kasa'n y rawaj eporom chwi raltar y tak rawaj ecamisam re cuybal mac.» Ec'u tak wa' na xuc'ul ta uc'u'x tob e ne Rire xtakan che u'anic wa'.
58010009	Tec'uchiri' xubi'ij: «Ri' in c'o Ri'in re co'lnu'ana janipa ri rajawal uc'u'x ri Dios.» Ri que'elawi e quel ri ca'an ojertan re quecamisax awaj chwach ri Dios y puc'axel wa' e catiqui' can ri xu'an ri Cristo.
58010010	Jec'ula' ri Kanimajawal Jesucristo e xu'an ri rajawal uc'u'x ri Dios echiri' xu'an jusuc' chike ruma xuya rucuerpo pa camic; yey wa' xa julaj xu'ano ma na cajawax taj cu'an tanchic.
58010011	Pakatzij wi juna aj chacunel pa Rocho Dios ronoje k'ij xaki e cu'an ruchac y quebucamisaj c'u rawaj chwa raltar, tob wa' na caresaj ta c'ana ri mac.
58010012	No'j ri Cristo xa julaj xuya rib pa camic ruma ri mac; tec'uchiri' xe'tz'ula puwiquik'ab ri Dios.
58010013	Y chwi c'u lo ri' la', e roye'em queya' na xe'rakan Rire ri tzel quebilow re.
58010014	Ruma c'u xa julaj xuya rib pa camic, xa jumul xu'an jusuc' chique ri quiya'om quib puk'ab ri Dios.
58010015	Yey ri Santowilaj Ruxlabixel ri Dios cujiquiba' uwach wa' chike, ma nabe na cubi'ij:
58010016	E tzij wa' can'an cuc' ri nutinamit chupa tak la' la k'ij: Cancoj ri nutzijpixab pa canima' y cantz'ibaj pa quijolom, cacha ri Dios Kajawxel.
58010017	Tec'uchiri' cubi'ij: Y na cac'un ta chi c'ana chinuc'u'x ri quimac y ri na utz taj xqui'ano cacha'.
58010018	Jec'uri'la', we ri mac cuytajinak chic, ri' na cajawax ta chic cacamisax awaj chwa raltar re caresaj ri mac.
58010019	E uwari'che hermanos, wo'ora ya'tal chike cojoc chupa ri Luwar lic Santo ruma ruquiq'uel ri Kanimajawal Jesucristo.
58010020	Ruma c'u ri Cristo, ya'tal jun c'ac' c'aslemal chike y c'o koquibal chwach ri Dios, yey wa c'ac' oquibal e ri Cristo. Echiri' Rire xu'an ticawex y xcam chwa ri cruz, e xresaj ri k'atibal, ri na xuya ta luwar cojopon chwach ri Dios. E pacha' ri telón c'o pa Rocho Dios, ri na cuya ta luwar chique ri ticawex queboc pa ri Luwar lic Santo. Yey wa' xrich'robic echiri' xcam ri Cristo.
58010021	Ec'u wo'ora c'o ri Kajawal lic nim uk'ij, ri cach'aw pakawi' chwach ri Dios yey catakan pakawi' ri oj utinamit ri Dios.
58010022	E uwari'che chojkib chwach ri Dios ruc' ronoje kanima' y ruc' ri cubulibal kac'u'x tiquil chi utz, ma cuna' kac'u'x na jinta chi kamac ruma josk'ital ri kanima' che ri na utz taj, jela' pacha' ri kacuerpo echiri' ch'ajtal chi ruc' chomilaj ya'.
58010023	E kajiquibam uwach cakac'ul janipa rubi'tisim ri Dios; lic chojtiquila c'u jusuc' che ri cubulibal kac'u'x puwi ri koye'em che ri Dios, ma Rire na cujalc'atij ta rubi'tisinic u'anom chike.
58010024	Katzucuj c'ut su'anic cakato' kib chikibil kib cha' jela' canimar ri rutzil kac'u'x y ri utzilaj chac caka'ano.
58010025	Maka'an ke'oj pacha' ri caqui'an jujun, ri cok'otam caquimol quib kuc' re cakalok'nimaj uk'ij ri Dios y re cakanimarisaj kac'u'x chikawach; ri ka'ana' e más kapixabaj kib chikawach wo'ora, ma keta'am ruc'unibal ri Kanimajawal Jesucristo lic xa nakaj chi c'o lo wi.
58010026	We e la' lic xkamaj usuc' ri K'ijsak puwi ri Cristo, yey na ruc' ta c'u ri', lic u'aniquil wi cojmacun chirij Rire, makach'ob c'u ri', c'a c'o caya'i' chwach ri Dios re caresaj ri kamac.
58010027	Ma we e caka'an wa', ri' catewun chi ne pakawi' runimal k'atbal tzij xibibal uwach y ri ak' cajinowic pa queya' wi conoje ri tzel caquil ri Dios.
58010028	Echiri' c'o junok cupalajij ri Tzij Pixab re ri Moisés, yey we e c'o c'u ca'ib oxibok xebilow re, ri' asu cacamisaxic.
58010029	Jec'ula', we c'o junok cuc'ak bi uk'ij Ruc'ajol ri Dios, cu'an pacha' na jinta uchac che ruquiq'uel ri Kanimajawal Jesucristo y tzel cach'a't ne chirij ri Ruxlabixel ri Dios ¿na cuc'ul ta neba unimal c'axc'obic ruma cu'an wa'? Ma ruquiq'uel ri Kanimajawal e cujiquiba' ri tzij u'anom ri Dios kuc' y cu'an jusuc' chike; yey ri Ruxlabixel ri Dios e caya'w ri unimal rutzil uc'u'x ri Dios chike.
58010030	Ma ri'oj keta'am china ri xubi'ij wa': Panuk'ab Ri'in c'o wi cank'at tzij paquiwi ri quebanaw re ri na utz taj; In c'u ri' ri quin'anaw uc'axel chique xcha ri Dios Kajawxel. Yey jewa' tanchi cubi'ij: E ri Dios cak'ataw tzij puwi rutinamit cacha'.
58010031	¡Lic c'u xibibal uwach che junok we ruma cupetisaj royowal ri Dios c'aslic, catzak puk'ab Rire!
58010032	C'una c'u chic'u'x alak, echiri' c'ac' xc'ul alak ri K'ijsak, lic xcuy alak ruc' unimal c'u'xaj ri c'axc'obic xic'owibej alak ruma cojom alak rubi' ri Cristo.
58010033	Jutak laj c'u ri', c'o ri xquich'amij alak y lic xqui'an c'ax che alak chiquiwach ri winak; jutak laj chic e ne ralak xya' ib alak che quito'ic ri quebic'ow chupa wa' wa c'axc'obic.
58010034	Lic c'u xjuch' ca'n c'u'x alak chique ri e c'o pa cárcel. Yey echiri' xmaj ne ri bitak e alak, ruc' qui'cotemal xch'ij alak wa'. Ronoje tak wa' xcuy alak ma eta'am alak chila' chicaj c'o wi ri bi'tisim che alak y wa' e ne más utz chwa ri xa re ruwachulew, ma e tak ri c'o chila' chicaj lic cacowinic.
58010035	E uwari'che lic maya can alak ri cubulibal c'u'x alak ruc' ri Dios, ma la' la cubulibal c'u'xaj cuc'am lo unimal rajil uc'axel che alak.
58010036	Lic c'u chirajawaxic cach'ij alak ri c'axc'obic cape pawi' alak ruc' unimal c'u'xaj, cha' echiri' 'anom chi alak janipa ri rajawal uc'u'x ri Dios, cac'ul na alak rubi'tisim lo Rire che alak.
58010037	Ma Ruch'a'tem ri Dios jewa' cubi'ij: Xa jubik' chi caraj, yey ri Jun cac'unic, cac'un na y na camayin taj.
58010038	China c'u ri lic jusuc' chinuwach, ri' c'o uc'aslemal ruma ri cubulibal uc'u'x wuc'. Yey we xresaj rib che ri cubulibal uc'u'x wuc'; Ri'in na quinqui'cot ta chi ruc' cacha'.
58010039	Konoje c'u ri'oj, na oj ta cuq'uil ri caquesaj quib chirij ri Cristo y xa casach quiwach, ma e oj cuq'uil ri caquic'ul ri c'aslemal na jinta utakexic ruma cubul quic'u'x ruc' Rire.
58011001	Ec'u ri cubulibal c'u'xaj ruc' ri Dios que'elok e lic cakajiquiba' uwach cakac'ul ri koye'em che Rire. Ruma ri cubulibal kac'u'x, kacojom lic c'olic janipa ri cuk'alajisaj ri Dios chike, tob wa' na quilitaj taj.
58011002	Lic chom ri xtataj puwi ri quibinic quisilabic ri kati'-kamam ojertan ruma ri cubulibal quic'u'x ruc' ri Dios.
58011003	Ruma ri cubulibal kac'u'x, keta'am ri Dios xch'awic y ruc' c'u ruch'a'tem xu'an ronoje ri c'olic, ma ronoje ri cakil wo'ora upetebem lo che ri na quilitaj ta uwach.
58011004	Ri Abel, ruma ri cubulibal uc'u'x, xuya chwach ri Dios jun kasa'n más utz chwa rukasa'n ri Caín. Ruma la', ri Dios jusuc' xril rubinic usilabic y xuc'ul c'u rukasa'n. Tob c'u caminak chi ri Abel, c'a cach'a't ne wo'ora kuc' ruma ri cubulibal uc'u'x.
58011005	Ri Enoc, ruma ri cubulibal uc'u'x ruc' ri Dios, xc'am bi chuc'asliquil chila' chicaj y na xric'owibej ta ri camic. Ec'u rucuerpo na xrikitaj taj, ma e ri Dios xuc'am bi. Yey ri Enoc echiri' c'a c'o ne che ruwachulew, lic chom xilitaj rubinic usilabic chwach ri Dios.
58011006	No'j e junok na jinta cubulibal uc'u'x ruc' ri Dios, ri' na cuc'ul ta c'ana uc'u'x ri Dios janipa ri cu'an chwach. Ma e junok caraj cakib ruc' ri Dios, lic chirajawaxic cucojo ri Dios c'olic y cucojo Rire cuya rajil uc'axel chique ri quetzucuw re.
58011007	Ri Noé, ruma ri cubulibal uc'u'x ruc' ri Dios, xucojo echiri' xbi'x che ruma ri Dios sa' tak ri catajin lok, tob ne wa' c'amaja' cu'ana'. Xutakej c'u ri xubi'ij ri Dios che y xu'an ri nimalaj barco re quebucolobej rufamilia chupa. Yey ruma wa cubulibal c'u'xaj xuc'utu, xk'alajin c'u ri quimac ri na quicojom ta utzij ri Dios y xpe c'u k'atbal tzij paquiwi'. Ec'u ri' ri Noé ruma xcubi' uc'u'x ruc' ri Dios, e xuc'ul ri utz cuya ri Dios chique ri e jusuc' chwach ruma ri cubulibal quic'u'x ruc'.
58011008	Ri Abraham, ruma ri cubulibal uc'u'x, echiri' xsiq'uix ruma ri Dios, xucoj tzij y xe'ec chupa ri luwar ubi'tisim ri Dios che. Xel c'u bi pa rutinamit, tob na reta'am taj pa que'ec wi.
58011009	Ruma ri cubulibal uc'u'x ruc' ri Dios, ri Abraham xe'jekela pa ri luwar ubi'tisim ri Dios che, tob rire na aj ta chila'. Na xc'oji' ta chupa juna ja; xa xjeki' xe' tak carpa, y jela' xqui'an ri Isaac y ri Jacob, ma e ne jun rique xquic'ul ri ubi'tisim lo ri Dios chique.
58011010	Ec'u ri Abraham roye'em ri jun tinamit tz'akom lo chi utz, yey wa tinamit e ri Dios xch'obow re y xyacaw re.
58011011	Rixok Sara, ruma ri cubulibal uc'u'x ruc' ri Dios, tob lic nimalaj winak chic y na utz tane calanic, xya'taj che xalax jun ralab ma xucojo ri Dios lic e cu'ana na janipa rubi'tisim che.
58011012	Jec'ula' ri Abraham, tob ne xa nakaj chi c'o wi lo rucamic, xalax ruc'ajol. Yey tak ri ralc'o'al rire lic xeq'uiyar quiwach, xebu'ana lic e q'ui pacha' ri quiq'uiyal ri ch'umil e c'o che ruwa caj y pacha' ri sanyeb c'o chuchi' ri mar, ri na utz taj cajilaxic.
58011013	Conoje wa' xecamic echiri' c'amaja' caquic'ul janipa rubi'tisim lo ri Dios chique. Ruma c'u lic xcubi' quic'u'x ruc' ri Dios, e pacha' xquil pan wa' y lic xequi'cot ruc' tak ri xquil apanok. Y ruc' wa', xquik'alajisaj rique na e ta aj wara che ruwachulew, xa ebic'owel.
58011014	Yey ri caquik'alajisaj wa', caquic'utu quetajin che utzucuxic jun quitinamit pa quejeki' wi.
58011015	We ta e la' c'a caquich'ob rakan puwi ri tinamit pa xebel lo wi, ri' lic paquik'ab c'o wi quetzelej tanchi chila'.
58011016	No'j rique e xcaj jun quitinamit lic junwi, wa' e ri jun chomilaj tinamit chila' chicaj. E uwari'che, ri Dios na caq'uix ta che cabi'x che e Dios que rique, ma uyijbam chi jun quitinamit lic chom chila' chicaj.
58011017	Ec'u ri Abraham, ruma ri cubulibal uc'u'x ruc' ri Dios, echiri' xc'am upa, xuc'am bi ruc'ajol Isaac re cucamisaj chwi raltar, tob xew ne uc'ajol ri' yey puwi rire u'anom ri bi'tisinic ri Dios echiri' jewa' xubi'ij canok:
58011018	«Xew che rac'ajol Isaac caquipetebej wi lo rawalc'o'al» xcha'.
58011019	Xuya c'u ranima' ruc'ajol ma lic reta'am ri Dios c'o uchuk'ab re cuc'astajisaj lo ri Isaac chiquixo'l ri ecaminak, y echiri' ri Dios xuya tanchi che, e pacha' xuc'ul tanchi ruc'ajol chiquixo'l ri ecaminak.
58011020	Ri Isaac, ruma ri cubulibal uc'u'x ruc' ri Dios, echiri' xebu'an bendecir ri Jacob y ri Esaú, xujiquiba' uwach chom tak sipanic cuya ri Dios chique chwach apanok.
58011021	Jec'ula', ri Jacob ruma ri cubulibal uc'u'x ruc' ri Dios, echiri' xa nakaj chi c'o wi rucamic, xebu'an can bendecir ri queb uc'ajol ri José, xutz'onoj chom tak sipanic re ri Dios paquiwi' chiquijujunal y lic xulok'nimaj uk'ij ri Dios e ri' yuxul chwi ruch'ami'y.
58011022	Ri José, ruma ri cubulibal uc'u'x ruc' ri Dios, echiri' xa nakaj chi c'o wi rucamic, xuk'alajisaj c'o jun k'ij raj Israel quebel bi chupa ri tinamit Egipto cha' quetzelej tanchi pa ri luwar ubi'tisim ri Dios chique. Y xtakan c'u canok sa' ca'an che rubakil echiri' quebel bi, ma xraj camuki' rubakil chila'.
58011023	Ruchu-ukaw ri Moisés, ruma ri cubulibal quic'u'x ruc' ri Dios, xquewaj ri Moisés oxib ic', ma xquilo lic chomilaj ac'a. Na xquixi'ij ta c'u quib che ri takanic re ri rey echiri' xutak quicamisaxic conoje ri raltak co alabo e aj Israel.
58011024	Ri Moisés, ruma ri cubulibal uc'u'x ruc' ri Dios, echiri' xnimaric na xraj ta chic cabi'x che e ralab rumi'al ri faraón, ri rey re Egipto.
58011025	Xucha' c'u ri cutij c'ax junam cuc' rutinamit ri Dios chwa ri cac'oji' chupa rukusil ri mac, ma wa' xa quic'owic.
58011026	Ec'u ri beyomalil más c'o uwach chwach rire e ri cach'amixic pacha' x'an che ri Cristo, na e ta tak ri beyomalil re Egipto; ma runa'oj e c'o pan puwi ri rajil uc'axel cuya ri Dios che chwach apanok.
58011027	Ruma c'u ri cubulibal uc'u'x ruc' ri Dios, xel bi Egipto y na xuxi'ij ta c'ana rib chwa ri royowal ri rey. Ec'u ri xu'ano e lic xuchuk'ubej rib che ri cu'ano, ma e pacha' lic cutzutza' chi pan uwach ri Dios, tob Rire na quilitaj ta uwach.
58011028	Ruma c'u ri cubulibal uc'u'x ruc' ri Dios, e xu'an ri xtak che; xuyijba' ri nimak'ij Pascua y xtakan che casok' uquiq'uel bexex che tak ruchi' ja cha' echiri' quic'ow ru ángel ri Dios, na cucamisaj ta can ri nabe calc'o'al ri e aj Israel.
58011029	Ri tinamit Israel, ruma ri cubulibal quic'u'x ruc' ri Dios, xebic'ow chupa ri mar Rojo echiri' wa' xjakataj upa y e la' pa chaki'j ulew xebic'owic. No'j echiri' raj Egipto xquijek quebic'ow chupa ri mar, ri ya' xuc'ul tanchi rib y jela' xejik' can chupa.
58011030	Raj Israel, ruma ri cubulibal quic'u'x ruc' ri Dios, xebin chirij ri tinamit Jericó wukub k'ij, y tec'uchiri' xwuluwub lo ri tapia re ri tinamit.
58011031	Ri Rahab e jun ixok retz'abem uwa uk'ij cuc' achijab; na ruc' ta c'u ri', ruma xcubi' uc'u'x ruc' ri Dios, na xcam ta cuc' ri e aj palajiy tzij e aj Jericó, ma rire xebuc'ul chi utzil chomal ri e c'ac'alenel e aj Israel y xebuto'o.
58011032	¿Sa' chi más cambi'ij? Ma na cu'an ta wa jun k'ij quinch'a't chwi ri cubulibal quic'u'x ri Gedeón, ri Barác, ri Sansón, ri Jefté, ri David, ri Samuel y ri k'alajisanelab.
58011033	Ruma ri cubulibal quic'u'x ruc' ri Dios, e c'o ri xquich'ij uchuk'ab uq'uiyal tinamit, xetakan c'u paquiwi' chi jusuc' y lic xquirik ri to'bal re ri Dios bi'tisim lo chique. E c'o ne ri xquitz'apij ruwaque' ri coj cha' na quetij ta cuma.
58011034	E c'o ne ri xec'ak chupa ri ak' y na xec'at taj. E c'o ri xecolobetaj chwach ri camic ruc' espada. E c'o ri xya'i' quichuk'ab echiri' na jinta quichuk'ab, lic xnimar ri quichuk'ab pa ch'a'oj y ruma c'u ri', ri soldados e aj naj xebanimaj bi.
58011035	E c'o ne ixokib xquic'ul ri calc'o'al e c'astajinak tanchi lo chiquixo'l ri ecaminak. No'j e c'o jujun chic ticawex, ruma ri na xcaj taj cacok'otaj ri Dios, e xquicha' ri na xetzokpix ta chubi y ruc' c'u unimal c'axc'olil xecamic, ma e xquicha' ri jun chomilaj c'astajibal re c'aslemal na jinta utakexic.
58011036	E c'o jujun chic lic xech'amixic, xjich' quipa, xeya'i' pa carena y xeya' pa cárcel.
58011037	E c'o ri lic xc'am tak quipa, e c'o ri xecamisax ruc' abaj, e c'o ri xk'ati' quipa ruc' sierra, e c'o ri xecamisax ruc' espada. E c'o ri lic xesutinic quicojom quik'u' xa re utz'u'mal bexex o caprux, x'an niba' chique, lic xpaxir c'u quic'u'x y lic x'an c'ax chique.
58011038	Rique xebin pa tak luwar catz'intz'otic, xebin pa tak juyub, xejeki' che ruwachulew xe' tak pec y pa tak jul. E tak c'u wa' wa winak re ruwachulew na takal tane chique quec'oji' wa nimak e aj chac re ri Dios chiquixo'libal.
58011039	Tob conoje wa' lic xquic'ut ri cubulibal quic'u'x ruc' ri Dios, na jinta c'u junok chique xuc'ul wara che ruwachulew ronoje rubi'tisim lo ri Dios chique.
58011040	Ma ojertan ri Dios uch'obom chi lo ri más chom cu'ana' cha' cutz'akatisaj lo ri caraj cu'an kuc' ri'oj junam cuc' rique.
58012001	Conoje c'u ri' wa' wa ticawex lic xquic'ut ri cubulibal quic'u'x. Lic chirajawaxic c'u ri' chike ri'oj jela' caka'ano. Ma wa oj c'o wi e pacha' jun c'alalem yey e ri'oj ri cojc'alalic. Ec'u rique cojquitzutza' lok, coye'em cojopon pa ri q'uisbal re ri c'alalem oj c'o wi. Ec'u ri' ri'oj kaya'a can ronoje ri na utz taj calatz'an ke, kaya'a can ronoje ri mac ojura'lim y mojcos c'u ri' che ri be c'o chikawach.
58012002	Junok cac'alalic e lic cutzutza' pan ri q'uisbal re pa caraj copon wi. Jec'ula' ri'oj e kaya'a pan ri kawach puwi ri Jesús, ma ruc' Rire cape wi ri cubulibal kac'u'x y e Rire ri catz'akatisan uwach wa'. Xuya c'u ranima' xcam chwa ri cruz tob wa' lic q'uixbal uwach; e xutij ri c'ax ma reta'am we xric'owibej wa', unimal qui'cotemal ri cuc'ulu. Ec'u ri' wo'ora tz'ul puwiquik'ab rutz'ulibal ri Dios.
58012003	E lic c'ola na'oj alak puwi ri xu'an ri Jesús; ma tob na takal ta che Rire, lic xutij c'ax paquik'ab raj maquib. Macos c'u ralak y mapax ne c'u'x alak chwa ri c'axc'obic.
58012004	Ma ralak c'amaja' ne copon alak c'a chwa ri camic ruma cach'o'jin alak chirij ri mac.
58012005	Mic'ow c'u chic'u'x alak ri pixabanic re ri Dios, ri cubi'ij pa Ruch'a'tem che alak, ri alak ralc'o'al Rire: At walc'o'al, mac'ak bi uk'ij ri k'ilonic re ri Dios, mapax ne ac'u'x che echiri' cuch'a'bej apa.
58012006	Ma ri Dios Kajawxel lic quebuk'il janipa ri c'ax quebuna'o y e pacha' cujich' quipa janipa ri u'anom ralc'o'al chique cacha'.
58012007	Lic c'u cuyu alak ri k'ilonic, ma jela' cak'alajinic alak ralc'o'al ri Dios. ¿Na eta'am ta neba alak e rachi c'o ralc'o'al lic chirajawaxic che quebuk'il wa'?
58012008	Jec'uri'la', ri Dios quebuk'il conoje ri e ralc'o'al. No'j we ta ri Dios na cuk'il ta alak, ri' cu'ana pacha' na alak ta sakil ralc'o'al, pacha' na k'alaj taj china ri kaw alak.
58012009	Echiri' oj ac'alab, e ri kachu-kakaw che ruwachulew lic xojquik'ilo y xkanimaj quitzij. ¿Su'chac c'u ri' na cakaya ta kib puk'ab ri Kakaw c'o chila' chicaj cha' jela' cac'oji' kac'aslemal chwach Rire?
58012010	Ma ri kachu-kakaw xa ajilam junab cojquik'ilo, yey ri caqui'an kuc' xa e chirij ri quina'oj rique. No'j ri Kakaw Dios lic cojupixabaj puwi ri cajawax chike cha' ri kac'aslemal cu'ana jela' pacha' ri chomilaj uc'aslemal Rire.
58012011	Pakatzij wi na jinta juna k'ilonic lic cuc'ul kac'u'x echiri' oj c'o chupa, ma wa' cu'an c'ax chike. Pero we xkac'ul ri k'ilonic, lic c'o cutikoj chike, ma cusuc'upij ri kabinic kasilabic cha' cojc'oji' chi utzil chomal.
58012012	Ruma c'u la' lic chuk'ubej ib alak cha' jela' cac'oji' uchuk'ab ri k'ab alak cosinak y cacowir ri ch'ec alak siquirinak.
58012013	E c'ama bi alak ri be jusuc' cha' cu'an alak c'amal quiwach ri na e ta tiquil chi utz y jela' rique na quetzak ta chic y na quebel ta che ri be jusuc'.
58012014	Lic chirajawaxic c'ola alak chi utzil chomal cuc' conoje y tijoj ib alak che ri santowilaj binic chwach ri Dios, ma na jinta junok que'rila uwach ri Dios we na e ta cu'an ri'.
58012015	Lic chajij ib alak cha' na jinta junok che alak cujam bi ri unimal rutzil uc'u'x ri Dios ruma catiqui' oyowal pa ranima', yey jec'ula' ri' cu'an latz'anel che ri q'uiyibal alak y laj ne queretzelaj jujun chic.
58012016	Muc'ulumaj e junok che alak caretz'abej uwa uk'ij ruc' junok chic na uc'ulel taj; mac'ak ne bi alak uk'ij janipa ri cuya ri Dios che alak pacha' ri xu'an ri Esaú echiri' xa ruma jun wa'im, xuc'ayij ri takal che rire ruma atzixel.
58012017	Eta'am chi c'u alak ri', ri Esaú tob lic xurayij chic cuc'ul janipa ri takal che rire ruma atzixel, na xya' ta chi che; tob ne lic xrok'ej, na xurik ta chi ujalc'atixic wa'.
58012018	Ec'u ralak na oponinak tane alak chwach jun juyub quilitaj wara che ruwachulew pacha' ri juyub xquil raj Israel ojertan, wa' e ri xjumuw ak' chwach, pa xu'an wi k'eku'm y xu'an cakjik'.
58012019	Na tom tane alak ruch'awibal ri trompeta y rukul ri Dios jela' pacha' ri xquita raj Israel. Ec'u tak ri xetaw re wa', lic xquitz'onoj cha' na e ta chi ri Dios cach'a't cuc'.
58012020	Ma rique xquixi'ij quib echiri' xya' wa jun takanic chique: «China ri capaki' lo chwa wa juyub, tob ne juna awaj, ri' cacamisax pa'baj o ruc' lanza» xcha'.
58012021	Lic xibibal c'u uwach ri' ri xilitajic, ma jenewa' xubi'ij ri Moisés: «Lic quimbirbotic ruma nuxi'im wib» xcha'.
58012022	No'j wo'ora alak oponinak chwach ri juyub Sion pa ri tinamit re ri Dios c'aslic, ri tinamit Jerusalem chila' chicaj, pa quimolom wi quib uq'uiyal ángeles re caquilok'nimaj uk'ij ri Dios ruc' qui'cotemal.
58012023	Alak chi bare jun cuc' ri e ralc'o'al ri Dios, ri quebopon chila' chicaj ruc' Rire. Alak oponinak chi chwach ri Dios pa e c'o wi tak ri e jusuc', ri eboquinak chi chila' chicaj, ri 'anom chi chom che ri quic'aslemal ruma ri Dios, ri Aj K'atal Tzij que conoje.
58012024	Yey alak oponinak chi chwach ri Jesús, ri xtiquiban ri c'ac' tzij xu'an ri Dios kuc'; ri Jesús xu'an wa' ruma ruquiq'uel xturuwic, y wa' más c'o cutikoj chwa ruquiq'uel ri Abel.
58012025	E uwari'che lic mac'ak bi alak uk'ij ri Dios, ri capixaban e alak. Ma we na xecolobetaj ta ri xquic'ak bi uk'ij ri Dios ojertan echiri' Rire xuch'a'bej quipa ruma ri Moisés wara che ruwachulew, mac'uwari' ri'oj na cojcolobetaj taj we e cakac'ak bi uk'ij ri Jun cuch'a'bej lo kapa chila' chicaj.
58012026	Ma ojertan echiri' xch'aw lo Rire, lic xbarbat rulew, yey wo'ora jewa' ujiquibam uwach: Jumul chi c'ut can'an wa', pero na xew ta chi c'u ruwachulew cambarbatisaj, ma canyiquiya' ne ruwa caj cacha'.
58012027	Echiri' cubi'ij: «Jumul chi c'ut can'an wa',» e que'elawi ronoje ri u'anom ri Dios, ri utz casilabisaxic, wa' cajalc'atix bi; xew c'u catiqui' can ri na utz taj casilabisaxic.
58012028	Jec'ula', ri'oj cakac'ul jun luwar pa caya'i' wi chike cojtakanic y wa' lic tiquil chi utz y na casach ta uwach. Ruma c'u wa' chojtioxin chwach ri Dios, kakasaj c'u kamejelem chwach y kalok'nimaj ruc' xi'in ib.
58012029	Ma jela' pacha' ri ak' cuporoj ronoje, jec'ula' cu'an ri ka Dios echiri' cusach uwach ronoje ri na utz taj.
58013001	Mok'otaj alak ri c'ax cana' ib alak chiwach alak, ma ralak chak' ib alak chupa rubi' ri Cristo.
58013002	Mic'ow chic'u'x alak ri quec'ul alak chi utz janipa ri quebopon chi ocho alak, ma e c'o ri xebanaw wa' y na xquina'bej taj e ángeles ri xequic'ulu.
58013003	Memesc'utaj alak ri e c'o pa cárcel, e 'ana alak pacha' c'o alak cuc' pa ri cárcel; yey memesc'utaj ne alak ri e c'o pa c'ax, e 'ana alak pacha' catij alak c'ax junam cuc' rique.
58013004	Lic chu'ana nim uk'ij ri c'ulaniquil chiwach onoje alak y mach'ulaj ne c'ana alak ri tzij 'anom alak chiwach alak; ma conoje ri caquetz'abej uwa quik'ij cuc' jujun chic na quic'ulel taj y conoje ri quemacun chirij ri c'ulaniquil, wa' cak'at tzij paquiwi' ruma ri Dios.
58013005	Me'ec c'u'x alak chwi ri puak. E qui'cota alak ruc' ri c'o uc' alak, ma jewa' ubi'im ri Dios: Na catinya ta can q'uenok y na canwok'otaj ta ato'ic xcha'.
58013006	E uwari'che lic cakajiquiba' uwach ri tz'ibital can pa Ruch'a'tem ri Dios: Ri Nukaw Dios, e Rire ri cato'w we'in; na canxi'ij tane c'ana wib che ri na utz taj cu'an juna ticawex chwe cojcha'.
58013007	Chec'una chic'u'x alak ri e aj c'amal wach e alak, ri xetzijon Ruch'a'tem ri Dios che alak. Ch'obo alak rakan janipa ri utz xuc'am lo ri quibinic quisilabic y e c'ama alak re ri cubulibal quic'u'x ruc' ri Cristo.
58013008	Ri Kanimajawal Jesucristo na cajalc'atitaj taj; Rire jela' pacha' rojertan, jela' wo'ora y chikawach apanok.
58013009	Matakej c'u alak juna c'utunic junwi y na usuc' taj. Ma e c'o ri lic queboc il che tak ri takanic puwi sa' ri catijic, yey wa' na jinta c'ana cutikoj che ri quibinic quisilabic chwach ri Dios. Ec'u ri lic cuya kachuk'ab ri'oj e ri catiqui' ri kanima' chupa ri unimal rutzil uc'u'x ri Dios.
58013010	Ri oj re ri Cristo, c'o ri altar ke'oj (wa' e rucamic ri Cristo chwa ri cruz). Ec'u ri quelok'niman pa ri Rocho Dios ruc' awaj ecamisam, na caya'taj ta chique caquic'ul janipa ri ya'tal chike ri'oj ruma rucamic ri Cristo.
58013011	Ri cu'an ri cajawal raj chacunel pa Rocho Dios e cucoj bi chupa ri Luwar lic Santo ri quiquiq'uel rawaj ecamisam ruma ri mac que ri tinamit, yey ec'u ri quiti'jil quesax bi chupa ri tinamit re caporoxic.
58013012	Jec'ula' ri Jesús xesax bi chupa ri tinamit echiri' xcamisaxic cha' ruc' ruquiq'uel cujosk'ij ri canima' ri ticawex.
58013013	Jo' c'u ri' ruc' ri Jesús, e pacha' junam ruc' Rire chojelubi chupa ri tinamit y kac'ulu ke'oj ri c'akbal bi kak'ij jela' pacha' x'an che Rire.
58013014	Ma wara che ruwachulew na jinta juna tinamit lic cacowinic pa utz coj-jeki' wi; ruma c'u ri', e koye'em ri jun katinamit na casach ta uwach.
58013015	Ruma c'u la', xaki e kaya'a chwach ri Dios ri kakasa'n re yacbal uk'ij ruma ri Kanimajawal Jesucristo. Kayaca c'u uk'ij rubi' Rire, e kabi'ij Rire e Kanimajawal.
58013016	Lic mic'ow chic'u'x alak xaki e 'ana alak ri utz y to'o ib alak chiwach alak. Ma wa' e jun kasa'n lic cuc'ul uc'u'x ri Dios.
58013017	Lic cojo alak quitzij ri e aj c'amal wach e alak y ya'a ib alak chitakic cuma, ma chwiquik'ab rique ya'tal wi ruchajixic ri c'aslemal alak chwach ri Dios. Yey rique caquik'alajisaj chwach ri Dios su'anic xqui'an tak ri quichac uc' alak. Lic chirajawaxic c'u ri' caya ib alak chitakic cuma cha' jela' rique utz caqui'an ri quichac ruc' qui'cotemal y na ruc' ta bis ruma ri cu'an alak alc'ayew chique; ma we e ri', na jinta cutikoj ri quichac uc' alak.
58013018	Lic 'ana c'u alak orar pakawi'. Ri'oj lic cakana' chikac'u'x utz ri ka'anom, y ruc' c'u ri kabinic kasilabic cakaj caka'an chi utz ronoje.
58013019	Yey cantz'onoj co che alak, e 'ana alak orar panuwi' cha' caya'taj tanchi chwe ri'in quinopon tan uc' alak.
58013020	Ri Dios, ri aj ya'l utzil chomal, xuc'astajisaj lo ri Kanimajawal Jesucristo chiquixo'l ri ecaminak. Y ri Cristo e ri Nimalaj Aj Chajinel que rutinamit ri Dios; yey ruc' ruquiq'uel Rire, xujiquiba' uwach ri c'ac' tzij na jinta utakexic.
58013021	Cantz'onoj c'u ri' che ri Dios, chuto'o alak cha' ca'an alak ri utz y jela' ca'an c'u alak janipa ri caraj Rire. Chu'ana c'u Rire uc' alak ruma ri Kanimajawal Jesucristo janipa ri rajawal uc'u'x Rire. Che Rire takal wi ri yacbal uk'ij wak'ij ora y na jinta chi utakexic chikawach apanok. Amén.
58013022	Yey cantz'onoj che alak hermanos, lic ya'a ib alak che umajic usuc' wa' wa queb oxib pixabanic xintz'ibaj pan che alak y c'ulu alak chi utz.
58013023	Cuaj queta'maj alak e ri ka hermano Timoteo elinak chi lo pa cárcel, yey we xc'un tan lok, canc'am bi wuc' echiri' qui'nwila alak.
58013024	Ya'a alak rutzil quiwach conoje ri e aj c'amal wach e alak cuc' conoje rutinamit ri Dios. Ri e aj Italia caquiya pan rutzil wach alak.
58013025	C'ulu c'u onoje alak ri unimal rutzil uc'u'x ri Dios. Amén.
59001001	Ri'in in Santiago, in aj chac re ri Dios y re ri Kanimajawal Jesucristo. Canya pan rutzil wach ralak alak ri cablajuj tinamit re Israel, ri alak quichom bi che ronoje ruwachulew.
59001002	Alak nu hermanos, lic qui'cota alak echiri' quic'ow alak chupa tak uq'uiyal uwach c'axc'obic.
59001003	Ma eta'am chi alak we cach'ij alak ri c'ambal upa ri cubulibal c'u'x alak ruc' ri Dios, wa' cuc'am lo unimal c'u'xaj che alak.
59001004	Lic c'ola c'u unimal c'u'x alak pa sakil wi cha' jela' cac'oji' alak jusuc' y cacowir alak chi utz, jec'uri'la' na jinta chi c'o cajawax che ri binic silabic alak chwach ri Dios.
59001005	We c'o c'u junok che alak cajawax sakil una'oj, chutz'onoj che ri Dios y wa' caya'taj lo che, ma ri Dios na cuxu'yaj ta ri catz'onox che y na cuc'ak tane bi quik'ij ri ticawex c'o caquitz'onoj che.
59001006	Yey we junok c'o caraj cutz'onoj che ri Dios, lic chirajawaxic che, cacubi' uc'u'x ruc' ri Dios y na queb ta upa ri cubulibal uc'u'x. Ma e ri xa queb upa ri cubulibal uc'u'x, ri' na tiquil ta chi utz; e pacha' ri urepebal uwi ri mar xa cac'am bi jewa' y jeri' ruma ri tew.
59001007	Ec'u junok jewa' u'anom, much'obo we c'o cuc'ul che ri Kajawal.
59001008	Ma ri ticawex xa queb upa che ri cuch'obo, ri' na jinta ucowil che tak ri cu'ano.
59001009	E juna hermano lic na il ta co uwach, lic qui'cota che ri yacbal uk'ij cuya ri Dios.
59001010	Yey ri hermano beyom lic qui'cota che we cac'ak bi uk'ij ruma u'anom ch'uti'n che rib chwach ri Dios. Ma ruc'aslem che ruwachulew xa e pacha' rucotz'i'jal rak'es, na cacowin taj.
59001011	Ma echiri' quel lo ri k'ij yey ruc'atanil caka'wic, rak'es cachakijic y rucotz'i'jal capukic y casach uwach ruchomalil. Jec'uri'la' cuc'ulumaj ri beyom, ma tob lic cachacunic, echiri' cacamic, ronoje rubeyomalil cacanaj canok.
59001012	Nim uk'ij ralaxic ri ticawex cuch'ij uchuk'ab ri c'ambal upa, ma echiri' uch'ijom chi uchuk'ab wa', cuc'ul ri sipanic re ri c'aslemal ubi'tisim lo ri Dios chique ri c'ax quena'w re Rire.
59001013	Echiri' c'o junok cuna'o c'o caminow uwach pa mac, mubi'ij e ri Dios ri ca'anaw wa' che. Ma ri Dios na cacha ta c'ana uc'u'x che ri mac yey na cumin tane junok chupa.
59001014	Ma echiri' c'o junok cuna'o c'o caminow uwach pa mac, ri' e rurayibal ri cac'amaw bi re chupa.
59001015	Ec'u tak rurayibal cuc'am bi pa mac, yey wa' wa mac cuc'am lo camic.
59001016	Alak nu hermanos ri lic c'ax canna' alak, cambi'ij c'u che alak: Masocotaj c'ana alak.
59001017	Ma ronoje chomilaj sipanic y ri utz caya'taj chike, ruc' ri Dios petinak wi. Rire e 'anayom re tak ri cawon che ruwa caj. Yey tak wa' xa cajalc'atitaj uwach, no'j ri Dios na cajalc'atitaj ta uwach y ri k'ijsak re Rire na coc ta k'eku'm chwach.
59001018	Lic ruc' c'u Rire xalax wi cuya c'ac' kac'aslemal ruma ri K'ijsak re Ruch'a'tem, cha' jela' e coju'ana ri nabe ralc'o'al oj ya'tal puk'ab ri Cristo.
59001019	Alak nu hermanos ri c'ax canna' alak, mic'ow chic'u'x alak wa': Lic chirajawaxic che alak caya xiquin alak che ri caquibi'ij ri jujun chic, no'j lic ch'obo na alak rakan chi utz sa' ri cabi'ij alak, yey mu'an ne ri lic xa ch'itil alak che ri oyowal.
59001020	Ma e junok aj oyowal na cu'an ta ri jusuc' chwach ri Dios.
59001021	Ruma c'u la', ya'a can alak ronoje ri na chom ta uwach y ronoje ruq'uiyal mac. E lic c'ulu alak ruc' uch'uti'nal c'u'x alak Ruch'a'tem ri Dios tiquil chi chupa ri anima' alak, ma wa' cucolobej alak.
59001022	E lic 'ana alak janipa ri cubi'ij Ruch'a'tem ri Dios y na xew ta alak tanel re; ma we xa alak tanel re, casoc ib alak we cach'ob alak ruma wa' cacolobetaj alak.
59001023	Ma e junok xa tanel re Ruch'a'tem ri Dios y na cu'an ta janipa ri cubi'ij, e pacha' junok caril rupalaj chupa juna spej.
59001024	Yey echiri' xril bi rupalaj, que'ec y xa pa jok'otaj cumesc'utaj sa' ri catzu'nic.
59001025	No'j ri lic uya'om rib che utakexic ri sakil Utzij Upixab ri Dios, ri cojresaj puk'ab ri mac, yey xaki e cu'an wa' y na casach ta chuc'u'x ri cubi'ij ri Tzij Pixab ma e 'anal re janipa ri cubi'ij wa', ri Dios cuto' che janipa ri cu'ano.
59001026	We c'o junok cuch'obo pa sakil wi e culok'nimaj uk'ij ri Dios, pero na cuk'atej ta ri rak' che molot y c'axlaj ch'a'tem, ri' utuquel cusoc rib yey ronoje ri cu'ano re culok'nimaj ri Dios, na jinta uchac.
59001027	Ma ri sakil ulok'nimaxic uk'ij ri Kakaw Dios e ri quekato' ri niba'ib y ri malca'nib chupa tak ri c'ax e c'o wi, yey e ri cakachajij kib cha' na cojtzak ta chupa ri ch'ulilaj mac re ruwachulew.
59002001	Alak nu hermanos, ri cojom alak rubi' ri Kanimajawal Jesucristo, ri Jun lic nim uk'ij, lic na takal ta che alak xa cacha'w alak chiquixo'l ri ticawex.
59002002	Ma we e la' molom ib alak chupa rubi' ri Cristo y coc bi junok chixo'l alak ucojom mapak'ab re oro y ucojom chomilaj uk'u' y coc c'u bi juna niba' ucojom uk'u' k'e'l c'ojtalic,
59002003	yey we ralak e lic coc alak il che uc'ulic chi utz ri ucojom chomilaj uk'u' y cabi'ij alak che: «Choca la, tz'ula la wara»; no'j che ri niba' cabi'ij alak: «Chat-tac'ala ri'at chiri' o chat-tz'ula pulew»;
59002004	¿na ruc' ta neba wa' cacha'w alak chiwach alak y cu'ana c'u alak aj k'atal tzij ruc' na'oj na jusuc' taj?
59002005	Hermanos ri lic c'ax canna' alak, ta c'u alak wa': E ri niba'ib che ruwachulew ri echa'om lo ruma ri Dios cha' quebeyomar che ri cubulibal quic'u'x y cha' quec'oji' puk'ab Rire ma e ubi'tisim wa' chique ri c'ax quena'w re Rire.
59002006	Pero ralak e c'akom bi alak quik'ij ri niba'ib. ¿Na e ta neba ri beyomab ri caqui'an c'ax che alak ma na caqui'an ta ri usuc' che alak? ¿Yey na e ta neba rique ri caquic'am bi alak pa k'atbal tzij?
59002007	¿Na quech'a'tiben ta neba rique chirij ri chomilaj ubi' ri Kanimajawal, ri xcuxtax pawi' alak?
59002008	Lic utz we pakatzij wi ca'an alak ruc'u'xibal ri takanic tz'ibital can chupa Rutzij Upixab ri Dios, ri cubi'ij: «C'ax chana'a rawatz-achak' jela' pacha' ri c'ax cana' awib ri'at.»
59002009	No'j we xa cacha'w alak chiquixo'l ri ticawex, camacun alak yey ri Tzij Pixab re ri Dios cuk'at tzij pawi' alak ruma alak aj palajiy tzij.
59002010	Ma we c'o junok cunimaj ronoje ri Tzij Pixab yey cajaljob c'u puwi xa juna tzij re ri Dios, ri' camacun chirij ronoje Rutzij Upixab ri Dios, ma wa' xa jun u'anom.
59002011	Ma ri Dios e xbi'n re wa': «Matmacun chirij ri c'ulaniquil» y je tanchi wa' xubi'ij: «Matcamisanic.» Jec'ula', we junok na camacun ta chirij ri c'ulaniquil pero camisanel, ri' cape ri k'atbal tzij puwi' ruma xupalajij Rutzij Upixab ri Dios.
59002012	Mic'ow c'u chic'u'x alak, copon na ri k'ij cak'at tzij pawi' alak e chirij Rutzij Upixab ri Dios, ri quesaw ke'oj puk'ab ri mac. Ruma c'u ri', chajij ib alak che ronoje ri cabi'ij alak y ca'an alak.
59002013	Ma e junok na cuc'ut ta ri relej uc'u'x chique ri jujun chic, jec'ula' cu'an ri Dios che rire, na cuc'ut ta ri relej uc'u'x che echiri' cuk'at tzij puwi'; no'j ri jun cuc'ut ri relej uc'u'x chique ri jujun chic, ri' quel pan chi utz che ronoje chupa ruk'ijol ri k'atbal tzij.
59002014	Alak nu hermanos, ¿sa' cutikoj che junok we cubi'ij lic c'o cubulibal uc'u'x yey na jinta c'utubal re wa'? ¿Curik nawi ri colobetajic xew ruma cubi'ij c'o cubulibal uc'u'x?
59002015	Ma we e la' c'o juna hermano achi o ixok na jinta uk'u' re ujalbal yey c'ayew che curik ri cutij ri jujun k'ij,
59002016	yey we c'o c'u junok che alak jewa' cubi'ij che: «Chawanibej co chi utzil chomal, chapisa awib chi utz y chatwo'k chi utz» cacha', pero na cuya ta c'u bi che janipa ri cajawax che, ¿sa' c'u cutikoj ri' ri xubi'ij bi che?
59002017	Jec'uri'la' ri cubulibal c'u'xaj, we na jinta c'utubal re, na jinta cutikoj.
59002018	Laj c'o junok jewa' cubi'ij: «Rilal c'o cubulibal c'u'x la ruc' ri Dios; ec'u ri'in e canc'ut ri utz can'ano. ¿Carik nawi la cak'alajisaj la chinuwach ri'in ri cubulibal c'u'x la we na jinta c'utubal re? ¡Na carik ta la! No'j ri'in utz cank'alajisaj ri cubulibal nuc'u'x chiwach la ruc' tak ri can'ano.»
59002019	Rilal lic cacoj la xa jun ri Dios c'olic, yey wa' lic katzij. Pero wa' na e ta que'elok c'o cubulibal c'u'x la ruc' ri Dios, ma e tak ne ri itzel uxlabixel caquicojo xa jun ri Dios c'olic y ruc' xi'in ib quebirbot chwach.
59002020	Masach na'oj la puwi'; cheta'maj la na jinta uchac ri cubulibal c'u'xaj we na jinta c'utubal re wa'.
59002021	¿Sa' ri x'anaw jusuc' che ri kamam Abraham? ¿Na e ta neba ri cubulibal uc'u'x xuc'utu echiri' xucoj utzij ri Dios y xuya c'u ruc'ajol Isaac chwi ri altar?
59002022	Ruma c'u wa', quil alak wa': Ri cubulibal uc'u'x ri Abraham e xk'alajinic echiri' xucoj utzij ri Dios. Jec'ula', ri cubulibal uc'u'x xtz'akat uwach ruc' tak ri xu'ano.
59002023	Yey Ruch'a'tem ri Dios cuk'alajisaj wa' echiri' cubi'ij: «Ri Abraham lic xcubi' uc'u'x ruc' ri Dios y ruma c'u ri', x'ani' jusuc' che.» Y xbi'x c'u che: «Rire e ramigo ri Dios.»
59002024	Lic c'u quil alak ri': Ri ticawex na cu'an ta jusuc' xew ruma cubi'ij c'o cubulibal uc'u'x ruc' ri Dios, ma ri lic chirajawaxic e cuc'ut wa' ruc' ri cu'ano.
59002025	Ma ri Rahab, ri jun ixok na chom ta rubinic usilabic, x'an jusuc' che chwach ri Dios ruma xebuc'ul chirocho ri e c'ac'alenel e aj Israel etakom bi chupa la' la tinamit y ruma xebuto'o cha' quebec pa jun chic be.
59002026	Jun c'ambal na'oj puwi ri ximbi'ij e wa': E junok we na cuxlab ta chic, ri' caminak chic; jec'ula' ri' ri cubulibal c'u'xaj, we na jinta c'utubal re, e pacha' caminak chic.
59003001	Alak nu hermanos, mu'ana ri lic e q'ui che alak quebu'an e aj c'utunel, ma ri cojc'utunic, keta'am wa' e jun nimalaj chac ya'om chikakul. Ruma c'u wa', we caka'an ri na utz taj, más c'ax ri k'atbal tzij re ri Dios cape pakawi' chwa ri k'atbal tzij cape paquiwi ri na e ta aj c'utunel.
59003002	Na jinta junok lic jusuc', ma konoje ri oj ticawex lic q'ui uwach ri cojmacun wi. No'j we c'o junok na camacun ta c'ana ruc' tak ri cubi'ij, ri' e jun ticawex lic jusuc' yey ri' cuch'ij ne uchuk'ab tak ri rayibal re ronoje rucuerpo.
59003003	E ri'oj cakacoj preno pa quichi' ri cawayu' cha' caqui'an ri cakaj ri'oj y jec'ula' tob lic c'o quichuk'ab, quekac'am bi pa cakaj wi ri'oj.
59003004	Ch'obo pe alak puwi tak ri barcos. Tob lic e nima'k y e jeq'uetal ruma unimal tew, na ruc' ta c'u ri', e c'amom bi xa ruc' jun ralco timón; y ruc' wa', ri chapayom re cuc'am bi pa ri caraj wi rire.
59003005	Jec'uri'la' ri kak', tob lic xa ch'uti'n, na ruc' ta c'u ri', na xa ta jubik' ri na utz taj cu'ano echiri' cakatac'aba' kak'ij. ¡Chilape c'u alak runimal c'ache'laj caporotaj xa ruma juna upuc' ak'!
59003006	Jec'ula' ri kak' e pacha' ri ak'. Ma che ronoje ri c'o che ri kacuerpo, ri kak' tob lic xa ch'uti'n, na ruc' ta c'u ri', cuc'am lo uq'uiyal mac y jela' cuyoj ri kabinic y ri kac'aslem. Y wa' wa kak' e pacha' tzijital chi ruma ri ak' re xibalba', ma chila' cape wi ri na utz taj cakabi'ij.
59003007	E ri oj ticawex ya'tal chike cojtakan paquiwi ruq'uiyal uwach awaj, wa' e tak ri e c'o che ruwachulew, ri quexiq'uic' che ruwa caj, ri quecharar chu'lew y ri e c'o pa ri mar. Ronoje c'u ruq'uiyal uwach awaj ch'ijital quichuk'ab cuma ri ticawex.
59003008	No'j c'u ri kak' na cakach'ij ta c'ana uchuk'ab, ma na cuya ta rib cak'obisax ruchuk'ab; e pacha' rupuchi' juna cumatz nojinak che veneno cacamisanic.
59003009	Ruc' ri kak' cakayac uk'ij ri Kakaw Dios yey ruc' wa' tzel cojch'aw chiquij ri ticawex, ri ebu'anom ri Dios re caquic'utubej uwach Rire.
59003010	Xa c'u che jun uchi' kulaj quel lo chomilaj ch'a'tem y itzelilaj ch'a'tem. Alak nu hermanos, wa' na usuc' taj ca'anic.
59003011	Ma ¿c'o neba juna ac'al quel lo ya' qui' y ya' c'a chupa?
59003012	Alak nu hermanos, ¿c'o neba juna che' re higo echiri' cawachinic quel lo aceitunas che? ¿O c'o neba juwi' uva echiri' cawachinic quel lo higo che? Jec'ula' ri', chupa juna ac'al re ya' tza, na quel ta lo ya' qui'.
59003013	We c'o junok chixo'l alak lic c'o una'oj y lic cumaj usuc' ronoje, e chuk'alajisaj c'u ri' ri sakil una'oj ruc' jun binic silabic lic jusuc' y mu'an ne nim che rib.
59003014	Pero we c'ax c'u'x alak chibil ib alak y c'o retzelal c'u'x chiwach alak, matac'aba' c'u k'ij alak ri' y mabi'ij ne alak lic c'o runa'oj ri Dios uc' alak, ma xa rak'ubal.
59003015	Yey wa' na e ta ri sakil na'oj petinak ruc' ri Dios, ma xa e re ruwachulew, xa que ticawex y re Ritzel.
59003016	Ma we c'o c'axc'olil c'u'xaj y retzelal c'u'xaj chiwach alak, wa' cuc'am lo ch'a'oj y ronoje tak ri na utz taj ca'anic.
59003017	No'j c'u ri sakil na'oj petinak ruc' ri Dios, nabe na cak'alajisax ruc' jun chomilaj binic silabic; ec'u junok c'o wa sakil na'oj ruc', na aj ta ch'a'oj, utz uc'u'x y na cu'an ta utitz'itiquil; lic cuc'ut ri c'axna'bal uc'u'x y cu'an utzilaj tak chac; na cacha'w ta chiquixo'l ri winak y na xa ta queb upalaj.
59003018	Yey ri caquitzucuj ri utzil chomal y caquitic wa' chiquiwach, ri' quec'oji' chi usuc'liquil cuc' ri ticawex jela' pacha' ri caraj ri Dios.
59004001	¿Pa tak cape wi ri ch'a'oj y ri oyowal chiwach alak? Wa' pa anima' alak cape wi, ma ri rayibal e alak e pacha' c'o pa ch'a'oj ruc' ri caraj ri Dios che alak.
59004002	Lic c'o carayij alak yey wa' na caya'taj ta che alak. Caq'uis c'u ib alak che retzelal c'u'xaj; ruma c'u ri' catij alak uk'ij che uc'ulic ri ca'aj alak, cach'o'jin alak y ca'an ne alak camic y ch'a'oj. Pero na cac'ul ta alak ri ca'aj alak ma na catz'onoj ta alak wa' che ri Dios.
59004003	Yey ri catz'onoj alak, na cac'ul ta alak ma na utz ta utz'onoxic ca'an alak. Ma ri catz'onoj alak xa e re catz'ila' alak che ri rayibal alak.
59004004	Ralak ri na jusuc' ta ri anima' alak chwach ri Dios, ¿na eta'am ta cami alak we jun cujunimaj rib ruc' tak ri rayinic xa re ruwachulew, e junam ruc' cach'o'jin chirij ri Dios? China c'u ri que'ec uc'u'x ruc' ri rayinic xa re ruwachulew, ri' e cu'ana aj retzelal c'u'x chirij ri Dios.
59004005	Laj cach'ob c'u alak rakan na il ta uwach Ruch'a'tem ri Dios pa cubi'ij wi: «Ri Ruxlabixel uya'om ri Dios pa kanima' lic c'ax cojuna'o y lic na cuc'ul ta uc'u'x we lic e que'ec kac'u'x ruc' tak ri xa re ruwachulew» cacha'.
59004006	Pero ri Dios lic nim ri unimal rutzil uc'u'x cuya chike. Ruma la' jewa' tz'ibital pa Ruch'a'tem: Ri Dios uyacom rib chiquij janipa ri caquitac'aba' quik'ij; no'j uya'om ri unimal rutzil uc'u'x chique janipa ri caqui'an ch'uti'n che quib cacha'.
59004007	E uwari'che, ya'a ib alak puk'ab ri Dios; ch'ija alak uchuk'ab ritzel winak y jec'ula' rire canimaj chiwach alak.
59004008	Lic kib alak ruc' ri Dios y jela' Rire cakib uc' ralak. Ralak ri c'o alak pa mac, chomaj alak ri binic silabic alak. Ec'u ralak ri xa queb c'u'x alak, ri ca'aj alak c'ax cana' alak ri Dios yey lic que'ec c'u'x alak ruc' ri mac re ruwachulew, lic chomaj ri anima' alak che wa'.
59004009	Chubisoj c'u'x alak ri 'anom alak, c'ax chuna'a c'u'x alak y chok' alak ruma wa'. Ec'u ri' ri tze' alak chu'ana ok'ej y ri qui'cotemal alak chu'ana bis.
59004010	'Ana c'u alak ch'uti'n che ib alak chwach ri Dios; yey we ca'an c'u alak wa', Rire cuyac k'ij alak.
59004011	Hermanos, mach'a'tibej ib alak chiwach alak. Ma e ri cach'a't chirij ri ratz-uchak' y cuk'at tzij puwi' xa pa re rire, ri' e junam ruc' e cach'a't chirij ri Tzij Pixab y cuk'at tzij puwi wa'. Yey we ca'an la wa', ri' e que'elok na lal ta 'anal re ri Tzij Pixab; ec'u ca'an che ib la lal aj k'atal tzij puwi'.
59004012	Ma xa Jun ri ya'yom lo re ri Tzij Pixab y xew Rire c'o puk'ab cojucolobej o cusach kawach. No'j rilal ¿sa' ri wach la cha' xa pa e la cak'at la tzij puwi jun chic?
59004013	Wo'ora tape alak, ri jewa' cabi'ij alak: «Wak'ij o chwe'k coj'ec pa jun tinamit y cojc'oji' chila' jun junab; caka'an c'u kac'ay y cakach'ac karajil» cacha alak.
59004014	Yey na eta'am tane c'ana alak sa' ri cac'ulumaj alak ri chwe'k. Ma ¿sa' ri unimal uwach ri c'aslemal alak? Pakatzij wi, xa pacha' sutz', ma xa pa jok'otaj cawinakiric y tec'uchiri' casachic.
59004015	Yey ri chirajawaxic wi e cabi'ij alak wa': «We ri Kakaw caraj, cojc'asi'ic y caka'an wa'riri' o caka'an lele'» cacha alak.
59004016	No'j ri ca'an ralak, e lic ca'an alak nim che ib alak echiri' catac'aba' k'ij alak. Yey lic na usuc' taj we junok cutac'aba' uk'ij.
59004017	E junok reta'am sa' ri utz chirajawaxic ca'anic yey na cu'an taj, ri' camacunic.
59005001	Ec'u wo'ora, ralak ri alak beyomab, tanape alak: Chok' alak y juyuy alak ruma ri c'axc'obic cape pawi' alak.
59005002	Ma ri beyomalil alak xa cak'ayic y ri chomilaj k'u' alak xa capoq'uiric.
59005003	Ri oro y ri plata c'olom alak cu'an mojos, yey wa' e c'utubal re na utz ta 'anom alak, ma e benak c'u'x alak ruc' ri beyomalil re ruwachulew. Ruma c'u ri', wa' e cu'ana pacha' ri ak' asu cuporoj ri ti'jil alak echiri' ri Dios cuk'at tzij pawi' alak, ma ralak molom alak uchi' uq'uiyal beyomalil chupa wa' wa q'uisbal k'ij oj c'o wi.
59005004	Ec'u raj chac xechacun chwa tak rulew alak, na tz'akat ta ri cajil xya alak. Ri cajil wa aj chac na tojom ta alak e pacha' catunan chi'ij alak. Yey ri tunanic que wa aj chac xtataj ruma ri Dios Kajawxel ri c'o unimal uchuk'ab.
59005005	Ralak ya'om ib alak chupa ronoje rukusil ruwachulew y ya'om ib alak che u'anic tak ri rayibal alak. Ri 'anom alak e pacha' ri ca'an che juna chicop lic catzuk chi utz re cati'o'jrisaxic ma ya copon ri k'ij cacamisaxic.
59005006	E ralak k'atom alak tzij paquiwi ri na emacuninak ta chi'ij alak yey e ne ralak camisayom alak que. Yey rique na caquich'ij taj caquito'bej quib chiwach alak.
59005007	Pero ralak hermanos, ruc' unimal c'u'xaj choye'ej alak ruc'unibal ri Kanimajawal Jesucristo. Ch'obo pe alak, juna awanel caroy'ej na ri chomilaj uwach rutico'n y ruc' unimal uc'u'x caroy'ej na ruk'ijol ri nabe jab y ri q'uisbal jab.
59005008	Jec'ula' 'ana ralak, choye'ej alak ri Kanimajawal ruc' unimal c'u'xaj yey jiquiba' c'u'x alak ruc' Rire, ma ruc'unibal xa nakaj chi c'o wulok.
59005009	Hermanos, mach'a'tibej ib alak chiwach alak cha' jela' na cak'at ta tzij pawi' alak. Cheta'maj c'u alak wa': Ri Dios, ri Aj K'atal Tzij, xa ri' chi c'o wulok.
59005010	Alak nu hermanos, e c'ama na'oj alak che ri xqui'an ri k'alajisanelab ri xech'a't chupa rubi' ri Dios Kajawxel, ma rique ruc' unimal quic'u'x xquich'ij uchuk'ab ri c'axc'olil.
59005011	Yey ri'oj keta'am lic nim quik'ij calaxic ri caquich'ij uchuk'ab ri c'axc'obic. Tom chi alak puwi runimal uc'u'x ri Job y eta'am alak ri utz xuc'am lo ri Dios che rire pa ri q'uisbal re ri xuc'ulumaj. Ma ri Dios lic cuc'ut ri rutzil uc'u'x y ri c'axna'bal uc'u'x.
59005012	Puwi c'u ronoje ri ca'an alak nu hermanos, mac'o majiquiba' alak uwach pubi' ri caj o pubi' ruwachulew o pubi' juna chic. Ri 'ana alak e wa': We katzij, xew bi'ij alak: «Katzij»; no'j we na katzij taj, xew bi'ij alak: «Na katzij taj» cha' jela' na cape ta ri k'atbal tzij re ri Dios pawi' alak.
59005013	¿C'o junok paxinak uc'u'x chixo'libal alak? Chutz'onoj uto'bal che ri Dios. ¿C'o junok caqui'cotic? Chubixoj rubi' ri Dios.
59005014	¿C'o juna yewa' chixo'libal alak? Chebusiq'uij ri e aj wach re riglesia cha' caqui'an orar puwi', caquicoj c'u aceite puwi' chupa rubi' ri Kanimajawal.
59005015	Ec'u ri oración ca'an ruc' cubulibal c'u'xaj chwach ri Dios, e cacoloben ri yewa' che ri yabil y ri Dios e cayacaw re. Yey we macuninak ri yewa', cacuytaj c'u umac ri'.
59005016	Tzelej tzij alak chiwach alak y 'ana alak orar pawi' alak chiwach alak cha' jela' cacunutaj alak. Ma lic c'o uchuk'ab ri sakil oración cu'an junok jusuc' rubinic usilabic.
59005017	Ri k'alajisanel Elías junam uwach kuc' ri'oj ma xa ticawex. Na ruc' ta c'u ri', xutz'onoj che ri Dios ruc' ronoje uc'u'x cha' na cu'an ta chi jab y na xu'an ta chi jab che ruwachulew oxib junab ruc' nic'aj.
59005018	Jec'uri'la', xu'an tanchi orar cha' catzak ri jab; y xtzak c'u ri jab y ri tico'n che ruwachulew xuya tanchi uwach.
59005019	Hermanos, we c'o junok chixo'libal alak uya'om can ri K'ijsak, yey c'o c'u junok catzelen lo re,
59005020	cheta'maj c'u alak ri': E ri quesan lo wa aj mac chupa ri na utz taj cu'ano, ri' e cucolobej jun ticawex cha' na casach ta uwach y cha' cacuytaj ruq'uiyal umac.
60001001	Ri'in in Pedro, in tako'n re ri Kanimajawal Jesucristo. Quintz'iban pan che alak, ri naj c'o wi alak che ri katinamit, ri jekel alak pa tak ri luwar re Ponto, re Galacia, re Capadocia, re Asia y re Bitinia.
60001002	Ralak cha'tal lo alak ruma ri Kakaw Dios, ma jela' uch'obom chi lo Rire ojertan. Ec'u wo'ora, ruma ri Ruxlabixel ri Dios, ya'tal che alak cac'oji' alak che jun santowilaj binic cha' cacoj alak utzij ri Dios y cach'ajtaj ri mac alak ruc' ruquiq'uel ri Kanimajawal Jesucristo. E lic q'uiyar na c'u pawi' alak ri unimal rutzil c'u'xaj y ri utzil chomal re ri Dios.
60001003	Lic nim uk'ij ri Dios, Rukaw ri Kanimajawal Jesucristo, ma ruma ri unimal rutzil uc'u'x xuya jun c'ac' kabinic kasilabic. Yey ruma ruc'astajibal lo ri Kanimajawal Jesucristo chiquixo'l ri ecaminak, lic cubul pan kac'u'x che uc'ulic ri c'aslemal ubi'tisim chike.
60001004	Yey wa koye'em na casach ta uwach, na cach'ulax ta uwach ruc' ri mac y na cachup tane c'ana ruchomal. Jiquibam c'u uwach ri' caya'taj wa' che alak chila' chicaj.
60001005	Ruma c'u ri cubulibal c'u'x alak ruc' ri Dios, Rire cuchajij alak ruc' ruchuk'ab cha' jela' cac'ul alak ri colobetajic bi'tisim chi che alak yey wa' cak'alajin na chupa tak ri q'uisbal k'ij.
60001006	Ruma c'u ri', caqui'cot alak wo'ora, tob copon jujun k'ij chirajawaxic quic'ow na alak pa tak uq'uiyal c'axc'olil
60001007	cha' cac'am pa alak puwi ri cubulibal c'u'x alak ruc' ri Dios jela' pacha' ca'an che ri oro echiri' quic'owisax pa ak', ilibal re we sakil oro. Yey ri cubulibal c'u'x ralak ruc' ri Dios más c'o uwach chwa ri oro, ma ri oro xa caq'uisic. We xch'ij c'u alak wa c'axc'obic quic'owibej alak, ri' re yacbal k'ij ralak y re yacbal uk'ij ri Dios. Ma echiri' ri Kanimajawal Jesucristo cuk'alajisaj uwach chikawach apanok, cutac'aba' k'ij ralak ruma ri cubulibal c'u'x alak ruc' ri Dios.
60001008	Ralak c'ax cana' alak ri Jesús tob na ilom ta alak uwach Rire, yey cubul c'u'x alak ruc' tob na quil ta alak uwach wo'ora. Y caqui'cot alak ruc' unimal qui'cotemal, yey wa' na carikitaj tane ubi'xiquil.
60001009	Caqui'cot c'u alak, ma cac'ul na alak ri colobetajic oye'em alak ruc' cubulibal c'u'xaj.
60001010	Ri k'alajisanelab re ojertan xek'alajisan lo puwi ri unimal rutzil uc'u'x ri Dios, ri caya'i' che ralak. Rique lic xquiya quina'oj puwi wa colobetajic y lic xquitij uk'ij umajic usuc' wa'.
60001011	Ma c'o ri xuk'alajisaj ri Ruxlabixel ri Cristo chique puwi tak ri c'axc'obic cutij Rucha'o'n lo ri Dios y ri yacbal uk'ij ca'anic echiri' ic'owinak chi chupa wa'. Ec'u rique xquich'ob rakan china puwi' xbi'x wa' y jampala' cu'ana'.
60001012	Yey ri Dios xuk'alajisaj chique wa' wa k'alajisanelab na caquil ta wa' chupa tak ri k'ij e c'o wi rique, ma wa' e cu'ana chupa tak wa k'ij oj c'o wi ri'oj. Yey wa' e ri xya' che alak cuma ri quitzijom ri Utzilaj Tzij ruc' ruchuk'ab ri Santowilaj Ruxlabixel ri Dios, ri xtak lo chila' chicaj. Yey ri ángeles lic cacaj ne caquimaj usuc' tak wa'.
60001013	E uwari'che suc'upij alak ri na'oj alak, lic ch'obo na alak rakan sa' tak ri ca'an alak. E choye'ej alak ri unimal rutzil uc'u'x ri Dios, ri caya' na che alak echiri' cak'alajisax uwach ri Kanimajawal Jesucristo.
60001014	Ralak alak chi ralc'o'al ri Dios, ruma c'u ri' cojo alak utzij Rire. Maya c'u ib alak che ri rayinic c'o wi alak ojertan echiri' c'amaja' queta'maj alak uwach ri Dios.
60001015	Ma jela' pacha' ri Jun siq'uiyom e alak lic na jinta c'ana mac ruc', jec'ula' 'ana alak che ri binic silabic ralak.
60001016	Ma jewa' tz'ibital can pa Ruch'a'tem ri Dios: Chi'ana jusuc' che ri ibinic isilabic, ma Ri'in na jinta c'ana mac wuc'.
60001017	Yey we cabi'ij alak «Kakaw» che ri Jun na cacha'w ta chiquixo'l ri ticawex echiri' cu'an k'atbal tzij paquiwi conoje ruma tak ri qui'anom, ri' lic chirajawaxic che alak cabin alak ruc' xi'in ib chwach Rire ronoje k'ij che ri c'aslemal alak.
60001018	Ma lic eta'am alak, ri Dios xresaj lo alak che ri binic silabic alak na chom taj, ri xc'ut can che alak cuma ri chu'kaw alak ojertan. Yey rutojic xu'an ri Dios re caresaj lo alak puk'ab ri mac, na e ta ruc' oro o ruc' plata, ma wa' xa casach uwach;
60001019	rutojic xu'ano e ruc' ri lok'laj uquiq'uel ri Cristo, ri xya'i' pa camic pacha' juna k'apoj bexex lic chom y na yewa' ta uwach caya'i' chwach ri Dios.
60001020	Yey ri Cristo cha'om chi lo ojertan chwi lo echiri' c'amaja' ne ca'an ruwachulew; pero c'a ec'u wo'ora chupa wa q'uisbal k'ij oj c'o wi, ri Dios xuc'utubej uwach ruma ri rutzil uc'u'x che alak.
60001021	Ruma c'u ri Kanimajawal Jesucristo, xcubi' c'u'x alak ruc' ri Dios, ma e Rire ri xuc'astajisaj lo ri Cristo chiquixo'l ri ecaminak y lic xuyac uk'ij. Ruma c'u ri', cubul c'u'x alak ruc' ri Dios y oye'em alak che Rire janipa ri ubi'tisim che alak.
60001022	Ruma xcoj alak ri K'ijsak, wo'ora xu'an chom ri c'aslemal alak cha' pakatzij wi c'ax cana' ib alak ri chak' ib alak chupa rubi' ri Cristo. E uwari'che lic c'ax na'a ib alak chiwach alak ruc' ronoje chuk'ab alak y ruc' ronoje c'u'x alak.
60001023	Ma ralak alak alaxinak tanchic y wa' na e ta cuma ri chu'kaw alak ri xa e ticawex, ma e ruma Ruch'a'tem ri Dios, ri lic c'aslic y na casach ta c'ana uwach.
60001024	Ma jewa' tz'ibital can pa Ruch'a'tem ri Dios: Conoje ri ticawex e jela' pacha' rak'es yey ri yacbal quik'ij e pacha' rucotz'i'jal rak'es; ma rak'es xa cachup uwach y rucotz'i'jal xa cachakijic y capukic. Jec'ula' ri' ri ticawex xa quecamic y ri yacbal quik'ij xa casach uwach,
60001025	no'j Ruch'a'tem ri Dios na casach ta c'ana uwach cacha'. Yey wa ch'a'tem e ri Utzilaj Tzij tzijotal chi lo che alak.
60002001	E uwari'che ya'a can alak ronoje ri na utz taj: ri socoso'nic, ri xa queb palaj alak chiwach alak, ri cu'an c'ax c'u'x alak chiquij jujun chic y ri canuc' alak ch'a'tem chiquij jujun chic.
60002002	Jela' pacha' juna ne' c'ac' alaxinak lic e caraj rutz'um ruchu; jec'uri'la' ralak, e lic rayij alak ri sakil Uch'a'tem ri Dios, cha' ruma wa', ri Dios cuya ri q'uiyibal alak y cucolobej c'u alak chwach ronoje ri na utz taj.
60002003	E 'ana c'u alak wa' ma na'om chi alak ri rutzil uc'u'x ri Kanimajawal pa anima' alak.
60002004	Kib c'u alak ri' ruc' ri Kanimajawal Jesucristo. Rire e pacha' jun abaj c'akital can cuma ri winak, ma chiquiwach rique na jinta uchac; no'j chwach ri Dios e jun chomilaj abaj c'aslic y cha'talic, pa catiqui' wi lo ri ja cayaquic. Yey juna abaj na jinta uc'aslemal, no'j Rire c'aslic.
60002005	Jec'uri'la' ralak alak pacha' abaj c'aslic tz'akom bi che ri ja catajin ri Dios che uyaquic re cajeki' chupa. Rojertan raj chacunel xeniman pa Rocho Dios, ec'u wo'ora ri Dios uya'om che ralak caniman alak chwach Rire y ruma c'u ri Kanimajawal Jesucristo ca'an alak ri cuc'ul uc'u'x Rire.
60002006	E uwari'che jewa' tz'ibital can pa Ruch'a'tem ri Dios: Cancoj c'u chila' Sion ri jun chomilaj abaj cha'talic, cha' puwi wa' catiqui' ri ja canyaco. China c'u ri cacubi' uc'u'x ruc', ri' na caq'uixbesax taj ma cuc'ul na ri roye'em che Rire cacha'.
60002007	Che ralak ri cojom alak rubi', Rire lic c'o uwach; no'j chique ri na quecojow ta re, e cu'ana pacha' ri tz'ibital can pa Ruch'a'tem ri Dios: E rabaj c'akital can cuma raj yacal ja, e abaj ri' wa' xajawaxic cha' catiqui' lo ri ja.
60002008	Yey cubi'ij: Rire e ri jun abaj cojotal chiquiwach ri ticawex, yey lic e c'o ri caquichik quib che, y lic ec'o ri quetzak puwi' cacha'. Jec'ula' xquic'ulumaj rique, ma e pacha' “caquichik quib” chwi Ruch'a'tem ri Dios echiri' na caquicoj taj.
60002009	No'j ec'u ralak alak cha'tal lo ruma ri Dios, alak aj chacunel chwach ri Nimalaj Takanel Dios, alak jun tinamit ya'om ib alak che ulok'nimaxic ri Dios y lok'otal alak ruma ri Dios re cu'ana alak utinamit cha' catzijoj alak chique ri ticawex janipa tak ri u'anom ri Dios, ri xresaj lo alak chupa ri k'eku'm y xuya alak chupa ri chomilaj K'ijsak.
60002010	Ralak ojertan na alak ta utinamit ri Dios, no'j wo'ora alak chi utinamit Rire. Ma ojertan na xeta'maj ta alak puwi ri relej uc'u'x ri Dios; no'j wo'ora ri Dios uc'utum chi wa' che ralak.
60002011	Hermanos ri lic c'ax canna' alak, c'una chic'u'x alak, ralak na alak ta re ruwachulew, ma alak xa ic'owel. E uwari'che campixabaj alak, maya ib alak che tak ri rayibal re ri ti'jil alak ma wa' cach'o'jin pa anima' alak cha' cuyoj ri c'aslemal alak.
60002012	Ri 'ana alak e c'utu alak jun binic silabic lic jusuc' chiquiwach ri winak na queta'am ta uwach ri Dios. Jec'ula' echiri' cac'un tanchi ri Kanimajawal, rique caquiyac uk'ij ri Dios ruma quilom ri chomilaj chac 'anom alak, tob wo'ora quech'a't chi'ij alak.
60002013	Ruma c'u ri Kanimajawal, lic cojo alak quitzij conoje ri ya'tal paquik'ab quetakan che ruwachulew, e pacha' ri nimalaj takanel c'o paquiwi uq'uiyal tinamit
60002014	y tak ri e aj wach ecojotal ruma ri nimalaj takanel re quequiya pa c'ax ri caqui'an ri na utz taj y re caquiyac quik'ij ri caqui'an ri utz.
60002015	Ma ri lic caraj ri Dios che alak e ca'an alak ri utz cha' e cak'atej alak tak ri ch'a'tibenic ca'an chi'ij alak cuma ri ticawex na jinta quina'oj.
60002016	Pak'ab alak c'o wi sa' ri ca'an alak; yey wa' na e ta re ca'an alak ri na utz taj, ma e re cu'ana alak aj chaquib re ri Dios y jec'ula' e ca'an alak ri caraj Rire.
60002017	'Ana alak chique conoje ri ticawex janipa ri takal chique; mac'ak bi alak uk'ij junok. C'ax chena'a alak ri hermanos. C'ola xi'in ib pa anima' alak chwach ri Dios. Lok'nimaj alak ri rey.
60002018	Ralak alak aj chaquib, cojo alak quitzij ri patrón alak y ya'a ib alak chitakic cuma rique. Wa' na xew ta ca'an alak cuc' ri lic utz quic'u'x ma jenela' 'ana alak cuc' ri lic na jinta cacuyuw que.
60002019	Ma e lic utz ri' we junok ruma cuna' chuc'u'x e cu'an ri caraj ri Dios che, cuya ranima' cuch'ij tak ri c'axc'obic cape puwi' tob wa' na takal ta che. ¡Yey ri Dios cuyac uk'ij ri ca'anaw wa'!
60002020	No'j we e la' lic chirij mac alak xch'ay can alak yey lic xcuy alak wa', ¿sa' c'u ri' ri yacbal k'ij alak? ¡Na jintaj! No'j we cacuy c'u alak ri c'ax ca'an che alak ruma ri utz catajin alak che u'anic, ri' lic c'o yacbal k'ij alak chwach ri Dios.
60002021	E ne ruma wa' xusiq'uij alak ri Dios, ma ri Cristo xutij c'ax kuma ri'oj; yey tak ri xu'ano e c'utubal chike ri'oj cha' cojbin jela' pacha' xbin Rire.
60002022	Ma jewa' tz'ibital can puwi ri Cristo pa Ruch'a'tem ri Dios: Rire na xmacun taj, y na jinta ne c'ana socoso'nic xel puchi' cacha'.
60002023	Echiri' ri winak lic xquic'ak bi uk'ij ruc' itzelilaj ch'a'tem, Rire na xuc'ul ta uwach ruc' itzelilaj ch'a'tem. Yey echiri' quiya'om pa c'axc'olil, Rire na xubi'ij taj cu'an uc'axel chique ri caqui'an c'ax che; ri xu'ano, e xuya ronoje puk'ab ri Dios, ri cu'an k'atbal tzij chi jusuc'.
60002024	Ec'u ri Cristo xuc'am bi ri kamac che rucuerpo echiri' xcam chwa ri cruz. Xu'an c'u wa' cha' jela' cakaya can ri mac y e cakaya kib che ri jusuc' binic silabic. Ma jewa' tz'ibital can pa Ruch'a'tem ri Dios: Ruma c'u ri c'ax xutij Rire, xixcunutaj ri'ix cacha'.
60002025	Rojertan, alak pacha' bexex e sachinak; no'j wo'ora xtzelej lo alak ruc' ri Cristo, ri Aj C'amal Kawach y ri Chajinel re ri kac'aslemal chwach ri Dios.
60003001	Ec'u rilal ixok, e takej la ri achijil la. 'Ana c'u la wa' ma we rire na ucojom ta Ruch'a'tem ri Dios, tob na jinta cabi'ij la che chwi wa', c'o pa sak cucojo ruma ri binic silabic rilal
60003002	ma carilo lic ube ri ca'an la y lic lal nimay tzij.
60003003	Ruchomalil juna ixok na e ta ruma ri wikital che rucuerpo; e uwari'che na utz ta c'u ri' we quic'ow uwi' che uyijbaxic ruwi', o quic'ow uwi' ruc' ri uwaaj y usansilo re oro o ri c'ul lic q'ui rajil cucojo.
60003004	Ma ruchomalil rixok e ri c'o chupa ri ranima'; wa' e ri lic utz uc'u'x y na aj ta tzucul ch'a'oj. Yey wa' wa uchomalil na casach ta c'ana uwach y lic c'o uk'ij chwach ri Dios.
60003005	Rojertan jela' xqui'an rixokib e jusuc', ri lic xcubi' quic'u'x ruc' ri Dios. Ma ri quichomalil rique xilitaj che ri quibinic quisilabic ruma xequitakej ri cachijil.
60003006	Jela' xu'an ri Sara, e lic xucoj utzij ri Abraham y ruch'a'bexic xu'ano e “lal wajawal”. Ec'u ralak cu'ana alak ralc'o'al ri Sara we ca'an alak ri utz y na jinta c'o cuxi'ij rib c'u'x alak che.
60003007	Ec'u rilal achi, jekela la ruc' ri ixokil la ruc' sakil na'oj. 'Ana la che janipa ri takal che rire. C'una c'u chic'u'x la e rire lic na jinta co ucowil yey junam uwach uc' la, ma junam cac'ul alak ri unimal rutzil uc'u'x ri Dios che ri c'aslemal alak. We ca'an c'u la wa', echiri' ca'an la orar, na jinta calatz'an re ri ch'a'tem la chwach ri Dios.
60003008	Q'uisbal c'u re wa', e chu'ana xa jun c'u'x alak, c'ola c'axna'bal c'u'xaj uc' alak, lic c'ax na'a ib alak chiwach alak ma chak' ib alak chwach ri Kakaw, c'utu c'u alak ri rutzil c'u'x alak y 'ana alak ch'uti'n che ib alak.
60003009	Matzelej alak uwach ri na utz taj ca'an che alak. We c'o junok cubi'ij itzelilaj ch'a'tem che alak, matzelej alak uwach ruc' itzelilaj ch'a'tem; ri 'ana alak e tz'onoj alak ri utz puwi ri ca'anaw re wa'. Yey we ca'an alak wa', ri Dios cuya na ri utz pawi' alak, ma ruma wa' xusiq'uij alak.
60003010	Ma jewa' tz'ibital can pa Ruch'a'tem ri Dios: China ri c'ax cuna' ruc'aslem y caraj caric'owibej ri jujun k'ij ruc' qui'cotem, e chuk'atej c'u ri' ri rak' che ubi'xiquil ri na chom taj y mu'an chi ri quel lo rak'ubal puchi'.
60003011	Resaj c'u rib ri' che u'anic ri na utz taj, yey e chu'ana ri utz. Chutzucuj cac'oji' chi utzil chomal cuc' conoje y e chuya'a rib che u'anic wa'.
60003012	Ma ri Kanimajawal c'o ruwach paquiwi ri jusuc' quibinic quisilabic re quebuchajij, yey lic cuya uxiquin chique echiri' quech'a't ruc' pa oración. No'j na chom ta queril janipa ri caqui'an ri na utz taj cacha'.
60003013	¿China c'u ri ca'anaw ri na utz taj che alak we e lic ya'om ib alak che u'anic ri utz?
60003014	Pero we catij alak c'ax ruma ca'an alak ri lic jusuc', ri' lic nim k'ij alaxic alak. E uwari'che, maxi'ij ib alak che ri xibibal pa alak ca'anic yey masach c'u'x alak che wa'.
60003015	Ri 'ana alak e lok'oj alak uk'ij ri Cristo chupa ri anima' alak, ma Rire e Kajawal. Xaki yijba' ib alak che uc'ulic uwach tak ri tz'onobal ca'an che alak puwi ri cubul pan c'u'x alak che; yey 'ana alak wa' ruc' uch'uti'nal c'u'x alak y xi'in ib alak chwach ri Dios.
60003016	Bina alak chi jusuc' cha' jela' cuna' c'u'x alak na jinta mac 'anom alak. 'Ana c'u alak wa' cha' e janipa ri quech'a't chirij ri chomilaj binic alak ruc' ri Cristo, caya'taj quiq'uix ruma ri rak'ubal caqui'an chi'ij alak.
60003017	Ma we e caraj ri' ri Dios catij alak c'ax ruma ca'an alak ri utz, wa' e más utz chwa ri catij alak c'ax ruma ca'an alak ri na utz taj.
60003018	C'una chic'u'x alak, ri Cristo lic xutij c'ax echiri' xa jumul xcam ruma ri kamac. Tob Rire na jinta umac, xcam kuma ri'oj oj aj maquib cha' jela' cojuc'am bi ruc' ri Dios. Echiri' ri Cristo xcamisax cuma ri winak, pakatzij wi xcam rucuerpo; pero Rire xc'astajic, ma na xcam ta ri ranima'.
60003019	Jec'ula' xe'ec pa ec'owi ri ecaminak, wa' e ri tz'apim quichi', y xu'tzijoj chique janipa ri xu'ano.
60003020	Yey xtataj wa' cuma ri na xquicoj ta utzij ri Dios ojertan chupa ruk'ijol ri Noé. Ma ri Dios ruc' unimal uc'u'x xeroy'ej caquitzelej quitzij chupa tak la' la k'ij echiri' ri Noé catajin che u'anic ri nimalaj barco. Yey chupa c'u ri barco xa e ajilam ri xeboc bi, ma e wajxakib ri xecolobetaj che runimal jab.
60003021	Y wa' e pacha' ri bautismo cakac'ul ri'oj wak'ij ora re colobetajic. Wa bautismo na re ta caresaj ri ch'ul c'o che ri kacuerpo, ma e re caresaj ri mac c'o pa kanima' y ruma c'u wa' cakajiquiba' chwach ri Dios cojc'oji' chi jusuc'. Yey keta'am lic jiquibam uwach ri kacolobetajic ruma ruc'astajibal ri Kanimajawal Jesucristo,
60003022	ri xe'ec chila' chicaj y tz'ul puwiquik'ab ri Dios. Conoje c'u ri ángeles, cuc' tak ri c'o quiwach y ri c'o quichuk'ab e c'o chuxe' rutakanic Rire.
60004001	Ri Cristo lic xuya ranima' cutij c'ax kuma ri'oj. Jec'ula' ri', lic chirajawaxic che alak caya anima' alak catij alak c'ax ruma Rire. Ma e janipa ri caquiya canima' caqui'an ri utz tob cape c'ax paquiwi', k'alaj c'u ri' na e jinta chi puk'ab ri mac.
60004002	Ruma c'u la', janipa chi k'ij e c'o che ruwachulew, na caqui'an ta chi janipa ri rayibal que ri winak, ma e caqui'an janipa ri caraj ri Dios.
60004003	Ri u'anom lok e x'an lo alak pacha' ri caqui'an ri winak na queta'am ta uwach ri Dios. Ma xya ib alak che u'anic tak ri rayibal re ri ti'jil alak, yey xya ib alak pa k'abaric y xmol ib alak che u'anic ch'ulilaj mac; xya ib alak che ri lic na chom ta uwach yey lic itzel tak uwach ri x'an alak echiri' xlok'nimaj alak tak ri tiox.
60004004	E tak c'u ri xcachbilaj alak che u'anic wa' wu'q'uiyal uwach mac, xcam canima' che echiri' xesaj ib alak che tak wa'; yey ruma ri' lic c'ax quech'a't chi'ij alak.
60004005	Pero copon c'u ri k'ij echiri' conoje rique caquiya na quib chupa ri quimac chwach ri Jun cuk'at tzij paquiwi ri e c'aslic y ri ecaminak.
60004006	Ruma ne c'u la', xtzijox ri Utzilaj Tzij chique ri ecaminak chupa ri quimac cha' cac'oji' quic'aslemal na jinta utakexic chwach ri Dios, tob chiquiwach tak ri winak, na utz ta ri xqui'an rique ruma xquicoj rubi' ri Cristo.
60004007	Lic xa nakaj chi c'o wi lo ruk'ijol echiri' caq'uis ri na utz ta uwach y cajalc'atisax c'u ronoje ri c'olic. Ruma c'u ri', lic c'ola na'oj alak puwi' sa' tak ri ca'an alak y xaki e ya'a ib alak pa oración chwach ri Dios.
60004008	Yey ri más chirajawaxic wi e ruc' ronoje c'u'x alak c'ax cana' ib alak chiwach alak, ma we lic c'o rutzil c'u'xaj uc' alak, ri' cacuy alak tak ruq'uiyal mac que ri nic'aj chic.
60004009	Chec'ulu alak chi utz ri quebopon chi ocho alak y mawunwut ne alak che u'anic wa'.
60004010	Ec'u chirij ri uya'om ri Dios pak'ab alak, cheto'o alak ri jujun chic, cha' jela' cu'an alak sakil aj chaquib re ri Dios y cachacun alak chi utz ruc' ruq'uiyal uwach to'bal uya'om ri Dios che alak.
60004011	We c'o junok cac'utun chiquiwach ri hermanos, e chuc'utu puwi ri cubi'ij Ruch'a'tem ri Dios y na xa ta pa re cach'a'tic. We c'o junok caraj quebuto' ri ticawex, chu'ana wa' ruc' ri chuk'ab ya'tal che ruma ri Dios. Ronoje c'u ri ca'an alak, 'ana alak re yacbal uk'ij ri Dios ruma ri Kanimajawal Jesucristo, ri lic takal che c'o yacbal uk'ij y catakan c'u paquiwi conoje wak'ij ora y chikawach apanok na jinta utakexic. Amén.
60004012	Hermanos, macam anima' alak che tak runimal c'axc'obic cape pawi' alak re cuc'am pa alak, ma konoje cojic'ow chupa wa'.
60004013	Ri 'ana alak e qui'cota alak, ma alak bare jun che tak ri c'axc'obic xic'ow wi ri Cristo, cha' echiri' cuk'alajisaj runimal uchomalil, ralak lic caqui'cot alak che.
60004014	We e c'o tzel quech'a't chi'ij alak ruma cojom alak rubi' ri Cristo, ri' lic nim k'ij alaxic alak ma ri chomilaj Ruxlabixel ri Dios c'o uc' alak. Katzij wi, e c'o ri tzel quech'a't chirij Rire, no'j ralak lic cayac alak uk'ij Rire.
60004015	We c'o junok che alak cutij c'ax, lic q'uixbal uwach we wa' e ruma camisanel o elek'om o ruma u'anom ri na utz taj che junok o ruma uminom rib chupa ri na jinta re che.
60004016	No'j we c'o junok cutij c'ax ruma ucojom rubi' ri Cristo, maq'uix c'u ri' che; ri chu'ana' e chuyaca uk'ij ri Dios ruma wa'.
60004017	Ma e k'ij wa' cajeker bi ri k'atbal tzij paquiwi ri e ralc'o'al ri Dios. Yey we nabe c'ut cajeker kuc' ri'oj, ¿sa' nawi que'quiq'uisa wi ri' ri na quicojom ta ri Utzilaj Tzij re ri Dios?
60004018	Ma jewa' cubi'ij pa Ruch'a'tem ri Dios: We ri e jusuc' chwach ri Dios ruc' ne uc'ayewal quecolobetajic, ¿sa' c'u caquic'ulumaj ri' ri e aj mac, ri caqui'an quititz'itiquil che ri Dios?
60004019	E uwari'che, e tak ri e c'o pa c'ax ruma caqui'an janipa ri caraj ri Dios, e qui'ana ri' ri lic usuc' y quiya'a c'u ri quic'aslemal puk'ab ri Dios, ri x'anaw re ronoje y lic e cu'an janipa rubi'tisim.
60005001	Wo'ora cuaj quebenupixabaj ri e aj wach re riglesia. Ri'in in jun cuq'uil rique, yey in jun xinwil ri c'axc'olil xic'ow wi ri Kanimajawal Jesucristo. Yey in bare jun c'o we che ri chomilaj yacbal uk'ij ri Cristo, ri cak'alajisax na uwach chikawach apanok.
60005002	Cantz'onoj co che alak: Chechajij alak chi utz rutinamit ri Dios, ri eya'om chwi k'ab alak. Chechajij c'u alak chi utz ruc' ronoje c'u'x alak y na xa ta ruma camin alak chupa o xa ruma rayibal puak, ma ri caraj e lic cacha c'u'x alak che u'anic wa'.
60005003	Ma'an ne alak ri xew catakan alak paquiwi'; ri 'ana alak e c'utu alak ri chomilaj binic silabic alak chiquiwach rique.
60005004	We ec'u ca'an alak wa', echiri' cac'un ri Kanimajawal Jesucristo, ri Chajinel c'o paquiwi conoje ri e aj chajal rutinamit ri Dios, Rire cuya chijujunal alak jun corona na casach ta c'ana uwach, c'utubal re runimal uwach Rire.
60005005	Ec'u ri'ix ix alabo, chicojo quitzij ri e aj wach re riglesia. Yey chirajawaxic che onoje alak ca'an alak ch'uti'n che ib alak chiwach alak, ma jewa' tz'ibital can chupa Ruch'a'tem ri Dios: Ri Dios uyacom rib chiquij janipa ri caquitac'aba' quik'ij; no'j uya'om ri unimal rutzil uc'u'x chique janipa ri caqui'an ch'uti'n che quib cacha'.
60005006	'Ana ch'uti'n che ib alak y ya'a c'u ib alak puk'ab ri Dios, ri c'o unimal uchuk'ab; jec'ula' Rire lic cuyac k'ij ralak echiri' copon na ruk'ijol.
60005007	Ronoje rubis c'u'x alak ya'a alak chwach ri Dios, ma Rire lic coc il che chajixic alak.
60005008	Lic c'ola na'oj alak puwi sa' tak ri ca'an alak y mawar wach alak. Ma ritzel winak, ri aj retzelal c'u'x chi'ij alak, e cutzucuj su'anic catzak alak puk'ab jela' pacha' juna coj lic cusut quij ri ticawex re cutzucuj china ri cubik' bi.
60005009	Lic ch'ija alak uchuk'ab ritzel y lic chuk'ubej ib alak che ri cubulibal c'u'x alak ruc' ri Cristo. Yey mic'ow chic'u'x alak na xew ta ralak quic'owibej alak c'axc'obic, ma jenela' ri ka hermanos e c'o che ronoje ruwachulew caquic'owibej c'axc'obic.
60005010	Ri Dios xojusiq'uij cha' cojc'oji' ruc' ri Kanimajawal Jesucristo chupa ri chomilaj utakanic na jinta utakexic. Ruma c'u wa', echiri' ic'owinak chi alak jujun k'ij chupa wa c'ax; ri Dios, ri lic cojuto' che ronoje ruma ri unimal rutzil uc'u'x, e cuyac tanchi alak, cucowirisaj alak, cuya chuk'ab alak y cutiquiba' alak chi utz.
60005011	Che c'u ri Dios takal wi cayac uk'ij wak'ij ora y chikawach apanok, ma ruchuk'ab na jinta utakexic. Amén.
60005012	Xintz'iban c'u pan che alak; yey ri hermano Silvano, ri lic cubul nuc'u'x ruc', e cac'amaw bi wa' wa carta che alak. Ximpixabaj c'u alak y xink'alajisaj chiwach alak ri sakil unimal rutzil uc'u'x ri Dios; tiquila c'u alak chi utz chupa wa'.
60005013	Rutinamit ri Dios, ri e c'o pa ri tinamit re Babilonia, ri echa'tal ruma ri Dios junam uc' ralak, rique junam ruc' ri Marcos, ri pacha' nuc'ajol chupa rubi' ri Cristo, caquiya pan rutzil wach alak.
60005014	Ya'a alak rutzil wach alak chiwach alak ruc' jun sakil tz'ubuj chi'aj, c'utubal re c'ax cana' ib alak. C'ola utzil chomal chixo'l alak, ri c'o alak puk'ab ri Kanimajawal Jesucristo. Amén.
61001001	Ri'in, Simón Pedro, in jun aj chac y tako'n re ri Kanimajawal Jesucristo. Cantz'ibaj pan wa carta che alak, janipa ri ya'tal che alak cacubi' c'u'x alak ruc' ri Cristo jela' pacha' ka'anom ri'oj. Wa' wa chomilaj cubulibal c'u'xaj xya' chike konoje ruma ri ka Dios y Colobenel Jesucristo, ma Rire lic jusuc' ri cu'an kuc'.
61001002	E lic q'uiyar na pawi' alak ri unimal rutzil c'u'xaj y ri utzil chomal re ri Dios, yey wa' cac'ul alak ruma eta'am alak uwach ri Dios y ri Kanimajawal Jesucristo.
61001003	Ri Dios ruc' ri unimal uchuk'ab, uya'om chike ronoje tak ri cajawax che ri kac'aslemal y ri kabinic kasilabic chwach Rire. Yey cu'an wa' ruma ri xuya chike caketa'maj uwach Rire, ri xojusiq'uij ruc' ri unimal uchomalil y ri unimal uwach uk'ij.
61001004	Jec'uri'la', ri Dios uya'om nima'k y chom tak bi'tisinic chike cha' ruma wa' coju'ana pacha' Rire, ma elinak lo alak puk'ab ri rayibal na chom ta uwach, ri caquitakej ri winak re ruwachulew.
61001005	Ruma c'u xcubi' c'u'x alak ruc' ri Cristo, chirajawaxic c'u ri' cachuk'ubej ib alak cha' ri binic silabic alak cu'an lic jusuc'. Y na xew ta wa', ma lic ne chirajawaxic queta'maj alak sa' ri caraj ri Dios che alak.
61001006	We eta'am chi c'u alak sa' ri caraj ri Dios che alak, e 'ana alak ri'. Yey chajij ib alak chi utz cha' na catzak ta alak pa mac, y jec'uri'la' cac'oji' unimal c'u'x alak. Yey ruc' c'u ri unimal c'u'x alak, e c'utu alak pa sakil wi ya'om ib alak che jun sakil binic silabic chwach ri Dios.
61001007	Y ruma c'u lic ya'om ib alak che jun sakil binic silabic chwach ri Dios, c'ax na'a ib alak chiwach alak. Yey na xew ta wa', ma lic ya'a ib alak che uc'utic ri rutzil c'u'x alak chique conoje.
61001008	Ma we c'o c'u tak wa' uc' alak y ya'om ib alak che u'anic tak wa', ri' na coc ta xepuyil uc' alak yey cak'alajin c'u ri' lic c'o cutikoj ri xeta'maj alak uwach ri Kanimajawal Jesucristo.
61001009	No'j e junok na jinta tak wa' ruc', ri' e pacha' xew caril ri c'o chwach; e junam ruc' pacha' juna potz', ma xic'ow ne chuc'u'x e rojertan lic aj mac yey e ri Dios xcuyuw umac.
61001010	E uwari'che hermanos, cambi'ij wa' che alak: E ri Dios xcha'w e alak yey e Rire siq'uiyom e alak. Ruma c'u ri', chuk'ubej ib alak che uc'utic pa ri binic silabic alak, pakatzij wi siq'uim alak yey cha'tal alak ruma ri Dios. We ca'an alak wa', ri' na catzak ta chi alak pa mac.
61001011	Jela' c'u ri' lic cac'ul alak chi utz pa ri takanic na jinta utakexic re ri Kanimajawal y Kacolobenel Jesucristo.
61001012	Ruma c'u ri', na canwok'otaj ta ucuxtaxic wa' che alak, tob ne eta'am chi alak wa K'ijsak y jiquibam chi c'u'x alak che.
61001013	Ma chinuwach ri'in, xalok' c'a in c'aslic, lic usuc' cancoj pa jolom alak tak wa pixabanic.
61001014	Ma weta'am ri nucamic xa nakaj chi c'o lo wi, yey wa' e ri Kanimajawal Jesucristo uk'alajisam lo chwe.
61001015	E uwari'che lic inoquinak il che ucuxtaxic wa' che alak, cha' echiri' na in jinta chi uc' alak, xaki cac'un chic'u'x alak ronoje wa'.
61001016	Ma ri c'utunic xka'an chiwach alak chwi ruchuk'ab y ruc'unibal ri Kanimajawal Jesucristo, na e ta ruc' nuc'um ch'a'tem no'jital cuma ticawex; ma lic ruc' ri kawach xkil runimal uwach uk'ij Rire.
61001017	Ma ri'oj xkilo echiri' xk'alajisax runimal uchomalil y lic xyac uk'ij ruma ri Kakaw Dios. Xkata ne rukul ri Dios xch'aw chupa ri chomilaj k'ijsak c'o pakawi', jewa' xubi'ij: «E Nuc'ajol wa', ri lic c'ax canna'o y lic quinqui'cot che» xcha'.
61001018	Xkata c'u wa kulaj petinak chila' chicaj echiri' oj c'o ruc' Rire chwa ri santowilaj juyub.
61001019	Wa xkilo e cujiquiba' uwach ri tzij tz'ibital can cuma ri k'alajisanelab chupa Ruch'a'tem ri Dios. Y lic utz ri ca'an alak we coc alak il che wa', ma e pacha' juna ak' cawon pa k'eku'm c'a pa ri sakribal echiri' quel lo ri nimalaj ch'umil re ri sakribal. Wa' e que'elawi ruc'unibal ri Cristo, ri cutzij upa ri anima' alak.
61001020	Lic c'ut chirajawaxic nabe na camaj alak usuc' wa': Ri tz'ibital can chupa Ruch'a'tem ri Dios, na utz taj cak'alajisaxic xa ruc' una'oj juna achi.
61001021	Ma ri k'alajisam can chupa Ruch'a'tem ri Dios, na petinak ta ruma quino'jibal ticawex, e petinak ruma ri Santowilaj Ruxlabixel ri Dios. Ma tak ri santowilaj achijab re ri Dios xech'a'tic e chirij janipa ri xuk'alajisaj ri Ruxlabixel ri Dios chique.
61002001	Chiquixo'l ri tinamit e aj Israel xec'oji' k'alajisanelab xa e socoso'nel; jec'ula' chixo'libal ralak quec'oji' e aj c'utunel xa e socoso'nel. Wa' xa xe'lak'ay caquicoj pa quijolom ri hermanos c'utunic na usuc' taj, xa re yojobal ri quibinic quisilabic. Yey e cu'ana ne ri caquibi'ij na caquicoj ta chi rubi' ri Kanimajawal, ri xcam cuma rique re quebucolobej. Y ruma c'u wa na utz taj caqui'ano, e cape tan ri k'atbal tzij paquiwi'.
61002002	Yey lic e q'ui ri caquitakej ri quibinic wa aj c'utunel, ri quiya'om quib che u'anic tak ri quirayibal q'uixbal uwach. Ruma c'u ri' wa', tak ri winak caquijek quech'a't chirij ri be re ri K'ijsak.
61002003	Wa aj c'utunel e que'ec quic'u'x ruc' ri puak; caquesaj c'u uq'uiyal puak che alak ruc' socoso'nic. Ruma c'u tak wa caqui'ano, ri k'atbal tzij xex chi catewun paquiwi', yey ri sachibal quiwach xa nakaj chi c'o wulok.
61002004	Ri Dios na xucuy tane quimac ri ángeles xemacunic, ma xebuc'ak bi pa xibalba', xebutz'apij pa utum k'eku'm cha' quec'oji' na chila' c'a echiri' ca'an ri k'atbal tzij paquiwi'.
61002005	Yey na xucuy tane quimac ri winak ojertan echiri' xutak lo runimal jab paquiwi'. Xew xebucolobej wajxakib ticawex; jun chique e ri Noé, ri xtzijon chwi ri jusuc' binic chwach ri Dios.
61002006	Jenela' xuk'at tzij paquiwi ri queb tinamit Sodoma y Gomorra echiri' xusach quiwach ruc' ak', xu'an chaaj chique. Xu'an c'u wa' c'utubal re sa' ri caquic'ulumaj ri e aj maquib.
61002007	Pero xucolobej ri Lot, jun achi lic jusuc' rubinic usilabic, ri lic oquinak chuc'u'x ri itzel quibinic quisilabic tak ri winak pa jekel wi.
61002008	Yey ruma c'u jusuc' rubinic rire, ronoje k'ij lic cubisoj uc'u'x ri na ube taj cuto y caril chique wa' wa winak.
61002009	Ruc' tak wa', cakilo ri Dios lic reta'am su'anic quebucolobej janipa ri quiya'om quib puk'ab echiri' cac'am quipa; yey ec'u janipa ri na e ta jusuc', ri' e c'o chi chuxe' ri k'atbal tzij re ri Dios, y wa' cape na paquiwi' echiri' copon ruk'ijol.
61002010	Yey wa k'atbal tzij e lic takal chique ri quitakem tak ri rayibal re ri quiti'jil, ri benak quic'u'x che u'anic ri ch'ulilaj mac, ri na caquiya ta quib catakan junok paquiwi', ri na queq'uix ta che u'anic janipa ri cacaj rique, ri e titz'itak, ri na caquixi'ij tane quib quech'a't ruc' itzel ch'a'tem chiquij tak ri c'o quiwach y c'o quichuk'ab paquiwi'.
61002011	Yey ne ri ángeles, tob lic c'o quichuk'ab y lic c'o quiwach ya'talic, na caquic'ak tane bi quik'ij ri jujun chic c'o quiwach echiri' caquicoj quimac chwach ri Kanimajawal.
61002012	No'j wa' wa aj c'utunel e socoso'nel, e caquich'a'tibej ri na caquimaj tane usuc'. Ruma c'u ri', ca'an chique pacha' ca'an chique ri awaj na jinta quina'oj, ri quebalaxic xa re quechapic y re quecamisaxic.
61002013	Ca'an c'u c'ax chique, uc'axel ri c'ax qui'anom rique chique jujun chic. Rique lic benak quic'u'x che u'anic ri quirayibal lic q'uixbal uwach yey caqui'an ne wa' tob pak'ij. Echiri' rique caquimol quib uc' alak re quewa' uc' alak, e jela' pacha' ri ch'ul cuch'ulaj juna c'ul, ma lic q'uixbal uwach ri caqui'an chixo'l alak.
61002014	Wa' wa'chijab echiri' caquil juna ixok, xew caquich'ob ri quemacun ruc', na quic'ow ta quic'u'x che quemacunic, quequimin pa mac ri na jinta quicowil chwach ri Dios y quiya'om quic'u'x che urayixic ronoje ri caquilo. Ec'u ri Dios uk'atom chi tzij paquiwi rique
61002015	ma xquiya can ri sakil be y xquimaj bi jun be lic na e taj. Qui'anom c'u que pacha' ri xu'an ri Balaam, ruc'ajol ri Beor. Wa' e lic xcha ranima' che uch'aquic puak ruma ri na jusuc' taj xu'ano.
61002016	Ruma c'u ri mac catajin che u'anic, xch'a'bex upa, yey ri xch'a'ben upa ¡e jun awaj aj eka'n! Tob rawaj na quech'aw taj, wa jun buru ruc' uch'awibal achi xch'aw che y jela' xuk'atej ruch'u'jilal ri jun aj k'ij.
61002017	Wa' wa aj c'utunel pacha' e ac'al na jinta chi ya' chupa, pacha' e sutz' xa quec'am bi ruma runimal tew. Chique c'u conoje ri' wa', yijbital chi ri lic k'eku'malil ak'ab cha' na jinta utakexic quebe'c'ola chupa.
61002018	Ruc' ri quich'a'tem lic caqui'an nim che quib tob na jinta ne que'elawi ri caquibi'ij. Yey rique caquibi'ij utz we e caqui'an sa' ri curayij ri quiti'jil y caquiya c'u quib che u'anic wa'. Jec'ula' e quequimin tanchi pa mac ri c'ac' ne ebelinak lo chiquixo'l tak ri caqui'an ri na utz taj.
61002019	Caquibi'ij e puk'ab jun c'o wi cu'an sa' ri caraj cu'ano; yey rique puk'ab ne ri mac e c'o wi. Ma echiri' junok na cuch'ij ta uchuk'ab jun chic, ri' e cac'oji' puk'ab ri casocow re; jec'ula' cuc'ulumaj ri jun na cuch'ij ta uchuk'ab ri mac.
61002020	Ec'u ri ebelinak chi lo chupa ri ch'ulilaj mac re ruwachulew ruma xqueta'maj uwach ri Kanimajawal y Kacolobenel Jesucristo, we quetzelej tanchi chupa wa mac y quesocotaj ruma, ri' más c'ax ri caquiq'uisbej wi chwa echiri' c'amaja' caqueta'maj uwach ri Kanimajawal.
61002021	Más utz c'u ri' chique tamaji xqueta'maj ri be re ri jusuc' binic chwa ri caquesaj quib che ri Santowilaj Tzij Pixab re ri Dios, ri xya'taj chique.
61002022	Ec'u ri qui'anom rique, pakatzij wi e pacha' ri jun tzij jewa' cubi'ij: Ri tz'i' catzelej tanchi che utijic ri uxabem chi ulok; yey ri ak atinisam chic, cubalcatila' tanchi rib chupa ri xok'o'l cacha'.
61003001	Hermanos, e uca'm carta wa' cantz'ibaj pana che alak. Yey chupa ucabichal carta lic e canc'osoj uwach ri sakil na'oj alak ruc' pixabanic, cha' ri na'oj alak cac'oji' chi jusuc'.
61003002	C'una c'u chic'u'x alak ri xquibi'ij lo rojertan ri k'alajisanelab re ri Dios, yey ri cubi'ij ri takanic re ri Kanimajawal y Kacolobenel, ri xc'ut che alak cuma tak rutako'n ri Dios.
61003003	Lic chirajawaxic nabe na queta'maj alak wa': Chupa tak ruq'uisbal k'ij queyactaj lo winak e ch'aminel, ri caquitakej ri quirayibal na chom ta uwach.
61003004	Caquibi'ij c'u che alak: «¿Sa' xu'an ri' ri bi'tisinic 'anom can puwi rutzelejic lo ri Cristo? Ma ya ne xecam ri kachu-kakaw, ri nabe xecojow rubi' ri Cristo; y ronoje junam u'anom chwi lo rujekebal ruwachulew, na jinta c'o jalc'atajinak che» quecha'.
61003005	Jec'uwa' caquibi'ij ma na cacaj taj caquimaj usuc' e rojertan e ri Dios ruc' Ruch'a'tem xu'an ruwa caj y xu'an ruwachulew, yey wa' xuwinakirisaj lo pa ri ya' y xutiquiba' chuxo'libal wa'.
61003006	Yey ruma c'u ri ya' re ri nimalaj jab xutak lo ri Dios, xsach quiwach tak ri winak re ojertan y xjalc'atix uwach ruwachulew.
61003007	Ec'u ruwa caj y ruwachulew e c'o wo'ora, e chajital chi ruma ri tzij ubi'im ri Dios c'a echiri' queya' pa ak' chupa ruk'ijol ri k'atbal tzij, echiri' casachisax quiwach ri ticawex lic e aj maquib.
61003008	Pero ralak hermanos, masach chic'u'x alak wa': Chwach ri Kakaw e ri jun k'ij e junam ruc' pacha' chi juna mil junab; yey e ri jun mil junab e junam ruc' pacha' chi juna k'ij.
61003009	Ri Kanimajawal na camayin ta che u'anic janipa rubi'tisim lok, jela' pacha' ri caquibi'ij jujun. Ma Rire lic c'o unimal uc'u'x kuc', y na caraj ta c'u casach uwach junok. Ri caraj Rire e conoje ri ticawex caquitzelej quitzij chwach.
61003010	Ec'u ruk'ijol ruc'unibal ri Kanimajawal cac'un lok pacha' ri oquibal re juna elek'om pa juna ja chak'ab, ma ri elek'om na cubi'ij ta apanok jampala' coponic. Chupa c'u wa' wa k'ij casach uwach ruwa caj ruc' jun nimalaj ch'awibal cajininic y ronoje tak ri c'o chwach casach quiwach ruma ri ak'. Yey ruwachulew y ronoje tak ri e c'o chwach queporotajic.
61003011	We ronoje c'u ri' wa' jela' rusachic uwach ca'anic, ¿su'chac c'u ri' na cabin ta alak jusuc' ruc' jun sakil binic silabic chwach ri Dios?
61003012	Ruc' c'u ronoje c'u'x alak, lic choc alak il che roy'exic ruc'unibal ruk'ijol ri Dios. Ma chupa wa' wa k'ij ruwa caj cumaj ak' y casach uwach, y ronoje tak c'u ri' ri c'o che ruwa caj cac'atic y cajak'ur ruma ruc'atibal ri ak'.
61003013	No'j ri'oj koye'em jun c'ac' uwa caj y jun c'ac' uwachulew jela' pacha' rubi'tisim ri Dios. Yey chiri', conoje xew e caqui'an ri lic jusuc'.
61003014	E uwari'che ralak hermanos, ruma oye'em alak tak wa', e chu'ana ubis c'u'x alak ri carikitaj alak ruma ri Dios chi utzil chomal ruc' jun binic alak lic jusuc', cha' na jinta mac alak y na jinta junok catz'akaw mac chi'ij alak.
61003015	Lic maja c'u alak usuc' wa': Runimal uc'u'x ri Kanimajawal kuc' e re cojcolobetajic jela' pacha' rutz'ibam ri ka hermano Pablo che alak, yey ri xutz'ibaj rire e chirij ri na'oj ya'tal che ruma ri Dios.
61003016	Ri Pablo lic xch'a't chwi tak wa'. Chupa tak rucartas c'o ri lic c'ayew umajic usuc'. Yey e tak c'u ri na jinta quimajom puwi wa' y na jinta ucowil ri cubulibal quic'u'x, na jusuc' ta chi ubi'xiquil caqui'an puwi tak rutz'ibam ri Pablo yey jenela' caqui'an ruc' ri nic'aj chic Utzij Upixab ri Dios; y ruc' wa' e caquitzucuj ri k'atbal tzij re ri Dios paquiwi'.
61003017	E uwari'che ralak hermanos, ruma eta'am chi alak chi utz sa' ri catajin lok, lic chajij c'u ib alak cha' na cajeq'uetaj tubi alak ruma ri socoso'nic que ri lic na quebin ta jusuc' y cha' na caya ta can alak ri Utzilaj Tzij cojom chi alak.
61003018	Ri 'ana alak e q'uiya alak chupa ri unimal rutzil uc'u'x ri Dios y che ri reta'maxic uwach chi utz ri Kanimajawal y Kacolobenel Jesucristo. Che c'u Rire takal wi ri yacbal k'ij na jinta utakexic wo'ora y chikawach apanok. Amén.
62001001	Cakatz'ibaj pan wa carta che alak chwi ri Jun xex chi c'o lo wi echiri' c'amaja' ne ca'an ruwachulew, puwi sa' tak ri xubi'ij yey puwi ri kilom ruc' ri kawach. Ma pakatzij wi xkil uwach y xkachap ne ruc' ri kak'ab. Cojtz'iban c'u ri' puwi ri Jun pakatzij wi e ri Tzij, ri cuya c'aslemal.
62001002	Wa Jun cuya c'aslemal xc'un che ruwachulew yey ri'oj xkil uwach. E uwari'che cakabi'ij sa' ri kilom y cakak'alajisaj c'u che alak puwi wa Jun na jinta utakexic ruc'aslemal. Rire xex chi c'o lo wi ruc' ri Kakaw Dios yey xuk'alajisaj c'u rib chikawach ri'oj.
62001003	Janipa c'u ri kilom y ri katom, e cakak'alajisaj pan che alak; ma e cakaj cu'an alak xa jun kuc' ri'oj jela' pacha' ri'oj pakatzij wi xa jun ka'anom ruc' ri Kakaw Dios y ruc' Ruc'ajol, wa' e ri Kanimajawal Jesucristo.
62001004	Cakatz'ibaj pan wa carta che alak cha' junam caqui'cot alak kuc'.
62001005	Ec'u wa tzij katom che ri Kanimajawal Jesucristo e cakak'alajisaj che alak: Ri Dios e K'ijsak yey ruc' Rire na jinta c'ana k'eku'malil.
62001006	We cakabi'ij xa jun ka'anom ruc' ri Dios yey cojbin chupa ri k'eku'malil, ri' cojelic xa oj aj rak'ul y na cojbin ta c'u chupa ri K'ijsak.
62001007	No'j we cojbin chupa ri K'ijsak jela' pacha' ri Dios c'o pa ri K'ijsak, ri' xa jun ka'anom chikawach. Yey ronoje ri kamac cach'ajtaj c'u ri' ruma ruquiq'uel ri Kanimajawal Jesucristo, Ruc'ajol ri Dios.
62001008	Pero we cakabi'ij na jinta kamac, ri' xa e cakasoc kib chikibil kib y na katzij ta ri cakabi'ij.
62001009	No'j we cakak'alajisaj ri kamac chwach ri Dios, Rire cucuy kamac y cojuch'aj che ronoje ri na utz taj c'o pa kanima', ma Rire lic jusuc' y ujiquibam uwach cu'an wa' yey Rire na cu'an ta rak'ubal.
62001010	We cakabi'ij na oj ta macuninak, ri' e pacha' caka'an aj rak'ul che ri Dios, ma cakabi'ij na katzij ta ri ubi'im can Rire.
62002001	Ralak alak walc'o'al chupa rubi' ri Dios, cantz'ibaj c'u pan wa' che alak cha' na camacun ta alak. Yey we c'o junok che alak camacunic, cheta'maj alak c'o Jun cach'aw pakawi' chwach ri Kakaw, wa' e ri Kanimajawal Jesucristo, yey Rire lic jusuc'.
62002002	E Rire ri xuya rib xcam pakac'axel re tojbal ri kamac. Y na xew ta re tojbal ri kamac ri'oj, ma re tojbal ri quimac conoje ri e c'o che ruwachulew.
62002003	We caka'an ri takanic cuya ri Dios chike, cak'alajin c'u ri' pakatzij wi keta'am uwach Rire.
62002004	We c'o cabi'n re: «Ri'in weta'am uwach ri Dios» yey na cu'an ta janipa ri takanic cuya ri Dios che, ri' xa aj rak'ul y na jinta ri K'ijsak ruc'.
62002005	No'j ri cutakej ri cubi'ij ri Dios, ri' cak'alajinic pakatzij wi lic c'ax cuna' ri Dios. We jec'ula' caka'an ri'oj, k'alaj c'u ri' pakatzij wi xa jun ka'anom ruc' Rire.
62002006	We c'o junok cubi'ij xa jun u'anom ruc' ri Dios, chirajawaxic c'u ri' chu'ana che rubinic jela' pacha' rubinic ri Kanimajawal Jesucristo.
62002007	Hermanos, na cantz'ibaj ta jun c'ac' tzijpixab che alak, ma e cantz'ibaj chwi ri xex chi c'o uc' alak chwi ri petinak lok. Wa ojer tzijpixab e ri xex chi tom wi lo alak.
62002008	Na ruc' ta c'u ri', e pacha' c'ac' wa cantz'ibaj che alak, ma wa' lic xk'alajin che rubinic ri Jesús yey cak'alajin c'u che ri binic silabic ralak, ma ri k'eku'malil catajin upacatajic y ri sakil K'ijsak cawon chic.
62002009	We c'o junok cubi'ij c'o chupa ri K'ijsak yey tzel caril ri ratz-uchak', ri' c'a c'o pa k'eku'malil.
62002010	No'j we junok c'ax cuna' ri ratz-uchak', ri' c'o chupa ri K'ijsak y na jinta c'o caminow re pa mac.
62002011	Pero ri tzel caril ri ratz-uchak', ri' c'a c'o pa k'eku'malil y cabin c'u chupa wa'. Ruma la', na reta'am taj pachawi que'ec wi, ma ruma c'o chupa ri k'eku'malil e junam ruc' pacha' potz'.
62002012	Cantz'ibaj pan wa' che alak, ralak walc'o'al chupa rubi' ri Dios, ma cuytajinak chi mac alak ruma ri xu'an ri Kanimajawal Jesucristo.
62002013	Cantz'ibaj pan wa' che alak ri c'o alc'o'al alak, ma xeta'maj alak uwach ri Kanimajawal, ri xex chi c'o lo wi echiri' c'amaja' ne ca'ani' ruwachulew. Cantz'ibaj pan wa' chiwe ri ix alabo-alito, ma ich'ijom chi uchuk'ab ritzel winak. Cantz'ibaj pan wa' che alak, ralak walc'o'al chupa rubi' ri Dios; ma xeta'maj alak uwach ri Kakaw.
62002014	Xintz'iban c'u pan che alak ri c'o alc'o'al alak, ma eta'am chi alak uwach ri Kanimajawal, ri xex chi c'o lo wi echiri' c'amaja' ne ca'ani' ruwachulew. Xintz'iban pan chiwe ri ix alabo-alito, ma lic c'o ruchuk'ab ri Dios iwuc' y Ruch'a'tem ri Dios lic tiquil chupa ri iwanima' yey lic ich'ijom chi uchuk'ab ritzel winak.
62002015	Me'ec c'u'x alak ruc' ri c'o che ruwachulew ruc' tak ri xa re ruwachulew. Ma we c'o junok e que'ec uc'u'x ruc' tak wa', ri' na c'ax ta cuna' ri Kakaw.
62002016	Ma e ronoje ri na utz taj c'o che ruwachulew, na ruc' ta ri Dios petinak wi, xa e re ruwachulew. Yey wa' e tak ri rayinic re ri kati'jil, ri rayinic re caka'an ke'oj che janipa ri cakilo y ri rayinic re yacbal kak'ij.
62002017	Ec'u ruwachulew xa caq'uisic junam ruc' ronoje ri rayinic na utz taj c'o chwach; no'j c'u ri ca'anaw janipa ri caraj ri Dios, ri' na jinta utakexic ruc'aslemal.
62002018	Alak walc'o'al chupa rubi' ri Dios, oj c'o chi che ruq'uisbal k'ij. Keta'am chi wa', ma tom chi alak e cac'un lo ri jun cayactaj chirij ri Cristo, ri cabi'x “anticristo” che. Yey wo'ora lic e q'ui chi ri eyactajinak chirij ri Cristo.
62002019	Rique tob xquimol quib junam kuc' ri'oj, na junam ta quic'u'x kuc' ri'oj. Ma we ta e ri', xecanaj ta can kuc'. Pero xebel c'u bi chikaxo'l ri'oj, y ruc' wa' cak'alajinic na jinta junok chique rique e kuq'uil ri'oj.
62002020	Ec'u ralak na alak ta jela' pacha' rique, ma ya'tal che ralak ri Ruxlabixel ri Jun lic nim uk'ij Santo y ruma c'u wa' onoje alak eta'am alak ri K'ijsak.
62002021	Cantz'ibaj pan wa' che alak, na e ta ruma na eta'am ta alak ri K'ijsak re ri Dios, ma e ruma ne ri eta'am alak wa' yey eta'am chi c'u alak na jinta juna rak'ubal no'jital lo che ri K'ijsak.
62002022	¿China tak ri lic e aj rak'ul? E tak ri caquibi'ij: «Ri Jesús na e ta Rucha'o'n lo ri Dios.» Ec'u tak ri caquibi'ij wa', na xew ta eyactajinak chirij Ruc'ajol ri Dios, ma jenela' eyactajinak chirij ri Kakaw Dios.
62002023	E junok cubi'ij: «Ri Jesús na e ta Uc'ajol ri Dios,» ri' na jinta ri Kakaw Dios ruc'. No'j ri cuk'alajisaj: «Ri Jesús e Uc'ajol ri Dios,» ri' c'o ri Kakaw Dios ruc'.
62002024	Ec'u ri xex chi tom wi lo alak puwi ri Cristo, e tiquila ri' chupa ri anima' alak. Yey we e u'anom ri', c'o chi alak puk'ab ri Kakaw Dios y puk'ab Ruc'ajol.
62002025	Ec'u bi'tisinic wa' u'anom can ri Kanimajawal Jesucristo: E ri cuya ri c'aslemal na jinta utakexic chike.
62002026	Cantz'ibaj c'u pan wa' che alak, ma e c'o ri cacaj caquisoc alak.
62002027	No'j ralak c'o chi pa anima' alak ri Uxlabixel ya'tal che alak ruma ri Kanimajawal Jesucristo. E uwari'che na cajawax taj cac'un lo junok ruc' c'utunic lic junwi chwa ri k'alajisam chi che alak, ma ri Ruxlabixel ri Dios e cac'utuw che alak ronoje ri K'ijsak re ri Dios. Y janipa ri cuc'ut Rire, lic katzij, na rak'ubal taj. Ruma c'u ri', tiquila alak chi utz chupa ri majom alak che ri Ruxlabixel ri Dios.
62002028	Ec'u wo'ora, ri alak walc'o'al chupa rubi' ri Dios, mesaj ib alak puk'ab ri Kanimajawal Jesucristo, cha' ruc' cubulibal kac'u'x cakoy'ej Rire y na cojq'uix ta chwach Rire echiri' cak'alajin uwach pa ruc'unibal.
62002029	Ralak eta'am chi alak wa': Rire lic jusuc'. Cheta'maj c'u alak ri': E janipa ri caqui'an ri lic jusuc', ebalaxinak chi chupa rubi' Rire.
62003001	Ch'obo pe alak puwi ri sakil rutzil uc'u'x ri Kakaw Dios, ma lic c'ax cojuna'o y uya'om ri cabi'x chike oj ralc'o'al Rire. E uwari'che ri winak e c'o che ruwachulew, ri c'amaja' caquicoj rubi' ri Jesús, na queta'am taj oj china ri'oj chwach ri Dios, ma rique na queta'am ta uwach Rire.
62003002	Hermanos, wo'ora oj chi ralc'o'al ri Dios, tob c'amaja' cak'alajinic sa' ri coju'ana chikawach apanok. Pero keta'am c'ut echiri' cak'alajin uwach ri Kanimajawal Jesucristo, coju'ana jela' pacha' Rire, ma cakilo y caketa'maj c'u uwach chi utz.
62003003	Janipa ri cubul pan quic'u'x che wa', caquichomaj ri quibinic quisilabic chiquibil quib cha' cu'ana jela' pacha' ruchomal rubinic ri Kanimajawal.
62003004	Janipa c'u ri quemacunic e caquipalajij Rutzij Upixab ri Dios, ma ri mac e rupalajixic Rutzij Upixab ri Dios.
62003005	Eta'am chi c'u alak, ri Kanimajawal Jesucristo xc'unic re cojresaj puk'ab ri mac yey Rire na jinta c'ana umac.
62003006	Janipa c'u ri qui'anom xa jun ruc' ri Kanimajawal Jesucristo, ri' na caquiya ta chi quib che u'anic ri mac. Yey janipa ri quiya'om quib che u'anic ri mac, ri' na caquimaj ta usuc' china ri Cristo y na queta'am tane uwach.
62003007	Alak walc'o'al chupa rubi' ri Dios, mac'o masocow e alak. Ma e junok catajin che u'anic ri utz, ri' jusuc' rubinic usilabic jela' pacha' rubinic ri Kanimajawal Jesucristo lic jusuc'.
62003008	E junok c'a c'o pa mac, ri' re ritzel winak, ma ritzel winak lic rewi aj mac chwi xjeki' lo ruwachulew. Ruma ne c'u wa' xc'un Ruc'ajol ri Dios cha' colu'sacha uwach janipa ri u'anom ritzel winak.
62003009	Yey ri u'anom chi ralc'o'al ri Dios, na cuya ta rib che u'anic ri mac, ma ri Dios uya'om chi jun c'ac' c'aslemal che. Ruma c'u ri', na utz taj c'a cac'oji' pa ri mac, ma u'anom chi ralc'o'al ri Dios.
62003010	Ruc' c'u ri' wa', cak'alajinic china tak ri e ralc'o'al ri Dios yey cak'alajinic e china tak ri e ralc'o'al ritzel winak. Ma e junok na cu'an ta ri jusuc' yey na c'ax tane cuna' ri ratz-uchak', ri' na ralc'o'al ta ri Dios.
62003011	E tzij wa' xex chi tom wi lo alak: C'ax kana'a kib chinima konoje.
62003012	Maka'an ke'oj pacha' ri xu'an ri Caín, ma rire e re ritzel winak y ruma ri' xucamisaj ruchak'. ¿Su'be xucamisaj? Ma e tak ri xu'an ri Abel lic jusuc' chwach ri Dios; no'j e tak ri xu'an rire na chom ta uwach.
62003013	Alak nu hermanos, macam anima' alak che we ri na queta'am ta uwach ri Dios tzel caquil alak.
62003014	Ri'oj keta'am ojelinak chi lo chupa ri be re ri camic yey wo'ora oj c'o chi chupa ri be re ri c'aslemal, ma c'ax quekana' ri ka hermanos. No'j e junok na c'ax ta cuna' ru hermano, ri' c'a c'o chupa ri be re ri camic.
62003015	Ec'u junok tzel caril ru hermano, ri' camisanel chwach ri Dios; yey eta'am alak, e juna camisanel na takal ta che caya'i' uc'aslemal na jinta utakexic.
62003016	Ri'oj kamajom usuc' sa' ri sakil rutzil c'u'xaj, ma ri Jesús xuc'ut wa' chike echiri' xuya rib pa camic kuma ri'oj. Jec'uri'la', ri'oj chirajawaxic wi cakaya kanima' che quito'ic ri ka hermanos tob ne ruma wa' cojcamisaxic.
62003017	Yey we c'o junok lic c'o ubitak re y carilo c'o cajawax che ri ratz-uchak', pero na cajuch' ca'n ta pa ranima', ¿c'o neba rutzil uc'u'x ri Dios ri' pa ranima'? Na jintaj.
62003018	Alak walc'o'al chupa rubi' ri Dios, na xa ta cakabi'ij ruc' uwa ke' c'ax cakana' kib, ma ri lic chirajawaxic wi e cak'alajin ri rutzil kac'u'x ruc' tak ri utz caka'ano.
62003019	We ec'u caka'an wa', cak'alajinic oj re ri K'ijsak yey cakana' c'u ri' lic utz ka'anom chwach ri Dios.
62003020	Tob c'u cakana' chikac'u'x c'o ri na utz taj ka'anom, na ruc' ta c'u ri', ri cubi'ij ri Dios e más c'o uwach chwa ri cubi'ij ri kanima', ma ri Dios lic reta'am ronoje.
62003021	Hermanos, we cakana' chikac'u'x na oj jinta pa mac, c'o ucowil kac'u'x ri' chwach ri Dios.
62003022	Yey we c'o cakatz'onoj che, Rire cuya na chike, ma e cojtajin che u'aniquil ri cubi'ij Rutzij Upixab y e caka'an ri cuc'ul uc'u'x Rire.
62003023	Ec'u utakanic wa' chike: Kacojo rubi' ri Jesucristo, Ruc'ajol ri Dios, yey c'ax kana'a kib chikawach jela' pacha' ri xojutak Rire che u'anic.
62003024	E junok catajin che u'anic ri cubi'ij Rutzij Upixab ri Dios, ri' puk'ab ri Dios c'owi y ri Dios jekel pa ranima'. Ruma c'u ri Ruxlabixel uya'om ri Dios chike, lic keta'am Rire jekel pa kanima'.
62004001	Hermanos, lic e q'ui ri k'alajisanelab xa e socoso'nel ebenak pa tak ri tinamit che ruwachulew re caqui'an c'utunic. E uwari'che macoj alak ruch'a'tem junok xew ruma cubi'ij c'o uk'alajisam lo ri Ruxlabixel ri Dios che. Ri 'ana alak e lic ch'obo alak we wa cubi'ij pakatzij wi re ri Dios.
62004002	¿Su'anic caketa'maj we ruc'utunic junok petinak ruc' ri Ruxlabixel ri Dios? Petinak ruc' ri Dios we e cujiquiba' wa': «Ri Jesucristo e Rucha'o'n lo ri Dios yey xu'an achi echiri' xc'un che ruwachulew.»
62004003	No'j we junwi ri cubi'ij, k'alaj c'u ri' ruc'utunic na ruc' ta ri Dios petinak wi, ma e petinak ruc' ri jun cabi'x “anticristo” che; wa' e ri tom chi alak cac'unic yey wo'ora cachacun chi ne che ruwachulew.
62004004	Alak walc'o'al chupa rubi' ri Dios, ralak alak re ri Dios y ch'ijom chi alak quichuk'ab wa' wa k'alajisanelab xa e socoso'nel; ma ri Uxlabixel c'o uc' ralak más c'o uchuk'ab chwa ri jun c'o che ruwachulew.
62004005	Ma rique xa e re ruwachulew, e uwari'che xa re ruwachulew ri caquic'utu; yey tak c'u ri winak re ruwachulew e lic caquitakej ri quic'utunic rique.
62004006	Pero ri'oj oj re ri Dios, yey ri queta'am uwach ri Dios e caquitakej ri kac'utunic ri'oj, no'j tak ri na e ta re ri Dios na caquitakej ta ri kac'utunic ri'oj. Jela' c'u ri' caketa'maj we juna c'utunic petinak ruc' ri Uxlabixel re ri K'ijsak o petinak ruc' ri jun xa socoso'nel.
62004007	Hermanos, lic chirajawaxic wi c'ax kana'a kib chikawach, ma ri rutzil c'u'xaj ruc' ri Dios cape wi. E junok c'o rutzil c'u'xaj ruc', ri' alaxinak pa rubi' ri Dios yey reta'am uwach ri Dios;
62004008	no'j e junok na jinta rutzil c'u'xaj ruc', ri' na reta'am ta uwach ri Dios, ma ri Dios e aj rutzil c'u'xaj.
62004009	Ri rutzil uc'u'x ri Dios xk'alajinic echiri' xutak lo che ruwachulew ri lic xew Uc'ajol ri', cha' ruma Rire cac'oji' kac'aslemal.
62004010	Ri sakil rutzil c'u'xaj cak'alajinic na ruma ta e ri'oj ri c'ax xojna'w re ri Dios, ma e Rire ri c'ax xna'w ke ri'oj nabe y xutak lo Ruc'ajol cha' colu'ya'a rib pakac'axel re tojbal ri kamac.
62004011	Hermanos, ri Dios xu'an wa', c'utubal re ri rutzil uc'u'x chike; ruma c'u ri' chirajawaxic ri'oj c'ax kana'a kib chikawach.
62004012	Na jinta junok iliyom uwach ri Dios; pero we c'ax cakana' kib chikawach, ri' cak'alajinic jekel ri Dios pa kanima' y pa sakil wi c'o ri rutzil uc'u'x Rire pa kanima'.
62004013	Caketa'maj c'u ri', oj c'o puk'ab ri Dios yey Rire jekel pa kanima', ma Rire uya'om ri Ruxlabixel chike.
62004014	Yey ri'oj kilom y cakak'alajisaj ri xu'an ri Kakaw: Rire xutak lo Ruc'ajol re quebucolobej conoje ri ticawex.
62004015	E junok cuk'alajisaj: «Ri Jesús e Uc'ajol ri Dios», ri' jekel ri Dios pa ranima' yey rire c'o puk'ab ri Dios.
62004016	Ri'oj keta'am y kacojom ri Dios lic c'ax cojuna'o. Ri Dios e aj rutzil c'u'xaj; ec'u junok c'o ri rutzil c'u'xaj pa ranima', ri' c'o puk'ab ri Dios yey ri Dios jekel pa ranima' rire.
62004017	We ri rutzil uc'u'x ri Dios pa sakil wi c'o pa kanima', ri' lic cubul kac'u'x y na cakaxi'ij ta kib chwa ruk'ijol ri k'atbal tzij, ma jela' pacha' rubinic ri Jesús, jec'ula' cojbin ri'oj wara che ruwachulew.
62004018	We ri rutzil uc'u'x ri Dios c'o pa kanima', na jinta cakaxi'ij kib che, ma ri sakil rutzil uc'u'x ri Dios caresaj ri xi'in ib chike. Pero we junok cuxi'ij rib, e ruma cuna'o cape k'atbal tzij puwi'. E uwari'che we junok c'a cuxi'ij rib, ri' c'amaja' cumaj usuc' pa sakil wi ri rutzil uc'u'x ri Dios.
62004019	Ri'oj c'ax cakana' ri Dios ma e Rire c'ax xna'w ke ri'oj nabe.
62004020	We c'o junok cubi'ij: «Ri'in c'ax canna' ri Dios,» yey tzel caril ri ratz-uchak', ri' xa aj rak'ul. Ma e junok na c'ax ta cuna' ri ratz-uchak' ri caril uwach, ¿su'anic c'u ri' c'ax cuna' ri Dios ri na rilom ta uwach?
62004021	E ri Dios ya'yom wa' wa takanic chike: «E junok c'ax cuna' ri Dios, lic chirajawaxic c'ax chebuna'a ri ratz-uchak'.»
62005001	E junok cucojo ri Jesús e Ucha'o'n lo ri Dios, ri' alaxinak chi chupa rubi' ri Dios. Yey we c'ax cakana' ri Dios, ri' c'ax quekana' ri e ralc'o'al Rire.
62005002	Chwi c'u ri' wa' caketa'maj c'ax quekana' ri e ralc'o'al ri Dios, we c'ax cakana' ri Dios y cojtajin che u'anic ri cubi'ij Rutzij Upixab.
62005003	Ma ri c'utubal re ri rutzil kac'u'x che ri Dios, e ri caka'an janipa ri cubi'ij Rutzij Upixab yey wa' na c'ayew taj ca'anic.
62005004	Ma konoje ri oj alaxinak chi chupa rubi' ri Dios, cakach'ij uchuk'ab ri na utz taj c'o che ruwachulew, yey caka'an wa' ruma ri cubulibal kac'u'x ruc' Rire.
62005005	¿China c'u ri cach'ijow uchuk'ab ri na utz taj c'o che ruwachulew? E junok cucojo ri Jesús e Uc'ajol ri Dios.
62005006	Ri Kanimajawal Jesucristo xc'un che ruwachulew y xk'alajin c'ut china Rire echiri' xuc'ul ri ya' re bautismo y echiri' xturuw ruquiq'uel; na xew ta c'u ruma ri bautismo ruc' ya' ma ruc' ne ruquiq'uel xturuwic. Ec'u ri Ruxlabixel ri Dios xk'alajisan re wa'; yey ronoje ri cubi'ij Rire, lic katzij.
62005007	E oxib c'u ri quek'alajisan puwi ri lic katzij:
62005008	ri Ruxlabixel ri Dios, ri bautismo re ri Jesús ruc' ya' y ruquiq'uel ri Jesús xturuw chwa ri cruz; yey uroxchal wa' junam ri caquik'alajisaj.
62005009	Ri'oj cakac'ul ri caquik'alajisaj ri ticawex, pero janipa ri cubi'ij ri Dios más c'o uwach chwa ri caquibi'ij ri ticawex; ruma c'u ri' lic chirajawaxic cakac'ul janipa ri cuk'alajisaj Rire puwi Ruc'ajol.
62005010	E junok cubul uc'u'x ruc' Ruc'ajol ri Dios, ri' ucojom janipa ri uk'alajisam ri Dios puwi Ruc'ajol. No'j ri na cucoj ta ri cubi'ij ri Dios, e pacha' cu'an aj rak'ul che ri Dios, ma na cucoj ta ri uk'alajisam ri Dios puwi Ruc'ajol.
62005011	Y ri k'alajisam e wa': Ri Dios uya'om kac'aslemal na jinta utakexic, yey wa' wa c'aslemal xew carikitaj ruma Ruc'ajol.
62005012	E junok uc'ulum Ruc'ajol ri Dios pa ranima', ri' ya'tal chi wa' wa c'aslemal che; no'j e junok na uc'ulum ta Ruc'ajol ri Dios pa ranima', ri' na ya'tal ta wa' wa c'aslemal che.
62005013	Cantz'ibaj pan wa' che alak ri cojom alak rubi' Ruc'ajol ri Dios, cha' queta'maj alak c'o c'aslemal alak na jinta utakexic.
62005014	Cubul kac'u'x ruc' ri Dios ma keta'am we ri cakatz'onoj che e chirij janipa ri caraj Rire, cojuta c'u ri'.
62005015	Yey we keta'am Rire cojuto, keta'am c'u ri' cuya chike sa' ri katz'onom che.
62005016	We c'o junok caril juna hermano catzak pa mac, yey we wa' wa mac na cuc'am tubi pa ri camic chwach ri Dios, chu'ana c'u orar ri' cha' wa hermano cutzelej utzij chwach ri Dios y jec'ula' ri Dios cuya uc'aslemal. Wa' e we ri mac na cuc'am tubi pa ri camic chwach ri Dios. Pero c'o mac cuc'am bi jun pa ri camic chwach ri Dios; chwi c'u ri' wa' na cambi'ij taj we c'a ca'an orar puwi ri ca'anaw re.
62005017	Ronoje ri na jusuc' taj ca'anic e mac chwach ri Dios, pero c'o mac na cuc'am tubi jun pa ri camic na jinta utakexic.
62005018	Keta'am c'ut, e janipa ri ebalaxinak chupa rubi' ri Dios, na caquitijoj ta chi quib che u'anic ri mac; ma Ruc'ajol ri Dios e cachajin que cha' na quetzak ta puk'ab ritzel winak.
62005019	Lic c'u keta'am oj re ri Dios, y keta'am tak ri winak re ruwachulew puk'ab ritzel winak e c'o wi.
62005020	Y keta'am c'ut, Ruc'ajol ri Dios xc'un che ruwachulew, yey uya'om kana'oj cha' caketa'maj uwach ri Jun pakatzij wi e Dios. Y oj c'o c'u puk'ab ri pakatzij wi e Dios, ma oj c'o puk'ab Ruc'ajol Jesucristo. Xew Rire pakatzij wi e Dios y e Rire ri cuya ri c'aslemal na jinta utakexic.
62005021	Alak walc'o'al chupa rubi' ri Dios, malok'nimaj alak tak ri tiox. Amén.
63001001	Ri'in in nimalaj winak, in aj wach re riglesia; cantz'ibaj pan wa carta che alak, ri alak cha'tal ruma ri Dios, ri camol ib alak pa rubi' ri Kanimajawal Jesucristo. Pakatzij wi lic c'ax canna' alak, y na xew ta ri'in ma conoje ri quicojom ri K'ijsak re ri Dios c'ax caquina' alak.
63001002	C'ax cakana' alak ruma ri K'ijsak kacojom junam uc' alak y wa' na jinta utakexic c'o kuc' konoje ri'oj.
63001003	C'ola c'u uc' alak y kuc' ri'oj ri unimal rutzil c'u'xaj ruc' ri c'utubal re ri rutzil c'u'xaj y ri utzil chomal re ri Kakaw Dios y re ri Kanimajawal Jesucristo, Ruc'ajol ri Kakaw. Cakac'ul c'u ronoje wa' ruma e kacojom ri K'ijsak yey ruma kac'utum ri rutzil uc'u'x ri Dios chique ri ticawex.
63001004	Lic xinqui'cotic ma xebenurik jujun che alak quebin chi utz chupa ri K'ijsak jela' pacha' ri takanic xkac'ul che ri Kakaw.
63001005	Ec'u wo'ora hermanos ri alak utinamit ri Dios, cantz'onoj che alak lic c'ax kana'a kib chikawach. Wa can'ano na e ta pacha' cantz'ibaj pan jun c'ac' tzijpixab che alak, ma wa' e ri xex chi tom wi lo alak.
63001006	Ec'u ri rutzil kac'u'x cak'alajinic echiri' cojbin jela' pacha' ri cojutak ri Dios che u'anic pa Rutzij Upixab. Ec'u ri cojutak che e wa': Katijoj kib che uc'utic ri rutzil c'u'xaj. Yey wa' xex chi tom wi lo alak.
63001007	Lic e q'ui ri e aj socoso'nel ebenak pa tak tinamit che ruwachulew, rique caquibi'ij: «Na katzij taj ri Kanimajawal Jesucristo e Rucha'o'n lo ri Dios yey xu'an achi echiri' xc'un che ruwachulew» quecha'. Janipa ri jewa' caquibi'ij, e socoso'nel y eyactajinak chirij ri Cristo.
63001008	Chajij c'u ib alak cha' na casocotaj ta alak cuma rique; e masach alak uwach ri rajil uc'axel ri chac ca'an alak, cha' jela' tz'akat uwach ri cac'ul alak.
63001009	E junok cuya can rube ri Dios y na catiqui' ta chupa ri c'utunic re ri Cristo, ri' na jinta ri Dios ruc'. No'j ri catiqui' chupa ri c'utunic re ri Cristo, ri' c'o ri Kakaw Dios y c'o Ruc'ajol ri Dios ruc'.
63001010	We c'o junok copon uc' alak yey ri cuc'utu na e ta ri sakil c'utunic puwi ri Cristo, mac'ul alak pa ocho alak y mabi'ij ne alak che: «¡Utzilaj c'unem!»
63001011	Ma e ri cabi'n che: «¡Utzilaj c'unem!» ri' e jun ruc' che u'aniquil ri quichac na chom ta uwach.
63001012	Lic q'ui tak ri cuaj cantzijoj che alak, pero wa' na cuaj taj cantz'ibaj che alak, ma ri cuaj ri'in e quinopon uc' alak y jec'ula' cojch'a't chikawach cha' junam cojqui'cotic.
63001013	Ri hermanos quimolom quib wara, ri echa'tal ruma ri Dios, caquiya pan rutzil wach alak. Amén.
64001001	Ri'in in nimalaj winak, in aj wach re riglesia; cantz'ibaj pan wa carta che'la, hermano Gayo, ma lic pakatzij wi c'ax canna' la.
64001002	Lal nu hermano, ri'in cantz'onoj che ri Dios cha' ronoje quel chi utz chwi k'ab la yey cha' lic e xaki utz wach la jela' pacha' ri binic silabic la lic utz chwach ri Dios.
64001003	Ri'in lic xinqui'cotic echiri' xec'un jujun hermanos y xquitzijoj chwe puwi ri jusuc' binic silabic la, ma e lic takem la ri K'ijsak re ri Dios.
64001004	Na jinta cuya más qui'cotemal chwe chwa ri canweta'maj ri e walc'o'al chupa rubi' ri Dios e lic quitakem ri K'ijsak.
64001005	Lal nu hermano, lic utz ri catajin la che u'anic echiri' queto' la ri hermanos, yey lic ewi ri ca'an la chique ri quepe naj.
64001006	Ec'u rique lic quik'alajisam chiquiwach ri tinamit re ri Cristo janipa ri rutzil c'u'x la chique. Yey lic utz we queto' bi la cha' quebec chi che ri chac re ri Dios e c'o wi. Lic e takal wa' chique rique
64001007	ma e petinak chupa rubi' ri Kanimajawal ruma c'ax caquina' Rire, y na jinta to'bal que caquic'am chique ri winak na queta'am ta uwach ri Dios.
64001008	Ec'u ri'oj, lic chirajawaxic cakaya kib che quito'ic wa' wa ka hermanos cha' jela' cojto'b cuc' che utzijoxic ri K'ijsak.
64001009	Ri'in xintz'ibaj pan chique ri tinamit re ri Cristo puwi wa to'bal takal chique ri e aj chac re ri Dios, pero ri Diótrefes na cuc'ul ta ri pixabanic cakaya ri'oj, ma ri caraj e lic xew rire catakan paquiwi conoje.
64001010	E uwari'che we xinopon chila', canch'a'bej upa ruma tak ri rak'ubal uyacom chikij. Yey na xew ta wa', ma na caraj taj quebuc'ul ri hermanos quepe naj y quebuk'atej ne ri hermanos cacaj quequic'ulu. Ec'u ri quec'uluw que queberesaj bi chiquixo'l ri tinamit re ri Cristo.
64001011	Lal nu hermano, ma'an e la ri na utz taj; e 'ana la ri utz. Ma e junok cu'an ri utz, ri' re ri Dios; no'j e junok cu'an ri na utz taj, ri' na reta'am ta uwach ri Dios.
64001012	Conoje chom quech'a't puwi ri hermano Demetrio y lic katzij ri caquibi'ij ma wa' lic cak'alajin che rubinic usilabic. Jenela' ri'oj, chom ruch'a'tibexic caka'ano yey eta'am alak lic katzij ri cakabi'ij.
64001013	Lic q'ui tak ri cuaj cantzijoj che'la, pero wa' na cuaj taj cantz'ibaj che'la
64001014	ma ri cuaj ri'in e quinopon tan uc' la y jec'ula' cojch'a't chikawach.
64001015	C'ola c'u rutzil chomal uc' la. Janipa ri hermanos queta'am wach la caquiya pan rutzil wach la. Cantz'onoj che'la, ya'a la rutzil quiwach chiquijujunal janipa ri queta'am kawach chila'.
65001001	Ri'in in Judas, in aj chac re ri Kanimajawal Jesucristo yey in uchak' ri Jacobo. Cantz'ibaj pan wa' wa carta chique ri esiq'uim ruma ri Kakaw Dios, ri e c'o chupa ri rutzil uc'u'x Rire y echajital ruma ri Kanimajawal Jesucristo.
65001002	Ec'u ri Dios chunimarisaj na pawi' alak ri c'axna'bal uc'u'x junam ruc' ri utzil uchomal y ri rutzil uc'u'x.
65001003	Alak nu hermanos, lic nurayim quintz'iban pan che alak chwi ri colobetajic ya'tal chike ri'oj chinima konoje; pero wo'ora cuna' nuc'u'x lic chirajawaxic campixabaj alak cha' cachuk'ubej ib alak chupa ri K'ijsak re ri Dios y na caya ta c'u alak luwar ri' che junok cuyoj ri sakil c'utunic ya'tal xa jumul che rutinamit ri Dios.
65001004	Ma e c'o jujun achijab eboquinak chixo'l alak, xa quewam ri itzel na'oj c'o cuc'. Yey ojertan ri' tz'ibital chi lo chupa Ruch'a'tem ri Dios, rique eya'tal chi chuxe' ri k'atbal tzij re ri Dios. Ec'u wa' wa'chijab itzel quiwachlibal, caquetz'abej uwach ri unimal rutzil uc'u'x ri Dios ruc' ri quibinic quisilabic na chom taj. Yey caquibi'ij na katzij taj xew ri Kanimajawal Jesucristo e Kajawal y takal c'u che catakan pakawi'.
65001005	Lic cuaj cancuxtaj che alak ri eta'am chi ralak: Ri Dios Kajawxel xebucolobej rutinamit echiri' xeberesaj lo chupa ri tinamit Egipto; na ruc' ta c'u ri', chiquixo'l ri xebucolobej e c'o ri xusach quiwach ruma na xquicoj ta utzij.
65001006	Yey e c'o ángeles na xecubi' ta ruc' ri takanic xuya ri Dios paquik'ab, ma xcaj cac'oji' más quiwach. Ruma c'u ri', xquesaj quib puk'ab ri Kakaw y jec'ula' xquiya can ri sakil quic'olibal chila' chicaj. Yey ruma c'u wa', ri Dios ebuc'olom pa utum k'eku'm, copon na runimal uk'ijol echiri' cuk'at tzij paquiwi'; y eya'tal c'u ri' pa carena, na jinta quitzokpitajic bi.
65001007	Jec'ula' ri tinamit Sodoma y Gomorra junam cuc' tak ri tinamit e c'o lo chiquinakaj, xquic'am lo k'atbal tzij paquiwi' ruma xquiya quib chupa ri ch'ulilaj mac, ri lic na ube taj. Wa queb tinamit e c'utubal re ri k'atbal tzij, ma e xquic'ul ri c'axc'obic re ri ak' na cachup ta chic.
65001008	Yey ri achijab eboquinak chixo'l alak, tob lic quitom chi puwi ri k'atbal tzij re ri Dios paquiwi raj maquib ojertan, na ruc' ta c'u ri', quetajin che u'anic ri na utz taj yey caquibi'ij, pa wachic' ri Dios uk'alajisam chique utz ri caqui'ano. Caquetzelaj ruc' mac ri quicuerpo, na cacaj taj c'o junok catakan paquiwi' tob ne e ri Dios y tzel quech'a't chiquij tak ri lic c'o quiwach chila' chicaj.
65001009	No'j ri Arcángel Miguel, tob ne lic c'o uwach, na jinta juna ch'a'tem re k'atbal tzij xubi'ij che ritzel winak echiri' cach'o'jin ruc' puwi rucuerpo ri Moisés. Na xu'an ta c'u aj k'atal tzij che rib ma xew jewa' xubi'ij che: «E ri Dios Kajawxel cak'aten e la» xcha'
65001010	No'j wa' wa'chijab queyok'on ne chirij ronoje tak ri na queta'am taj; yey xa pa que wi caqui'an ri quirayibal jela' pacha' caqui'an rawaj na caquich'ob ta ri caqui'ano. Ruma c'u wa', quituquel caquic'am lo k'atbal tzij paquiwi'.
65001011	¡Lic tok'o' c'u quiwach rique! Ma e caqui'an pacha' ri xu'an ri Caín. Yey qui'anom ri na utz taj ruma ri quirayibal che ri beyomalil, jela' pacha' xu'an ri Balaam. Yey quecam ne c'u ri' ruma ri quititz'itiquil jela' pacha' ri xuc'ulumaj ri Coré.
65001012	Wa' wa'chijab eboquinak chixo'l alak lic e aj ya'l q'uix che alak chupa tak ri chomilaj nimak'ij pa camol wi ib alak re cac'ut ri c'axna'bal c'u'xaj chiwach alak. Ma na jinta xi'in ib cuc' chwach ri Dios y na queq'uix tane che ri caqui'ano, ma xew e queboc il chiquibil quib. Rique e jela' pacha' sutz' cac'am lo ruma ri tew; xa quic'owic y na jinta jab ruc'a'am lok. Yey e pacha' tak ri che' na caquiya ta quijik'obalil chupa ruk'ijol; lic echakijinak y ruma c'u ri' c'otom c'u bi ri catz'ayak.
65001013	Wa' wa'chijab e jela' pacha' ri mar echiri' lic c'o royowal, capuluwan uwi' y curojij lo ri ch'ul c'o chupa. Jec'ula', wa' wa'chijab e caquic'ut tak ri q'uixbal uwach caqui'ano. Yey e jela' pacha' tak ch'umil quisachom ri quibe, ma caqui'an che quib e aj c'amal wach que rutinamit ri Dios, tob ne e rique ri e sachinak. Ruma c'u ri caqui'ano, ri Dios uk'atom chi tzij paquiwi' cha' na jinta utakexic quebe'c'ola pa utum k'eku'm.
65001014	Paquiwi wa' wa'chijab xch'a't ri Enoc, ri uwuk lema'j chwi ri Adán ri nabe ticawex. Ruma c'u ri', ri Ruxlabixel ri Dios jewa' xubi'ij: «¡Chiwilape'! Xinwilo echiri' xpe ri Dios Kajawxel cuc' uq'uiyal santowilaj ángeles.
65001015	Xc'unic re colu'k'ata tzij paquiwi conoje ri winak yey quebuya pa c'axc'obic raj maquib e titz'itak ruma ronoje tak ri mac qui'anom y ruma ronoje tak ri c'axlaj ch'a'tem quibi'im chirij ri Dios.»
65001016	Wa' wa'chijab e c'o chixo'l alak lic quewunwutic y queyajan che ronoje. Xew cacaj caqui'an tak ri quirayibal y xew caquiyac quik'ij tak ri winak cha' jela' c'o caquesaj chique.
65001017	Pero ralak hermanos, c'una chic'u'x alak ri quibi'im can ri e utako'n ri Kanimajawal Jesucristo.
65001018	Rique xquibi'ij che alak: «Chupa tak ruq'uisbal k'ij queyactaj lo winak e ch'aminel, e caquitakej ri quirayibal na chom ta uwach.»
65001019	Wa' wa winak caquicoj retzelal c'u'x chiquixo'l ri quicojom rubi' ri Dios re caquijach quipa. Ri quina'oj rique xa e re ruwachulew ma na jinta ri Ruxlabixel ri Dios cuc'.
65001020	No'j ralak hermanos, lic jiquiba' c'u'x alak che ri sakil c'utunic c'ulum alak y ch'a'ta alak ruc' ri Dios ruma ri Santowilaj Ruxlabixel.
65001021	C'ola c'u alak chupa ri rutzil uc'u'x ri Dios. Choye'ej c'u alak ruk'ijol echiri' ri Kanimajawal Jesucristo cuya che alak ri c'aslemal na jinta utakexic, c'utubal re ri c'axna'bal uc'u'x che alak.
65001022	Cheto'o c'u alak ri xa queb quipa quicojom ri K'ijsak cha' rique caquijiquiba' quic'u'x chupa wa'.
65001023	Yey chique jujun chic, cheto'o alak cha' quecolobetaj che ri ak' re ri xibalba', jela' pacha' cajeq'uix pana junok e ri' catzak pa ak'. C'utu alak ri relej c'u'x alak chique ri lic e aj mac. Pero e lic chajij ib ralak cha' na ca'an ta e alak ri mac caqui'an rique; e 'ana alak pacha' ri cu'an junok echiri' na caraj taj cuchap juna c'ul lic ch'ul.
65001024	Ri Dios lic c'o puk'ab cuto' alak cha' na catzak ta alak pa mac, cha' jela' na jinta mac alak. Ruma c'u ri', lic caqui'cot alak echiri' ri Dios cuya alak chwach Rire pa c'o wi ri unimal uchomalil chila' chicaj.
65001025	Xa jun ri Dios Kacolobenel yey Rire cojucolobej ruma ri Kanimajawal Jesucristo. Nimarisax c'u uk'ij ri Dios wak'ij ora y chikawach apanok, ma Rire sa'chi ruchomalil y ruchuk'ab, yey ronoje takanic puk'ab c'o wi. Amén.
66001001	E k'alajisanic wa' xuya ri Dios che ri Kanimajawal Jesucristo cha' Rire cuc'ut chique ri raj chaquib sa' tak ri catajin lok. Ruk'alajisaxic xu'an ri Jesús e xutak lo ru ángel cha' colu'bi'ij wa' che ri raj chac Juan.
66001002	Ec'u ri Juan xuk'alajisaj can ri tzij re ri Dios, ri k'alajisanic re ri Kanimajawal Jesucristo ruc' tak ri xc'ut chwach rire.
66001003	Nim uk'ij ralaxic ri cajilan wa ch'a'tem re wa k'alajisanic yey nim quik'ij calaxic conoje ri quetaw re wa' yey caquitakej ronoje tak ri tz'ibital chupa, ma xa nakaj chi c'o wi lo ruk'ijol echiri' cu'ana tak wa'.
66001004	Ri'in in Juan quintz'iban pan chique ri wukub iglesias e c'o chupa tak ri tinamit re Asia. C'ulu alak ri unimal rutzil c'u'xaj y ri utzil chomal, ri cape ruc' ri Jun c'o wak'ij ora, ri xex chi c'o lo wi y ri c'o chikawach apanok, ri cape ruc' ri wukub uwach Uxlabixel c'o chwach rutz'ulibal pa catakan wi,
66001005	yey ri cape ruc' ri Kanimajawal Jesucristo, ri cuk'alajisaj chi utz ri K'ijsak. Rire e ri nabe xc'astaj lo chiquixo'l ri ecaminak y e ri c'o paquiwi conoje ri e takanelab che ruwachulew. Rire lic c'ax xojuna'o y xojuch'aj che tak ri kamac ruc' ruquiq'uel xturuw chwa ri cruz.
66001006	Xu'an c'u xa jun tinamit chike y xu'an chike oj takanel y oj chacunel chwach ri Dios, Rukaw Rire. Ec'u Rire lic takal che cayac uk'ij wak'ij ora y chikawach apanok ma lic sa'chi ruchomal y ruchuk'ab.
66001007	Tape alak, ri Kanimajawal Jesucristo pa sutz' cac'un wi. Conoje c'u ri' caquilo, caquil ne ri xecamisan re. Y conoje ruq'uiyal quiwach tak ri ticawex che ruwachulew lic quebok'ic ruma ruc'unibal. Pakatzij wi jela' cu'ano.
66001008	«Ri'in in ri jekebal re yey in ri q'uisbal re, jela' pacha' ri ca'ib letra A y Z» cacha ri Kanimajawal, ri Jun c'o wak'ij ora, ri xex chi c'o lo wi y ri c'o chikawach apanok yey ri c'o ronoje unimal chuk'ab puk'ab.
66001009	Ri'in in Juan in bare jun uc' alak hermanos, junam oj c'o chupa rutakanic ri Kanimajawal Jesucristo y junam cakach'ij uchuk'ab tak ri c'axc'obic ruc' unimal kac'u'x. E ri'in xine'yo'k pa ri isla Patmos ruma xintzijoj ri Tzij re ri Dios y ri K'ijsak re ri Kanimajawal Jesucristo.
66001010	Pa c'u jun k'ij domingo in c'o puk'ab ri Ruxlabixel ri Dios echiri' xinto xch'aw lo Jun chwij, wa' lic co cach'awic pacha' uch'awibal trompeta.
66001011	Jewa' xubi'ij: «Ri'in in ri jekebal re yey in ri q'uisbal re, jela' pacha' ri ca'ib letra A y Z. Chatz'ibaj c'u chupa juna libro ronoje tak ri cawilo y chataka bi chique ri wukub iglesias e c'o chupa tak ri tinamit re Asia: ri c'o Éfeso, ri c'o Esmirna, ri c'o Pérgamo, ri c'o Tiatira, ri c'o Sardis, ri c'o Filadelfia y ri c'o Laodicea» xcha'.
66001012	Xintzu'n c'u pan chwij cha' canwilo china ri cach'a't lo wuc'; y echiri' xintzu'n apanok, xinwil pan wukub utzuc'ulibal ak' re oro.
66001013	Chiquinic'ajal c'u ri wukub utzuc'ulibal ak' re oro, xinwil pan Jun lic e catzu'n Ralaxel Chiquixo'l Ticawex. Ucojom jun uk'u' copon c'a chukul rakan y cojotal jun pas re oro chwa uc'u'x.
66001014	Rujolom y ruwi' lic sak jela' pacha' ri mit sak y pacha' ri nieve; y ucabichal ruwach pacha' ak' careprotic.
66001015	Ri rakan cawolk'inic pacha' ri ch'ich' bronce echiri' quesax lo pa ri orna; rukul catatajic jela' pacha' utza'm ya' e ri' xc'unic.
66001016	Puwiquik'ab e c'o wukub ch'umil; puchi' quel lo jun espada lic t'isi's utza'm y ca'ib ruwi re'. Rupalaj jela' pacha' ri k'ij echiri' lic careprotic.
66001017	Ec'uchiri' xintzu' uwach, xintzak xe'rakan uk'ab y xincanaj canok pacha' in caminak chic. Ec'u Rire xuya ruwiquik'ab panuwi' y jewa' xubi'ij chwe: «Maxi'ij awib, ma Ri'in in ri nabe yey in ri q'uisbal re.
66001018	In ri xex in c'o wi, In ri xincamic, pero wo'ora na jinta chi utakexic ri nuc'aslemal. Panuk'ab Ri'in c'o wi ri camic y panuk'ab c'o wi quebenuc'astajisaj lo ri ecaminak.
66001019	»Chatz'ibaj janipa ri xc'ut chawach, ruc' tak ri cat-tajin che rilic y ri catajin lo chikawach apanok.
66001020	Ri que'elawi ri wukub ch'umil awilom pa nuwiquik'ab y tak ri wukub utzuc'ulibal ak' re oro e wa': Ri wukub ch'umil e ri wukub ángeles e chajinel que ri wukub iglesias; yey ri wukub utzuc'ulibal ak' re oro e ri wukub iglesias.
66002001	»Chatz'ibaj pan wa' che ri aj c'amal wach re riglesia c'o Éfeso: E ri Jun c'o wukub ch'umil puwiquik'ab, ri cabin chiquinic'ajal ri wukub utzuc'ulibal ak' re oro, jewa' cubi'ij chiwe:
66002002	Ri'in lic weta'am ronoje ri qui'ano, ri c'ayewlaj chac i'anom y runimal ic'u'x chwach tak ri c'ax. Weta'am na quebic'ul ta iwuc' ri winak itzel quic'u'x. Ma lic ic'amom quipa ri caquibi'ij e tako'n re ri Cristo tob na e taj; yey xk'alajin c'u ri' xa e aj rak'ubal.
66002003	Lic itijom c'u ri c'ax y na quixcos ta c'ana che ri nuchac. Iya'om ic'u'x che utzijoxic ri nubi' y na paxinak ta ic'u'x che.
66002004	Pero Ri'in c'o tak ri na cuc'ul ta nuc'u'x che ri qui'ano: E ri rutzil ic'u'x wuc' na e ta chi pacha' ri xijekebej lok.
66002005	E uwari'che c'una chic'u'x pachawi ix jaljobinak wi. Chitzelej c'u itzij chwach ri Dios y chi'ana tanchi ri chac jela' pacha' ri xi'an lo che ri jekebal lok. Ma we na quitzelej ta itzij, Ri'in quinc'un lo iwuc' y canwesaj c'u puluwar ri tzuc'ulibal ak' re oro iwe'ix.
66002006	No'j c'u ri utz c'a quixtajin che u'anic, e ri tzel quiwil tak ri na utz taj caqui'an ri nicolaítas, ma jenela' Ri'in lic tzel canwil tak ri caqui'ano.
66002007	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias. China c'u ri cach'ijow uchuk'ab tak ri na utz taj, canya che cutij re rujik'obalil ri che' re c'aslemal, ri c'o chunic'ajal ri werta re ri Dios, cacha'.
66002008	»Chatz'ibaj pan wa' che ri aj c'amal wach re riglesia c'o Esmirna: E ri Jun cabi'n re: “Ri'in in ri nabe yey in ri q'uisbal re, ri xcamic y xc'astaj tanchic”, jewa' cubi'ij chiwe:
66002009	Ri'in lic weta'am ronoje ri qui'ano, ri c'axc'obic ix c'o wi y ri niba'il quiwic'owibej, tob pakatzij wi ri'ix lic c'o ibeyomal chwach ri Dios. Lic weta'am ronoje ri tzel itzijobexic caqui'an jujun e aj judi'ab, ri caquibi'ij e utinamit ri Dios tob na e ta cuq'uil, ma e cuq'uil ri e c'o puk'ab ri Satanás.
66002010	Mixi'ij c'u iwib che ronoje tak ri quiwic'owibej. Chitape': Cac'am ipa, ma ritzel winak quebuya jujun chiwe pa cárcel y quixc'oji' pa c'axc'obic lajuj k'ij. Chitiquiba' c'u ri cubulibal ic'u'x, tob quixcamisaxic; ma Ri'in canya jun corona chiwe, wa' e ri c'aslemal na jinta utakexic.
66002011	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias. China c'u ri cach'ijow uchuk'ab tak ri na utz taj, ri' na quic'ow ta chupa ruca'm camic, cacha'.
66002012	»Chatz'ibaj pan wa' che ri aj c'amal wach re riglesia c'o Pérgamo: E ri Jun ruc'a'am ri espada lic t'isi's utza'm yey ca'ib ruwi re', jewa' cubi'ij chiwe:
66002013	Ri'in lic weta'am ronoje ri qui'ano; yey weta'am e pa ri tinamit pa ix c'o wi, catakan ri Satanás. Na ruc' ta c'u ri', c'a icojom ri nubi' y na iwesam ta iwib chwij ma lic cubul ic'u'x wuc', tob ne echiri' chupa la' la tinamit xcamisax ri Antipas, ri lic jusuc' tzijonel we.
66002014	Pero Ri'in c'o tak ri na cuc'ul ta nuc'u'x che ri qui'ano: E ri ebic'ulum chiri' ri quitakem ruc'utunic ri jun aj k'ij re ojertan Balaam rubi'. Ma ri Balaam xuc'ut che ri Balac su'anic cucoj tzakibal pa quibe raj Israel cha' caquitij ri ic'owisam chi chiquiwach ri tiox y caquetz'abej uwa quik'ij cuc' jujun chic na quic'ulel taj.
66002015	Yey ri'ix ebic'ulum chiri' ri quitakem ri quic'utunic ri nicolaítas, wa' wa c'utunic lic tzel canwil Ri'in.
66002016	E uwari'che chitzelej itzij chwach ri Dios; ma we na qui'an taj, Ri'in quinopon tan iwuc' y quinch'o'jin c'u ri' cuc' ri nicolaítas ruc' ri nu espada quel lo pa nuchi'.
66002017	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias. China c'u ri cach'ijow uchuk'ab tak ri na utz taj, Ri'in canya che cutij re ri wa'im ewatalic, wa' e ri maná y canya c'u jun ralco abaj lic sak che y chwach ri ralco abaj tz'ibital jun c'ac' bi'aj na jinta junok eta'mayom re, xew queta'man ri cac'uluw re, cacha'.
66002018	»Chatz'ibaj pan wa' che ri aj c'amal wach re riglesia c'o Tiatira: Ruc'ajol ri Dios, ri Jun c'o tak uwach pacha' ak' careprotic y ri rakan lic cawolk'inic pacha' ri ch'ich' bronce echiri' quesax lo pa ri orna, jewa' cubi'ij chiwe:
66002019	Ri'in lic weta'am ronoje ri qui'ano. Weta'am ri rutzil ic'u'x, ri cubulibal ic'u'x, ri nimanic qui'ano y runimal ic'u'x. Yey lic weta'am e tak ri chac quixtajin che u'anic wak'ij ora, más q'ui chwach tak ri i'anom lo nabe.
66002020	Pero Ri'in c'o tak ri na cuc'ul ta nuc'u'x che ri qui'ano: E ri ic'ulum chixo'libal ri'ix ri jun ixok Jezabel rubi'. Wa' wi'xok u'anom k'alajisanel che rib; pero ruc' tak ruc'utunic, e quebusoc ri waj chaquib cha' caquetz'abej uwa quik'ij cuc' jujun chic na quic'ulel taj y caquitij ri ic'owisam chi chiquiwach ri tiox.
66002021	Ec'u Ri'in lic naj woye'em cha' cutzelej utzij chinuwach, pero na caraj taj carok'otaj can ri na utz taj, wa' e ri macunic cuc' rachijab.
66002022	Chitape': Ri'in canya wi'xok pa yabil cha' catzak chwa uwarabal, y jec'ula' quebenuya pa unimal c'axc'obic conoje ri quemacun ruc' we e la' na caquitzelej ta quitzij che tak ri na utz taj qui'anom ruc'.
66002023	Quebenucamisaj na conoje ri ralc'o'al wi'xok, cha' jela' conoje riglesia caqueta'maj e Ri'in canwilo sa' ri c'o chupa ri quina'oj ri winak y ri c'o chupa ri canima', we utz o na utz taj. E Ri'in canya chijujunal ri'ix ri takal chiwe e chirij tak ri i'anom.
66002024	No'j cambi'ij c'u chiwe ri'ix ri nic'aj chic re riglesia c'o Tiatira, ri na itakem ta wa c'utunic yey na iya'om tane iwib che u'anic ri caquibi'ij rique “e xew que ri lic c'o quimajom puwi ri ewatalic chiquiwach ri jujun chic” yey wa' ruc' ri Satanás petinak wi, cambi'ij c'u chiwe: Na jinta jun chic eka'n canya chikul.
66002025	Xew e lic miwesaj iwib che ronoje ri uya'om ri Dios chiwe c'a echiri' quinopon tanchi iwuc'.
66002026	Ma e chique ri quech'ijow uchuk'ab ronoje tak ri na utz taj y caqui'an wo'ora sa' ri cuaj Ri'in y jela' quetajin che u'anic c'a echiri' quinopon tanchi iwuc', ri' canya paquik'ab quetakan paquiwi tak ri tinamit che ruwachulew,
66002027	jela' pacha' ri uya'om ri Nukaw chwe Ri'in. Y jec'ula' quetakan paquiwi tak ri tinamit ruc' jun vara ch'ich' paquik'ab y caqui'an c'u chique pacha' echiri' ca'an uc'aj che juna xun re ulew.
66002028	Jec'ula' chique ri quetakanic, can'an chique quewonic pacha' ruchomal ri nimalaj ch'umil re ri sakribal.
66002029	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias, cacha'.
66003001	»Chatz'ibaj pan wa' che ri aj c'amal wach re riglesia c'o Sardis: Ri Jun c'o ri wukub uwach Uxlabixel re ri Dios ruc' y c'o ri wukub ch'umil ruc', jewa' cubi'ij chiwe: Ri'in lic weta'am ronoje ri qui'ano. Cabi'x ne chiwe “ix c'aslic”, pero na katzij taj ma ri'ix ix caminak chwach ri Dios.
66003002	Cambi'ij c'u chiwe: Chixc'astajok y lic chitija chi uk'ij quiyac iwib che tak ri utz c'a quixtajin che u'anic, ma tak wa' catajin usachic uwach. Ec'u Ri'in wilom ri i'anom, yey wa' na e ta ri caraj ri Dios chiwe.
66003003	C'una c'u chic'u'x sa' tak ri imajom y sa' tak ri itom chwi ri c'utunic ic'ulum. E chitakej tak wa' y chitzelej itzij chwach ri Dios; ma we quixwaric, Ri'in xakic'ate't quinopon iwuc' jela' pacha' ri roponibal relek'om, ma na iweta'am ta c'u ri' ri ora echiri' quinoponic.
66003004	Pero e c'o jujun ticawex iwuc' chiri' Sardis lic jusuc' ri quibinic quisilabic chwach ri Dios, wa' na quich'ulam ta quib ruc' ri mac. Yey chikawach apanok rique junam quebin wuc' ruc' quik'u' sak, ma e takal ri' chique.
66003005	China c'u ri cach'ijow uchuk'ab tak ri na utz taj, cawik ruc' uk'u' sak y na canyoj ta rubi' chupa ri libro re c'aslemal na jinta utakexic. Yey cank'alajisaj c'u rubi' chwach ri Nukaw y chiquiwach ri ángeles e c'o ruc'.
66003006	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias, cacha'.
66003007	»Chatz'ibaj pan wa' che ri aj c'amal wach re riglesia c'o Filadelfia: E cubi'ij wa' ri Jun lic nim uk'ij Santo, ri xew cubi'ij ri lic usuc'. Puk'ab Rire c'o wi ri lawe re ri rey David. Ec'u Rire, we c'o xujako, na jinta chi junok carikow utz'apixic; yey we c'o xutz'apij, na jinta chi junok carikow ujakic. Jec'uwa' cubi'ij Rire chiwe:
66003008	Ri'in lic weta'am ronoje ri qui'ano. Chitape': Ri'in nuya'om chiwach ri'ix jun puerta jakalic y wa' wa puerta na jinta junok carikow utz'apixic; ma tob na lic ta c'o ichuk'ab, e lic itakem ri Nutzij y na quixq'uix tane che ri nubi' chiquiwach ri winak.
66003009	Chitape': Ri e c'o puk'ab ri Satanás (wa' caquibi'ij “oj utinamit ri Dios ma oj aj judi'ab” quecha', pero caqui'an rak'ubal ma na e ta cuq'uil rutinamit ri Dios), Ri'in can'an c'u chique rique e co'lquixucu quib chiwach ri'ix y caqueta'maj c'u ri' Ri'in lic c'ax quixinna'o.
66003010	Ri'ix ich'ijom uchuk'ab tak ri c'axc'obic ruc' unimal ic'u'x pacha' ri ximbi'ij chiwe; ruma c'u ri', quixinchajij che tak ri c'axc'obic catajin lo puwi ronoje ruwachulew, wa' e re c'ambal quipa conoje ri ticawex.
66003011	Chitape': Ri'in quinopon tan iwuc'; lic c'u miwesaj iwib che ronoje ri uya'om ri Dios chiwe, cha' jela' na jinta junok camajaw ri corona cuya ri Dios chiwe.
66003012	China c'u ri cach'ijow uchuk'ab tak ri na utz taj, Ri'in can'an che cu'an pacha' bastión re ucowil ri Rocho ri nu Dios y na quel ta chi c'ana chiri'. Cantz'ibaj c'u che rire rubi' ri nu Dios y rubi' rutinamit ri nu Dios, wa' e ri c'ac' Jerusalem cape chila' chicaj ruc' ri nu Dios. Yey cantz'ibaj ne ri c'ac' nubi' che.
66003013	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias, cacha'.
66003014	»Chatz'ibaj pan wa' che ri aj c'amal wach re riglesia c'o Laodicea: Ri Jun Lic Are', ri pakatzij wi cuk'alajisaj chi utz ri K'ijsak, ri xjekow lo ronoje ri xu'an ri Dios, jewa' cubi'ij chiwe:
66003015	Ri'in lic weta'am ronoje ri qui'ano. Ri'ix na ix tane joron y na ix tane c'atan. ¡Lic utz we ta ix joron o we ta ix c'atan!
66003016	Pero ruma c'u xa ix sakmik'in ma na ix tane joron y na ix tane c'atan, quixinxabej na lo pa nuchi'.
66003017	Ma ri'ix quibi'ij: “Lic oj beyom, ronoje ri cajawax chike c'o chi kuc' y na jinta niba'il cakatijo”; no'j lic tok'o' ne iwach ma na quina'bej ta c'u ri' chwach ri Dios na jinta c'ana iwach, lic ix niba', ix potz' yey ix ch'analic.
66003018	E uwari'che canya wa pixabanic chiwe: Chilok'o chwe Ri'in ri oro lic chom, porotal chi utz pa ak', cha' jela' pakatzij wi quixu'an beyom. Chilok'o chwe Ri'in rik'u' sak re quicojo cha' jela' quich'uk riq'uix ruma ix ch'analic y chilok'o chwe Ri'in ri cunabal re quicunaj riwach cha' jela' pakatzij wi quixtzu'nic.
66003019	Ri'in canch'a'bej quipa y quebenuk'il conoje ri c'ax quebenuna'o; e uwari'che chitzelej c'u itzij chwach ri Dios ruc' ronoje ic'u'x.
66003020	Chitape': Ri'in in c'o pan chwach ri puerta y quinch'aw c'u apanok; we c'o junok cuta ri nukul y cujak lo ri puerta, Ri'in quinoc bi y quinwa' ruc', y rire cawa' wuc' Ri'in.
66003021	China c'u ri cach'ijow uchuk'ab tak ri na utz taj, canya che catz'uyi' wuc' chupa ri nutz'ulibal pa quintakan wi, jela' pacha' Ri'in nuch'ijom uchuk'ab ronoje ri na utz taj yey in tz'ul chi ruc' ri Nukaw chupa rutz'ulibal.
66003022	China c'u ri c'o utanibal, e chuta ri cubi'ij ri Ruxlabixel ri Dios chique tak riglesias, cacha'.»
66004001	Q'uisbal c'u re tak wa', xintzu'n chicaj y xinwil jun puerta jakatal che ruwa caj. Y ri Jun, ri cach'aw pacha' uch'awibal trompeta, xch'a't tanchi wuc', jewa' xubi'ij: «Chatak'ana lo wara y Ri'in canc'ut chawe sa' tak ri catajin lok we xic'ow tak wa' wa xbi'x chawe» xcha'.
66004002	Xakic'ate't, ri'in xinc'oji' puk'ab ri Ruxlabixel ri Dios. Xinwil c'u jun tz'ulibal re takanic chila' chicaj y c'o Jun tz'ul chupa.
66004003	Ri Jun tz'ul chupa jela' catzu'nic pacha' ri chomilaj abaj jaspe rubi' y pacha' ri chomilaj cak abaj cornalina rubi'. Ri tz'ulibal sututal rij ruc' jun arco iris lic cawonic jela' pacha' ri chomilaj abaj esmeralda rubi'.
66004004	Yey wa tz'ulibal sutum rij ruc' veinticuatro tz'ulibal chic. Y xinwil veinticuatro nimak winak etz'ul pa ri veinticuatro tz'ulibal, quicojom quik'u' lic sak y c'o corona re oro che ri quijolom.
66004005	Chupa c'u ri tz'ulibal quebel lo uyoc'bal uxe' caj y catataj uch'awibal jab caraklajic y cajininic. Chwach c'u ri tz'ulibal, lic cawolol wukub candil, wa' e ri wukub uwach Uxlabixel re ri Dios.
66004006	Chwach ri tz'ulibal cayenen jun ya' jela' pacha' ri mar y cajuljut upa pacha' chi vidrio. Y ri tz'ulibal sutum rij cuma cajib c'o quic'aslemal pacha' e ángeles yey jela' quetzu'n pacha' awaj y c'o uq'uiyal quiwach chiquij y chiquiwach.
66004007	Ri nabe jela' catzu'nic pacha' juna coj, ruca'm jela' catzu'nic pacha' juna mek', rupalaj rurox jela' catzu'nic pacha' upalaj winak y rucaj jela' catzu'nic pacha' juna águila caxiq'uiq'uic.
66004008	Chiquijujunal wa cajib c'o wakitak quixic'. Y lic c'o uq'uiyal quiwach che ronoje ri quij y ruxe' ri quixic'. Yey na quecos ta c'u che ubi'xiquil chipak'ij chichak'ab: «¡Lic Santo, Santo, Santo ri Dios Kajawxel, ri c'o ronoje unimal chuk'ab puk'ab, ri xex chi c'o lo wi, ri c'o wak'ij ora y ri c'o chikawach apanok!» quecha'.
66004009	Ec'u ri cajib caquiyac uk'ij ri Dios, caquibixoj rubi' y caquiya quikasa'n re tioxibal che ri Jun tz'ul pa ri tz'ulibal re takanic, ri na jinta utakexic ruc'aslemal.
66004010	Ec'uchiri' rique caqui'an wa', ri veinticuatro nimak winak caquixucuba' quib chwach ri Jun tz'ul pa ri tz'ulibal y caquilok'nimaj uk'ij ri na jinta utakexic ruc'aslemal yey caquesaj ri quicorona re oro che ri quijolom y caquiya chwach ri tz'ulibal y jewa' caquibi'ij:
66004011	«Dios Kajawxel, xew Rilal takal che'la cac'ul la ri yacbal k'ij ruma lic sa'chi ri chomal la y ri chuk'ab la; ma Lal x'anaw la re ronoje ri c'olic y lic e rajawal c'u'x la ri quec'oji' tak wa' yey ruma ne la' xe'an tak la» quecha'.
66005001	Xinwil jubotaj wuj c'o puk'ab uwiquik'ab ri Jun tz'ul chupa ri tz'ulibal re takanic. Ec'u wa jubotaj wuj c'o tz'ibital chupa y chirij, yey nac'om ruc' wukub sellos.
66005002	Xinwil c'u jun ángel lic c'o uchuk'ab xsiq'uin che ubi'xiquil: «¿China ri ya'tal che cuquir uwach ri jubotaj wuj y culoch'ij ri sellos c'o che?» xcha'.
66005003	Yey na jinta ne junok chila' chicaj o che ruwachulew o chuxe' ulew ya'tal che culoch'ij ri sellos nac'om che ri jubotaj wuj re carajilaj uwach o tob ne xa re carilo.
66005004	Ec'u ri'in lic quinok'ic, ma na jinta junok rikom ya'tal che cuquir uwach ri jubotaj wuj re carajilaj uwach o tob ne xa re carilo.
66005005	C'o c'u jun chique ri veinticuatro nimak winak, jewa' xubi'ij chwe: —Matok' chic, ma e ri Jun Coj re ri tinamit Judá, ri ralc'o'al can ri rey David, ri uch'ijom uchuk'ab ronoje ri na utz taj, ya'tal c'u puk'ab Rire culoch'ij ri sellos y cuquir uwach ri jubotaj wuj —xcha'.
66005006	Tec'uchiri' xinwilo, chwach ri tz'ulibal re takanic y chiquixo'libal ri cajib c'o quic'aslemal pacha' e ángeles y ri nimak winak, chacal jun K'apoj Bexex pacha' lic 'anom c'ax che. Wukub ri ruc'a' y wukub ruwach, wa' que'elawi e ri wukub uwach Uxlabixel re ri Dios takom lo che ronoje ruwachulew.
66005007	Ri K'apoj Bexex xkibic y xuc'am ri jubotaj wuj c'o puk'ab uwiquik'ab ri Jun tz'ul pa ri tz'ulibal.
66005008	Echiri' c'o chi ri jubotaj wuj puk'ab, ri cajib c'o quic'aslemal pacha' e ángeles y ri veinticuatro nimak winak xquixuc quib xe'rakan uk'ab ri K'apoj Bexex. Conoje cuc'a'am qui arpa y quicopa re oro nojinak che incienso. Wa incienso que'elawi e tak ri oración caqui'an rutinamit ri Dios.
66005009	Y caquibixoj wa jun c'ac' bix: «Xew Rilal takal che'la cac'am la ri jubotaj wuj y caloch'ij la tak ri sellos nac'al che, ma xya ib la pa camic y jec'ula' xelok' la ruc' ri quiq'uel la conoje ruq'uiyal quiwach tak ri ticawex che ronoje ruq'uiyal uwach ch'a'temal y conoje tak ri tinamit cha' quebu'ana re ri Dios.
66005010	X'an c'u la xa jun tinamit chique y x'an la chique e chacunel chwach ri Dios y quetakan c'u che ruwachulew» quecha'.
66005011	Tec'uchiri' xebenuwil uq'uiyal ángeles quisutum rij ri tz'ulibal re takanic yey quisutum quij ri cajib c'o quic'aslemal pacha' e ángeles y ri nimak winak. Ri quiq'uiyal wa ángeles na cach'ijitaj ta cajilaxic ma lic e uq'uiyal millones. Yey xinto
66005012	lic co quesiq'uin che ubi'xiquil: «Ri jun K'apoj Bexex lic 'anom c'ax che, xew che Rire takal wi cac'oji' ronoje takanic y beyomal puk'ab, xew ruc' Rire c'o sakil na'oj y unimal chuk'ab, xew che Rire takal wi caxuc ib chwach y cayac uk'ij ruma ri unimal uchomalil» quecha'.
66005013	Jec'ula' xebenuta conoje tak ri e 'anatal ruma ri Dios: ri e c'o chila' chicaj, ri e c'o che ruwachulew, ri e c'o chuxe' ulew y ri e c'o chupa ri mar, jewa' caquibi'ij: «Che ri Jun tz'ul pa ri tz'ulibal y che ri K'apoj Bexex, takal ri yacbal quik'ij y ri caxuc ib chiquiwach yey takalic cabi'xic c'o quichomalil y quichuk'ab na jinta utakexic» quecha'.
66005014	Ri cajib c'o quic'aslemal caquic'ul pan uwach: «¡Amén!» quecha'. Y ri veinticuatro nimak winak xquixucuba' quib, xquikasaj c'u quimejelem c'a chu'lew y xquilok'nimaj uk'ij ri Jun na jinta utakexic ruc'aslemal.
66006001	Xinwilo echiri' ri K'apoj Bexex xuloch'ij ri nabe sello y xinta ukul jun chique ri cajib c'o quic'aslemal pacha' e ángeles. Rire xch'aw pacha' uch'awibal jab, jewa' xubi'ij: «¡Sa'a!» xcha'.
66006002	Xinwil c'u jun cawayu' sak rij. Yey ri cojoyom re ruc'a'am jun arco puk'ab y xya' c'u jun corona che. Tec'uchiri' xel bi ruc' unimal uchuk'ab cha' rire cu'ch'ija uchuk'ab ronoje.
66006003	Ec'uchiri' ri K'apoj Bexex xuloch'ij ruca'm sello, xinta ukul ruca'm chique ri cajib c'o quic'aslemal pacha' e ángeles, jewa' xubi'ij: «¡Sa'a!» xcha'.
66006004	Xel chi c'u lo jun chic cawayu', wa' cak rij. Yey ri cojoyom re xya' puk'ab caresaj ri utzil chomal che ruwachulew y cu'an chique ri winak caquicamisaj quib chiquiwach. Yey xya' jun nimalaj espada che.
66006005	Ec'uchiri' ri K'apoj Bexex xuloch'ij rurox sello, xinta ukul rurox chique ri cajib c'o quic'aslemal pacha' e ángeles, jewa' xubi'ij: «¡Sa'a!» xcha'. Xinwil c'u jun cawayu' k'ek rij, yey ri cojoyom re utzayem jun lipro puk'ab.
66006006	Tec'uchiri' xinta jun kulaj xch'aw lo chiquixo'libal wa cajib c'o quic'aslemal pacha' e ángeles, jewa' xubi'ij: «Che ri ca'ib libra trigo utz cacoj rajil jun k'ij chac re jun mocom; yey che ri wakib libra cebada, utz cacoj rajil jun k'ij chac re jun mocom. No'j ruwa'al ri uva y raceite, mac'o ma'an che» xcha'.
66006007	Ec'uchiri' ri K'apoj Bexex xuloch'ij rucaj sello, xinta rukul rucaj chique ri cajib c'o quic'aslemal pacha' e ángeles, jewa' xubi'ij: «¡Sa'a!» xcha'.
66006008	Xinwil c'u jun cawayu' sakt'u'r rij. Ri cojoyom re, “Camic” rubi', yey c'o jun teran chirij, wa' e ri rajaw ri Hades, ri luwar que ri ecaminak. Y xya' uchuk'ab ri Camic cha' quebucamisaj jun ucaj parte chique ri winak che ruwachulew ruc' espada, ruc' numic, ruc' tak yabil y cuma itzel chicop e c'o che ruwachulew.
66006009	Ec'uchiri' ri K'apoj Bexex xuloch'ij ruro' sello, xinwil chuxe' raltar janipa ri xecamisax ruma xquitzijoj ri Tzij re ri Dios y na xquewaj ta ri cubulibal quic'u'x ruc' ri Dios.
66006010	Rique lic co quesiq'uinic, jewa' caquibi'ij: «Lal Dios Kajawxel, Rilal lic Lal jusuc' y janipa ri bi'im la, lic e cu'ana'. ¿Jampala' cak'at la tzij paquiwi ri ticawex e c'o che ruwachulew y ca'an c'u la uc'axel chique ri xecamisan ke?» quecha'.
66006011	Y xya' c'u quik'u' lic sak y xbi'x chique cacoy'ej na q'uenok, ma c'amaja' catz'akat ri cajlibal ri cachbi'il quecamisaxic jela' pacha' x'an chique rique.
66006012	Ec'uchiri' ri K'apoj Bexex xuloch'ij ruwakak sello, xinwilo xakic'ate't xpe jun nimalaj cabrakan. Ri k'ij lic xu'an k'ek uwach jela' pacha' juna c'ul k'ek catzu'nic. Y ri ic' lic xu'an cak uwach jela' pacha' catzu'n ri quic'.
66006013	Y tak ri ch'umil e c'o che ruwa caj xetzak lo chwa ruwachulew, jela' xu'ano pacha' ri cu'an juna che' re higo c'o uwach echiri' cac'un juna nimalaj tew y cujabaja' lo ronoje ruwach c'a rax.
66006014	Ruwa caj xmalca'nic jela' pacha' cu'an ri wuj echiri' cabotic. Yey ronoje juyub ruc' ronoje isla xjalc'atix quiluwar.
66006015	Ec'u tak raj takanel che ruwachulew, ri lic c'o quiwach, ri beyomab, ri e takanelab paquiwi soldados, ri lic c'o quichuk'ab, ri elok'otal ruma cajaw yey ri na e jinta puk'ab juna cajaw, conoje c'ut xe'quewaj quib pa nimak tak jul y chuxe' nimak tak abaj c'o che ruwa tak juyub,
66006016	jewa' caquibi'ij chique tak ri juyub y chique ri nimak tak abaj: «Chich'uku lo kawi' y chojiwewaj chwach ri Jun tz'ul pa ri tz'ulibal re takanic y chwach ri royowal ri K'apoj Bexex.
66006017	Ma xopon ri unimal k'ij re ri k'atbal tzij. ¿Yey china c'u ri cuch'ijo cataq'ui' chiquiwach rique?» quecha'.
66007001	Ic'owinak chi c'u wa', xebenuwil cajib ángeles e tac'al lo chwi tak rucajchal rajlibal ruwachulew. Wa' e ri quequik'atibej tak ri cajib utza'm tew che ruwachulew cha' ri tew na cu'an ta c'ax che ruwachulew, che ri mar y che tak ri che'.
66007002	Xinwil c'u jun chic ángel xel lo pa relebal lo ri k'ij; rire ruc'a'am ri sello re ri Dios c'aslic. Ewi lic co xsiq'uin chique ri cajib ángeles, ri xya'taj chique caqui'an c'ax che ruwachulew y che ri mar.
66007003	Jewa' xubi'ij chique: «Nabe na cakacoj ri retalil che rucurusil ri quipalaj ri e aj chac re ri Kakaw Dios, tec'uchiri' utz qui'an c'ax che ruwachulew, che ri mar y che tak ri che'» xcha'.
66007004	Y xinta ri cajlibal ri cojotal wa retalil chique: wa' e ciento cuarenta y cuatro mil. Rique echa'tal chiquixo'libal conoje ri tinamit que raj Israel.
66007005	Tak ri cojotal wa retalil chique, e wa': cablajuj mil chique ri ralc'o'al can ri Judá, cablajuj mil chique ri ralc'o'al can ri Rubén, cablajuj mil chique ri ralc'o'al can ri Gad,
66007006	cablajuj mil chique ri ralc'o'al can ri Aser, cablajuj mil chique ri ralc'o'al can ri Neftalí, cablajuj mil chique ri ralc'o'al can ri Manasés,
66007007	cablajuj mil chique ri ralc'o'al can ri Simeón, cablajuj mil chique ri ralc'o'al can ri Leví, cablajuj mil chique ri ralc'o'al can ri Isacar,
66007008	cablajuj mil chique ri ralc'o'al can ri Zabulón, cablajuj mil chique ri ralc'o'al can ri Benjamín, y cablajuj mil chique ri ralc'o'al can ri José.
66007009	Ic'owinak chi c'u wa', xebenuwil uq'uiyal winak yey na jinta junok cach'ijow rajilaxic ri cajlibal. Rique e petinak chupa ronoje tak ri tinamit, chique conoje ruq'uiyal quiwach tak ri ticawex che ronoje ruq'uiyal uwach ch'a'temal. Rique e tac'al chwach ri Jun tz'ul pa ri tz'ulibal re takanic y chwach ri K'apoj Bexex. Yey conoje e wikital ruc' quik'u' sak y cuc'a'am uk'ab palma paquik'ab.
66007010	Y conoje lic co quesiq'uin che ubi'xiquil: «Ri kacolobetajic petinak ruc' ri ka Dios ri tz'ul pa ri tz'ulibal, y ruc' ri K'apoj Bexex» quecha'.
66007011	Yey conoje ri ángeles e tac'alic, quisutum rij ri tz'ulibal re takanic yey quisutum quij ri veinticuatro nimak winak y ri cajib c'o quic'aslemal pacha' e ángeles. Xquixucuba' c'u quib, xquikasaj quimejelem c'a chu'lew chwach ri tz'ulibal y xquilok'nimaj uk'ij ri Dios.
66007012	Jewa' caquibi'ij: «¡Amén! ¡Amén! Xew che ri ka Dios takalic cabi'xic lic nim uk'ij, ca'an tioxinic che y caxuc ib chwach yey takal che cabi'xic c'o unimal uchomalil, sakil una'oj y unimal uchuk'ab. Yey wa' na jinta chi utakexic takal che Rire. ¡Amén!» quecha'.
66007013	Tec'uchiri', xch'aw jun chique ri veinticuatro nimak winak, jewa' xubi'ij chwe: —Tak wa quicojom quik'u' sak, ¿e china rique y pa e petinak wi? —xcha'.
66007014	Ximbi'ij c'u ri'in che: —Wajawal, lal eta'mayom la re —xincha'. Ec'u rire xubi'ij chwe: —Conoje wa' e ri quich'ijom uchuk'ab ri unimal c'axc'obic yey quijosk'im ri quik'u' y qui'anom c'u sak che ruc' ruquiq'uel ri K'apoj Bexex.
66007015	Ruma c'u la' e c'o chwach ri tz'ulibal pa catakan wi ri Dios y caquilok'nimaj c'u Rire chipak'ij chichak'ab chupa ri Rocho. Ec'u ri Jun tz'ul chupa ri tz'ulibal cajeki' cuc', e pacha' cuch'uk quiwi' re quebuchajij.
66007016	Jec'ula' na caquitij ta chi numic y tzajin chi', na caquina' ta chi ne ruc'atanil ri k'ij y ri buc;
66007017	ma ri K'apoj Bexex ri c'o chwach ri tz'ulibal, e cachajin que y cuc'am bi quiwach pa tak ac'al pa calax wi lo ya' re c'aslemal. Yey e ri Dios cusu' na ronoje ruwa'al quiwach rique —xcha'.
66008001	Echiri' ri K'apoj Bexex xuloch'ij ruwuk sello nac'al che ri jubotaj wuj, laj juna mey ora lic xtz'intz'ot chila' chicaj, na jinta chi c'o xtatajic.
66008002	Tec'uchiri', xebenuwil ri wukub ángeles e tac'al chwach ri Dios y xya' c'u jun trompeta chiquijujunal.
66008003	Xc'un chi lo jun chic ángel y xtaq'ui' chwach raltar. Wa' ruc'a'am jun rachpom re oro. Y xya' c'u uq'uiyal incienso che re cu'an bi xa jun ruc' tak ri qui oraciones conoje rutinamit ri Dios yey wa' e kasa'n chwi raltar re oro c'o chwach ri tz'ulibal re takanic.
66008004	Lic cabukbut c'u ri sib xel chupa ri rachpom c'o puk'ab ri ángel y xopon c'a chwach ri Dios junam ruc' tak ri qui oraciones rutinamit ri Dios.
66008005	Ec'u ri ángel xuc'am ri rachpom y xunojisaj che ri rachk'a'l c'o chwa raltar. Tec'uchiri' xupuq'uij lo che ruwachulew. Ewi xtataj uch'awibal jab caraklajic y cajininic, y xyoc' ca'n ruxe' caj; yey xpe jun nimalaj cabrakan.
66008006	Ri wukub ángeles, ri cuc'a'am ri wukub trompetas, xquiyijba' quib che uch'awisaxic tak wa'.
66008007	Ri nabe ángel xuch'awisaj rutrompeta, y xpe c'u sakbach rachbi'il ak' ruc' quic' chwi ruwachulew. Y ruma wa' xc'at rurox parte che ruwachulew, xc'at rurox parte che ronoje tak ri che', ri tico'n y rak'es.
66008008	Ruca'm ángel xuch'awisaj rutrompeta, y c'o xtzak chwi ri mar pacha' juna juyub cajumuw ak' che. Y ruma wa' rurox parte che ri mar xu'an quic' uwach.
66008009	Y xecam c'u rurox parte chique rawaj e c'o chupa ri mar yey rurox parte chique tak ri barcos e c'o chwi ri mar, xsach quiwach.
66008010	Rurox ángel xuch'awisaj rutrompeta, y jun nimalaj ch'umil cajumuw ak' che xtzak lo chicaj puwi rurox parte che tak ri rakana' y tak rac'al pa calax wi lo ya'.
66008011	Rubi' wa' wa jun ch'umil e “C'a”. Ewi rurox parte che tak ri nimaya' lic xu'an c'a; y uq'uiyal winak xecam ruma ruc'ayul ri ya'.
66008012	Rucaj ángel xuch'awisaj rutrompeta, y lic x'an c'ax che rurox parte che ri k'ij, che ri ic' y chique ri ch'umil. Xk'ob c'u tak ruwonibal wa', jela' xujek camoymot uwach ri sak pak'ij y xu'an más k'eku'm rak'ab.
66008013	Tec'uchiri' xinwil jun águila caxiq'uic' chicaj y xinto jewa' casiq'uin che ubi'xiquil: «¡Tok'o' quiwach! ¡Tok'o' quiwach! ¡Tok'o' quiwach conoje ri ejekel che ruwachulew ruma ri caquic'ulumaj echiri' ri oxib ángeles caquich'awisaj ri jujun chic trompetas! ¡Ma ya e cu'ana wa'!» cacha'.
66009001	Ruro' ángel xuch'awisaj rutrompeta, y xinwil c'u jun ch'umil xtzak lo chicaj y xe'tzak che ruwachulew. Xya' c'u che ri ch'umil ri lawe re ri siwan na jinta utakexic ruchoyil upa.
66009002	Y ri ch'umil xujak uchi' wa siwan, y cabukbut ri sib xel lo chupa wa' pacha' usibol juna nimalaj orna. Ruma c'u ri' lic xu'an k'eku'm che ruwa ri k'ij y che ruwa caj.
66009003	Chupa ri sib xebel lo uq'uiyal sac' y xquiquich bi quib che ruwachulew. Xya' c'u paquik'ab ri sac' queti'o'nic pacha' sina'j.
66009004	Xetak c'u che na caqui'an ta c'ax che tak rak'es, che tak ri che', che tak ronoje ri tico'n che ruwachulew; ma xew caqui'an c'ax chique ri winak na jinta ri retalil ri Dios che rucurusil ri quipalaj.
66009005	Na xya' ta c'u chique quequicamisaj ri winak; xew lic quequiya pa c'axc'obic wo'ob ic', ma lic quequiti'o yey ri quiti'bal e jela' pacha' ruc'axc'ol ruti'bal sina'j.
66009006	Y chupa tak c'u ri' wa' wa k'ij tak ri winak caquitzucuj quicamic, pero na caquirik taj; ma tob lic cacaj quecamic, ri camic e pacha' canimaj chiquiwach.
66009007	Tak ri sac' jela' quetzu'nic pacha' ri cawayu' ewiktalic echiri' quebec pa ch'a'oj. Che ri quijolom quicojom pacha' coronas re oro; tak ri quipalaj jela' catzu'nic pacha' quipalaj winak.
66009008	Yey ri quiwi' e pacha' quiwi' ixokib, y ri que' e pacha' ri que' tak ri coj.
66009009	Ruwa quic'u'x ch'ukutal ruc' ch'ich'. Echiri' quexiq'uiq'uic, ruch'awibal ri quixic' e pacha' uch'awibal uq'uiyal careta jec'om cuma cawayu' echiri' quebec pa ch'a'oj.
66009010	E jela' pacha' ri sina'j, c'o quixul che ri quije'. Ya'om c'u quichuk'ab che ri quije' cha' caqui'an c'ax chique ri winak wo'ob ic'.
66009011	Yey ri cajawal catakan paquiwi' e ri jun ángel rajaw ri siwan na jinta utakexic ruchoyil upa. Rubi' pa ri ch'a'tem hebreo e “Abadón”, yey pa ri ch'a'tem griego “Apolión”.
66009012	Jewa' xq'uis wi ri nabe c'axc'obic. Chita na pe', ma cape chi ca'ib c'axc'obic.
66009013	Ruwak ángel xuch'awisaj rutrompeta. Tec'uchiri' xinta jun kulaj xel lo chuxo'libal ri cajib utza'm raltar re oro, ri c'o chwach ri Dios.
66009014	Wa kulaj jewa' xubi'ij che ruwakak ángel, ri ruc'a'am rutrompeta: «Chebaquira ri cajib ángeles e yututal chuchi' ri nimaya' Eufrates» xcha'.
66009015	Xequir c'u ri cajib ángeles, ri e yijbital chic re quequicamisaj rurox parte chique ri winak e c'o che ruwachulew echiri' copon ri ora, ri k'ij, ri ic' y ri junab cha'om chi ruma ri Dios.
66009016	Ri'in xinta c'u ri cajlibal ri soldados e c'o chwi cawayu' re quebec pa ch'a'oj, e ca'ib ciento millones chi conoje.
66009017	Y xc'ut chinuwach ruma ri Dios, tak ri cawayu' cuc' ri e c'o puwi', jewa' quetzu'nic: Quicojom ch'ukubal uwa quic'u'x, wa' catzu'n cak pacha' ak', azul pacha' rabaj zafiro rubi' y k'an pacha' rabaj azufre rubi'. Y ri quijolom ri cawayu' e pacha' ri quijolom ri coj yey pa quichi' quel lo ak', sib y azufre.
66009018	Xecam c'u rurox parte chique ri winak e c'o che ruwachulew ruma ri oxib c'axc'obic xel lo pa quichi' ri cawayu'; wa' e ri ak', ri sib y ri azufre.
66009019	Ri quichuk'ab ri cawayu' pa quichi' y che ri quije' c'o wi. Ri quije' jela' pacha' ri cumatz, ma c'o quijolom yey ruc' wa' caqui'an c'ax chique ri winak.
66009020	Yey e tak ri winak na xecam ta che wa oxib c'axc'obic, na xquitzelej tane quitzij che ri na utz taj qui'anom. Na xcok'otaj tane ulok'nimaxic quik'ij ritzel tak uxlabixel y na xcok'otaj tane ulok'nimaxic quik'ij tak ri tiox 'anatal cuma rique ruc' oro, ruc' plata, ruc' bronce, ruc' abaj y ruc' che'; yey wa' na quetzu'n taj, na quetan taj y na quebin taj.
66009021	Na xquitzelej tane quitzij che tak ri camic qui'anom, che tak ri itz qui'anom, che tak ri caquetz'abej uwa quik'ij cuc' jujun chic na quic'ulel taj y che tak relek' qui'anom.
66010001	Tec'uchiri', xinwilo echiri' jun chic ángel lic c'o uchuk'ab xkaj lo chila' chicaj yey sututal rij ruc' sutz' y chwi rujolom c'o lo jun arco iris. Ec'u rupalaj lic cawonic jela' pacha' ri k'ij yey tak ri rakan lic cawonic pacha' jutak repaj ak'.
66010002	Puk'ab c'o ralco jubotaj wuj y wa' jakatal uwach. Xutac'aba' c'u ri rakan uwiquik'ab chwi ri mar y ri rakan mox xutac'aba' chwi ruwachulew.
66010003	Lic co xsiq'uinic pacha' ri rok'ej juna coj. Yey echiri' xsiq'uinic, xtataj wukub kulaj pacha' uch'awibal jab, lic cajininic xe'ec.
66010004	Echiri' xjinin ri wukub uch'awibal jab, ri'in e ri' cantz'ibaj ri xinto; pero xinta Jun xch'aw lo chila' chicaj, jewa' xubi'ij chwe: «Ri'at xa chac'olo pawanima' tak ri xquibi'ij wa wukub uch'awibal jab y matz'ibaj» xcha'.
66010005	Yey ri ángel tac'al ruc' jun rakan chwi ri mar y jun chwi ruwachulew, xuyac ruk'ab chicaj
66010006	y xujiquiba' c'u uwach pubi' ri Jun ri na jinta utakexic ruc'aslemal, ri 'anayom re ruwa caj ruc' ronoje tak ri c'o chwach, ruwachulew ruc' ronoje tak ri c'o chwach y ri mar ruc' ronoje tak ri c'o chupa, jewa' xubi'ij: «Ri Dios na camayin ta chi che u'anic ri uch'obom lok.
66010007	Ma chupa c'u ri' ri k'ij echiri' ruwuk ángel cujek uch'awisaxic rutrompeta, ri Dios e cu'ana ri uch'obom lok y jela' cak'alajin ronoje rubi'im lo chique ri raj chac e k'alajisanelab» xcha'.
66010008	Ec'u ri Jun ch'a'tinak lo wuc' chila' chicaj, je tanchi wa' xubi'ij chwe: «Jat, ja'c'ama ri ralco jubotaj wuj quirom uwach yey c'o puk'ab ri ángel, ri tac'al ruc' jun rakan chwi ri mar y jun chwi ruwachulew» xcha'.
66010009	Xin'ec c'u ri'in ruc' ri ángel y xintz'onoj che cuya ri ralco jubotaj wuj chwe. Ec'u rire xubi'ij chwe: «Ji', chac'ama' y chatija bi. Ec'uchiri' c'o chi pachi' lic qui' cana'o pacha' ruwa'al cab, pero echiri' atijom chubi lic cu'an c'a chupa rapa» xcha chwe.
66010010	Ri'in xinc'am c'u ri ralco jubotaj wuj c'o puk'ab ri ángel y xintij bi. Ec'uchiri' c'o chi pa nuchi', lic qui' jela' pacha' ruwa'al cab; pero echiri' nutijom chubi, lic xu'ana c'a chupa ri nupa.
66010011	Y ri Jun xch'aw lo chwe chila' chicaj, jewa' xubi'ij chwe: «Lic chirajawaxic ca'an tanchi k'alajisanic puwi ri caquic'ulumaj ruq'uiyal tak tinamit, ruq'uiyal quiwach tak ri ticawex che ruq'uiyal uwach ch'a'temal y ruq'uiyal aj takanelab e c'o che ruwachulew» xcha chwe.
66011001	Ec'uchiri', xya' jun tani panuk'ab jela' pacha' juna vara re pajbal y jec'uwa' xbi'x chwe: «Chatyactajok, chapaja ri Rocho Dios, chapaja raltar y chebawajilaj janipa ri caquilok'nimaj uk'ij ri Dios chiri'.
66011002	No'j ruwa ja c'o chwach ri Rocho Dios chaya'a canok; mapajo, ma la' ya'tal chi chique ri winak na e ta aj Israel; yey rique caqui'an que che ri tinamit Jerusalem re caquic'ak bi uk'ij, ma quetakan na puwi' oxib junab ruc' nic'aj» xcha'.
66011003	Ri'in quebenutak bi ca'ib nuk'alajisanelab quicojom quik'u' lic tzac'an upa cha' caquitzijoj ri Nutzij oxib junab ruc' nic'aj.
66011004	Wa' wa ca'ib k'alajisanelab e ri ca'ib che' re olivo y e ri ca'ib utzuc'ulibal ak' e c'o chwach ri Dios Kajawxel, ri catakan chwi ruwachulew.
66011005	We c'o junok caraj cu'an c'ax chique, quel lo ak' pa quichi' rique y ruc' wa' quequicamisaj tak ri tzel quebilow que. Jec'ula' quecam ri cacaj caqui'an c'ax chique.
66011006	Wa ca'ib k'alajisanelab ya'tal chique caquik'atej ri jab cha' na cu'an ta lo pa ruk'ijol echiri' quetajin che u'anic k'alajisanic; y ya'tal chique caqui'an quic' che tak ri ya' y caqui'an c'ax che ruwachulew ruc' uq'uiyal c'axc'obic janipa laj cacaj rique.
66011007	Echiri' quiq'uisom chi utzijoxic Rutzij ri Dios, ri jun nimalaj itzel chicop, ri quel lo chupa ri siwan na jinta utakexic ruchoyil upa, cach'o'jin c'u cuc', cuch'ij quichuk'ab y quebucamisaj.
66011008	Ec'u ri quicuerpos cateli' can pa caquimol wi quib ri winak che ri nimalaj tinamit pa xcamisax wi ri Kanimajawal Jesucristo chwa cruz. Yey che wa tinamit cabi'x “Sodoma” y “Egipto” ruma tak ri mac ca'an chila'.
66011009	Y ri ticawex e petinak chupa tak ri tinamit, chique ruq'uiyal quiwach tak ri ticawex che ruq'uiyal uwach ch'a'temal, oxib k'ij ruc' nic'aj caquil ri quicuerpo telanic y na caquiya tane luwar cha' quemukic.
66011010	Y conoje ri winak e c'o che ruwachulew lic quequi'cot c'u ri' ruma ri quicamic wa ca'ib k'alajisanelab. Caqui'an c'u nimak'ij y caquitak tak sipanic chiquiwach, ma xecam wa ca'ib k'alajisanelab re ri Dios, ri xequiya pa c'axc'obic ri winak che ruwachulew.
66011011	Ec'uchiri' ic'owinak chi oxib k'ij ruc' nic'aj, ri Dios xuya chique wa ca'ib k'alajisanelab quebuxlabic y cac'oji' tanchi quic'aslem. Xeyactaj c'u ri' y xetaq'ui'ic. Y conoje ri xebilow que, xoc unimal xi'in ib cuc'.
66011012	Ec'u ri ca'ib k'alajisanelab xquita Jun lic co xch'aw lo chila' chicaj, jewa' xubi'ij chique: «Chixak'ana lo wara» xcha'. Ec'u rique xebel bi chicaj chupa jun sutz' y xebilitaj cuma ri tzel xebilow que.
66011013	Chupa c'u la' la jok'otaj xpe jun nimalaj cabrakan y lajuj parte che ri tinamit xwuluwubic; y ruma wa' e wukub mil ri winak xecamic. Ec'u ri na xecam taj, xoc jun xi'in ib cuc' y xquiyac uk'ij ri Dios c'o chila' chicaj.
66011014	Jewa' xq'uis wi ruca'm c'axc'obic, pero rurox c'axc'obic catajin lok.
66011015	Ruwuk ángel xuch'awisaj rutrompeta, y xetataj cowilaj tak kulaj quech'aw lo chila' chicaj, jewa' caquibi'ij: «Conoje tak ri tinamit che ruwachulew c'o chi puk'ab ri Dios Kajawxel y puk'ab Rucha'o'n lo Rire; yey wa takanic na jinta chi utakexic» quecha'.
66011016	Ec'u ri veinticuatro nimak winak etz'ul pa ri quitz'ulibal chwach ri Dios, xquixucuba' quib, xquikasaj quimejelem c'a chu'lew y xquilok'nimaj uk'ij ri Dios.
66011017	Jewa' caquibi'ij: «Cakatioxij che'la, ma Lal Dios Kajawxel c'o ronoje unimal chuk'ab pak'ab la, Lal ri Dios c'o wak'ij ora, ri xex chi c'o lo wi, y ri c'o chikawach apanok; ma c'utum la ri chuk'ab la y jekom chi ri takanic la pakawi ri'oj.
66011018	E tak c'u ri tinamit che ruwachulew lic xpe coyowal chi'ij la. No'j wo'ora xopon ruk'ijol ri oyowal la, ri k'ij re cak'at la tzij paquiwi tak ri ecaminak. Caya c'u la ri rajil uc'axel chique ri k'alajisanelab e aj chac la cuc' ri jujun chic e c'o pak'ab la, ri lic caquilok'nimaj uk'ij ri bi' la, tob lic c'o quiwach o na jinta quiwach; yey casach c'u la quiwach ri' ri quesachaw quiwach tak ri winak wara che ruwachulew» quecha'.
66011019	Ec'u ri Rocho Dios chila' chicaj, xtek'ebaxic; y xilitaj pan chupa, ri caxa re ri tzij u'anom ri Dios cuc' rutinamit. Ec'uchiri', xyoc' ca'n ruxe' caj, xetataj uch'awibal jab caraklajic y cajininic; yey xpe jun cabrakan, y xu'an nimak tak sakbach.
66012001	Xwinakir c'u che ruwa caj jun nimalaj c'utubal: C'o jun ixok upisom rib chupa ri k'ij, wa' u'anom pacha' uk'u' che. Ec'u ri ic' chuxe' ri rakan c'o wi, y c'o jun corona che rujolom yey wa corona c'o cablajuj ch'umil che.
66012002	Rire yewa' ixok y lic casiq'uinic ma e ri' cutzir uwach yey ruma wa' lic c'o pa c'ax.
66012003	Xwinakir c'u jun chic c'utubal che ruwa caj: Wa' e jun nimalaj dragón cak rij, c'o wukub ujolom y lajuj ruc'a'. Chujujunal rujolom cojom jun diadema che.
66012004	Ruc' ruje' xebujocoquej bi ri urox parte chique tak ri ch'umil e c'o che ruwa caj y xebuc'ak bi che ruwachulew. Ec'u ri dragón xtaq'ui' chwach rixok echiri' ya e ri' cutzir uwach cha' cutij bi ri ralco ralab maji chic echiri' calaxic.
66012005	Xutzir c'u uwach rixok y xalax jun ralco ralab. Y ruchac wa' wa ralab e catakan ruc' jun vara ch'ich' paquiwi conoje tak ri tinamit e c'o che ruwachulew. Ec'u ri ralco ralab rixok xc'am bi chicaj ruc' ri Dios pa c'o wi rutz'ulibal re takanic.
66012006	Ec'u rixok xanimaj bi, xe'ec pa jun luwar catz'intz'otic pa yijbam wi ruluwar ruma ri Dios, cha' chiri' catzuk wi oxib junab ruc' nic'aj.
66012007	Tec'uchiri', xjeker jun nimalaj ch'a'oj chila' chicaj: Ri Miguel cuc' ri ángeles e c'o puk'ab xech'o'jin ruc' ri dragón. Y jec'ula' ri dragón cuc' ri ángeles e c'o puk'ab xech'o'jin ruc' ri Miguel.
66012008	Pero ri dragón cuc' tak ru ángeles na xquich'ij ta quichuk'ab ri Miguel cuc' ri ángeles e c'o ruc'. Y na xya' ta chi c'u chique quec'oji' chila' chicaj.
66012009	Xc'ak bi ri nimalaj dragón, wa' e ri cumatz re ojertan, ritzel winak Satanás rubi', ri catajin che quisocoso'xic conoje tak ri winak che ruwachulew. Xc'ak c'u bi che ruwachulew junam cuc' ru ángeles.
66012010	Tec'uchiri' xinta jun kulaj lic co xch'aw chila' chicaj, jewa' cubi'ij: «Wo'ora ri Dios ebucolobem chi rutinamit yey ri jekebal re rutakanic xu'an ruc' unimal uchuk'ab y uya'om chi ri takanic puk'ab Rucha'o'n lo Rire. Ma c'akom chubi ri jun cutz'ak quichi' ri ka hermanos chipak'ij chichak'ab chwach ri Dios.
66012011	E tak ri ka hermanos xquich'ij uchuk'ab ri dragón ruma ruquiq'uel ri K'apoj Bexex y ruc' ri Utzilaj Tzij xquitzijoj rique, yey na xquixi'ij tane quib chwach tak ri caquic'ulumaj tob ne xecamisaxic.
66012012	E uwari'che chixqui'cota ri'ix, ri ix jekel wara chicaj. Pero lic tok'o' c'u quiwach tak ri e c'o che ruwachulew y ri e c'o chupa ri mar, ma ritzel winak kajinak piwi ri'ix y lic sa'ch ri royowal, ma reta'am xa ajilam chi ri k'ij ya'tal che» cacha'.
66012013	Echiri' ri dragón xrilo esam chi lo chicaj, lic xuternabej rixok, ruchu ri ralco ala.
66012014	Pero che rixok xya' ca'ib nimak tak uxic' pacha' uxic' águila, cha' jela' caxiq'uiq'uic canimaj bi chwach ri cumatz pa ri luwar catz'intz'otic, pa ri luwar yijbam chi che, pa catzuk wi oxib junab ruc' nic'aj.
66012015	Ec'u ri cumatz xuxabej lo ya' puchi' chirij rixok, wa' e pacha' juna nimaya' re cucharej bi.
66012016	Pero rulew xuto' rixok, ma xjakatajic y xutz'ub bi ri nimaya' uxabem lo ri cumatz puchi'.
66012017	Ruma c'u la', ri cumatz lic xpe royowal chirij rixok y xu'ana ch'a'oj cuc' tak ri ralc'o'al can rixok, wa' e tak ri caquitakej Rutzij Upixab ri Dios y caquitzijoj ri Utzilaj Tzij re ri Kanimajawal Jesucristo.
66013001	Ri'in xintaq'ui' chwi ri sanyeb chuchi' ri mar y xinwilo echiri' chupa ri mar xel lo jun nimalaj itzel chicop wukub rujolom y lajuj ri ruc'a'. Chujujunal rujolom cojom jun diadema che y chujujunal ri wukub ujolom tz'ibital jun bi'aj re c'akibal bi uk'ij ri Dios.
66013002	Wa nimalaj itzel chicop jela' catzu'nic pacha' juna balam, yey tak ri rakan e pacha' rakan oso y ruwa re' e pacha' uwa re' coj. Ec'u ri dragón xuya uchuk'ab ri nimalaj itzel chicop, xuya rutz'ulibal re takanic che y lic xuya uwach.
66013003	Xinwil c'ut, lic 'anom c'ax che jun chique tak rujolom ri nimalaj itzel chicop, yey lic cajec'ow ruc'. Pero wa' wa c'ax xcunutajic y ruma c'u ri' conoje ri winak che ruwachulew lic xcam canima' che y e xquitakej ri nimalaj itzel chicop.
66013004	Lic xquilok'nimaj c'u uk'ij ri dragón ri xya'w uchuk'ab ri nimalaj itzel chicop. Y jenela' xquilok'nimaj uk'ij ri nimalaj itzel chicop, jewa' caquibi'ij: «¿China chi junok jewa' pacha' wa jun nimalaj itzel chicop? ¿C'o nawi junok cach'ijow uchuk'ab? ¡Na jintaj!» quecha'.
66013005	Xya'taj che ri nimalaj itzel chicop cutac'aba' uk'ij y lic tzel cach'a't chirij ri Dios. Y xya' c'u uchuk'ab re catakan che ruwachulew oxib junab ruc' nic'aj.
66013006	Xujek c'u lic tzel cach'a't chirij ri Dios, chirij rubi' ri Dios, chirij ri Rocho Dios y chiquij tak ri e c'o chila' chicaj.
66013007	Y xya' c'u puk'ab cach'o'jin chiquij rutinamit ri Dios y cuch'ij quichuk'ab. Jenela' xya' puk'ab catakan paquiwi conoje tak ri tinamit, conoje ruq'uiyal quiwach tak ri ticawex che ronoje ruq'uiyal uwach ch'a'temal.
66013008	Xquilok'nimaj c'u uk'ij ri nimalaj itzel chicop conoje ri winak che ruwachulew, ri na jinta quibi' chupa ri libro re c'aslemal re ri K'apoj Bexex, ri Jun chwi lo ri jekebal re ruwachulew cha'om chi lok re cacamisaxic.
66013009	China c'u ri c'o utanibal che utayic, ¡chuta c'u ri'!
66013010	China ri ya'tal che cac'am bi chi presoyil, ri' cac'am na ubi; y china ri ya'tal che cacam ruc' espada, ri' ruc' espada cacamisaxic. E uwari'che chirajawaxic wi rutinamit ri Dios caquichuk'ubej quib chwach ri c'axc'obic y caquitiquiba' ri cubulibal quic'u'x ruc' ri Dios.
66013011	Tec'uchiri', xinwilo echiri' jun chic nimalaj itzel chicop xel lo chupa ri juyub tak'aj, c'o c'u ca'ib ruc'a' pacha' ruc'a' juna k'apoj bexex pero cach'a't pacha' juna dragón.
66013012	Yey wa uca'm nimalaj itzel chicop xya' puk'ab catakan pacha' ri nabe nimalaj itzel chicop y cu'an c'u rutakanic chwach. Xebutak c'u conoje ri winak che ruwachulew cha' lic caquilok'nimaj uk'ij ri nabe nimalaj itzel chicop, ri xcunutaj che ri jun c'ax xjec'ow ruc'.
66013013	Lic cu'an nimak tak c'utubal chiquiwach ri winak, ma cu'ano catzak ne lo ak' chwi ruwachulew.
66013014	Quebusoc c'u conoje ri winak ruc' tak ri c'utubal ya'tal che cu'an chwach ri nabe nimalaj itzel chicop. Y quebutak ri winak cha' caqui'an jun uc'axwach ri nabe nimalaj itzel chicop, ri lic x'an c'ax che ruc' espada yey na xcam taj.
66013015	Y xya'taj c'u che cuya uc'aslem ruc'axwach ri nabe nimalaj itzel chicop, cha' jela' utz cach'awic y cutak quicamisaxic conoje ri winak na caquilok'nimaj ta uk'ij.
66013016	Yey wa uca'm nimalaj itzel chicop xtakan che cacoj jun retalil chique conoje ri winak, wa' e tak ri lic c'o quiwach y ri na jinta quiwach, ri beyomab y ri e niba'ib, ri elok'otal ruma cajaw y ri na e jinta puk'ab juna cajaw; chique c'u conoje xcoj wa jun retalil che ri quik'ab uwiquik'ab o che rucurusil ri quipalaj.
66013017	Jec'ula', na jinta junok ya'tal che calok'owic o cac'ayinic we na cojom ta che rire ri jun retalil, wa' e rubi' ri nimalaj itzel chicop o ri rajlibal rubi'.
66013018	Wa' lic caraj na'oj cha' camajtaj usuc'. China c'u ri lic cumaj usuc', e churajilaj ri rajlibal ri nimalaj itzel chicop, ma ri rajlibal e re jun ticawex; yey ri rajlibal e wa': 666.
66014001	Tec'uchiri', xinwil ri K'apoj Bexex tac'al chwi ri juyub Sion y ruc' Rire e c'o ciento cuarenta y cuatro mil ticawex, yey che rucurusil ri quipalaj tz'ibital rubi' Rire y rubi' Rukaw.
66014002	Y xinta jun ch'awibal re chila' chicaj catatajic pacha' utza'm ya' echiri' cac'unic y uch'awibal unimal jab; y ri ch'awibal xinto e pacha' uq'uiyal ticawex e ri' caquich'awisaj ri qui arpas.
66014003	Y caquibixoj jun c'ac' bix chwach ri Jun tz'ul chupa ri tz'ulibal re takanic, chiquiwach ri cajib c'o quic'aslemal pacha' e ángeles y chiquiwach ri nimak winak. Yey ri emajayom re wa bix xew e ri ciento cuarenta y cuatro mil xecolobetaj chiquixo'l ri winak che ruwachulew, ma xew chique rique ya'tal wi caquimaj wa jun bix.
66014004	E tak achijab wa' na xquimin ta quib cuc' ixokib. Rique e queterej chirij ri K'apoj Bexex tob pachawi que'ec wi. Wa' e ri xecolobetaj chiquixo'l ri winak che ruwachulew re quebu'an pacha' ri nabe kasa'n chwach ri Dios y chwach ri K'apoj Bexex.
66014005	Yey na jinta c'ana rak'ubal xtataj chiquichi' ma lic chom ri quibinic quisilabic chwach ri Dios.
66014006	Tec'uchiri', xinwil jun chic ángel caxiq'uic' chicaj. Rire uc'amom lo ri Utzilaj Tzij na jinta utakexic cha' cutzijoj wa' chique conoje ri winak e c'o che ruwachulew, chique conoje tak ri tinamit y conoje ruq'uiyal quiwach tak ri ticawex che ronoje ruq'uiyal uwach ch'a'temal.
66014007	Ri ángel jewa' casiq'uin che ubi'xiquil: «Chixi'ij iwib chwach ri Dios y chilok'nimaj uk'ij ma xopon ru orayil ri k'atbal tzij cu'ano; chiyaca c'u uk'ij ri x'anaw re ruwa caj, ruwachulew, ri mar y tak rac'al pa calax wi lo ri ya'» cacha'.
66014008	Tec'uchiri', xc'un ruca'm ángel jewa' cubi'ij: «¡E la' xtzakic! E la' xtzak ri nimalaj tinamit Babilonia, ri xebuk'abarisaj conoje tak ri tinamit y xebumin pa mac cha' ruc' ri quirayibal caquetz'abej quik'ij cuc' jujun chic na quic'ulel taj» cacha'.
66014009	Tec'uchiri', xc'un rurox ángel y casiq'uin che ubi'xic: «We c'o junok culok'nimaj uk'ij ri nimalaj itzel chicop y ri jun uc'axwach u'anom yey cuc'ul ri retalil che rucurusil rupalaj o che ruk'ab,
66014010	ri' cutij na ri c'axc'obic cape ruma ri royowal ri Dios; y cac'ak c'u bi pa ri ak' cajinow ruc' azufre. Yey ca'an wa' che chiquiwach tak ri santowilaj ángeles y chwach ri K'apoj Bexex.
66014011	Rusibol wa c'axc'obic cabuklanic quel chicaj y na jinta chi q'uisbal re. Ec'u ri caquilok'nimaj uk'ij ri nimalaj itzel chicop ruc' ri jun uc'axwach u'anom yey caquic'ul ri retalil rubi', chique c'u rique na jinta c'ana uxlanem chipak'ij chichak'ab» cacha'.
66014012	E uwari'che chirajawaxic che rutinamit ri Dios, wa' e ri quitakem Rutzij Upixab ri Dios y lic cubul quic'u'x ruc' ri Kanimajawal Jesucristo, caquichuk'ubej quib chwach tak ri c'axc'obic.
66014013	Ec'uchiri', xinta jun kulaj xch'aw lo chila' chicaj, jewa' cubi'ij lo chwe: «Chatz'ibaj: Chwi c'u wo'ora, lic nim quik'ij calaxic ri quecam chupa rubi' ri Kanimajawal Jesucristo» cacha'. «Katzij,» cacha ri Ruxlabixel ri Dios, «ma rique quebuxlan che tak ri quichac, yey ronoje ri utzilaj chac qui'anom na casach ta uwach ma caquic'ul rajil uc'axel chila' chicaj» cacha'.
66014014	Tec'uchiri', xinwil jun sutz' lic sak y chwi c'u ri' wa' c'o Jun tz'ulic, quilitajic e Ralaxel Chiquixo'l Ticawex. Che c'u rujolom c'o jun corona re oro y puk'ab ruc'a'am jun jos lic c'o re'.
66014015	Chupa c'u ri Rocho Dios xel lo jun chic ángel, jewa' ri casiq'uin pan che ubi'xiquil che ri Jun tz'ul chwi ri sutz': «Cojo la ri jos che tak ri tico'n c'o che ruwachulew ma ya xri'job ruwach; 'ana c'u la ri molonic ma ruk'ijol wa' ya xoponic» cacha'.
66014016	Ec'u ri Jun tz'ul chwi ri sutz' xucoj rujos che tak ri tico'n c'o che ruwachulew y jela' xu'an ri molonic.
66014017	Chupa c'u ri Rocho Dios chila' chicaj xel lo jun chic ángel ruc'a'am jun jos lic c'o re'.
66014018	Xel c'u lo jun chic ángel chwa raltar; rire ya'tal puk'ab catakan puwi ri ak'. Lic co c'u xsiq'uin pan che ri jun c'o ri jos lic c'o re' puk'ab, jewa' cubi'ij pan che: «Chachapa rajos lic c'o re' y chak'ata ri jutak chuya'j uvas che tak ri tico'n re uvas c'o che ruwachulew, ma lic k'an chic» cacha'.
66014019	Ri ángel xuchap rujos y xuk'at ri jutak chuya'j uvas che tak ri rakan uvas c'o che ruwachulew yey xumol uchi' pa capuch' wi; wa' que'elok e pa cuk'at wi tzij ri Dios paquiwi ri ticawex.
66014020	Xpuch'i' c'u ri uva chupa ri puch'ubal c'o lo naj che ri tinamit yey chupa wa' xel lo quic'. Ri quic' xel che, xu'an pacha' ya' cayenenic. Runajtijil rakan ri quic' xumaj trescientos kilómetros yey ruchoyil upa e jun metro ruc' nic'aj.
66015001	Xinwil jun chic nimalaj c'utubal chila' chicaj yey wa' lic na jinta c'ana c'o wi: E wukub ángeles caquic'am lo ri wukub q'uisbal c'axc'obic; yey ruc' wa' caq'uis wi ri royowal ri Dios.
66015002	Tec'uchiri', xinwil jun mar catzu'n pacha' vidrio yey cawon ak' chupa. Conoje ri na xesocotaj ta ruma ri nimalaj itzel chicop, na xexuqui' tane chwach ri jun uc'axwach y na xquiya tane luwar cacoj chique ri retalil re ri rajlibal rubi' ri nimalaj itzel chicop, conoje rique e tac'al chwi ri mar catzu'n pacha' vidrio y cuc'a'am ri qui arpa ya'tal chique ruma ri Dios.
66015003	E caquibixoj c'u ri bix re ri Moisés ri raj chac ri Dios y caquibixoj ri bix re ri K'apoj Bexex, jewa' caquibi'ij: Lal Dios Kajawxel, ri c'o ronoje unimal chuk'ab pak'ab la. Lic nima'k y lic chomilaj tak ri chac 'anom la, lic jusuc' y lic usuc' ronoje ri ca'an la, Lal ri Takanel paquiwi tak ri tinamit.
66015004	¿C'o nawi junok na cuxi'ij ta rib chiwach la, Lal Kajawal? ¿Y c'o nawi junok na cuyac ta uk'ij ri bi' la? Ma xew Rilal lic Lal santo. E uwari'che conoje tak ri tinamit che ruwachulew quec'unic y co'lquilok'nimaj k'ij la, ma k'alajisam la ri jusuc' k'atbal tzij la paquiwi' quecha'.
66015005	Tec'uchiri', xinwilo echiri' xtek'ebax ri Rocho Dios chila' chicaj pa c'o wi ri caxa re ri tzij u'anom ri Dios cuc' rutinamit.
66015006	Chupa c'u ri Rocho Dios xebel lo wukub ángeles, ri ya'tal chique quequiya pa c'axc'obic tak ri winak che ruwachulew. Quicojom c'u quik'u' 'anatal ruc' c'ul lino yey wa' lic sak y lic cawonic, yey chwa quic'u'x cojotal jun pas re oro.
66015007	Jun c'u chique ri cajib c'o quic'aslemal pacha' e ángeles xuya chique ri wukub ángeles jujun copas re oro nojinak che ri royowal ri Dios, ri na jinta utakexic ruc'aslemal.
66015008	Ec'u ri Rocho Dios xnoj che sib ruma runimal uchomalil y ruchuk'ab ri Dios. Nabe na c'ut quic'ow wa wukub c'axc'obic quic'amom lo ri wukub ángeles, c'a ec'uchiri' utz coc junok pa ri Rocho Dios.
66016001	Chupa ri Rocho Dios chila' chicaj xinta jun lic co cach'awic, jewa' cubi'ij pan chique ri wukub ángeles: «Jix y ji'k'eja che ruwachulew ri royowal ri Dios, ri c'o chupa ri wukub copas» cacha'.
66016002	Xe'ec c'u ri nabe ángel y xu'k'eja chwi ruwachulew ri c'o chupa rucopa, y ruma wa' xwinakir jun c'axlaj yabil re ch'a'c chiquij tak ri winak y xujek c'u ri' cak'olol quij conoje, wa' e ri xec'uluw ri retalil ri nimalaj itzel chicop y xquilok'nimaj uk'ij ri jun uc'axwach 'anom.
66016003	Ruca'm ángel xu'k'eja chwi ri mar ri c'o chupa rucopa, y ruma wa' xu'an quic' uwach ri mar pacha' ruquiq'uel juna ticawex camisam; y xecam c'u conoje tak rawaj e c'o chupa ri mar.
66016004	Rurox ángel xu'k'eja ri c'o chupa rucopa chwi tak ri nimaya' y chwi tak rac'al pa calax wi tak lo ri ya'; y ruma wa' ronoje ri ya' xu'an quic' uwach.
66016005	Tec'uchiri' xinta ri ángel ri ya'tal tak ri ya' puk'ab, jewa' cubi'ij: «Lal Dios Kajawxel ri c'o wak'ij ora y ri xex chi c'o lo wi, xew Rilal lic Lal Santo, ma lic Lal jusuc' che ri k'atbal tzij 'anom la
66016006	paquiwi ri xecamisan que ri tinamit la y tak ri k'alajisanelab e la. Xqui'an c'u chique xturuw ri quiquiq'uel. E uwari'che lic Lal jusuc' ma x'an la chique wa e camisanel caquikum quic'. ¡Ec'u lic takal wa' chique!» cacha'.
66016007	Ewi xinta jun chic xch'aw lo chwa raltar, jewa' cubi'ij: «Pakatzij wi, lal Dios Kajawxel, Rilal c'o ronoje unimal chuk'ab pak'ab la, ma ri k'atbal tzij ca'an la lic e usuc' y lic jusuc'» cacha'.
66016008	Rucaj ángel xu'k'eja chwi ri k'ij ri c'o chupa rucopa, jela' c'u ri' xya'taj che ri k'ij quebuc'atisaj conoje ri winak ruc' ruc'atibal.
66016009	Y lic xec'at c'u ri winak ruma ruc'atibal ri k'ij. Ruma c'u wa', xeyajan ruc' itzel tak ch'a'tem chirij ri Dios, ri c'o puk'ab cutak lo wa c'axc'obic paquiwi'. Yey na xquitzelej tane quitzij, ma e na xcaj taj caquiyac uk'ij ri Dios.
66016010	Ruro' ángel xu'k'eja ri c'o chupa rucopa chwi ri tz'ulibal pa catakan wi ri nimalaj itzel chicop, y ruma wa' xu'an k'eku'm upa tak ri tinamit c'o puk'ab ri nimalaj itzel chicop. Conoje tak c'u ri winak lic caquicach'aca' upa ri cak' ruma ri c'ax.
66016011	Lic c'ut tzel xech'a't chirij ri Dios c'o chila' chicaj ruma tak ri c'axc'obic y tak ri ch'a'c chiquij; y na xquitzelej ta quitzij chwach ri Dios che tak ri na utz taj qui'anom.
66016012	Ruwakak ángel xu'k'eja pa ri nimaya' Eufrates ri c'o chupa rucopa; y ruma wa', xchakij ri ya' pa ri nimalaj rakana', cha' jela' utz quebic'ow lo ri takanelab e petinak pa relebal lo ri k'ij.
66016013	Y xinwil c'u oxib itzelilaj uxlabixel jela' quetzu'nic pacha' tutz'; jun quel lo puchi' ri dragón, jun chic quel lo puchi' ri nimalaj itzel chicop y jun chic quel lo puchi' ri jun k'alajisanel socoso'nel.
66016014	Wa' e itzel uxlabixel caqui'an tak c'utubal y quebec cuc' conoje ri takanelab che ronoje ruwachulew cha' caquimol quichi' re caqui'an ch'a'oj chupa ri unimal k'ij re ruk'atbal tzij ri Dios, ri c'o ronoje unimal chuk'ab puk'ab.
66016015	Jewa' cubi'ij ri Kanimajawal: «Chitape', Ri'in quinopon iwuc' jela' pacha' ri oquibal re juna elek'om pa juna ja, ma ri elek'om na cubi'ij ta apanok jampala' coponic. Lic c'u nim uk'ij ralaxic china ri na cawar taj yey ucojom chi ruk'u' cha' we xinc'unic, na cuya ta uq'uix» xcha'.
66016016	Y xquimol c'u quichi' ri takanelab chupa ri jun luwar rubi' pa ri ch'a'tem hebreo “Armagedón”.
66016017	Ruwuk ángel xu'k'eja pa ri tew ri c'o chupa rucopa; y lic co xch'aw lo jun kulaj pa ri tz'ulibal re takanic c'o chupa ri Rocho Dios chila' chicaj, jewa' cubi'ij: —Xq'uis c'u wa k'atbal tzij —cacha'.
66016018	Tec'uchiri' lic xyoc' ca'n ruxe' caj, xetataj uch'awibal jab caraklajic y cajininic; yey xpe jun nimalaj cabrakan che ruwachulew, wa' e cabrakan más nim u'anom chwi lo ri quic'oji'ic ri ticawex che ruwachulew.
66016019	Ruma c'u wa', ri nimalaj tinamit xjakataj upa, oxib xu'ano; y conoje tak ri jujun chic tinamit e c'o che ruwachulew xewuluwubic. Ec'u ri Dios na xic'ow ta chuc'u'x tak ri mac u'anom ri nimalaj tinamit Babilonia; xuya c'u pa c'axc'obic ruma ri unimal royowal Rire chirij.
66016020	Yey ruma c'u wa cabrakan conoje tak ri islas y tak ri juyub xesachic.
66016021	Y xtzak lo chicaj nimak tak sakbach paquiwi ri ticawex. Ri ra'lal wa' laj jun quintal chujujunal. Ruma c'u ri c'axc'obic re ri nimak tak sakbach, ri winak lic tzel xech'a't chirij ri Dios, ma ri c'axc'obic xu'ano lic xibibal uwach.
66017001	Xc'un c'u jun chique tak ri wukub ángeles, ri c'o ri wukub copas re c'axc'obic paquik'ab. Xch'a't c'u wuc', jewa' xubi'ij chwe: «Sa'a wara y canc'ut chawach ri k'atbal tzij ca'an puwi ri jun ixok na chom ta ubinic, ri tz'ul chwi tak ri ya'.
66017002	Ruc' wa' wi'xok emacuninak tak wi ri takanelab che ruwachulew y conoje ri winak ejekel che ruwachulew, ma ek'abarinak ruma ri vino xuya rixok chique» xcha'.
66017003	Tec'uchiri', chupa ri xc'ut chinuwach ruma ri Ruxlabixel ri Dios, ri ángel xinuc'am bi chupa jun luwar catz'intz'otic y chila' xinwil jun ixok tz'ul chwi jun nimalaj itzel chicop cak rij, yey wa' tz'ibital uq'uiyal bi'aj chirij re c'akibal bi uk'ij ri Dios. Wa' c'o wukub ujolom y lajuj ruc'a'.
66017004	Rixok uwikom rib ruc' c'ul morato uwach y cak uwach; yey wikital ruc' oro, ruc' chomilaj tak abaj y ruc' perlas. Ruc'a'am jun copa re oro puk'ab nojinak che tak ri lic q'uixbal uwach y che ruch'ulil ri mac cu'an cuc' tak rachijab.
66017005	C'o c'u jun bi'aj tz'ibital che rucurusil rupalaj yey lic c'ayew umajic usuc'; e bi'aj wa': Ri nimalaj tinamit Babilonia e quichu rixokib lic ch'ul quibinic quisilabic, y ruc' rire petinak wi ronoje ri lic q'uixbal uwach ca'an che ruwachulew.
66017006	Tec'uchiri' xinwil rixok lic cak'abar ruc' ri quiquiq'uel rutinamit ri Dios y ri xecamisax ruma ri xquitzijoj ri Utzilaj Tzij re ri Jesús. Ec'u ri'in lic xcam wanima' che ri xinwilo.
66017007	Xubi'ij c'u ri ángel chwe: «¿Su'be lic cacam awanima' che? Ri'in cank'alajisaj chawe sa' que'elawi rixok y ri nimalaj itzel chicop c'amayom lo re, ri c'o wukub ujolom y lajuj ruc'a'.
66017008	Ritzel chicop xawilo e ri jun xc'oji' lo ojertan yey ec'u wo'ora na jinta chic. Pero ya copon ri k'ij quel na lo chupa ri siwan na jinta utakexic uchoyil upa, y q'uisbal c'u re, que'ec chi tojbal mac. Conoje c'u ri winak ejekel che ruwachulew, ri na tz'ibital ta ri quibi' chupa ri libro re c'aslemal chwi lo ri jekebal re ruwachulew, cacam canima' che echiri' caquil ri nimalaj itzel chicop re ojertan. Tob c'u ri' wo'ora na jinta chic, pero cawinakir tanchi ulok.
66017009	»Cajawax na'oj cha' jun cumaj usuc' wa': Ri wukub ujolom ri nimalaj itzel chicop e que'elawi wukub chi juyub y puwi tak wa' tz'ul wi rixok;
66017010	yey e que'elawi wukub chi takanelab. Y wo'ob chique wa' ebic'owinak chic; jun catakan wo'ora y ri jun chic c'amaja' cujek rutakanic ma c'amaja' cac'unic. Y we xc'unic, lic chirajawaxic wi na naj ta rutakanic cu'ano.
66017011	Jun chique ri wukub takanel e ri nimalaj itzel chicop, ri jun xc'oji' ojertan y wo'ora na jinta chic, yey catakan tanchic y cu'ana ruwajxak takanel. Yey q'uisbal c'u re, que'ec chi tojbal mac.
66017012	»Ec'u ri lajuj ruc'a' xawilo, e que'elawi lajuj chi takanelab c'amaja' caquijek ri quitakanic; yey caya' na paquik'ab quetakan junam ruc' ri nimalaj itzel chicop, pero xa jun ora uwach ri quitakanic.
66017013	Wa lajuj takanelab junam tzij qui'anom chiquiwach puwi ri quitakanic cha' caquiya na c'u ri quichuk'ab y ri quitakanic puk'ab ri nimalaj itzel chicop.
66017014	Rique quech'o'jin ruc' ri K'apoj Bexex, pero Rire cuch'ij quichuk'ab, ma e Cajawal conoje ri c'o quiwach y e Takanel paquiwi conoje ri e takanelab. Yey tak ri e c'o ruc' ri K'apoj Bexex, e ri esiq'uim y echa'om ruma ri Dios y na quesam ta quib puk'ab Rire» xcha'.
66017015	Je tanchi wa' xubi'ij chwe: «Ri ya' xawilo pa tz'ul wi rixok na chom ta ubinic, que'elawi e tak ri ticawex che tak ri tinamit, che ruq'uiyal quiwach tak ri ticawex che ruq'uiyal uwach ch'a'temal.
66017016	Ri lajuj ruc'a' ri nimalaj itzel chicop xawilo, wa' tzel caquil rixok na chom ta rubinic; cacok'otaj c'u can utuquel y caquich'anaba' canok, caquitij ruti'jil y tec'uchiri' caquiporoj pa ak'.
66017017	Ma e ri Dios cacojow pa ri canima' cha' caqui'an ri caraj Rire, wa' e caqui'an tzij chiquiwach cha' chupa la' la k'ij ec'owi caquiya ri quitakanic puk'ab ri nimalaj itzel chicop c'a che ruk'ijol echiri' cu'ana na ronoje ri ubi'im can ri Dios.
66017018	Rixok xawilo e que'elawi ri nimalaj tinamit catakan paquiwi conoje ri takanelab che ruwachulew» xcha'.
66018001	Q'uisbal c'u re wa', xinwil chi jun chic ángel xkaj lo chicaj ruc' unimal uchuk'ab; y ruchomalil ruwonibal xutzij uwi ruwachulew.
66018002	Lic co xsiq'uin che ubi'xiquil: «¡E la' xtzakic! ¡Xtzak na ri nimalaj tinamit Babilonia! Y wo'ora u'anom quiluwar itzelilaj uxlabixel, quijul ch'ulilaj uxlabixel y quisoc ch'ulilaj tz'iquin ki'tzel quetzu'nic.
66018003	Ma conoje tak ri jujun chic tinamit che ruwachulew ek'abarinak ruma wa tinamit, ri xebumin chupa uq'uiyal mac ruc' rayibal. Conoje c'u ri takanelab che ruwachulew emacuninak ruc'; y conoje tak raj c'ay che ruwachulew ebeyomarinak ma ri tinamit Babilonia ruma ri unimal urayibal lic c'o xulok' chique» xcha'.
66018004	Tec'uchiri' xinta jun chic kulaj xch'aw lo chicaj, jewa' cubi'ij: «Chixelubi chupa ri tinamit Babilonia, ri'ix ix nutinamit, cha' na qui'an ta iwe'ix cuc' rique y jela' na catzak ta piwi ri'ix ri c'axc'obic cape puwi rire.
66018005	Ma na xa ta jubik' rumac, e tak wa' xaki ule'om chi rib elinak bi c'a chicaj. Yey ri na utz taj u'anom, lic c'o chuc'u'x ri Dios.
66018006	Chitzelej uc'axel che e chirij tak ri na utz taj u'anom chique ri jujun chic; chicalajij ri c'ax puwi' ruma rumac u'anom; chupa c'u ri copa pa xuyijba' wi ri ya' lic c'a chique jujun chic, ri'ix chicalajij ruc'ayul wa' y chiya'a che.
66018007	Rire lic xu'an nim che rib y lic xuya rib che tak rurayibal; ec'u wo'ora lic chiya'a pa c'ax y pa ok'ej; ma jewa' ri cubi'ij pa ranima': “Ri'in in tz'ulic pacha' in juna reina, yey na in ta malca'n y na cantij tane c'ana ok'ej” cacha'.
66018008	Ruma c'u ri', xa pa jun k'ij cape ri c'axc'obic puwi': wa' e camic, ok'ej y numic; yey ruc' ne ak' caporoxic, ma ri Dios Kajawxel, ri cuk'at tzij puwi', lic c'o uchuk'ab» cacha'.
66018009	Tak ri takanelab che ruwachulew emacuninak ruc' rixok, yey junam ruc' rire quiya'om quib che rukusil ruwachulew y jec'ula' quitz'ilo'm ri quibinic ruc'. Ec'u rique quebok'ic y quetunan puwi rixok echiri' caquil rusibol rire cac'atic.
66018010	Lic chinimanaj quec'oji' pan che utzutzu'xic rixok ruma ruxibriquil ri c'axc'obic c'o wi y jewa' caquibi'ij: «¡Tok'o' awach! ¡Tok'o' awach at nimalaj tinamit Babilonia, ri lic c'o achuk'ab, ma xa pa jok'otaj xc'un ri k'atbal tzij pawi'!» quecha'.
66018011	Conoje tak raj c'ay che ruwachulew quebok' na y lic caquibisoj ri nimalaj tinamit ma na jinta chi c'o calok'ow re ruq'uiyal quic'ay.
66018012	Wa' e oro, plata, chomilaj tak abaj y perlas; chom tak c'ul lino, chom tak c'ul morato, chom tak c'ul xela y chom tak c'ul cak; uq'uiyal uwach che' qui' ruxlab; tak ri 'anatal ruc' marfil, ruc' chom tak che', ruc' bronce, ruc' ch'ich' y ruc' abaj mármol;
66018013	yey quic'ay re incienso y cunabal qui' ruxlab, pacha' canela, mirra y olíbano; vino, aceite, harina y trigo; quic'ay que awaj quebekanic, que bexex, que cawayu' y re careta; yey quic'ay ne ticawex e aj chac.
66018014	Jec'uwa' caquibi'ij che ri tinamit: «Ronoje tak ri xarayij uwach na jinta chi awuc'; ronoje tak ri beyomalil lic xe'ec ac'u'x ruc', xsach uwach y na carik ta chi q'uenok» quecha'.
66018015	Ec'u ri e aj c'ay re tak wa', ri lic ebeyomarinak ruma wa tinamit, lic chinimanaj quec'oji' pan che utzutzu'xic wa tinamit ruma ruxibriquil ri c'axc'obic petinak puwi'. Ewi lic cacok'ej lok,
66018016	jewa' caquibi'ij: «¡Tok'o' uwach! ¡Tok'o' uwach ri nimalaj tinamit, ri pacha' juna ixok uwikom rib ruc' chomilaj uk'u' 'anatal ruc' lino, ruc' c'ul morato y cak; wikital ruc' oro, ruc' chomilaj tak abaj y perlas!
66018017	Ma xa pa jok'otaj xsach uwach ruq'uiyal ubeyomalil» quecha'. Conoje c'u ri e c'amal uwach barcos, ri quebin pa barcos, ri quechacun pa barcos y tak ri quec'ayin ruc' barcos, chinimanaj quec'oji' wi lo che.
66018018	Ec'uchiri' caquil rusibol wa tinamit cac'atic, lic co quesiq'uin che ubi'xic: «¿C'o nawi juna chic tinamit cajunimax ruc' wa nimalaj tinamit? ¡Na jintaj!» quecha'.
66018019	Y ri winak caquipuc' ulew chwi quijolom ruma quibis, quebok'ic y co quesiq'uinic, jewa' caquibi'ij: «¡Tok'o' uwach! ¡Tok'o' uwach ri nimalaj tinamit! Ma conoje ri c'o barcos cuc' lic xebeyomar ruc' wa tinamit; yey xa c'u pa jok'otaj xsach uwach ronoje.
66018020	Ri'ix ri ix jekel chila' chicaj, chixqui'cota ruma ri xuc'ulumaj wa tinamit. Chixqui'cot iwonoje ri'ix ri iya'om iwib puk'ab ri Dios, ri ix utako'n y ri ix k'alajisanelab, ma Rire e xk'ataw tzij puwi wa nimalaj tinamit ruma ri xu'an chiwe» quecha'.
66018021	Tec'uchiri', jun ángel lic c'o uchuk'ab xuyac jun nimalaj abaj, runimal wa' e pacha' juna nimalaj ca', y xuc'ak bi chupa ri mar, jewa' cubi'ij: «Jela' ruwulixic bi ri nimalaj tinamit Babilonia y na quilitaj ta chi uwach.
66018022	»Awuc' ri'at Babilonia, na catataj ta chi uch'awibal arpa, uch'awibal que aj música, uch'awibal su' yey uch'awibal trompeta; na quebilitaj ta chi ne aj chac y na catataj ta chi ne uch'awibal ri ca' cakilowic.
66018023	Na jinta chi ne c'ana ak' cawonic, na catataj ta chi ne c'ana nimak'ij re c'ulaniquil. Ma e tak raj c'ay xec'oji' awuc', e más nim ri quitakanic che ruwachulew. Ruma tak ri itz xa'ano, xesocotaj conoje tak ri tinamit che ruwachulew.
66018024	Yey ri winak re wa tinamit xequicamisaj tak ri k'alajisanelab re ri Dios y rutinamit ri Dios, y xequicamisaj ne uq'uiyal ticawex che tak ronoje ri tinamit re ruwachulew» cacha'.
66019001	Q'uisbal re wa' xinta uq'uiyal winak chila' chicaj jewa' caquibi'ij: «¡Aleluya! ¡Ri Dios Kajawxel takal che cayac uk'ij ruma ri colobetajic uya'om chike y ruma runimal uchomalil y ruchuk'ab!
66019002	Rire pakatzij wi lic usuc' y lic jusuc' ri k'atbal tzij cu'ano. Ma xuk'at tzij puwi ri jun ixok lic na chom ta rubinic, ri xebumin ri ticawex re ruwachulew cha' quemacun ruc'. Ec'u ri Dios xu'an uc'axel che ruma xebucamisaj ri e aj chac re ri Dios» quecha'.
66019003	Je tanchi wa' xquibi'ij: «¡Aleluya! Na jinta utakexic cabuklan chicaj rusibol ri ak' pa xc'ak wubi rixok» xecha'.
66019004	Ec'uchiri', ri veinticuatro nimak winak cuc' ri cajib c'o quic'aslemal pacha' e ángeles, xquikasaj quimejelem c'a chu'lew y xquilok'nimaj uk'ij ri Dios ri tz'ul pa ri tz'ulibal re takanic, jewa' caquibi'ij: «¡Amén! ¡Aleluya!» quecha'.
66019005	Chupa c'u ri tz'ulibal xtataj jun kulaj, jewa' cubi'ij: «Chiyaca uk'ij ri ka Dios, iwonoje ri quixchacun chupa ruchac, iwonoje ri c'o xi'in ib iwuc' chwach, chinima'k chich'uti'k» cacha'.
66019006	Tec'uchiri', xinta pacha' quikul uq'uiyal winak jela' pacha' ruch'awibal utza'm ya' echiri' cac'unic y pacha' uch'awibal unimal jab, jewa' caquibi'ij: «¡Aleluya! Ma e catakan ri Dios Kajawxel, ri c'o ronoje unimal chuk'ab puk'ab.
66019007	Chojqui'cotok, lic chojqui'cotok y kayaca uk'ij Rire, ma xopon ruk'ijol ri c'ulaniquil re ri K'apoj Bexex y ri rixokil lic uwikom chi rib.
66019008	Ma che rire ya'tal wi cuwik rib ruc' chomilaj uk'u' 'anatal ruc' c'ul lino lic cawolk'inic» quecha'. Wa' wa c'ul lino e c'utubal re ri jusuc' quibinic quisilabic rutinamit ri Dios.
66019009	Ec'u ri ángel jewa' xubi'ij chwe: «Chatz'ibaj wa': Lic nim quik'ij calaxic conoje ri esiq'uim pa ri wa'im re ruc'ulaniquil ri K'apoj Bexex» xcha'. Yey jewa' tanchi xubi'ij chwe: «Wa ch'a'tem e re ri Dios y lic katzij» xcha'.
66019010	Ec'u ri'in xinxucuba' wib xe'rakan uk'ab ri ángel re canlok'nimaj uk'ij. Pero rire jewa' xubi'ij chwe: «Chata pe', lic ma'an la', ma ri'in xa in jun aj chac re ri Dios jela' pacha' ri'at y jela' pacha' ri hermanos, ri quitakem ri K'ijsak uk'alajisam ri Kanimajawal Jesucristo. Xew chayaca uk'ij ri Dios, ma ri K'ijsak re ri Kanimajawal Jesucristo e uc'u'xibal ri sakil k'alajisanic» xcha chwe.
66019011	Tec'uchiri', xinwil ruwa caj jakalic y xinwil c'u jun cawayu' sak rij. Yey ri cojoyom re jewa' rubi': “Jusuc' y Usuc'”, ma chi usuc'liquil cuk'at tzij y cu'an ch'a'oj.
66019012	Tak ruwach lic quewonic pacha' ak' careprotic y chwi rujolom cojom uq'uiyal diademas; yey c'o jun bi'aj tz'ibital che y na jinta junok camajaw usuc', xew Rire cumaj usuc'.
66019013	Yey ruk'u' bala'l pa quic' y rubi' Rire e: “Ri Tzij re ri Dios.”
66019014	Tak ri ejércitos re chila' chicaj eteran chirij, e c'o lo chwi cawayu' sak quij. Quicojom quik'u' 'anatal ruc' c'ul lino lic sak y lic chom.
66019015	Puchi' ri Jun ucojom lo ri cawayu' sak rij, quel lo jun espada lic t'isi's utza'm cha' ruc' wa' cu'an c'ax chique tak ri tinamit. Rire catakan paquiwi' ruc' jun vara ch'ich' yey cu'an chique pacha' junok cuyik'iya' upa ri uva cha' quel ruwa'al. Ruc' c'u wa' cak'alajin wi runimal royowal ri Dios, ri c'o ronoje unimal chuk'ab puk'ab.
66019016	Che c'u ruk'u' chwi ra' jewa' tz'ibitalic: « TAKANEL PAQUIWI RI TAKANELAB Y AJ WACH PAQUIWI TAK RI C'O QUIWACH.»
66019017	Tec'uchiri', xinwil jun ángel tac'al chwach ri k'ij, jewa' ri casiq'uin che ubi'xic chique conoje rawaj quexiq'uic' lic chicaj, ri etijol que ri ecaminak chic: «Chixpetok, chimolo iwib che ri nimalaj wa'im cuya ri Dios
66019018	cha' quixwa' ruc' ri quiti'jil ri e takanelab, ri e aj wach que soldados y tak ri lic c'o quichuk'ab; ri quiti'jil tak ri cawayu' y ri ecojoyom que; yey ri quiti'jil ri elok'otal ruma cajaw y ri na e jinta puk'ab juna cajaw, ri c'o quiwach y ri na jinta quiwach» cacha'.
66019019	Xinwil c'u ri jun nimalaj itzel chicop yey ri e takanelab che ruwachulew cuc' ri qui ejércitos, quimolom quib re quech'o'jin ruc' ri Jun ucojom lo rucawayu' y cuc' ru ejércitos eteran chirij.
66019020	Xchap c'u ri nimalaj itzel chicop, junam ruc' ri jun k'alajisanel socoso'nel, ri u'anom uq'uiyal c'utubal chwach ri nimalaj itzel chicop yey ruc' wa' ebusocom lo conoje tak ri quic'ulum ri retalil ri nimalaj itzel chicop y xquilok'nimaj uk'ij ri jun uc'axwach. Quicabichal c'u ri', e la' chiquic'asliquil xec'ak bi chupa jun luwar cayenen che ak' y cajinow ruc' azufre.
66019021	Ec'u ri nic'aj chic xecamisax ruc' ri espada quel lo puchi' ri Jun ucojom lo ri cawayu' sak rij; yey e tak c'u rawaj quexiq'uic' lic chicaj, ri etijol que ri ecaminak chic, lic xewa' chi utz ruc' ri quiti'jil.
66020001	Tec'uchiri', xinwilo echiri' jun ángel xkaj lo chila' chicaj, yey wa' ruc'a'am lo ri lawe re ri siwan na jinta utakexic uchoyil upa y ruc'a'am lo jun nimalaj carena puk'ab.
66020002	Wa jun ángel xuch'ij uchuk'ab ri dragón, wa' e ri cumatz re ojertan, ritzel winak Satanás rubi'. Xuyut c'u ri' cha' caya'i' pa carena mil junab,
66020003	xuc'ak bi chupa wa siwan, xutz'apij uchi' y xucoj c'u rusello chwi ri tz'apibal cha' ritzel winak na quebusoc ta chi tak ri tinamit c'a echiri' cuq'uis na ri mil junab ximitalic. Q'uisbal c'u re wa', cayolopix chi jujun k'ij.
66020004	Tec'uchiri', xinwil uq'uiyal tz'ulibal re takanic yey wa etz'ul chupa ya'tal paquik'ab quetakanic. Y xebenuwil conoje ri ticawex xc'atzix quijolom ruma xquitzijoj ri Utzilaj Tzij re ri Kanimajawal Jesucristo y Rutzij ri Dios; wa' e tak ri na xquixucuba' ta quib chwach ri nimalaj itzel chicop y chwach ri jun uc'axwach y na xquic'ul ta ri retalil ri nimalaj itzel chicop che rucurusil ri quipalaj o che ri quik'ab. Rique xec'astajic y junam ruc' ri Cristo xetakan mil junab.
66020005	E nabe c'astajibal wa'. No'j ri nic'aj chic ecaminak c'ate quec'astajic echiri' ic'owinak chi ri mil junab.
66020006	Lic nim quik'ij calaxic ri quec'astaj lo che wa nabe c'astajibal, ma rique e utinamit ri Dios. Ec'u ruca'm camic na jinta chi uchuk'ab paquiwi', yey quebu'ana c'u e aj chacunel chwach ri Dios y chwach ri Cristo y junam ruc' Rire quetakan mil junab.
66020007	Echiri' ic'owinak chi ri mil junab, ri Satanás cayolopix lo pa ri luwar pa tz'apil wi.
66020008	Y quel bi che quisocoso'xic tak ri tinamit e c'o che ronoje ruwachulew, jenela' cu'an chique ri Gog y ri Magog, cha' cumol quichi' re pa ch'a'oj. Ri cajlibal tak wa' e pacha' ruq'uiyal ri sanyeb c'o chuchi' ri mar.
66020009	Y xepe c'u che ronoje ruwachulew y xquisut rij ri tinamit lic c'ax cuna' ri Dios, wa' e luwar pa quimolom wi quib ri lic quiya'om quib puk'ab Rire. Pero ri Dios xutak lo ak' chicaj paquiwi ri eyactajinak chirij rutinamit, y xebuporoj c'u conoje.
66020010	Ec'u ritzel winak, ri xebusoc tak ri tinamit, xc'ak bi chupa ri jun luwar cayenen che ak' y cajinow ruc' azufre, chiri' pa e c'o wi ri nimalaj itzel chicop y ri jun k'alajisanel socoso'nel; y chipak'ij chichak'ab quec'oji' pa c'ax na jinta chi utakexic.
66020011	Tec'uchiri', xinwil jun nimalaj tz'ulibal lic sak y xinwil ri Jun tz'ul chupa. Yey ec'u la' chwach Rire, e ruwachulew y ruwa caj xemalca'nic y na xilitaj ta chi quiwach.
66020012	Y xinwil quiwach ri ecaminak chinima'k chich'uti'k e tac'al chwach ri Dios. Tec'uchiri' xjakataj upa tak ri libros yey xjakataj upa jun chic libro, wa' e ri libro re c'aslemal. Chupa tak wa libros tz'ibital wi tak ri qui'anom ri ecaminak, y ec'u chirij tak wa' xk'at tzij paquiwi'.
66020013	Ri mar xebutzelej lo ri ecaminak e c'o chupa; ri rajaw ri camic y ri rajaw ri Hades xequitzelej lo ri ecaminak e c'o cuc'; y xk'at c'u tzij paquiwi' chiquijujunal e chirij tak ri qui'anom.
66020014	Ec'u ri rajaw ri camic y ri rajaw ri Hades xec'ak bi chupa ri jun luwar cayenen che ak'. Wa' e ri uca'm camic.
66020015	Chupa c'u wa' wa jun luwar xec'ak bi ri na tz'ibital ta quibi' chupa ri libro re c'aslemal.
66021001	Tec'uchiri' xinwil jun c'ac' uwa caj y jun c'ac' uwachulew, ma ri nabe uwa caj y ri nabe uwachulew xemalca'nic, yey ri mar na jinta chic.
66021002	Ri'in in Juan xinwil ri santowilaj tinamit, ri c'ac' Jerusalem, e ri' xkaj lo chila' chicaj petinak ruc' ri Dios, yey lic wikital chi utz pacha' juna ali lic uwikom rib echiri' cu'c'ulu rala cac'uli' ruc'.
66021003	Y xinta c'u jun kulaj xel lo pa ri tz'ulibal re takanic, lic co xch'awic, jewa' cubi'ij: «¡Chatape'! Ri Dios cac'oji' chiquixo'libal ri ticawex y cajeki' cuc'; ma rique e utinamit, y Rire e Dios que rique.
66021004	Ec'u ri Dios cusu' ruwa'al quiwach conoje rique. Chwi c'u wo'ora na jinta chi camic, na jinta chi ok'ej, na jinta chi quejuyuyic y na jinta chi c'axc'obic; ma ronoje tak ri c'o lo ojertan, ya xic'owic» cacha'.
66021005	Ec'uchiri', ri Jun tz'ul pa ri tz'ulibal re takanic, jewa' xubi'ij: «Chatape': Ri'in can'an c'ac' che ronoje tak ri c'olic» xcha'. Yey xubi'ij chwe: «Chatz'ibaj tak wa', ma wa ch'a'tem lic are' y lic katzij» xcha'.
66021006	Je tanchi wa' xubi'ij chwe: «Ec'u wa' xutzir ronoje. Ri'in in ri jekebal re yey in ri q'uisbal re, jela' pacha' ri ca'ib letra A y Z. Chique c'u conoje ri catzajin quichi', cansipaj ri ya' calax lo che ri ac'al re c'aslemal.
66021007	China c'u ri cach'ijow uchuk'ab tak ri na utz taj, cuc'ul ronoje tak wa', yey in c'u u Dios ri', y rire cu'ana walc'o'al.
66021008	No'j ri e turun, y tak ri xquijolij ri cubulibal quic'u'x wuc', ri caqui'an ri lic q'uixbal uwach y ri e camisanel, ri caquetz'abej uwa quik'ij cuc' jujun chic na quic'ulel taj y ri e aj itz, ri e aj tioxab y conoje ri caqui'an rak'ubal, conoje c'u rique queya' pa ri jun luwar cayenen che ak' y cajinow ruc' azufre. Ec'u uca'm camic wa'» xcha'.
66021009	Tec'uchiri', xkib lo wuc' jun chique ri wukub ángeles, ri xya'taj ri wukub copas chique, ri nojinak che ri wukub q'uisbal c'axc'obic. Xch'a't c'u wuc', jewa' xubi'ij: «Sa'a na wara, ma canc'ut rali chawe ri cac'uli' ruc' ri K'apoj Bexex» xcha'.
66021010	Ec'u la' chupa ri xc'ut chinuwach ruma ri Ruxlabixel ri Dios, ri ángel xinuc'am bi chwi jun nimalaj juyub lic naj uwi' y xuc'ut chwe ri nimalaj santowilaj tinamit Jerusalem, e ri' catajin lo ukajic chila' chicaj petinak ruc' ri Dios.
66021011	Wa' lic cawon che runimal uchomalil ri Dios; ruwonibal e pacha' juna chomilaj abaj pacha' ri jaspe, lic cajuljut upa pacha' chi vidrio.
66021012	Sututal c'u rij ruc' jun nimalaj tapia lic naj uwi'; c'o cablajuj oquibal che y chujujunal oquibal c'o jun ángel aj chajal re, yey che tak ri oquibal tz'ibital jun bi'aj que ri cablajuj tinamit re Israel.
66021013	Yey e tak ri oquibal che ri tapia oxib c'o pa relebal k'ij, oxib c'o pa norte, oxib c'o pa sur y oxib c'o putzakibal k'ij.
66021014	Ri nimalaj tapia re ri tinamit tz'akom lo cablajuj nimak tak abaj pa rakanibal; yey chujujunal ri nimak abaj, tz'ibital rubi' jun chique ri cablajuj tako'n re ri K'apoj Bexex.
66021015	Ri ángel cach'a't wuc' ruc'a'am jun vara re pajabal 'anom ruc' oro cha' cupaj ri tinamit, tak ri oquibal y ri tapia.
66021016	Ri tinamit cuadrado u'anom; ri rakan junam ruc' ruwach. Ec'u ri ángel xupaj ri tinamit ruc' ri vara c'o puk'ab. Y xe'elok ca'ib mil ruc' ca'ib ciento kilómetros runajtijil ri rakan, jela' runajtijil uwi', y jela' runimal uwach.
66021017	Tec'uchiri', xupaj runajtijil ri rakan ri tapia; sesenta y cinco metros c'o che. Ri pajabal xuchapabej wa ángel e junam ruc' ri caquichapabej ri ticawex.
66021018	Ri tapia e 'anom ruc' abaj jaspe; no'j ri tinamit e 'anom ruc' sakil oro, cawon upa jela' pacha' chi vidrio.
66021019	Tak ri pa rakanibal ri tapia re ri tinamit wikital ruc' ronoje chomilaj tak abaj. Ri nabe, ruc' abaj jaspe; ruca'm, ruc' zafiro; rurox, ruc' ágata; rucaj, ruc' esmeralda;
66021020	ruro', ruc' ónice; ruwakak, ruc' cornalina; ruwuk, ruc' crisólito; ruwajxak, ruc' berilo; rubelej, ruc' topacio; rulajuj, ruc' crisopraso; ri junlajuj, ruc' jacinto y rucablajuj, ruc' amatista.
66021021	Tak ri cablajuj oquibal e cablajuj perlas; chujujunal oquibal e jun nimalaj perla. Y ri nimabe c'o chunic'ajal ri tinamit 'anom ruc' sakil oro, lic cajuljut upa pacha' chi vidrio.
66021022	Yey chupa c'u wa tinamit na xinwil ta juna templo pa calok'nimax wi ri Dios; wa' na cajawax ta chic, ma chila' pa ronoje luwar c'o ri Dios Kajawxel, ri c'o ronoje unimal chuk'ab puk'ab, y c'o ri K'apoj Bexex.
66021023	Che wa tinamit na cajawax tane uwonibal ri k'ij y ri ic', ma runimal uchomalil ri Dios cutzij upa yey ri K'apoj Bexex e uwonibal ri'.
66021024	Ec'u ri jujun chic tinamit quebin chwa ri k'ijsak re wa jun tinamit; yey ri e takanelab che ruwachulew caquic'am lo chupa wa tinamit ri chomilaj quibeyomalil re yacbal uk'ij ri Dios.
66021025	Tak ri oquibal re wa tinamit na catz'api' ta chi q'uenok, ma chiri' na jinta chi ak'ab.
66021026	Ri chomilaj beyomalil que tak ri tinamit e cac'am lo che wa tinamit re yacbal uk'ij.
66021027	Chupa c'u wa' wa tinamit na jinta c'ana ch'ul coc lok, na coc ta ulok ri cu'an ri lic q'uixbal uwach y ri cu'an rak'ubal; ma xew queboc lo ri tz'ibital quibi' chupa ri libro re c'aslemal re ri K'apoj Bexex.
66022001	Tec'uchiri', ri ángel xuc'ut chinuwach jun nimaya' ruc' ya' re c'aslemal, wa' lic cajuljut upa jela' pacha' chi vidrio, yey quel lo pa c'o wi ri tz'ulibal re takanic re ri Dios y re ri K'apoj Bexex.
66022002	Punic'ajal ri nimabe re ri tinamit y che ucabichal uchi' ri nimaya', c'o ri che' cuya c'aslemal. Wa che' cuya cablajuj uwach chupa ri junab, yey chujujunal ic' cawachinic. Ec'u ruxak e re cunabal que tak ri tinamit che ruwachulew.
66022003	Chiri' na jinta chi ri na utz ta uwach xuc'am lo ri mac. Ec'u ri tz'ulibal re ri Dios y re ri K'apoj Bexex cac'oji' chiri' yey conoje ri e nimanel re ri Dios caquilok'nimaj uk'ij Rire.
66022004	Caquil c'u uwach ri Dios pa sakil wi y rubi' Rire cac'oji' che rucurusil ri quipalaj.
66022005	Chiri' c'u ri' na jinta chi ak'ab; ri quejeki' chiri' na cajawax ta chi ne uwonibal ak' re lámpara chique y na cajawax tane utzu'nibal ri k'ij, ma ri Dios Kajawxel e k'ijsak chique. Yey ri quitakanic rique na jinta chi utakexic.
66022006	Jewa' xubi'ij c'u ri ángel chwe: «E tak wa' wa ch'a'tem lic are' y lic katzij. Y ri Dios Kajawxel, ri caya'w quich'a'tem ri quetzijon re Rutzij, utakom lo ru ángel cha' cuk'alajisaj chique ri e aj chac re Rire janipa tak ri catajin lok» xcha'.
66022007	Ec'u ri Kanimajawal jewa' cubi'ij: «¡Chitape'! ¡Na naj ta chi ri woponic iwuc'! Lic nim uk'ij ralaxic ri cutakej tak wa k'alajisanic tz'ibital chupa wa libro» cacha'.
66022008	Ri'in in Juan, in ri xintaw re yey in ri xinilow re ronoje tak wa'. Echiri' nutom y wilom chi tak ronoje wa', xuaj canlok'nimaj uk'ij ri ángel, ri xbi'n re y xc'utuw re chwe ronoje tak wa'; xinxucuba' c'u wib xe'rakan uk'ab,
66022009	pero rire jewa' xubi'ij chwe: «Lic ma'an la', maxucuba' awib chinuwach. Ma ri'in xa in jun aj chac re ri Dios jela' pacha' ri'at y tak rawach e k'alajisanelab, junam cuc' ri caquicoj utzij tak wa tz'ibital can chupa wa libro. E chalok'nimaj uk'ij ri Dios» xcha'.
66022010	Je tanchi wa' xubi'ij ri ángel chwe: «Mawewaj tak ri k'alajisanic tz'ibital chupa wa libro, ma xa nakaj chi c'o wi lo ruk'ijol cha' cu'ana tak wa'.
66022011	China c'u ri cu'an ri na jusuc' taj, we na caraj taj carok'otaj u'anic, ruc' c'u rire c'o wi. China ri uch'ulam rubinic, we na caraj taj carok'otaj wa', ruc' c'u rire c'o wi. Yey ec'u ri cu'an ri lic jusuc', e chutakej u'anic ri lic jusuc' y china ri uya'om rib che jun santowilaj binic, e chuchuk'ubej rib che wa'» xcha ri ángel.
66022012	Ec'u ri Kanimajawal jewa' cubi'ij: «¡Chitape'! Na naj ta chi ri woponibal iwuc' y canc'am c'u bi ri rajil uc'axel, ri canya chique ri ticawex chiquijujunal e chirij tak ri qui'anom.
66022013	Ri'in in ri jekebal re yey in ri q'uisbal re jela' pacha' ri ca'ib letra A y Z.
66022014	Lic nim quik'ij calaxic ri caqui'an jusuc' che ri quibinic quisilabic, ma jela' lic takal chique caquitij que ruwach ri che' re c'aslemal y queboc bi che tak ri oquibal re wa tinamit.
66022015	No'j e tak ri winak ki'tzel quibinic quisilabic: ri e aj itz, ri caquetz'abej uwa quik'ij cuc' jujun chic na quic'ulel taj, ri e camisanel, ri e aj tioxab cuc' conoje ri lic que'ec quic'u'x che u'anic rak'ubal, ri' na canya ta chique queboc bi chupa wa tinamit.
66022016	Ri'in in Jesús nutakom bi ri nu ángel cha' cutzijoj ronoje tak wa' pa tak riglesias. Ri David cuc' tak can ri ralc'o'al e pacha' jun che'; ec'u Ri'in in ri in ratz'ayak y in ri utux wa' wa che', yey in pacha' ri jun ch'umil cawon pa sakribal» cacha ri Jesús.
66022017	Ri Ruxlabixel ri Dios y ri rixokil ri K'apoj Bexex, jewa' caquibi'ij: «Peta la» quecha'. Y china ri cataw re, chubi'ij: «Peta la.» China c'u ri catzajin uchi' y caraj capetic, petok y chutija re ri ya' re c'aslemal, yey wa' xa casipax che.
66022018	Ri'in in Juan cank'alajisaj c'u wa' chiquiwach conoje ri quetaw re ri k'alajisanic re wa libro: We c'o junok cucoj uwi' ronoje tak wa', ri Dios cutak lo puwi' janipa ri c'axc'obic tz'ibital chupa wa libro.
66022019	We c'o c'u junok c'o caresaj che ri k'alajisanic re wa libro, ri Dios na cuya ta chi che cutij ruwach ri che' ri cuya c'aslemal, na cuya tane che coc bi chupa ri santowilaj tinamit re ri Dios, yey na jinta chi c'ana re che janipa ri utz tz'ibital can chupa wa libro.
66022020	Ec'u ri cajiquiban uwach tak wa', jewa' cubi'ij: «Pakatzij wi na naj ta chi ri woponibal iwuc'» cacha ri Jesús. ¡Amén! E chu'ana ri', peta la, Kanimajawal Jesucristo.
66022021	C'ulu c'u onoje alak ri' ri unimal rutzil uc'u'x ri Dios. Amén.
