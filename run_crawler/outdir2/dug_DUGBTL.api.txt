40001001	Uu ndio mulolongo wa akare a Jeso. Jeso K'irisito wákala ni mut'u wa murere wa Daudi, na Daudi naye wákala ni wa murere wa Burahimu.
40001002	Burahimu wákala ni abaye Isaka, Isaka wákala ni abaye Jakobo, na Jakobo naye wákala ni abaye Juda na nduguze.
40001003	Juda wákala ni abaye P'eresi na Zera, (na ao ameyao wákala ni T'amari); P'eresi wákala ni abaye Hesironi, Hesironi wákala ni abaye Aramu,
40001004	Aramu wákala ni abaye Aminadabu, na Aminadabu wákala ni abaye Nashoni. Nashoni wákala ni abaye Salimoni.
40001005	Salimoni wákala ni abaye Boazi, (na ameye Boazi wákala ni Rahabu). Boazi wáala ni abaye Obedi, (na ameye Obedi wákala ni Rutu). Obedi wákala ni abaye Jese,
40001006	na Jese naye wákala ni abaye mufalume Daudi. Daudi wákala ni abaye Selemani, (na ameye Selemani pho mwanzo wákala ni mukaza mufadzi Uriya).
40001007	Selemani wákala ni abaye Rehoboamu, na Rehoboamu wákala ni abaye Abiya. Abiya wákala ni abaye Asa,
40001008	Asa wákala ni abaye Jehoshafati, Jehoshafati wákala ni abaye Joramu, Joramu wákala ni abaye Uziya,
40001009	Uziya wákala ni abaye Jotamu, Jotamu wákala ni abaye Ahazi, na Ahazi naye wákala ni abaye Hezekiya.
40001010	Hezekiya wákala ni abaye Manase, Manase wákala ni abaye Amoni, na Amoni wákala ni abaye Josiya.
40001011	Josiya naye wákala ni abaye Jekonia na nduguze, na ao ávyalwa ukati urio Ayahudi ákala anahwalwa mateka kuphirikwa its'i ya Babuloni.
40001012	Ayahudi ariphohwalwa mateka ta ko Babuloni, Jekonia wákwendavyala mwana aihiwaye Shealitiyeli, na Shealitiyeli achimuvyala Zerubabeli. Zerubabeli ariphokula, wátsamira Judea,
40001013	na kuko achendamuvyala Abiudi, Abiudi achimuvyala Eliakimu, na Eliakimu naye achimuvyala Azori.
40001014	Azori achimuvyala Sadoki, Sadoki achimuvyala Akimu, na Akimu achimuvyala Eliyudi.
40001015	Eliyudi achimuvyala Eleyazari, Eleyazari achimuvyala Matani, na Matani naye achimuvyala Jakobo.
40001016	Jakobo ndiyekala ni abaye Jesefu, na Jesefu ndiye mulumengwa wa Maryamu ameye Jeso aihiwaye K'irisito.
40001017	Ndo kuna vivyazi kumi na vine (14) kulaa Burahimu ta Daudi, kumi na vine vinjine kulaa Daudi ta ukati urio Ayahudi áhwalwa mateka ta Babuloni, na kuna vivyazi kumi na vine kahiri kulaa ukati Ayahudi ariphohwalwa mateka, ta ukati ye K'irisito ariphovyalwa.
40001018	Vivi ndivyo Jeso K'irisito arivyoinjizwa: Ameye Maryamu wákala unalolwa ni Jesefu, ela phokala k'aadzangwe kuhwalana, Maryamu achidzona una t'umbo, na t'umbo yiyo yáinjiziswa ni widimi wa Roho wa Mulungu.
40001019	Jesefu wendengwa wa Maryamu, wákala ni mut'u ahendaye haki. Kwa vivyo, ariphomuuhuka wendewe una t'umbo, k'ahenzere kumutiya waibu jamani, ta ye wáamula kumutsamula, ela chisiri.
40001020	Jesefu ariphoamula vivyo, malaika wa Bwana wámulairira ndosoni na achimwamba, "Jesefu mut'u wa murere wa Daudi, ts'ihende chisoi kumuhwala wendeo Maryamu, maana, t'umbo ariyo nayo bee yáinjiziswa ni widimi wa Roho wa Mulungu.
40001021	Yiye undavyala mwanalume, nawe undamuhats'a Jeso. Undamuhats'a dzina riro kwakukala, yiye undaativya at'ue kwa kwausira madambi gao."
40001022	Gago gosi gálairira kwa ta gachimize garat'u maneno ga Mulungu gogombwa ni mugomviwe kukala,
40001023	"Musichana ariye k'adzangwe kukala na mulume undainjiza, na avyale mwanalume, na mwana yiye undahats'wa 'Manueli' (yaani, Mulungu u phamwenga naswi)."
40001024	Ndo Jesefu aripholamuka, wáhenda garat'u gokala udzambwa ni ye malaika wa Mulungu. Yiye wámuhwala Maryamu,
40001025	ela k'alalire naye kamare ta Maryamu achidzivugula mwanawe mwanalume. Na Jesefu achimuhats'a Jeso.
40002001	Jeso wávyalwa mudzi wa Betelehemu urio u jimbo ra Judea, ukati Herode ariphokala ndiye mufalume. Ariphovyalwa, at'u osomera ilimu ya nyenyezi kulaa mulairo wa dzuwa, ákwenda mudzi wa Jerusalemu. Ao ákwendazunguluka na kuno anaamba,
40002002	"Siswi hudzona nyenyezi kulaa mulairo wa dzuwa yodzohumanyisa kukala, kuvyalwa mwana yendekala mufalume wa Ayahudi. Ndo mukale asena, munamumanya kodzovyalwa? Kwani sino vyo hudzikudza, huchimona humit'e mavindi mbereze humwabudu."
40002003	Mufalume Herode na at'u osi okala anasagala Jerusalemu, ábabaika muno ariphosikira kukala kwávyalwa mwana, na undakala mufalume wa Ayahudi.
40002004	Ndo Herode achiika monano wa makuhani abomu na alimu a shariya maruru, na achidzaauza kokala kundavyalwa ye K'irisito.
40002005	O achimuudzidza kukala, "Ye K'irisito undavyalwa riri jimbo rehu ra Judea ko mudzi wa Betelehemu. Mba ta mugomvi wa Mulungu wáandika vivyo mo Maandikoni ga Mulungu kukala,
40002006	'Mudzi wa Betelehemu urio Juda, u kati ya midzi mibomu ya its'i ya Juda. Maana, phapho ndipho phondolaa mutawali yendealongoza Aiziraeli at'u angu.' "
40002007	Phapho Herode achiaiha njama ao at'u osomera ilimu ya nyenyezi, achendaauza saa yoonera yo nyenyezi, naye achambirwa.
40002008	Chisha, Herode achiahuma ende Betelehemu na malagizo gaga, "Endani mukamupembelele ta mumone ye mwana yevyalwa. Na muchimona, uyani mudze munambire, kwa nende nikamit'e mavindi mbereze nimwabudu nami."
40002009	Ao at'u osomera ilimu ya nyenyezi ariphomala kugomba na ye mufalume, áanza charo, na phokala anenda, yiyat'u nyenyezi yokala adziyona kulaa mulairo wa dzuwa, áyona kahiri, na yichenda vivi ta yichendaima kwerekeza phokala phávyalwa ye mwana.
40002010	Ariphoyona yo nyenyezi, áhamirwa muno yenye.
40002011	Ndo nao achituwa yo nyenyezi ta achifika phokala phávyalwa ye mwana. Achiphenya mo nyumbani, achimona ye mwana phamwenga na ameye Maryamu; achimit'a mavindi mbereze, achimwabudu. Chisha, achivugula mabindo gao, achilavya dahabu, uvumba na udi wa gali kumunosa ye mwana.
40002012	Ela Mulungu wáakanya ndosoni ats'iuye na kwa Herode. Kwa vivyo, achiuya kwao na njira yinjine.
40002013	Ariphouka ao ajeni, malaika wa Bwana wámulairira Jesefu ndosoni na achimwamba, "Jesefu, lamuka muuke na mucheo na mwana wenu muchimbirire its'i ya Misiri, na mukasagale kuko ta phondomwamba mimi mukulae, maana, Herode undalagiza aulagwe yuyu mwana."
40002014	Ndo Jesefu wálamuka, achimulamusa muchewe, naye achereka mwanawe, na ao achiuka na usiku kwenda Misiri.
40002015	Achendasagala kuko ta phoferera Herode. Neno riro ráhendeka kwa ta neno ra Mulungu rogombwa ni mugomviwe richimire. Mulungu wáamba, "Námwiha mwanangu achilaa Misiri."
40002016	Herode ariphomanya kukala, arat'u at'u osomera ilimu ya nyenyezi ákala adzimulemba, wátsukirwa muno ta achilagiza anache osi a chilume a mudzi wa Betelehemu, na midzi ya phephi-phephi okala ana myaka miiri kuuya ts'ini, bee aulagwe. Herode wálagiza aulagwe anache ao, kwakukala, yákala yifika myaka miiri hangu nyenyezi phokala yidzonewa ni arat'u at'u osomera ilimu ya nyenyezi.
40002017	Phapho maneno gogombwa ni mugomvi wa Mulungu Jeremia gachichimira:
40002018	"K'ululu zásikirwa kulaa ko mudzi wa Rama, k'ululu zizo zákala ni ndiro, na shenene bomu. Raheli wákala unaaririra anae, na ta k'angolekerengolekere, kwakukala, anae osi ákala adziulagwa."
40002019	Herode ariphofa, malaika wa Bwana wámulairira Jesefu ndosoni ko Misiri,
40002020	na achimwamba, "Jesefu, lamuka muuke na mucheo na mwana wenu muuye its'i ya Iziraeli. Maana, arat'u okala anahenza amuulage mwanao, bee vivi áfa."
40002021	Ndo chiramukoche, Jesefu na muchewe achihwala mwana wao, na achanza charo cha kuuya Iziraeli.
40002022	Ela phokala acheri njirani anauya, Jesefu wásikira kukala, Arikelao mwanangwa wa Herode, wákala uhwala chihi cha abaye cha ufalume, na wákala unatawala jimbo ra Judea. Nguma zizo ariphozisikira, zámuhenda akale moga na kuuya kuko. Ndo achikanywa ni Mulungu ndosoni kukala, ats'iuye Judea, na achifyukira kwenda jimbo ra Galilaya.
40002023	Kuko achendasagala mudzi wihiwao Nazareti, na mwana wao Jeso achikulira kuko. Phapho, neno rogombwa ni agomvi a Mulungu richichimira. Agomvi a Mulungu áamba, ye K'irisito undaihiwa muchina Nazareti.
40003001	Gariphochira gago, myaka yáchira, ndipho Johana Mubatizi achilairira, na achanza kusumurira neno ra Mulungu ko Judea k'anda za nyika.
40003002	Johana wáamba, " Atyani kwakukala, Ufalume wa Mulungu u phephi."
40003003	Johana yuyu ndiye yehadzwa ni mugomvi wa Mulungu Isaya phoamba, "Kuna mut'u unagomba kwa laka ra dzulu ko nyika unaamba, 'Mutsengereni Bwana njiraye, yiikeni tititi mikondoye!' "
40003004	Johana wákala uvala valo rofumwa na nyoga za ngamia, na wákala ufunga ukanda wa ch'ingo mwakwe chununi. Chakuryache chákala ni nzije, na nyuchi.
40003005	Na at'u kulaa Jerusalemu yosi, kulaa jimbo rosi ra Judea na upande wosini wa k'anda-k'anda ya muho wa Jorodani ákala achenda kwakwe,
40003006	na kusema madambi gao gokala adzigahenda, naye achiabatiza phapho muho wa Jorodani.
40003007	Ndo achidza Afarisayo anji na Asadukayo kwa abatizwe, na Johana ariphoaona wá-aamba, "Mwi chivyazi chii dza nyoka! Ni ani yemutsunira kukala, munaidima kuchimbira kutiywa akili kwa Mulungu kudzako?
40003008	H'a vivi bee onyesani kwa mahendo kukala, mwátya.
40003009	Ts'oneni munaidima kuchimbira kutiywa akili ni Mulungu kudzako kwa kwamba, 'Abayehu ni Burahimu!' Maana, ninamwambira mino, Mulungu unaidima kugagaluza mawe gaga gakakala anangwa a Burahimu.
40003010	Tsoka ridziunulwa kare vivi. Kwa vivyo, chila muhi ots'ovyala t'ude mbidzo za kuriwa, undatemwa wochwe.
40003011	Mimi ninamubatiza na madzi tu konyesa kukala, mudzetya. Ela mut'u wa widimi muno kuriko mimi undakudza nyuma zangu, ariye ts'iwirya ta kukala muhendikaziwe wa kumutsukulira virahuvye. Yiye undakudzamubatiza na Roho wa Mulungu, na moho.
40003012	Yiye unga dza mut'u yedzegwira lungo mwakwe mikononi, aphet'e nganu ayitiye chitsagani, na mak'oya akagaoche na moho ots'ofisika."
40003013	Ukati uo wa Johana, Jeso wálaa jimbo ra Galilaya achidza muho wa Jorodani kwa Johana, kwa ta abatizwe naye.
40003014	Ela Johana achiheza kurema kumubatiza kwa kumwamba, "Unaidimadze kudza kwangu nikubatize we? Mimi ndimi wa kubatizwa ni uwe!"
40003015	Ela Jeso ye achimuudzidza achimwamba, "Johana, nibatiza tu we vivi huchimize mahenzo gosi ga Mulungu." Phapho Johana achimubatiza.
40003016	Jeso ariphobatizwa tu, wálaa mo madzini na phapho kare mbingu zichifunuka, na achimona Roho wa Mulungu unatserera na umbo dza ngiya, na achidzamudulama.
40003017	Laka kulaa mulunguni richisikirika richamba, "Yuyu ni Mwanangu nimuhenzaye, na unanihamira."
40004001	Ye Roho wa Mulungu chidzakoche wámulongoza Jeso kwenda nyika kwa akajezwe ni Shetani.
40004002	Jeso kuko wáfunga ts'iku mirongo mine (40) usiku na mutsana, na ariphomala ts'iku zizo wákala unasikira nzala muno.
40004003	Shetani mujezi wa at'u achimutuwa achendamwamba, "Kwahivira uwe u Mwana wa Mulungu, gaambe mawe gano gakale mikahe."
40004004	Ela Jeso achimuudzidza achimwamba, "Gáandikwa Maandikoni ga Mulungu kukala, 'Mukahe hicheye ts'io umuhendao mut'u akale na uzima, ela niatuwe ta chila neno ra Mulungu.' "
40004005	Shetani achimuhwala Jeso ta mudzi utakatifu wa Jerusalemu, na achimuphirika ta dzulu ya chitsuri cha hekalu
40004006	na achimwamba, "Kwahivira uwe u Mwana wa Mulungu, dzitsuphe phots'i. Mba gáandikwa ta Maandikoni ga Mulungu kukala, 'Mulungu undakulagizira malaikae,' na chisha, gáandikwa kahiri kukala, 'Ao andakuunula mwao mikononi, kwa ta uts'idze ukakwala mawe.' "
40004007	Ela ye Jeso achimuudzidza achimwamba, "Ni gago, ela gáandikwa vivyo mo Maandikoni ga Mulungu kukala, 'Uts'imuheze Bwana Mulunguo.' "
40004008	Shetani achimuhwala kahiri ta dzulu ya chirima chire muno, achimonyesa its'i zosi za duniani na utajiri wao.
40004009	Chisha achimwamba, "Nindakup'a vivi vyosi chikala undamit'a mavindi mbere zangu, unaabudu."
40004010	Phapho Jeso achimwamba, "Enda vyako Shetani! Maana, gáandikwa Maandikoni ga Mulungu kukala, 'Mwabudu Bwana Mulunguo, na umuhikirehikire yiye hicheye tu.' "
40004011	Phapho Shetani achimuricha achenda vyakwe, na malaika a Mulungu achidza, kudzamuhikirahikira Jeso.
40004012	Jeso ariphosikira kukala Johana Mubatizi wáfungwa, wáuya jimbo ra Galilaya.
40004013	Jeso kuko k'enderesagala mudzi wa Nazareti, its'iphokala wákwendasagala maboma ga Zabuloni na Nafutali, ko mudzi wa Kaparinaumu odzophakana na ziya ra Galilaya.
40004014	Phapho Jeso achichimiza maneno gogombwa ni mugomvi wa Mulungu Isaya gaambago kukala,
40004015	"Maboma ga Zabuloni na Nafutali garigo ng'ambo ya muho wa Jorodani, kwerekeza bahari ni kut'u kusagalako at'u a makabila manjine.
40004016	At'u okala achisagala dzizani, vivi adzona mwanga unji. At'u okala achisagala its'i yiriyo yi ts'ini ya dziza ra chifo, vivi mwanga unji udziamwirikira!"
40004017	Jeso ariphofika kuko tu, achanza kusumurira neno ra Mulungu kwamba, " Atyani, kwakukala, Ufalume wa Mulungu u phephi."
40004018	Ts'iku mwenga, Jeso wákala unaenenda na k'anda-k'anda ya ziya ra Galilaya. Ndo achona ndugu airi a chilume, Simoni (aihiwaye P'etero kwa dzina rinjine), na nduguye Andireya. Ao ákala ni avuwi, na ákala anavuwa mabeshe na chimia pho ziyani.
40004019	Jeso achiaamba, "Nituwani, nami mwimwi nindamuhenda mukale avuwi a at'u."
40004020	Phapho kare Simoni na Andireya achiviricha vimia vyao, achimutuwa Jeso.
40004021	Jeso achenderera kwenenda na yo k'anda-k'anda ya ziya vichache, achiaona ndugu a chilume anjine airi, anangwa a Zebedayo, Jakobo na nduguye Johana. Ao ákala a mwao mashuwani phamwenga na abayao, anafuma-fuma vimia vyao. Ndo Jeso achiaiha.
40004022	Nao phapho kare achilaa mo mashuwani achimuricha abayao mumo, o achimutuwa Jeso.
40004023	Jeso wáenenda chila phat'u ko jimbo ra Galilaya achiafunza at'u mo mwao masinagogini, achisumurira Nguma Mbidzo dzulu ya Ufalume wa Mulungu, na achiphoza makongo gosi, na uwele wa chila aina okala unaayuga o at'u.
40004024	Ndo ngumaze zichigot'a its'i yosi ya Siriya. At'u achiaphirika akongo osini kwa Jeso. At'u ao ophirikwa ákala ana makongo ga chila namuna. Anjine miiri yákala yinaaluma ta k'aaidima, anjine achikala ana vitswa, anjine achikala ana vifofo, anjine achikala ni viswere, na ta anjine achikala ni at'u a kupholoza. Ao osi áphirikwa kwakwe, naye achiaphoza.
40004025	Maduu-maduu ga at'u kulaa majimbo ga Galilaya, Dekapoli, mudzi wa Jerusalemu, jimbo ra Judea na ng'ambo ya muho wa Jorodani, achimutuwa.
40005001	Jeso ariphoona maduu ga at'u, wákot'a vivi ta mwangoni achendasagala. Anafunzie achimutuwa,
40005002	naye achiafunza gaga.
40005003	Yiye wáamba, "Baha arat'u adzimanyao chiroho ni achiya, maana, ao Ufalume wa Mulungu ni wao.
40005004	Baha o ashononekao vivi, maana, Mulungu undakudzaangolangola.
40005005	Baha o arumwengu, maana, ao ndio ondohewa dunia.
40005006	Baha o ario nzala yao na ch'iru yao ni kuhenda ga haki, maana, andakudzamvunywa.
40005007	Baha o aaonerao mbazi anziao, maana, Mulungu naye undaaonera mbazi.
40005008	Baha o ario mwao myoyoni k'amuna mai, maana, ao ndio ondokwendamona Mulungu.
40005009	Baha odzodinisa kwa kukale na reri, maana, ao andaihiwa anangwa a Mulungu.
40005010	Baha o ahenderwao mauku vivi kwa anahenda ga haki, maana, ao o Ufalume wa Mulungu ni wao.
40005011	Ndo baha mwimwi chikala at'u anamuhendera mauku, amuhakane na amusingizire munahenda mai gosi, kwakukala, mu anafunzi angu.
40005012	Amuhenderapho vivyo, mwi hamirwani ta mupige njerejere, maana, manoso genu ni mabomu mulunguni. Vivyo bee ndivyoahendera ta o agomvi a Mulungu omulongolera."
40005013	Jeso wáenderera kwafunza anafunzie achiaamba, "Mwimwi munga dza munyu wa at'u phapha duniani. Ela munyu uchikala k'aukoza, undawudzadze kukala udzo kahiri? Uo nikukala k'awokola na rorosi, na kwa vivyo, nikutsuphwa ukayahiwa ni achizi na njira.
40005014	Mwimwi ndimwi murio dza mwanga wa at'u phapha duniani, na munga dza mudzi ojengwa chidengodengoni, kwa vivyo k'auyaya.
40005015	At'u k'a-aasha taa na akarifinik'ira na daba, ela ariika dzulu-dzulu kwa ta riamwirikire at'u osi mo nyumbani.
40005016	Ndo uricheni uo mwanga wenu wamwirikire at'u kwa ta aone mahendo genu madzo, na phapho amulike Abayenu ariye mulunguni."
40005017	Jeso wáamba, "Muts'one nákudzafuta Shariya ya Musa, hebu mafunzo ga agomvi a Mulungu. Mino ts'idzire kudzagafuta gago, ela, nákudza kudzagachimiza.
40005018	Ninamwambira jeri mino, mbingu na dunia zindakala na musindikizo, ela Shariya yindasala, na k'akandafutwa ta kadona kamwenga kenye ka yo Shariya, ta gosi gachimire.
40005019	Ndo mut'u achivunza ta lagizo mwenga renye tu, na aafunze anjine kurivunza, h'aya mut'u yiye undatarwa ni wa musindikizo Ufalumeni kwa Mulungu. Ela yendegagwira na kufunza anjine agagwire nao, yiye undakala mubomu Ufalumeni kwa Mulungu.
40005020	Ndo ninamwambira mino, yigwireni Shariya kuchira o alimu a shariya enye na Afarisayo, maana, muts'iphohenda vivyo, bee k'amundaphenya kamare Ufalumeni kwa Mulungu."
40005021	Jeso wáamba, "Mwimwi mwásikira kukala akare enu áambwa, 'Uts'iulage,' na 'Yeyosi aulagaye nialamulwe.'
40005022	Ela ninamwambira mino, ta yeyosi amutsukirirwaye munziwe, nialamulwe vivyo. Yeyosi yendemuphurya munziwe, niaphirikwe mbere za ngambi ya Ayahudi. Na amuhakanaye munziwe, h'aya ye undakwendatsuphwa moho wa Jahanamu.
40005023	Ndo uchikala utsuma ulavye sadakayo kwa Mulungu, ela phapho kare ukumbikire kukala munzio una undu nawe,
40005024	anza kuyiricha yo sadakayo phapho, na wuye ukerekezane na ye munzio, ndipho wudze, udze ulavye sadakayo.
40005025	Na mulumbirio achikala unakuphirika kotini, erekezana naye maruru chimbere phots'ofiswa kuko kotini. Maana, uchifiswa kotini, ye mulumbirio bee undakulavya kwa mulamuli, mulamuli akulavye kwa shikari, na o shikari andakutiya jela.
40005026	Na ninamwambira jeri mino, uchitiywa kuko, k'undalaa ta ulavye t'at'u yosi."
40005027	Jeso wáamba, "Mwimwi mwásikira kukala at'u áambwa, 'Uts'izinge!'
40005028	Ela ninamwambira mino, ta amulolaye muche hebu mulume, na kumwazira kukala naye, bee ni kukala uhenda dambi ya uzinzi kare mwakwe moyoni.
40005029	Ndo dzitsoro ra kulume richikuhenda uriche kunituwa, rishungulule uritsuphe kure. Ni baha kuyaza chilungocho chimwenga kuriko kukala na vilungovyo vyosi, na ukatsuphwe moho wa Jahanamu.
40005030	Na mukonoo wa kurya uchikuhenda uriche kunituwa vivyo, utose wutsuphe kure. Ni baha kuyaza chilungocho chimwenga kuriko kukala na vilungovyo vyosi, na ukatsuphwe moho wa Jahanamu."
40005031	Jeso wáenderera kugomba achamba, "Chisha at'u áambwa, 'Chila amurichaye muchewe, niamup'e baruwa konyesa kukala, udzimuricha jeri.'
40005032	Ela ninamwambira mino, chila amurichaye muchewe na ta k'amugwirire na mut'u, unamuhenda ahende dambi ya uzinzi ahwalwapho kahiri. Na ta ahwalaye ye muche yerichwa, unazinga vivyo naye."
40005033	Jeso wáenderera kugomba achamba, "Chisha, mwimwi mwásikira vivyo kukala akare enu áambwa, 'Uchapa kwa Mulungu, h'aya uts'ichivunze chilaganecho chochiika. Uchapiracho Mulungu, niuchihende.'
40005034	Ela ninamwambira mino, vivi muts'ape kamare. Muts'ape mulunguni kwakukala, ni chihi cha ufalume cha Mulungu;
40005035	hebu duniani kwakukala, ni chihiche cha kwikira magulu. Na muts'ape Jerusalemu kwakukala, ni mudzi wa mufalume mubomu.
40005036	Na uts'ape ta na chitswacho kwakukala, k'widima kuluhenda ludzere lumwenga lukale lweruphe, hebu lwiru.
40005037	Ndo uchikala unagomba ut'u na ndivyo, amba kare, 'Ndivyo.' Na chikala ts'ivyo, amba kare, 'Ts'ivyo.' Chochosi kuchira gago, galaa kwa yuyat'u Mui."
40005038	Jeso wáenderera kugomba achamba, "Mwimwi mwásikira kukala at'u áambwa, 'Mut'u achikuhumbula dzitso, muhumbule nawe, na achikung'ola dzino, mung'ole nawe.'
40005039	Ela ninamwambira mino, vivi muts'imuremere gakwe mut'u mui. Achikupiga ukofi k'ai ya kulume, we bee ta mugaluzire yo yinjine nayo apige.
40005040	Achikala unakuphirika kotini kwa uhenza akuphoke shatiyo, muriche ahwale ta ro kotiro naro.
40005041	Achikugaramisha kuutsukula muzigowe k'ilomita mwenga, we bee ta utsukule k'ilomita mbiiri zenye.
40005042	Achikuvoya-voya chit'u, mup'e, na achihenza kukukopa, uts'imuremere gakwe."
40005043	Jeso wáenderera kugomba achamba, "Mwimwi mwásikira kukala at'u áambwa, 'Muhenze munzio, na mumene mudawao.'
40005044	Ela ninamwambira mino, ahenzeni adawa enu, na avoyereni ta o amuhenderao mauku.
40005045	Hendani gago, kwa ta mukale anangwa a Abayenu ariye dzulu mulunguni. Mwimwi tuwani gakwe ahendago. Yiye alavyapho dzuwa, unarilavya riamwirikire at'u osi, adzo na ai. Mvula nayo achiyibit'a, unayibit'a yinye kwa at'u osi vivyo, adzo na ai.
40005046	Maana, muchikala mwahenza arat'u amuhenzao nao tu, bee mukale munawirya kunoswa? Ng'o k'amuwirya, maana, ta atosi a kodi nao anagahenda gago!
40005047	Na muchikala mulamusa ndugu zenu tu, mundakala k'amuna tafauti na ataifa, maana, ta ao nao anagahenda gago.
40005048	Kwa vivyo, mwimwi bee ahenzeni at'u osi dza Abayenu Mulungu arivyo."
40006001	Jeso wáamba, "Dzimanyirireni muts'ihende mahendo genu ga haki mbere za at'u na maazo ga kukala ni muhenza mudzonyese. Maana, muchihenda vivyo, Abayenu ariye mulunguni k'andamunosa.
40006002	Ndo ulavyapho kumup'a mut'u ariye na haja, ts'ende uchisema dza alumakwiri ahendavyo. Maana, ao akalapho ahenza aavize mut'u, ni seti asumize mo masinagogini na ta njira-njira kwa kuhenza kudzonyesa, na kuhenza kulikwa. Ndo ninamwambira mino, ao bee andaukira gago ga kulikwa ni at'u tu bahi.
40006003	Ela ukalapho uhenza ulavye kumup'a mut'u ariye na haja, ts'ambire mut'u munjine,
40006004	kwa ta chako ulavyacho chits'imanywe, na Abayo Mulungu aonaye maneno gosi ta gahendwago chisiri, undakunosa."
40006005	Jeso wáenderera kugomba achamba, "Na muchikala munavoya, muts'ikale dza alumakwiri. Maana, ao ahenza kwima na kuvoya masinagogini na chila p'embe ya njira, chisha kwa laka ra dzulu kwa ta at'u aaone. Ninamwambira jeri mino, ao bee andaukira uo wa kulikwa ni at'u tu bahi.
40006006	Ela ukalapho uhenza uvoye, phenya mwako chumbani, na chisha usindike luvi, h'aya uvoye kwa Abayo ariye phapho ta pho pha siri, na Abayo aonaye ta ga siri undakunosa.
40006007	Mwimwi muchikala munavoya, ts'ivoyeni mavoyo mare dza at'u ots'omumanya Mulungu. Maana, ao anaona kukala, avoyapho mavoyo mare ndipho Mulungu undaasikira.
40006008	Ndo mwimwi ts'ikaleni dza ao, maana, Abayenu Mulungu unagamanya genu gosi murigo nago haja ta mukalapho k'amudzangwe kumuvoya.
40006009	Ndo muvoyapho, voyani vivi: 'Baba uriye dzulu mulunguni, dzinaro takatifu narilikwe,
40006010	Ufalumeo naudze; uhenzaro narihendeke phapha duniani dza vyo vihendekavyo ko mulunguni.
40006011	Hup'e rero chakurya huricho na haja nacho chila ts'iku.
40006012	Na husamehe makosa gehu dza siswi naswi hwasamehevyo ahukosao.
40006013	Na uts'ihutiye majezoni, ela hutivye na yuyat'u Mui.'"
40006014	Chisha achenderera kwaambira kukala, "Muchiasamehe amukosao, bee ta Abayenu ariye dzulu mulunguni undamusamehe makosa genu namwi.
40006015	Ela muts'iphoasamehe amukosao, bee ta Abayenu ariye dzulu mulunguni naye, k'andamusamehe makosa genu namwi."
40006016	Jeso wáamba, "Mufungapho, muts'ikunze nyuso dza alumakwiri ahendavyo, kwa ta adzonyese kwa at'u kukala afunga. Ninamwambira mino, ao bee andaukira uo wa kulikwa ni at'u tu bahi.
40006017	Ela muchifunga, ogani uso, na mudziphake mafuha,
40006018	kwa ta anjine ats'idze akamanya kukala mudzifunga. Naamanye Abayenu Mulungu ye amanyaye maneno gosi ta ga siri, naye undamunosa."
40006019	Jeso wáamba, "Ts'iikeni mbere kukala matajiri phapha duniani, pharipho utajiri wenu unaidima kwinjirwa ni myungu, ukariswa ni k'anga, hebu ukaphenyererwa ni aivi.
40006020	Ela mwimwi ikani mbere kukala mukale matajiri a mulunguni, kuriko utajiri wenu k'awidima kwinjirwa ni myungu, k'auriswa ni k'anga, hebu kuphenyererwa ni aivi.
40006021	Maana, moyo wa mut'u chila ukati waza pharat'u pharipho utajiriwe."
40006022	Jeso wáenderera kugomba achamba, "Matsogo ndigo garigo dza taa ra mwirio. Kwa vivyo, gachikala ni mazima, mwirio wosi undakala una mwanga.
40006023	Ela matsogo gachikala ni makongo, bee ta o mwirio wosi nao ni seti ukale na dziza. Ndo mo mwako ndani murimo nimukale mwanga muchikala na dziza, dziza riro rindakala ro ra gigigi kamare."
40006024	Jeso wáamba, "K'akuna mut'u aidimaye kwahikirahikira matajiri airi ukati umwenga. Maana, mumwenga undamutsukirirwa na munjine amuhenze, hebu undamusirikisa mumwenga, na ye munjine amuphurye. Ndo k'amwidima kumuhikirahikira Mulungu na p'esa.
40006025	Ndo ninamwambira mino, muts'ibabaikire mazagazi genu, kukala mundaryani na munweni, hebu muts'ibabaikire miiri yenu, kukala mundavalani. Maana, uzima ndio chit'u cha maana, kuchira chakurya, na mwiri nao una maana, muno kuchira nguwo.
40006026	Lolani ara nyama a kuburuka. Ao k'aarima na k'aaguwa, na hebu k'aadziikira mbeko vitsagani, ela Abayenu ariye mulunguni unaarisa vivyo. H'a kafuje mwi murio ta muna maana, muno kuchira o nyama a kuburuka?
40006027	Na muts'ibabaike kwakukala, k'akuna aidimaye kudzonjezera ta dakika mwenga kwakwe maishani kwa kubabaika.
40006028	Na kwadze mubabaikire mavalo sambi? Hwalani mufano wa maruwa gatsamulavyo mo mindani. Gago k'agahenda kazi, na k'agadzifumira nguwo.
40006029	Ela ninamwambira mino, ni madzo go genye, ta Selemani mwenye na utajiriwe wosi, chisha k'adzivikire nguwo mbidzo dza mwenga ra maruwa gaga.
40006030	Ndo chikala Mulungu unagamanyirira ta maruwa, garigo rero ga phapho, na machero ganang'olwa, akale yiye k'andamwidimisa mupate nguwo mwimwi? Heka mwi ta kuluphiro renu ni dide vino?
40006031	H'a bee muts'ibabaike kwamba, 'Hundaryani?' hebu 'Hundanwani?' hebu 'Hundavalani?'
40006032	Maana, gago gosi bee ndigo gazungulukirwago ni at'u osi ots'omumanya Mulungu. Ela mwimwi Abayenu ariye dzulu mulunguni unamanya kukala munago haja gago gosi.
40006033	Ndo ikani mbere maneno ga Ufalume wa Mulungu mwanzo, na hakiye, na gago gosi mundaonjezwa dzuluye.
40006034	Na muts'ibabaikire ga machero kwakukala, chila ts'iku yina gakwe mai ga kutosha. Uts'ihwale ga machero ukagatsanganya na ga rero."
40007001	Jeso wáamba, "Muts'ialamule anjine, kwa ta namwi muts'ilamulwe ni Mulungu.
40007002	Maana, vyo mwalamulavyo anzienu, vivyo ndivyo vyondolamulwa namwi. Na yo p'ishi muyihumirayo kwa anjine, ndiyo ariyo Mulungu undayihumira kwenu naye.
40007003	Kwadze unalola chidudu chiricho dzitsoni mwa munzio, ela k'uchona chikokopha chiricho mwako dzitsoni?
40007004	Hebu unaidimadze kumwamba munzio, 'Hima nikulavye chidudu,' na kuno we ta una chikokopha chenye mwako dzitsoni?
40007005	U mulumakwiri uwe! Chilavye mwanzo chikokopha chiricho mwako dzitsoni, na ndipho undaidima kona t'ot'ot'o ta widime kumulavya chidudu munzio naye.
40007006	Muts'igatsuphire madiya miyo mitakatifu, gats'idze gakamugalukira na kumuluma; hebu muts'iatsuphire nguluwe a kufuga lulu yenu, yiriyo ni miyo ya maana, ats'idze akayiyaha-yaha."
40007007	Jeso wáamba, "Voyani, namwi mundahewa; tsakulani, namwi mundapata; na pigani hodi, namwi mundasundulirwa muyango.
40007008	Maana, chila avoyaye unahewa, atsakulaye unapata, na apigaye hodi unasundulirwa muyango.
40007009	Hebu phakale phana yeyosi phano, ariye achivoywa mukahe ni mwanawe, ye undamup'a dziwe?
40007010	Hebu mwanao achikuvoya beshe, ukale we undamup'a nyoka?
40007011	Bee, chikala mwimwi tu ta muripho mu ai, ela munamanya kwap'a ana enu miyo midzo, akale Abayenu ariye dzulu mulunguni k'andaap'a miyo midzo muno arat'u amuvoyao?
40007012	Bee, ahenderenit'o anjine dza virat'u muhenzavyo nao amuhendere, maana, riro ndiro funzo ra Shariya ya Musa, na ra maneno ga agomvi a Mulungu."
40007013	-
40007014	Jeso wáamba, "Njira yendayo uzimani bee yinayuga, na o muyango wa kuphenyera nao ni ufufu. Ndo ni achache ondoyigwira. Ela njira yendayo Jahanamu, k'ayiyuga na o muyango wa kuphenyera nao ni walamu. Ndo at'u anji andagwira yiyo. Ela mwimwi phenyani na o muyango ufufu kwakukala, ndio ufisao uzimani."
40007015	Jeso wáenderera kugomba achamba, "Dzimanyirireni na at'u adzambao ni agomvi a Mulungu. Ao achidza, munaaona dza kwamba ni at'u jeri, ela maroho gao ga chinyama.
40007016	Mwimwi mundaamanya kwa mahendo gao dza virat'u muumanyavyo muhi kwa t'udeze. Vi lwazu kukala, at'u k'aahunda zabibu kulaa kwa mihi ya miya, hebu k'aahunda t'ini kulaa kwa mibaruti.
40007017	Muhi udzo wa t'ude za kuriwa uvyala t'ude mbidzo za kuriwa, na muhi wa k'oma, uvyala t'ude mbii za k'oma vivyo.
40007018	Muhi udzo wa t'ude mbidzo za kuriwa k'awidima kuvyala t'ude mbii za k'oma, hebu muhi wa k'oma k'awidima kuvyala t'ude mbidzo za kuriwa.
40007019	Na chila muhi ots'ovyala t'ude mbidzo za kuriwa undatemwa wochwe.
40007020	Ndo ta ahendedze, mwi mundaamanya kwa mahendo gao.
40007021	Ts'i chila mut'u anambaye, 'Bwana, Bwana,' kukala undaphenya Ufalumeni kwa Mulungu, ela yendephenya ni mut'u achimizaye mahenzo ga Baba ariye mulunguni tu.
40007022	Ts'iku ya musindikizo wa urumwengu yichifika, anji andanilalamira aambe, 'Bwana, Bwana! Mba siswi hwásumurira udzumbe wa Mulungu kwa dzinaro, na ta huchilavya p'ep'o na kuhenda vilinge vinji kwa dzinaro vivyo.'
40007023	Ela mino ninda-aambira lwazu-lwazu kukala, 'Ts'imumanyire kamare mwimwi, na ta niukirani phapha! Mwimwi mosi bee mu at'u muhendao mai.' "
40007024	Kufikira phapho Jeso achamba, "Kwa vivyo, chila mut'u asikiraye gaga maneno gangu na kugatuwa, unga dza mut'u wa hekima yejenga nyumbaye dzulu ya mwamba.
40007025	Ndo mvula yákudzanya, muvo wa madzi uchidzayipiga yo nyumba, vuto bomu naro richidzayipiga vivyo, ela k'ayigwire, kwakukala, yátsimbirwa ta mwambani.
40007026	Ela chila asikiraye gaga maneno gangu na k'agatuwa, unga dza mut'u muzuzu yejenga nyumbaye phat'u pha kuhoha.
40007027	Ndo mvula phokudzanya, muvo wa madzi wákudzayipiga yo nyumba, vuto bomu naro richidzayipiga, na nyumba yiyo yichigwa, na yichikuluzwa ni madzi kamare!"
40007028	Jeso ariphomarigiza kugomba maneno gago, duu ra at'u ráangalazwa ni mafunzoge,
40007029	maana, ye k'afunzire dza o alimu ao a shariya, ela ye wáfunza na widimi.
40008001	Jeso ariphomarigiza kufunza at'u ko mwangoni, wáteremuka vivi ta ko ts'ini. Chidzako maduu-maduu ga at'u gachimutuwa,
40008002	na phapho pháchidza mut'u mumwenga yekala una mahana. Achimit'a mavindi mbere za Jeso na achamba, "Bwana, nitakasa! Ninamanya unaidima kunitakasa uchihenza."
40008003	Jeso achigolosa mukonowe achimukumba, na kuno unaamba, "Ninahenza, takasika!" Phapho kare mahana gachiyaya.
40008004	Chisha Jeso achimwamba, "Uts'imwambire mut'u yeyosi gaga godzokuhendera. Ela enda ukadzonyese kwa kuhani tu we, na ukalavye sadaka dza vihenzwavyo ni Shariya ya Musa, na yiyo yindaamanyisa at'u kukala udzitakaswa."
40008005	Jeso aripholaa phapho, wákwenda mudzi wa Kaparinaumu. Ariphophenya pho mudzini tu, mubomu mumwenga wa shikari a viha wa Chirumi wámutuwa, achimulombera
40008006	achimwamba, "Bwana, muhendikazi wangu ko mudzini ni mukongo wa kupholoza ta yupwi."
40008007	Jeso achimuudzidza achimwamba, "H'aya nidzisikira nindakudzamuphoza."
40008008	Ye mubomu wa shikari achimwamba Jeso, "Bwana, mimi ts'iwirya kukupiga karibu uwe mwangu nyumbani. Kwa vivyo, uwe amba muhendikazi wangu aphole tu, naye undaphola.
40008009	Maana, ta mimi nami ni mut'u niriye ts'ini za widimi wa abomu anjine, na ninao shikari ts'ini zangu. Na nikumuhuma mumwenga, naye akenda. Nikamwiha munjine, naye akadza, na nikumwamba muhendikazi wangu, 'Henda rino,' naye akahenda."
40008010	Jeso ariphomusikira unagomba gago, wáangalala, chisha achiaamba o at'u okala a phamwenga naye, "Ninamwambira jeri mino, ts'idzangwe kona mut'u wa kuluphiro bomu dza yuyu phapha Iziraeli phosi!
40008011	Na ninamuhakikishira kukala, at'u anji kulaa mulairo wa dzuwa na mutserero wa dzuwa andarya shuhuli phamwenga na Burahimu, Isaka na Jakobo ko Ufalumeni kwa Mulungu.
40008012	Ela anji ehu siswi Ayahudi, hurio ta ndiswi oanza kwihiwa hupate Ufalume wa Mulungu, andatsuphwa ko konze dzizani, ariko andadzuta na arire ta ga milatso."
40008013	Chisha, Jeso achimwamba ye mubomu wa shikari, "Enda vyako mudzini, na muhendikazio undaphola dza vyodzokuluphira." Na muhendikaziwe ko mudzini achiphola ukati uo kare.
40008014	Jeso wákwenda mudzini kwa Simoni, na kuko achendamona mutsedzangwa wa chiche wa ye Simoni, u chit'andani ni mukongo wa chiphuti.
40008015	Jeso achendamugwira mukono, na chiphuti chichimuricha. Muchet'u achiunuka, na achanza kumuhikirahikira Jeso.
40008016	Kuriphotswa, at'u achimurehera Jeso akongo anji, na okala ana mapepo. Jeso achigachemera go mapepo ta gachilaa, na achiaphoza osi okala ni akongo.
40008017	Phapho Jeso achichimiza maneno gogombwa ni mugomvi wa Mulungu Isaya, gaambago kukala, "Wáusa uwele wehu, na makongo gehu wágaphoza."
40008018	Jeso ariphoona at'u achimira muno phapho, wá-aamba anafunzie avuke ng'ambo ya phiri ya ziya.
40008019	Chidzako, Jeso achituwiwa ni mwalimu mumwenga wa shariya achambwa, "Mwalimu, mino nindakutuwa uwe kosi kondokwenda."
40008020	Ela Jeso ye achimwamba, "Mbewa ana miina, na nyama a kuburuka ana nyumba, ela mimi Mut'u yelaa dzulu ts'ina phat'u pha koya."
40008021	Chisha, mwanafunziwe munjine naye achimwamba, "Bwana, niricha nikazike baba mwanzo."
40008022	Ela Jeso ye achimwamba, "Ga mahanga garichire ao ario chiroho áfa, ela uwe nituwa."
40008023	Jeso wáphenya mashuwani na anafunzie.
40008024	Ariphokala anenda, vuto bomu ráanza kuvuma, na maimbi gachiyipiga yiyo mashuwa. Madzi gachanza kuphenya mo mashuwani ta yichikala yinahoha, ela Jeso ukati uo ye wákala urere.
40008025	Ndo o anafunzi achendamulamusa Jeso na kuno anamwamba, "Bwana, hutivye hunahoha!"
40008026	Jeso achiaudzidza achiaamba, "Kwadze mu aoga vino mwi? Heka mwi ta kuluphiro renu ni dide vino?" Ndo Jeso achiunuka, achirichemera ro vuto na maimbi, na kuchihurira, kuchikala zizizi kamare.
40008027	Anafunzie mumo achangalala, na achisala kwambana, "Uu! Yuno ni mut'u wa chidzedze asena, ariye ta vuto na maimbi vinamogopha?"
40008028	Jeso ariphofika its'i ya Agerasa, ng'ambo ya ziya ra Galilaya, at'u airi okala ana mapepo ga vitswa álaa mabirani achenda kwakwe. At'u ao ákala ana vitswa vya moho ta yo njira ya mabirani yákala yidziima k'ayigwirwa ni mut'u kahiri.
40008029	Ndo ariphomona Jeso tu, osi airi achanza kugomba kwa laka ra dzulu kwamba, "Unaswini we Mwana wa Mulungu? Vidze, udzikudzahuturisa kare, na ta ukati k'audzangwe kufika?"
40008030	Kure vichache na phat'u phapho phokala o at'u, kwákala kuna duu ra nguluwe a kufuga okala anarisa.
40008031	Ndo ao p'ep'o achimulombera Jeso achimwamba, "Uchikala undahulavya kwa aa, bee huhenzeze hukaaphenye ara nguluwe."
40008032	Jeso achiaamba, "H'aya endani!" Phapho kare p'ep'o achilaa kwa arat'u at'u, achendaaphenya o nguluwe, na duu rosi ra nguluwe richivoromoka ta ziyani richihoha.
40008033	Arisa a o nguluwe ariphoona gago, ákaza mairo ta mudzini achenda-aambira at'u nguma zizo, na gokala gahenderwa ao at'u a mapepo ga vitswa nao.
40008034	At'u osi pho mudzini achilaa mairo kwendamulola Jeso. Ariphokwendamona, ámuvoya auke phapho phao.
40009001	Jeso ariphoaphoza o at'u airi a mapepo ga vitswa ko its'i ya Agerasa, wáphenya mashuwani achivuka ro ziya, achiuya mudzi wa kwao.
40009002	Kuko at'u achimurehera mut'u yekala upholoza mwiri wosi, ta ákala ahendamutsukula na luts'ats'a. Jeso ariphoona jisi at'u ao arivyokala na kuluphiro, ye mut'u wa kupholoza wámwamba vivi, "Mwanangu, phenywa ni moyo! Udzisamehewa dambizo."
40009003	Phapho phákala phana alimu a shariya, na ao achanza kare kunung'unika mwao myoyoni kwamba, "Mut'u yuyu unamukufuru Mulungu!"
40009004	Ela Jeso wákala unagamanya kare maazo gao, na achamba, "Heka muna maazo mai?
40009005	Ni riphiro ririro dide, ni kumwamba yuno mut'u wa kupholoza, 'Udzisamehewa dambizo,' hebu ni kumwamba, 'Unuka, wenende'?
40009006	Bee, nindamonyesa vivi kukala, mimi Mut'u yelaa dzulu nina widimi phapha duniani wa kusamehe at'u dambi zao." Phapho Jeso achimwamba ye mut'u yekala upholoza, "Unuka uhwale luts'ats'alo, wende vyako mudzini."
40009007	Ye mut'u achiunuka, achenda vyakwe kwao.
40009008	Duu rosi ra at'u ririphoona gago, áangalala na achogopha, na achimulika Mulungu kwa kwap'a at'u dza Jeso widimi uo.
40009009	Jeso ariphouka phapho, wákala unaenenda na njiraze, na achimona mut'u mumwenga aihiwaye Matayo usegere ufisi ya kodi. Jeso achimwamba, "Nituwa!" Matayo achiunuka achimutuwa.
40009010	Chidzakoche, Matayo wámupiga karibu Jeso na anafunzie akarye chakurya kwakwe, phamwenga na atosi a kodi anzie anji, na at'u anji ots'oriwa.
40009011	Ndo Afarisayo ariphoona gago, achiauza anafunzi a Jeso kukala, "Heka mwalimu wenu unarya na atosi a kodi na at'u ots'oriwa?"
40009012	Jeso achigasikira gago na achiaamba vivi o Afarisayo, "Azima k'aana haja muganga, ario na haja na muganga ni akongo.
40009013	Ninahenza mukarisome ta mumanye maanaye Andiko riri rambaro, 'Ninahenza mwike mbere konerana mbazi, kuriko kunilavira sadaka.' Maana, mimi ts'idzire kudzaaiha at'u adzonao anahenda ga haki atye, ela nákudzaaiha adambi."
40009014	Gariphochira gago, anafunzingwa a Johana Mubatizi ákwenda kwa Jeso, achendamuuza kukala, "Heka we Jeso ano anafunzio k'aafunga, ela sino na Afarisayo hunafunga?"
40009015	Jeso naye achiauza chit'adi vivi, "At'u oambirwa nyambura anaidimadze kushononeka, na ta bwana nyambura ucheri phamwenga nao? K'aviidimikika vivyo. Ela ukati undafika urio bwana nyambura undauswa kati yao, na ukati uo ndipho andafunga.
40009016	Na k'akuna mut'u atiyaye chiraka chiphya demuni. Maana, mut'u achihenda vivyo, chicho chiraka chiphya chindatsonyoka, na ro demu rikaze kwahuka.
40009017	Hebu mut'u k'atiya divai mbitsi ndani ya viriba vya p'indi. Maana, mut'u achihenda vivyo, yiyo divai mbitsi yindachemuka, na vyuduke vyo viriba vibanangike, na yo divai yimwagike. Ela divai mbitsi yitiywa ndani ya viriba viphya, na phapho ndipho ta yo divai yikachemuka dzadze, k'avindauduka vyo viriba."
40009018	Jeso ariphokala ucheri kugomba gago, mubomu mumwenga wa Ayahudi achidza. Achimit'a mavindi mbereze na achamba, "Bwana, mwanangu wa chiche udzefa sambi yenye. Ela nicheri kukuluphira kukala, uchendamwikira mikonoyo tu, undafufuka."
40009019	Ndo Jeso na anafunzie achizuka achenda naye.
40009020	Ndo phokala anenda, muchet'u mumwenga yekala ugaya na ukongo wa muruwo myaka kumi na miiri, wámutuwa Jeso nyuma achendakumba mutse wa valore.
40009021	Maazo ga ye muchet'u gákala ni, "Mimi nichirikumba valore tu, nindaphola kare."
40009022	Ndo Jeso achigaluka, achimona ye muchet'u na achimwamba, "Mayo, phenywa ni moyo! Kuluphiroro ridzikuphoza." Muchet'u yiye achiphola ukati uo kare.
40009023	Jeso ariphomuphoza ye muchet'u wa muruwo, wáunuriza charoche na ye mubomu mumwenga wa Ayahudi ta ko mudzini. Ariphofika ko mudzini, wákwendaona at'u anapiga jembe, na anjine anarira.
40009024	Ndo Jeso ye achiaamba, "Fumukanani, maana, k'afire yuyu musichana, ta ni urere tu!" Ela o at'u achimona Jeso dza kwamba ts'i muzima.
40009025	Jeso achamba okala a mo nyumbani alaviwe konze, na aripholaviwa, achiphenya, achendamugwira mukono, na ye musichana achiunuka.
40009026	Na nguma zizo zichigot'a jimbo riro rosi.
40009027	Jeso ariphouka phapho, wákala unaenenda na njiraze, na at'u airi okala k'aaona achimutuwa, na kuno anagomba kwa laka ra dzulu kwamba, "Hwonere mbazi mut'u wa mudzungu wa Daudi!"
40009028	Jeso achiphenya nyumbani, na o at'u airi okala k'aaona achimutuwa mumo. Ndo Jeso achiauza vivi, "Kwani mwi munakuluphira kukala, mino ninaidima kumuphoza?" O achimuudzidza achimwamba, "Eh'e hunakuluphira Bwana."
40009029	Phapho Jeso achigakumba matso gao, na achamba, "Nindamuhendera dza virat'u munikuluphiravyo."
40009030	Na o at'u okala k'aaona achona. Na Jeso achiafungira kukala, "Muts'imwambire mut'u kamare neno riri."
40009031	Ela o achiuka, na achendavumisa nguma za Jeso jimbo riro rosi.
40009032	Phokala ao alume airi anauka, at'u anjine ámurehera Jeso mut'u mumwenga yekala una p'ep'o ta udzimuhenda k'agomba.
40009033	Jeso achimuchemera ye p'ep'o, na ye mut'u yekala k'agomba achanza kugomba. At'u phapho achangalala ta achamba, "K'agadzangwe kuhendwa gaga phapha Iziraeli!"
40009034	Ela Afarisayo o achamba, "Yuyu Jeso unaalavya p'ep'o kwa widimi ahewao ni mubomu wa p'ep'o."
40009035	Jeso wátsemberera midzi na vidzidzi vyosi vya jimbo riro, achifunza masinagogini mwa at'u a kuko, na achisumurira Nguma Mbidzo dzulu ya Ufalume wa Mulungu. Chisha, achiphoza makongo gosi, na uwele wa chila aina.
40009036	Jeso aripholola ro duu ra at'u, wáaonera mbazi muno, kwakukala, at'u ákala anayugika muno, na kwangaika dza magonzi gots'o murisa.
40009037	Phapho Jeso achiaamba anafunzie vivi, "Kuna nyoha, ela aguwi ni achache.
40009038	Ndo muvoyeni Mulungu mwenye munda ahume aguwi anjine mwakwe mundani akaavize kuguwa."
40010001	Ts'iku mwenga, Jeso wáaiha arat'u ahumwae kumi na airi, achiap'a widimi dzulu ya p'ep'o kwa aalavye, na aphoze makongo gosi, na uwele wa chila aina.
40010002	Na madzina gao ao ahumwa a widimi kumi na airi ni gaga: Wa mwanzo ni Simoni (ariye dzinare rinjine ndiye P'etero), Andireya nduguye ye P'etero; Jakobo na Johana anangwa a Zebedayo;
40010003	Filipu na Batolomayo, T'omasi na Matayo yekala mutosi wa kodi; Jakobo wa Alifayo na Tadayo;
40010004	Simoni mut'u wa chama cha Zelote, na Juda Isikariyoti yekudzamuguza Jeso.
40010005	Jeso ao ahumwae kumi na airi wáahuma na malagizo gaga; "Mwimwi muts'ende kwa at'u a makabila manjine, hebu midzi ya Asamariya.
40010006	Ela endani kwa Aiziraeli tu, ario áricha kutuwa malagizo ga Mulungu ta anga dza magonzi goyaya.
40010007	Kuko, kazungulukeni na kusumurira kukala, ' Ufalume wa Mulungu u phephi.'
40010008	Kaphozeni akongo, mufufule nyufu, muphoze ta at'u a mahana, na mulavye p'ep'o. Na nidzimup'a bule uu widimi mino, kwa vivyo mwimwi namwi, muts'endeuvyalira.
40010009	Ts'itsukuleni p'esa ko kwenu charoni.
40010010	Mwimwi ts'itsukuleni ta muk'oba wa charo, valo ra k'anda, virahu, hebu ndat'a, maana, muhendikazi unawirya kuriswa.
40010011	Muchendaphenya mudzi hebu kadzidzi kokosi, uzirani mut'u akuluphirikaye phapho, na mukasagale na yiye ta phondoukira phat'u phapho.
40010012	Na muchenda ta muchifika kwakwe nyumbani, at'u ondokala a mo nyumbani alamuseni vivi, 'Enye mo k'amuna ut'u? Mulungu naamup'e reri.'
40010013	Mudzi uo uchikala una at'u akuluphirikao jeri, reri ya Mulungu andayipata, ela chikala k'aakuluphirika, mundauka nayo enye.
40010014	Muchendaphenya mudzi hebu kadzidzi kokosi, ela enyezi a phapho areme kumupiga karibu, hebu ta kumusirikisa, h'aya mwi ta ukani, na muchikala munalaa phapho, kut'ani-kut'ani vumbi rondokala ri mwenu maguluni, kwaonyesa kukala andamanya enye.
40010015	Na ninamwambira jeri mino, ts'iku ya ulamuli yichifika, Mulungu undaatiya akili vibomu at'u a midzi yiyo kuchira yiyat'u yondohewa at'u a Sodoma na Gomora."
40010016	Jeso wáenderera kwap'a malagizo o ahumwae a widimi. Yiye wá-aamba, "Sirikisani, mwimwi ninamuhuma vivi, ela manyani kukala, munga dza magonzi gendago kati-kati ya ts'imba. Ndo kahendeni dzuphi dza nyoka, na kakaleni at'u ots'o k'ondo na mut'u dza ngiya.
40010017	Dzimanyirireni na at'u, maana, andamugwira amuphirike mbere za ngambi, na amupige vibok'o mo masinagogini.
40010018	Mundamburutwa muphirikwe ta mbere za magavuna na afalume kwa munanikuluphira. Na uo ndio ondokala ukati wenu udzo wa kunishuhudiya kwa ao vilongozi, na ta kwa at'u a makabila manjine.
40010019	Muchigwirwa na kuphirikwa kuko, muts'itange-tange kukala mundagombadze hebu mundagombani. Uo ukati wa malau uchifika, mwi mundafunulirwa ra kugomba,
40010020	maana, maneno gondogagomba bee gandakala ts'i genu, ta gago gandagombwa ni ye Roho wa Abayenu Mulungu kuchirira mwimwi.
40010021	At'u ko hwendako andagalukirana ta mut'u amuguze nduguye aulagwe, na mutumia naye amuguze mwanawe aulagwe. Ana nao andaagalukira avyazi ao na aaguze aulagwe,
40010022	na at'u osi andamumena mwimwi, kwa munanikuluphira. Ela yendevumirira ta musindikizo, bee ndiye yendetivywa.
40010023	Muchihenderwa mauku mudzi hinyu, ukani mwi mwende mudzi unjine. Maana, ninamwambira jeri mino, k'amundayimala midzi yosi ya Iziraeli phots'o mimi Mut'u yelaa dzulu kudza.
40010024	Mwanafunzi ts'i mubomu kuchira mwalimuwe, na muhendikazi naye ts'i mubomu kuchira tajiriwe.
40010025	Cha kuririra mwanafunzi, niakale dza mwalimuwe, na muhendikazi naye, niaririre kukala dza tajiriwe. Ndo nichikala mimi chitswa tu nábandikwa dzina ra Belizabuli, h'aya manyani mwi at'u angu mundabandikwa ga kuchira riro."
40010026	Jeso wáenderera kugomba na o anafunzie achiaamba, "Ta aripho ao andamushononesa, ela mwi ts'iaogopheni vivyo. Maana, chila chofinik'irwa chindafunulwa, na chila chofitswa chindamanyikana.
40010027	Ndo nimwambirago dzizani, kuchicha mwi gasemeni, na go nimwambirago p'ore-p'ore, mwi hendanipanda dzulu za nyumba mugasumurire.
40010028	Muts'iaogophe at'u kwakukala, ao aulaga mwiri tu, ela k'aaidima kuulaga roho. Its'iphokala, mogopheni Mulungu, ariye unaidima kutsupha mwirio na rohoyo moho wa Jahanamu.
40010029	Hwalani mufano wa vinyama vidide vya kuburuka. Vivyo kala nikuguzwa, viiri vilaa shilingi mwenga tu, na ndo chisha, k'akafa ta kamwenga phots'o mahenzo ga Abayenu Mulungu.
40010030	Nichiuya upande wenu mwimwi, ta zo nyere zenu zosi mo mwenu vitswani, Mulungu unazimanya ni nyingaphi.
40010031	Ndo muts'ogophe, maana, mwimwi muna tende muno kuchira duu ra vyo vinyama vya kuburuka!
40010032	Na mut'u yeyosi ashuhudiyaye jamani kukala, yiye ni mut'u wangu, bee ta mimi nami nindakudzashuhudiya dza vivyo mbere za Baba ko mulunguni kukala, yiye ni wangu.
40010033	Ela anitinaye jamani, bee ta mimi nami nindakudzamutina dza vivyo mbere za Baba ko mulunguni."
40010034	Jeso wáenderera kugomba achamba, "Ts'oneni dza kwamba nákudzareha reri phapha duniani. Mimi ts'idzire kudzareha reri, ta nákudzareha mugavikano.
40010035	Maana, mino nákudza kwa nimuhende mwanalume agavikane na abaye, musichana agavikane na ameye, mukaza mwana agavikane na mevyalaye,
40010036	na mut'u adawae bee andakala ni o at'ue mwenye.
40010037	Mut'u yets'enihenza mimi muno kuchira abaye, hebu ameye, mwanawe wa chiche, hebu wa chilume, k'awirya kukala mwanafunzi wangu.
40010038	Na mut'u yets'ehwala musalabawe mwenye na kunituwa, k'awirya kukala mwanafunzi wangu.
40010039	Mut'u aikaye mbere wa kulola maishage tu, k'andapata uzima, ela yendegarichira maishage mimi, undagativya."
40010040	Jeso wáenderera kugomba achamba, "Amupigaye karibu mwimwi, unanipiga karibu ta mimi, na anipigaye karibu mimi, unamupiga karibu ta yenihuma.
40010041	Amuphokeraye mugomvi wa Mulungu, kwakukala, ni mugomvi wa Mulungu yedzemuphokera, undapata manoso dza ga ye mugomvi wa Mulungu. Amuphokeraye mut'u ahendaye ga haki, kwakukala, unahenda ga haki yedzemuphokera, bee undaphokera manoso dza ga yiye.
40010042	Na yeyosi yendemup'a mumwenga wa aa anafunzi angu ots'omanyikana ta kumba ni chikombe cha madzi ga kunwa, kwakukala, ni mwanafunzi wangu, hakika ninamwambira mino kukala, mut'u yiye k'andakosa kupata manosoge."
40011001	Jeso ariphomarigiza kwap'a anafunzie kumi na airi malagizo gago, wáuka achendafunza, na kusumurira midzi ya phephi-phephi.
40011002	Johana Mubatizi wákala u jela ukati uo, na ariphosikira nguma dzulu ya gokala ganahendwa ni ye K'irisito, wámuhumira udzumbe na anafunzie
40011003	akamuuze kukala, "We ukale ndiwe yeambwa undakudza, hebu hulolere mut'u munjine?"
40011004	Ndo achenda arat'u anafunzi, na ariphokwendamuuza, Jeso wá-aamba, "Endani mukamwambire Johana gaga mugasikirago, na mugaonago.
40011005	At'u ots'oona, anaphozwa ta anaona, vigurye anaphozwa ta anenenda t'ot'ot'o, a mahana anatakaswa, na at'u ots'osikira, anaphozwa ta anasikira. At'u a kufa nao anafufulwa, na achiya anasumurirwa Nguma Mbidzo.
40011006	Kwa vivyo, baha mut'u yets'ericha kunikuluphira!"
40011007	Ndo phokala anafunzi a Johana anauya, Jeso wáanza kugomba na ro duu ra at'u dzulu ya Johana. Yiye wáauza vivi, "Muriphokwenda kwa Johana ko nyika, mwákala munahenza mukaone ani? Mwákala munahenza mukaone mut'u wa kuyumbiswa-yumbiswa dza lunyasi lulazwavyo ni p'eho?
40011008	H'a kwadze mwákwenda? Mukale mwákala mudzikwendalola mut'u yekala udzidzivalira nguwoze mbidzo? Sirikisani, at'u avalao nguwo mbidzo, asagala madzumbani mwa afalume!
40011009	Ndo sambi nambirani, kwadze mwákwenda? Mukale mwákala mudzikwendalola mugomvi wa Mulungu? Ni jeri, na bee ninamwambira mino kukala, ye Johana yekwendamona kuko, uchira mugomvi wa Mulungu.
40011010	Yiye Johana ndiye ahadzwaye mo Maandikoni ga Mulungu gaambago, 'Sirikisa, ninahuma mudzumbe wangu akulongolere, akakutsengere njirayo.' "
40011011	Jeso achimarigiza na kwamba, "Ninamwambira jeri, kati ya binadamu osi, k'akuna mubomu kumurima Johana Mubatizi. Ela ta vivyo, ariye ni mudide kamare Ufalumeni kwa Mulungu, ni mubomu kumurima ye Johana.
40011012	Kulaira ukati Johana Mubatizi ariphoanza kurisumurira neno ra Mulungu na kubatiza ta vivi, Ufalume wa Mulungu unahehwa muno, na at'u ai anahenza ausise.
40011013	Maana, mafunzo gosi ga agomvi a Mulungu na Shariya ya Musa vyásema chimbere dzulu ya kudza kwa o Ufalume wa Mulungu ta Johana achidza.
40011014	Na muchikala munakuluphira maneno gogombwa chimbere ni agomvi a Mulungu kukala, Eliya undauya amutsengere Masihi njiraye, bee mundakuluphira kukala Johana unagachimiza.
40011015	Musikizi naasikire!
40011016	Ela nindaahwalanisha at'u ano na chit'u chani? At'u aa anga dza t'adi ya anache asegereo cheteni virundu viiri, chila chirundu chichambwa ni chinjine,
40011017	'Hudzimupigira ngoma, ela k'amuvinire! Hukamupigira musego, ela k'amuririre!'
40011018	Maana, Johana wákudza, achifunga na k'anirwe ta divai, ela ao ákala achimwamba, 'Una p'ep'o!'
40011019	Nichidza mimi Mut'u yelaa dzulu. Mimi ts'ifungire na nichinwa ta divai, ela ao ananamba, 'Muloleni mut'u yuno, una mutsare, na ni munwadzi, na asenae ni atosi a kodi, na at'u anjine ots'oriwa!' Ela ta vivyo, hekima ya Mulungu yinaonyeswa kukala ni ya jeri ni mahendo ga at'u osi ayikubalio."
40011020	Jeso ariphomala kugomba dzulu ya gago, wáanza kwalaumu at'u a midzi yiriyo, ta aripho wáhenda vilinge vinji mumo, ela o k'aatyire vivyo.
40011021	Yiye wáamba, "Mundamanya enye mwimwi achina Korazini! Mundamanya enye mwimwi achina Betisaida! Maana, kala vyo vilinge vyohendwa kwenu, bee vyáhendwa midzi ya Tiro na Sidoni, at'u a kuko angari ávala kare mavalo ga magunia na kusagala ivuni, konyesa kukala adzetya.
40011022	Ninamwambira mino, Mulungu undamutiya akili vikali mwimwi ts'iku ya ulamuli kuchira o achina Tiro na Sidoni.
40011023	Namwi achina Kaparinaumu, munaona enye mundaunulwa dzulu mulunguni? Ng'o! Mundatsuphwa kuzimu! Maana, kala vyo vilinge vyovihenda kwenu bee, návihenda Sodoma, achina kuko angari átya, na o mudzi ungari ucheriko ta rero.
40011024	Ndo ninamwambira mino, ts'iku ya ulamuli yichifika, Mulungu undamutiya akili vikali mwimwi kuchira yiyat'u yondohewa achina Sodoma."
40011025	Jeso ariphomarigiza ga kwalaumu at'u ots'otya, wávoya vivi, "Baba, uriye u Bwana wa mbingu na dunia, ninakulavira mumvera, kwakukala, gaga udzigafitsa at'u adzonao ana hekima na anamanya, na udzigafunulira at'u ario dza anache adide.
40011026	Ni t'ot'ot'o Baba, kwakukala, vivyo ndivyo urivyohenza."
40011027	Chisha achiaamba at'u, "Baba wáika gosi mwangu mikononi. K'akuna animanyaye mimi Mwana ats'iphokala ye Baba Mulungu, na hebu k'akuna amumanyaye ye Baba Mulungu ats'iphokala mimi Mwanawe, na yeyosi ariye ninahenza kumung'azira yiye Baba.
40011028	Nzoni kwangu mosi odzotsoka na mumerererwao ni mizigo mibomu, nami nindamuusira mizigo yenu.
40011029	Mimi ni murumwengu, na ninavumirira chila mut'u. Ndo kubalini mafunzo gangu, na mutuwe ujeri niufunzao, namwi mundakala na reri mwenu marohoni.
40011030	Maana, mafunzo gangu nimufunzago bee ts'i makomu, na ta gaga nimwambago muhende nago, k'agayuga."
40012001	Ts'iku mwenga ya Sabato, Jeso wákala unachira phamwenga na anafunzie kwenye minda ya nganu. Ao anafunzie achikala anasikira nzala, na achanza kufutsula masuche ga nganu, achigafikitsa na kwafuna.
40012002	Ndo Afarisayo ariphoona gago, ámuuza Jeso achimwamba, "Hebu lola, o anafunzio anahenda neno ririro ts'i shariya kuhendwa ts'iku ya Sabato!"
40012003	Jeso achiaudzidza achiaamba, "Vidze, k'amudzangwe kusoma dzulu ya vyohenda mufalume Daudi na anzie ukati phokala ana nzala?
40012004	Daudi wáphenya dzumba rokala Aiziraeli achivoya Mulungu, achihewa yiyat'u mikahe yokala yidziikwa mbere za Mulungu, na achiyirya na o anzie. Phapho, Daudi na anzie áhenda neno rokala ts'i shariya kuhendwa. Maana, ákala ni makuhani hichiyao tu okala anahenzezwa kurya mikahe yiyo.
40012005	Hebu k'amudzangwe kusoma kwenye chitabu cha Shariya za Musa kukala, chila Sabato makuhani ario ni jiba rao kuhenda kazi hekaluni, anayihenda, na k'aatarwa kukala ni akosa?
40012006	Bee ninamwambira mino, mimi niriye phapha vivi, ni mubomu kuchira hekalu.
40012007	Mwimwi ni k'amurimanya maanaye Andiko riri rambaro, 'Ninahenza mwike mbere konerana mbazi, kuriko kunilavira sadaka.' Ela kala munarimanya, k'amungaalamulire aa, ots'o kosa.
40012008	Maana, mimi Mut'u yelaa dzulu, ni Bwana ta wa Sabato."
40012009	Jeso aripholaa phapho, wákwendaphenya sinagogi ra ao Afarisayo.
40012010	Mumo sinagogini mwákala muna mut'u mumwenga yekala upholoza mukono. Ndo ao achimuuza Jeso vivi, "Vidze, ni shariya kumuphoza mudamu ts'iku ya Sabato?" Ao ámuuza vivyo, kwa apate chausa cha kumulumbira.
40012011	Ela Jeso achiaamba, "Ni ani kati yenu, ariye gonzire rikagwa bop'oni ts'iku ya Sabato, k'arigwira akarilavya?
40012012	Bee ninamwambira mino, mudamu una maana, muno kuchira gonzi! Kwa vivyo, ni shariya kuhenda madzo ts'iku ya Sabato."
40012013	Chisha, achimugalukira ye mut'u yekala upholoza mukono, na achimwamba, "Golosa mukonoo!" Ye mut'u achiugolosa mukonowe, na uchiuya uzima kamare dza o unjine.
40012014	Ela o Afarisayo achilaa konze kwendadzila vyondomuulaga Jeso.
40012015	Jeso ariphomanya o Afarisayo adzimwimira ngewa amuulage, wáuka phapho. At'u anji achimutuwa, na achiaphoza osi okala ni akongo,
40012016	na achiafungira ats'iaambire at'u kukala, yiye ni ani.
40012017	Phapho achichimiza maneno ga Mulungu gogombwa ni mugomviwe Isaya kukala,
40012018	"Sirikisa, hiye muhendikazi wangu niriyemutsagula, yiye ninamuhenza, na unanihamira. Nindamuudzaza Roho wangu, na unda-aambira at'u a makabila manjine kukala, haki ya Mulungu yindatawala.
40012019	Yiye k'andahenderana k'ani na at'u, hebu kugomba kwa laka ra dzulu, na k'andagomba jamani kudzonyesa.
40012020	Yiye undakala murumwengu ta kwa o ario chiroho ni awele. Undaenderera kuhenda vivyo ta haki ya Mulungu yitawale.
40012021	Na at'u a viryomo vyosi andamulola yiye tu."
40012022	Ts'iku mwenga, at'u ámuphirikira Jeso mut'u yekala una p'ep'o ta k'aona na k'agomba. Jeso achimuphoza ye mut'u ta achiidima kugomba, na kona.
40012023	At'u osi phapho achangalala, na achamba, "Yuyu Jeso unaidima kukala ndiye mut'u wa mudzungu wa Daudi yelagwa ni Mulungu!"
40012024	Ela Afarisayo ariphosikira gago, áamba, "Mut'u yuyu unaalavya p'ep'o kwa widimi ahewao ni Belizabuli tu, mubomu wa p'ep'o."
40012025	Jeso wákala udzigamanya kare maazo gao, ndo ta achiaambira t'adi yiyi, "Chila ufalume ogavikana virundu-virundu viyuwanavyo, nikuvunzika; na k'akuna mudzi wowosi, hebu at'u amwenga agavikanao na kuyuwana, na mudzi ukenderera.
40012026	Ndo sambi chikala Shetani unadzivuguza mwenye, vivyo vinaonyesa kukala, unadzigavya na kwa vivyo, o ufalumewe k'aundatowa.
40012027	Chikala mino ninaalavya p'ep'o kwa widimi nihewao ni Belizabuli, o at'u enu anaalavya kwa widimi wa ani? Bee, vyo at'u enu enye alavyavyo p'ep'o, ndivyo vimuvungavyo ulongo.
40012028	Na ts'ivyo bee, ta ujeri wenye ni kukala, ninaalavya p'ep'o kwa widimi wa Roho wa Mulungu, na vivi vinaonyesa kukala, Ufalume wa Mulungu ukudza kare kwenu.
40012029	Vivi vinga dza vya mut'u ahenzaye kuphenya nyumba ya mut'u wa mukotse amunyang'anye miyoye. Yiye niaanze kumugwira ye mwenye mwanzo na amufunge, ndo aidime kumunyang'anya miyoye.
40012030	Kwa vivyo, yets'egwirikana na mimi, unanipinga, na yeyosi yets'enaaviza kwareha at'u kwangu, bee unaatsamula.
40012031	Ndo ninamwambira mino, at'u andasamehewa dambi zao zosi na makufuru gao gosi, ela yeyosi amukufuruye Roho wa Mulungu, k'andasamehewa.
40012032	Na mut'u achigomba maneno ga kunipinga mimi Mut'u yelaa dzulu, bee kusamehewa dambize unaidima. Ela yeyosi agombaye maneno ga kumupinga Roho wa Mulungu, k'andasamehewa ta kare na kare."
40012033	Jeso wáenderera kugomba achamba, "Muhi uchikala ni udzo wa t'ude za kuriwa, nikulavya zo t'ude mbidzo za kuriwa, ela muhi uchikala ni wa k'oma, ta zo t'udeze nikukala za k'oma vivyo.
40012034	Mwi at'u ai dza nyoka! Munaidimadze kugomba maneno madzo, na mwi enye mu ai? Maana, mut'u ugomba garat'u garigo tele mwakwe moyoni.
40012035	Mut'u mudzo una madzo mwakwe moyoni, na kwa vivyo, ugomba go madzo galaago mo moyoni. Na mut'u mui naye una mai mwakwe moyoni, na kwa vivyo, ugomba go mai galaago mo moyoni.
40012036	Ndo ninamwambira mino, ts'iku ya ulamuli, chila mut'u undaudzidza dzulu ya chila neno rots'o njira arirogomba.
40012037	Maana, Mulungu undahumira manenogo mwenye gogomba kukulamula kumba u mulongo, hebu u mujeri."
40012038	Ndo anjine a alimu a shariya na Afarisayo achimwamba Jeso vivi, "Mwalimu, hunahenza uhende dalili uwe ta huyone."
40012039	Ela ye achiaudzidza achiaamba, "At'u mwimwi mu ai na k'amu aaminifu kwa Mulungu! Mwimwi munanihenza nihende dalili ya konyesa kukala, nálaa kwa Mulungu, ela ts'indamuhendera dalili yoyosi. Dalili yindasala dza yiyat'u yohenderwa mugomvi wa Mulungu Jona.
40012040	Maana, virat'u Jona arivyomizwa ni nyangumi ta achihenda ts'iku t'ahu, mimi Mut'u yelaa dzulu nami, nindakala mbirani ts'iku t'ahu dza vivyo.
40012041	Achina Ninewi andalairira ukati at'u mwimwi muchikala munalamulwa, na andalavya ushaidi kwamba at'u mwimwi mu alongo! Maana, ao achina Ninewi átya ariphosikira masumuriro ga Jona, na vivi phapha phana mubomu muno kumurima Jona!
40012042	Malikiya kulaa Sheba undalairira ukati at'u mwimwi muchikala munalamulwa, naye undakala shaidi wa kwamba, at'u mwimwi mu alongo! Maana, yiye waenenda kulaa kwao kure, achidzasirikisa maneno ga hekima ga mufalume Selemani, na vivi ninamwambira jeri, phapha phana mubomu kumurima Selemani."
40012043	Jeso wáenderera kufunza chit'adi achamba, " P'ep'o achilaa kwa mut'u, nikwendazunguluka nyika kutsakula phat'u pha koya. Ela achikala k'apata,
40012044	nikwamba, 'Nindauya kwa mut'u wangu kolaa.' Na auyapho, nikwendamona ye mut'u unga dza nyumba t'uphu yophyerwat'o, na chila mwiyo kwikwa phat'uphe.
40012045	Ndo achona vivyo, nikwendatsaka p'ep'o anzie afungahe, ai muno kuriko yiye mwenye; na osi nikwendamuphenya ye mut'u. Na phapho mazagazige mut'u yiye nikukala mai muno kuriko pho mwanzo. Ndo vivyo ndivyo vyondokala kwa at'u mwimwi ai!"
40012046	Phokala Jeso ucheri kugomba na ro duu ra at'u, nduguze na ameyao, ákudza, achiima konze, na achivoya agombe naye.
40012047	Ndo mut'u mumwenga achimwamba Jeso, "Ameyo na nduguzo a chilume a ko konze anahenza agombe nawe."
40012048	Ela Jeso achimwamba ye mut'u, "Mayo na enehu?"
40012049	Phapho achiaoloha anafunzie, na achamba, "Lolani! Aa ndio ano mayo, na ndio enehu!
40012050	Maana, mut'u yeyosi ahendaye henzo ra Baba ariye mulunguni, bee yiye ndiye mwenehu wa chilume, wa chiche na mayo."
40013001	Ts'iku yiyo Jeso ariphotuwiwa ni ameye na nduguze, ndiyolaa mo nyumbani achenda ta k'anda-k'anda ya ziya ra Galilaya achisagala.
40013002	Phapho at'u achiloka kuloka ta vichimuhenda Jeso aphenye mashuwani, achisagala mumo. At'u o achiima ko k'anda-k'anda,
40013003	naye Jeso achiaambira maneno manji chit'adi. Yiye wá-aamba, "Mundimwa mumwenga wákwendamwagira mbeyuze.
40013004	Ariphokala unamwagira zirat'u mbeyu, zinjine zágwa njirani, na nyama a kuburuka achidzazichot'a.
40013005	Zinjine zichigwa mut'u mokala muna mawe, murimo mutsanga wákala ni uchache, na zichimera kare maruru, kwakukala, mutsanga wa mumo wákala ni uchache.
40013006	Ela dzuwa riripholaa, yo mimera yáfinyalala ta yichiuma, maana, yákala k'ayimit'ire mizi.
40013007	Zinjine zo zágwa kati-kati ya mizi ya mihi ya miya, yo mizi yichifundula na yichikula, na yichigwira yo mimera.
40013008	Ela zinjine zo zágwa phenye mutsanga udzo, zichimera, zichikula, na kati ya zizo, zinjine zichivyala mavuno machache, zinjine zichivyala mavuno manji, na zinjine zichivyala manji muno."
40013009	Ndo kumarigiza Jeso achamba, "Musikizi naasikire!"
40013010	Jeso ariphomarigiza kugomba gago, wátuwiwa ni anafunzie achiuzwa vivi, "Kwadze unaafunza chit'adi ano at'u?"
40013011	Jeso achiaudzidza achiaamba, "Mwimwi mwájaliwa kumanya njama za Ufalume wa Mulungu, ela ao k'aajaliwirwe.
40013012	Maana, yuyat'u amanyaye kare undakaza kung'azirwa amanye manji muno, ela yets'emanya na k'enzi kumanya, undakaza kufimbirwa.
40013013	Aa mino ninaafunza chit'adi, kwakukala, anaona, ela k'aamanya nini, na anasikira, ela k'aamanya chit'u.
40013014	Na gaga ganachimiza maneno ga mugomvi wa Mulungu Isaya. Isaya wáamba, 'Kusikira mundasikira, ela k'amundaelewa, na kulola mundalola, ela k'amundamanya nini.
40013015	Maana, myoyo yao yikala mifu, k'aahega masikiro gao t'ot'ot'o, na k'aaenzi kugalolat'o go agaonago. Kalapho ts'i vivyo, ao angari kona na matso gao, angari kusikira na masikiro gao, kumanya mwao myoyoni, na phapho angari kugaluka kwangu, nami ningari kwaphoza.'
40013016	Ela mwájaliwa mwimwi, maana, munalola t'ot'ot'o na matso genu kwa mumanye, na munagahegera masikiro kwa mugasikire.
40013017	Ninamwambira jeri mino, agomvi anji a Mulungu na at'u anji a haki, ákala anatamani muno agaone gaga mugaonago, ela k'aagaonere. Achitamani asikire gaga mugasikirago, ela k'aagasikirire vivyo.
40013018	Kwa vivyo, mwimwi sirikisani nimung'azire t'adi ya mumwagiri.
40013019	At'u anjine anga dza murat'u mut'u njirani mogwa mbeyu zinjine. At'u dza ao anasikira neno dzulu ya Ufalume wa Mulungu, ela k'aarelewa, na ndo Shetani nikudza, akadzarilavya ro neno roaphenya mwao myoyoni.
40013020	Anjine anga dza murat'u mut'u mokala muna mawe. At'u dza ao achirisikira ro neno ra Mulungu, anariphokera kare na raha.
40013021	Ela kwakukala, ro neno k'arimit'a mizi mo mwao myoyoni, akuluphira ts'iku ch'ach'e tu, na ahenderwapho mai na mauku kwa anarikuluphira ro neno, nikuuya nyuma phapho kare.
40013022	At'u anjine nao, anga dza murat'u mut'u mokala ni kati-kati ya mizi ya mihi ya miya. At'u dza ao anasikira neno, na chidzako nikukala chimoyomoyo kwa mazagazi ga phapha duniani, akaphenywa ni chipherephere cha kupata utajiri, na phapho ro neno nikugwirwa, na rikats'avyala.
40013023	Ela at'u anjine, anga dza murat'u mut'u mokala muna mutsanga udzo. Ao achisikira riro neno anarelewa, na kurituwa jeri-jeri. Ndo ao chidzako nikukala dza yiyat'u mimera yiriyo minjine yávyala mavuno machache, minjine yichivyala mavuno manji, na manjine yichivyala mavuno manji muno."
40013024	Jeso ariphomarigiza kwang'azira t'adi yiyo, wá-aambira t'adi yinjine. Yiye wáamba, " Ufalume wa Mulungu unaidima kuhwalanishwa na t'adi yiyi. Ts'iku mwenga, mut'u wákwendamwagira mbeyu ya muhama kwakwe mundani.
40013025	Ela usiku phokala chila mut'u urere, mudawawe achendamwagira nyasihama naye mokala mwenye umwagira muhama, na chisha achiuka.
40013026	Ndo o muhama wámera na uchikula ta uchitsamula, ndipho at'u achimanya kukala, rinjine rákala ni nyasihama.
40013027	Ahendikazi a ye mwenye munda achendamwamba vivi ye mwenye, 'Bwana, uwe wámwagira muhama tu ko kwako mundani. Sambi vino, heka nyasihama naro ri tele?'
40013028	Ye achiaudzidza achiaamba, 'Manyani kare kukala, mut'u ariye ni mudawa kwangu, ndiye ye kwendarimwagira kuko.' Ndo o ahendikazie achimwamba, 'Sambi, hwende hukaring'ole sino ro nyasihama?'
40013029	Ye achiaamba, 'H'a-a, ts'endeni, maana, muchendaanza kuring'ola tu, mundang'ola ta o muhama.
40013030	Riro riricheni rikule tu ta ukati wa kutosa muhama ufike. Phapho ndipho ninda-aamba atosi, atose muhama ta amale, chisha akautiye maguniani. Chidzako, akaritsenge ro nyasihama, na aritiye moho.' "
40013031	Jeso ariphomarigiza kwaambira at'u t'adi yiyo, wá-aambira yinjine. Yiye wá-aamba, " Ufalume wa Mulungu unaidima kuhwalanishwa na t'adi ya mbeyu ya haradali. Mut'u mumwenga wáyihwala mbeyu yiyo achendayiphanda kwakwe mundani, na
40013032	haradali ndiyo mbeyu t'ide kamare kuriko mbeyu zosini. Ela yichiphandwa, nikumera na kukula ta ukachira muhi wa mwatsaka, na nyama a kuburuka nikudzajenga nyumba zao mo mwakwe vitaini."
40013033	Jeso ariphomarigiza kwaambira at'u t'adi yiyo, wá-aambira t'adi yinjine. Yiye wá-aamba, " Ufalume wa Mulungu unaidima kuhwalanishwa na t'adi yiyi. Ts'iku mwenga, muchet'u wáhwala hamira, achiyitsanganya phamwenga na unga wa nganu daba mwenga, achiukanda, na yo nganu yosi yichikolea hamira."
40013034	Maneno gago gosi, Jeso wágafunza at'u osi chit'adi. Yiye k'aafunzire rorosi dzulu ya Ufalume wa Mulungu phots'ohumira t'adi.
40013035	Na wágahenda gago kuchimiza maneno ga Mulungu gogombwa ni mugomviwe kukala, "Nindaafunza chit'adi, na ninda-aambira maneno gokala gafitsika hangu urumwengu wumbwe."
40013036	Jeso wáriricha phapho ro duu ra at'u achiuya ko nyumbani kokala ulaa. Anafunzie achimutuwa achendamwamba, "Hung'azire yiya t'adi ya nyasihama."
40013037	Jeso achiudzidza achamba, "Mumwagiri wa mbeyu ya muhama ni mimi Mut'u yelaa dzulu.
40013038	Munda ni dunia. Mbeyu ya muhama ni arat'u at'u ario ni a Ufalume wa Mulungu. Ela ro nyasihama, ni arat'u at'u ai acherio kutawalwa ni Shetani.
40013039	Na ye mudawa yekwendarimwagira ro nyasihama ni Shetani. Ukati wa kutosa ni musindikizo wa urumwengu, na atosi ni malaika a Mulungu.
40013040	Virat'u nyasihama ritsengwavyo na kutiywa moho, ndivyo vyondokala ukati wa musindikizo wa urumwengu.
40013041	-
40013042	Mimi Mut'u yelaa dzulu nindaahuma malaika angu akatsole-tsole at'u osi aahendao at'u ahende dambi, na osi ahendao mai aalavye kwangu Ufalumeni, na akaatsuphe moho wa Jahanamu, na kuko andadzuta na arire ta ga milatso.
40013043	Ela arat'u ario anahenda ga haki andasala Ufalumeni mwa Abayao Mulungu, na ametemete dza dzuwa. Musikizi naasikire!"
40013044	Jeso wáamba, " Ufalume wa Mulungu bee unaidima kuhwalanishwa na t'adi yiyi. Kwákala kadzungu ka madini kozikwa mundani. Ndo ts'iku mwenga, mut'u wákala unarimira phapho, na achikaona, naye achikaza kukasirira. Aripholaa phapho, wákala unahamirwa muno ta achendaguza vyosi vyokala unavyo, achidzagula o munda.
40013045	Chisha, Ufalume wa Mulungu unaidima kuhwalanishwa na t'adi yiyi ya muchuzi wa mawe ga rubi.
40013046	Yiye aonapho mut'u aguzaye rubi yenye, nikwendaguza miyoye yosi akadzayigula."
40013047	Jeso wáenderera kugomba achamba, "Chisha, Ufalume wa Mulungu unaidima kuhwalanishwa na t'adi yiyi. Ts'iku mwenga, chimia chátsuphwa baharini ni avuwi, na chichigwira nyama a madzini a chila namuna.
40013048	Chiriphoudzala, avuwi achivuha ta k'anda-k'anda, achisagala, na achitsagula mabeshe na kugatiya mwao vikaphuni. Ela arat'u okala ts'i mabeshe, achiatsupha.
40013049	Bee, ninamwambira mino, vivyo ndivyo vyondokala ukati wa musindikizo wa urumwengu. Malaika a Mulungu andalairira, adze aatsole-tsole at'u ai osi ta asale arat'u ahendao ga haki.
40013050	Na ao ai bee andakwendatsuphwa moho wa Jahanamu ni o malaika, kuriko andadzuta, na arire ta ga milatso."
40013051	Jeso ariphomarigiza kugomba gago, wáauza anafunzie vivi, "Mudzigaelewa gano maneno gosi godzomwambira?" O achimuudzidza achimwamba, "Ee hudzigaelewa."
40013052	Ndo Jeso achiaamba, "Chila mwalimu wa shariya yefunzwa ujeri dzulu ya Ufalume wa Mulungu, unga dza mwenye chitsaga cha miyo, na mumo nikulavya miyo miphya, na ya p'indi."
40013053	Jeso ariphomala kwaambira at'u t'adi zizo, wáphauka phapho,
40013054	-
40013055	achenda kwao Nazareti, na kuko achendaafunza at'u mwao sinagogini, na osi osikira mafunzoge áangalala, ta achiuzana enye kwa enye vivi, "Chisha, samba yuno ni mwanangwa wa yuya fundi wa mbao? Na ameye samba ni Maryamu, na nduguze a chilume ni ano Jakobo, Jesefu, Simoni, na Juda? H'a bee wáyipataphi hekima yino, na vilinge vino?
40013056	Na ta chisha, nduguze osi a chiche samba asagala phapha? H'aya wágalavyaphi maneno gano gosi yuno?"
40013057	Na phapho achimurema tsetsetse. Ela Jeso ye achiaamba, " Mugomvi wa Mulungu ni mut'u aishimiwaye, its'iphokala k'aishimiwa kwao, na k'aishimiwa ni at'u a phao phenye."
40013058	Na phapho Jeso k'ahendere vilinge vinji, kwakukala, k'aamukuluphirire ao.
40014001	Jeso phokala unafunza na kuhenda vilinge ko Galilaya, Herode Anitipa yekala ndiye mufalume wásikira ngumaze.
40014002	Ndo achiaamba ahendikazie vivi, "Mut'u yiye nimusikiraye ngumaze, bee ni Johana Mubatizi. Ninaona tu wáfufulwa kulaa kuzimu, na gago ndigo gatumago ta unahenda vilinge."
40014003	Maana, ko nyuma Herode Anitipa wákala udzimulagizira Johana achigwirwa, na achifungwa, kwa amuhamye Herodiya, mukaza nduguye aihiwaye Filipu.
40014004	Herode wáhenda vivyo, maana, Johana wákala achimwamba, "Ts'i shariya uwe kumuhwala mukaza nduguyo na mwenye u moyo!"
40014005	Herode wákala ta uhenza ahendemuulaga, ela wáogopha anats'i tu kwakukala, ákala anakuluphira kukala, Johana wákala ni mugomvi wa Mulungu.
40014006	Ndo ts'iku mwenga, Herode Anitipa wákala unausa shuhuli ya kuvyalwakwe, na mwanangwa wa chiche wa Herodiya achivina mbere za osi okala a phapho shuhulini, ta achimuhamya Herode Anitipa.
40014007	Phapho Herode achilapha kumup'a chochosi chondovoya ye musichana.
40014008	Naye musichana achituwa ga ameye, ndo ta achimwamba, "Ninahenza unip'e chitswa cha Johana Mubatizi ndani ya bakuli."
40014009	Phapho ye mufalume achishononeka, ela kwakukala, wákala udzimulaphira, chisha mbere za ajenie, achigakubali vivyo gokala uvoya.
40014010	Ndo Herode Anitipa achimulagiza mut'u achendamutosa chitswa Johana ko jela,
40014011	na achidza nacho bakulini, achidzamup'a ye musichana, naye musichana achimuphirikira ameye.
40014012	Anafunzi a Johana ariphogasikira gago, ákwendaluhwala lufulwe achendaluzika. Chisha achendamwambira Jeso naye.
40014013	Jeso ariphokwendaambirwa kukala Johana wákala udziulagwa, wáphenya mashuwani achiuka na anafunzie, achenda kut'u kots'o at'u kwa ta akale hicheye. Ela at'u ariphomanya kukala yiye wákala udziuka, álaa midzini achitsegatsega ro ziya nao kumutuwa, na ta achifika na chimbere kuko.
40014014	Ndo Jeso naye unafika kuko na yo mashuwaye, wálaa na achona duu bomu ra at'u ta achirigwizira mbazi, naye achiaphozera akongo ao.
40014015	Dzuwa phokala riphenduka, anafunzie ámwendera achimwamba, "Vivi bee kunatswa, na phapha huripho k'aphana mudzi wa mut'u phephi. Ndo ela ts'i baha walage ano at'u ende vidzidzini akadzigulire vyakurya?"
40014016	Ela Jeso ye achiaamba, "Ao k'aatakiya kuuka, ta nimwap'e chakurya mwimwi arye."
40014017	O achimuudzidza achimwamba, "Bee naswi huriyo nayo phapha ni mikahe mitsano, na mabeshe mairi tu."
40014018	Jeso achiaamba, "Rehani phano yo mikahe na go mabeshe."
40014019	Chisha, achiaamba o at'u asagale nyasini ahewe chakurya. Ndo ariphohwala yiyat'u mikahe mitsano na garat'u mabeshe mairi, wálola dzulu mulunguni achilavya mumvera kwa Mulungu, chisha achanza kuyimega-mega yiyo mikahe, na achiap'a anafunzie aap'e at'u agavyane.
40014020	Phapho at'u osi achirya ta achimvuna. Anafunzi a Jeso achitsola-tsola visiku vya mikahe na vya go mabeshe vyokala visala, na achiudzaza vikaphu kumi na viiri.
40014021	Alume hichiyao orya phots'oatara achet'u na anache, ákala anapata helufu ts'ano (5,000).
40014022	Chisha, Jeso achiaamba anafunzie aphenye mashuwani, amulongolere kwenda ng'ambo ya ziya, ukati ye unalagana na ro duu ra at'u.
40014023	Na ariphomala kulagana na o at'u, wáambuka dzulu mwangoni hicheye, achendavoya na achikala kuko ta usiku.
40014024	O usiku uriphofika, ao anafunzie ákala afika kure na yiyat'u mashuwa, na maimbi gákala ganayipiga yo mashuwa, maana, vuto rákala rinapiga voro.
40014025	Ndo kunamba kunahendawewe, Jeso achenenda dzulu-dzulu ya madzi kwatuwa.
40014026	Ela o anafunzi ariphomona unaenenda dzulu-dzulu ya madzi, áogofyerwa muno ta achipiga k'ululu achamba, "Ni tunusi!"
40014027	Phapho Jeso achiaamba, "Phenywani ni moyo ndimi, muts'ogophe!"
40014028	P'etero achimwamba, "Bwana, chikala ni uwe jeri, amba nenende dzulu-dzulu ya madzi nidze ko kwako."
40014029	Jeso achimwamba, "H'aya nzo." Ndo P'etero achilaa mo mashuwani, achenenda dzulu-dzulu ya madzi kwenda ko kwa Jeso.
40014030	Ela ariphoona maimbi gapigavyo, wáahukwa ni moyo, na phapho achanza kuhoha. Ndo achipiga k'ululu achamba, "Bwana, nitivya!"
40014031	Phapho Jeso achigolosa mukonowe, achimugwira na achimwamba, "Heka we ta kuluphiroro ni dide vino! Kwadze udzikala na shaka moyoni?"
40014032	Ndo osi airi achiphenya mo mashuwani, na vuto richiricha.
40014033	Na osi okala a mo mashuwani achimwabudu, na chisha achimwamba, "Uwe u Mwana wa Mulungu jeri!"
40014034	Ariphovuka ziya, áfika phat'u phaihiwapho Genesareti,
40014035	na achina kuko ámukumbikira Jeso. Ndo phachilaa at'u achenda achisema boma riro rosi kukala Jeso wákudza. At'u nao achihwala akongo ao achimuphirikira.
40014036	Akongo achimuvoya akumbe tu ta kumba ni mutse wa valore; nao osi ariomukumba, áphola kamare.
40015001	Ts'iku mwenga, Afarisayo na alimu a shariya kulaa Jerusalemu ákwenda kwa Jeso achendamuuza vivi,
40015002	"Heka ano anafunzio anavunza jadi za akare? H'aya heka ta achikala anarya anavunza jadi yehu kwa kuts'aoga mikono!?"
40015003	Jeso naye achiauza vivi, "Heka mwi namwi munavunza malagizo ga Mulungu kwa mutuwe jadi zenu?
40015004	Maana, Mulungu wáamba, 'Aishime abayo na ameyo,' na 'Amulaphizaye muvyaziwe bee, unawirya kunyongwa.'
40015005	Ela mwi vino, munaafunza at'u kukala, k'aatakiya kwaogopha avyazi ao kwa kwamanya gao arigo nago haja, ta mut'u achikala una mwiyo wa kumokolera muvyaziwe, ela achamba, 'Mwiyo uu mino náulaga Mulungu,' h'aya ye ni kukala udzigamala.
40015006	Bee manyani kukala, mwimwi munaphurya neno ra Mulungu kwa mutuwe jadi zenu enye.
40015007	-
40015008	Mwimwi mu alumakwiri! Na ta maneno gogombwa chimbere dzulu yenu ni mugomvi wa Mulungu Isaya ni ga jeri. Mulungu kuchirira ye Isaya wáamba, 'At'u aa anaamba phapha mulomoni ananihenza, ela myoyoni k'aanenzi.
40015009	Na ta ko kunabudu kwao, ts'ikona dza chit'u. Maana, o ahwala shariya zotungwa ni at'u, akazifunza kuno achamba ni zangu!' "
40015010	Ndo Jeso achisumiza ro duu ra at'u, na achamba, "Gahegereni masikiro mugamanye gaga nimwambirago!
40015011	Chakurya k'achimutiya mut'u najisi, ela mut'u utiywa najisi ni manenoge mwenye agagombago."
40015012	Phapho anafunzie achimusengerera achimwamba, "Mwalimu, unamanya kukala gano godzogomba gadziakosa Afarisayo muno?"
40015013	Jeso ye achiaudzidza achiaamba, "Chila muhi urio k'auphandirwe ni Baba ariye mulunguni, undang'olwa.
40015014	Kwa vivyo, ao aricheni, maana, ni vilongozi ots'oona, na analongoza ots'oona! Na mut'u yets'ona achimulongoza munziwe yets'ona vivyo, osi airi andavoromoka bop'oni."
40015015	Ela P'etero ye achimwamba, "Mwalimu, hung'azire yo t'adi."
40015016	Jeso achamba, "Yaani ta mwimwi namwi k'amudzangwe kumanya?
40015017	Vino bee k'amumanya kukala, chiriwacho chenda uhumboni, na chidzako nikunyewa?
40015018	Ela maneno agombago mut'u galaa moyoni, na ndigo gamutiyago najisi.
40015019	Maana, maazo mai, kuulaga, uzinzi, udiya, wivi, kutsuna na kulavya ushaidi wa ulongo, gosi gago galaa moyoni mwa mut'u,
40015020	na ndigo gamutiyago mut'u najisi. Ela kurya chakurya phots'ooga mikono, bee k'akumutiya mut'u najisi."
40015021	Jeso ariphouka phapho, wákwenda p'ande za Tiro na Sidoni.
40015022	Ndo kuko muchet'u mumwenga muvyalwa wa Kanani, achimutuwa na achigomba kwa laka ra dzulu achamba, "Nonera mbazi Bwana, mut'u wa mudzungu wa Daudi! Mwanangu wa chiche una p'ep'o ta k'adzimanya kahiri."
40015023	Ela Jeso ye k'amuudzidzire ut'u. Ndo phapho anafunzie achimusengerera achimwamba, "Mwalimu, mwambe auke ye muchet'u. H'a unahutuwa-tuwa tu, na kuhupigira k'ululu."
40015024	Jeso phapho achiudzidza achamba, "Mino náhumwa kwa Aiziraeli hichiyao tu, ario áricha kutuwa malagizo ga Mulungu ta anga dza magonzi goyaya."
40015025	Jeso ariphoamba vivyo, ye muchet'u ta achendahendamit'a mavindi mbereze, na achimwamba, "Bwana, nokolera mwanangu!"
40015026	Jeso achimuudzidza vivi, "Ts'i vidzo kuhwala chakurya cha anache, na kuchitsuphira madiya."
40015027	Ye muchet'u naye achimuudzidza achimwamba, "Ni gago jeri Bwana, ela o enye madiya achibit'a p'ukup'uku, go madiya nago ni paka galambe."
40015028	Phapho Jeso achimwamba, "Mayo, kuluphiroro ni bomu, na nagahendeke vivi go uhenzago." Ndo ye mwanawe wa chiche achirichirwa ukati uo kare.
40015029	Jeso aripholaa phapho, wátsegatsega ziya ra Galilaya achambuka ta mwangoni achisagala kuko.
40015030	Maduu-maduu ga at'u achiphirika akongo ao kuko. Anjine ákala ana virema, anjine achikala k'aaona, anjine achikala ni viswere, mabubu, na anjine anji okala ni akongo, achendalazwa mbere za Jeso, naye achiaphoza.
40015031	Phapho duu riro ra at'u achangalala muno, phoona mabubu anagomba, okala ana virema adziuyat'o, viswere anenenda, at'u ots'oona anaona, na osi achimulika Mulungu wa Aiziraeli.
40015032	Jeso ariphomala kwaphoza akongo osi, wáaiha anafunzie, achenda kwakwe na achiaamba, "Ninaaonera mbazi aa at'u, kwakukala, hudzikala hosini ts'iku t'ahu, na vino k'aana chakurya. Sambi ts'enzi kwausa na nzala, kwakukala, anaidima akendairika njirani."
40015033	Anafunzie achimuuza vivi, "Bee naswi phano ta hu nyika, chakurya cha kwamvunya at'u ano osi hundachipataphi?"
40015034	Jeso naye achiauza vivyo achiaamba, "Kwani mwi muna mikahe mingaphi?" O achimuudzidza achimwamba, "Huriyo nayo sino, ni mikahe mifungahe na mabeshe machache."
40015035	Ndo Jeso phapho achiaamba o at'u asagale phots'i.
40015036	Achihwala yiyat'u mikahe mifungahe na vyo vibeshe, achilavya mumvera kwa Mulungu. Chisha, achanza kuyimega-mega na kuvivunza-vunza vyo vibeshe, na achiap'a anafunzie, na ao achiap'a at'u agavyane.
40015037	Osi phapho achirya ta achimvuna. Na anafunzi a Jeso achitsola-tsola visiku vya mikahe na vya vyo vibeshe vyokala visala, na achiudzaza vikaphu vifungahe.
40015038	Alume hichiyao orya, ákala ni helufu ne (4,000) phots'oatara achet'u na anache.
40015039	Ndo Jeso achialaga at'u, ye achiphenya mashuwani achenda boma ra Magadani.
40016001	Ts'iku mwenga, Afarisayo na Asadukayo ákwenda kwa Jeso achendamuheza kwa kumwamba ahende dalili ya konyesa kukala, widimiwe ulaa kwa Mulungu.
40016002	Jeso achiaudzidza achiaamba, "Dzuwa richikala rinatoka na kudoo, ni seti mwambe, 'Machero kundasindat'o!'
40016003	Kuchicha na kuchikala ku kut'ukut'u, munaamba, 'Rero ni seti kunye mvula!' Ndo muchikala munaidima kulola dzulu mainguni na mukamanya kukala kundakalani, heka sambi k'amwidima kuzimanya zino dalili zihendekazo ukati uno?
40016004	At'u mwimwi mu ai na k'amu aaminifu kwa Mulungu! Mwimwi munanihenza nihende dalili ya konyesa kukala, nálaa kwa Mulungu, ela ts'indamuhendera dalili yoyosi. Dalili yindasala dza yiyat'u tu yohenderwa mugomvi wa Mulungu Jona." Ariphomarigiza kwaambira gago, achiaricha phapho ye achiphauka.
40016005	Jeso na anafunzie ariphovuka ziya, o anafunzie ndiphomanya ányala kutsukula mikahe.
40016006	Jeso achiaamba, "Mwimwi dzimanyirireni na kukolea kwa hamira ya Afarisayo, na Asadukayo!"
40016007	Ndo o anafunzi achanza kuuzana-uzana enye, "Akale unagomba vivyo kwa k'ahutsukulire mikahe?"
40016008	Jeso achigamanya garat'u gokala anagomba na achiaamba, "Heka munauzana-uzana dzulu ya kuts'akala na mikahe? Mwimwi kuluphiro renu ni dide muno!
40016009	Yaani mwi k'amudzangwe kunimanya mino nina widimi? Vino bee mukale mudzinyala ni vikaphu vingaphi vyoudzaza mwi vya visiku vyokala visala, phara niriphoamegera mikahe mitsano at'u helufu ts'ano (5,000)?
40016010	Na mukale mudzinyala ni vikaphu vingaphi vyoudzaza mwi vya visiku vyokala visala, phara niriphoamegera mikahe mifungahe at'u helufu ne (4,000)?
40016011	K'amumanyadze mwi kukala, nidzikala ts'igomba dzulu ya mikahe? Bee dzimanyirireni na kukolea kwa hamira ya Afarisayo na Asadukayo!"
40016012	Phapho ndo anafunzi achimanya kukala, ákala anaambwa adzimanyirire na mafunzo ga Afarisayo na Asadukayo, ela ts'i hamira yipigirwayo mikahe.
40016013	Jeso na anafunzie aripholaa phapho, ákwenda boma ririro phephi na mudzi wa Kaisariya-Filipi. Kuko Jeso achiauza anafunzie achiaamba, "At'u anaamba mino Mut'u yelaa dzulu ni ani?"
40016014	O achimuudzidza achimwamba, "At'u anaamba uwe u Johana Mubatizi. Anjine anaamba u Eliya, na ta anjine o anaamba kukala, uwe u Jeremia, hebu mumwenga wa agomvi a Mulungu anjine."
40016015	Jeso achiauza kahiri achiaamba, "Hanga mwi, munaamba mino ni ani?"
40016016	Simoni P'etero achimuudzidza vivi, "Uwe ndiwe ye K'irisito, Mwana wa Mulungu ariye moyo."
40016017	Jeso achimwamba, "Baha uwe Simoni mwanangwa wa Jona! Maana, kumanyako kukala mimi ndimi ye K'irisito, bee k'wambirirwe ni mut'u, ta we ni wáfunulirwa ni Baba ariye mulunguni.
40016018	Na chisha, dzinaro ni P'etero, nawe ninakwambira mino kukala, nindajenga kanisa rangu dzulu ya mwamba uo, na ta chifo k'achindaidima kuririma.
40016019	Mino uwe nindakup'a funguwo za Ufalume wa Mulungu, na rorosi rondorikahaza phapha duniani, ndiro rondokahazwa ta ko mulunguni, na rondorihenzeza phapha duniani, bee rindahenzezwa ta ko dzulu mulunguni nako."
40016020	Chisha, Jeso achiafungira o anafunzie kukala ats'imwambire mut'u yeyosi kukala, yiye ndiye ye K'irisito.
40016021	Kulaira phapho, Jeso wáanza kwaambira lwazu-lwazu anafunzie kukala, "Ni seti mimi nende Jerusalemu nikaturiswe muno ni atumia, makuhani abomu na alimu a shariya. Na ta nindaulagwa, ela ts'iku ya hahu nindafufuka."
40016022	Phapho P'etero achimuusa k'anda, na achanza kumugombera vivi, "Mulungu naagazize gago! Gago k'agandakugwira kamare!"
40016023	Ela Jeso ye achimulozera mongo na achimwamba, "Uwe bee una Shetani ta niukira phapha! Maazogo uwe ni ga chidamu ts'i ga chimulungu, na uhenza unizize nits'ichimize go nihenzwago nihende."
40016024	Chisha, Jeso achiaamba anafunzie vivi, "Mut'u yeyosi ahenzaye kukala mwanafunzi wangu, ni seti ariche njiraze mwenye, atsukule musalabawe, na anituwe.
40016025	Maana, ahenzaye kutivya maishage mwenye, bee k'andapata uzima. Ela alavyaye maishage kwa dzulu yangu, undapata uzima.
40016026	Na vina faida yani mut'u kuupata utajiri wosi wa dunia, ela ye mwenye ats'ipate uzima? K'aphana! Maana, k'akuna chit'u chiricho na maana, kuriko uzima uo.
40016027	Mimi Mut'u yelaa dzulu nindakudza na widimi wa Baba Mulungu na malaika angu, na phapho ndipho nindamunosa chila mut'u kutuwirizana na mahendoge.
40016028	Ninamwambira jeri, phana anjine phapha ario k'aandafa phots'onona mimi Mut'u yelaa dzulu ni mwangu Ufalumeni."
40017001	Jeso ariphogomba dzulu ya chifoche, wákala vivi ta zichichira ts'iku t'andahu, ndo achiahwala ano P'etero, Jakobo na nduguye Johana, achenda nao vivi ta dzulu ya mwango ure ao tu hichiyao.
40017002	Ariphofika kuko, achanza kugaluka chivinjine mbere za o anafunzie. Usowe wáng'ala dza dzuwa, na mavaloge nago gachigaluka meruphe tsetsetse.
40017003	Phapho kare agomvi a Mulungu, Musa na Eliya achialairira o anafunzie, na ákala anagomba na ye Jeso.
40017004	P'etero achimwamba Jeso, "Bwana, ni vidzo vivi vya kukala naswi hu phapha! Ndo, uchihenza, nindajenga vibanda vihahu; chimwenga chako, chimwenga cha Musa na chinjine cha Eliya."
40017005	P'etero phokala unagomba gago, phapho kare ingu dzeruphe richilairira, richiima dzulu yao kwaerekeza, na laka kulaa ko inguni richamba, "Yuyu ni Mwanangu nimuhenzaye, na unanihamira, musirikiseni."
40017006	Ao anafunzi ariphosikira gago, áphenywa ni woga muno ta achifinik'irika vifunefune.
40017007	Jeso phapho achiasengerera, achiapiga-piga achiaamba, "H'aya unukani unukani muts'ogophe!"
40017008	Ndo achiunula vitswa vyao, na achona Jeso hicheye tu phapho.
40017009	Ndo Jeso na o anafunzi ariphokala anateremuka kulaa pho mwangoni, achiafungira achiaamba, "Muts'imwambire mut'u yeyosi dzulu ya rirat'u ono rodzorona ta phondokala Mulungu udzinifufula mimi Mut'u yelaa dzulu."
40017010	Ndo o anafunzie achimuuza vivi, "Bee heka alimu a shariya anaamba kukala, Eliya ndiye yendemulongolera ye K'irisito?"
40017011	Jeso achiudzidza achamba, "Eliya undakudza mwanzo jeri, adze agaudzet'o maneno gosi.
40017012	Ela ninamwambira mino, vivi Eliya wákudza kare ta ni at'u k'aamumanyire, na ndo ta achimuhendera mai. Na vivyo vyomuhendera Eliya, ndivyo vyondonihendera mimi Mut'u yelaa dzulu."
40017013	Phapho ao anafunzi ndipho achimanya kukala, wákala una-aambira dzulu ya Johana Mubatizi.
40017014	Jeso na o anafunzi ahahu ariphogwirikana na duu ra at'u, mut'u mumwenga wámwendera Jeso, achimit'a mavindi mbereze na
40017015	achimwamba, "Bwana, monere mbazi mwanangu, maana, una chifofo na chinamuyuga muno. Chicho ukati unjine chinamubit'a chisichisi mohoni, na ukati unjine chinamubit'a chisichisi madzini.
40017016	Na nidzimureha kwa anafunzio, ela k'aaidimire kumuphoza."
40017017	Jeso achiaamba anafunzie, "At'u mwimwi k'amuna kuluphiro, na mu adambi! Nindakala namwi ta rini? Na nindamuvumirira ta rini? H'a mureheni phano bee ye mwanache!" Mwanache achiphirikwa, na
40017018	Jeso achimuchemera ye p'ep'o yekala udzimupagaa ta achilaa, na ye mwanache achiphola phapho kare.
40017019	Ndo chidzakoche, o anafunzie achimutuwa Jeso hicheye achimuuza vivi, "Kwadze sino k'ahwidimire kumulavya ye p'ep'o?"
40017020	Jeso achiaudzidza achiaamba, "Ni kwakukala, k'amuna kuluphiro. Ninamwambira jeri mino, kala ngawa muna kakuluphiro ta kumba ni kadide dza mbeyu ya haradali tu, mungari kwidima kuchamba chichi chirima, 'Ng'oka phano wende phara,' na chingari kung'oka chikenda, na k'akuna chiricho chingari kumurima."
40017022	Ukati umwenga, Jeso na anafunzie ákala a phamwenga ko jimbo ra Galilaya. Ndo Jeso achiaamba, "Mimi Mut'u yelaa dzulu nindalaviwa kwa at'u ario
40017023	andaniulaga, ela ts'iku ya hahu nindafufulwa." Na phapho anafunzie achishononeka muno.
40017024	Jeso na anafunzie ariphofika Kaparinaumu, atosi a kodi ra hekalu ámutuwa P'etero achimuuza vivi, "Vidze, yuno mwalimu wenu unaripha kodi ra hekalu?"
40017025	P'etero achiudzidza achamba, "Eh'e, unalavya." Na P'etero ariphokwendaphenya nyumba yokala Jeso achisagala tu, achilokera kare kuuzwa ni Jeso vivi, "Simoni, o afalume a phano duniani akale anavoya kodi ta ana ao, hebu aavoya o at'u anjine hichiyao tu?"
40017026	P'etero achiudzidza achamba, "Aavoya o at'u anjine tu." Phapho Jeso achamba, "Kwa vivyo, anangwa a afalume k'aaripha.
40017027	Ela ta vivyo, k'ahwenzi kwakosa sino ao a phapha. Ndo enda vyako ukalowe ziyani, na beshe rondorigwira mwanzo rifunule ko kwa mulomo, na undaona p'esa zirizo zinatosha kuhuriphira kodi ra hekalu siswi airi. Uchizona, zihwale ukariphe kodi rehu."
40018001	Jeso ariphomala kugomba na P'etero dzulu ya kuripha kodi ra hekalu, anafunzie anjine ákudzamuuza vivi, "Ni ani ariye mubomu kuriko anzie osi Ufalumeni kwa Mulungu?"
40018002	Jeso achimwiha mwanache mudide, achimwimisa kati-kati yao.
40018003	Chisha achamba, "Ninamwambira jeri, muts'iphogaluza menenzi genu na kukala dza anache, k'amundaphenya Ufalumeni kwa Mulungu.
40018004	Mut'u yets'edziunula dza mwanache, bee ndiye mubomu Ufalumeni kwa Mulungu.
40018005	Na yeyosi amuphokeraye mwanache dza yuyu kwa dzina rangu, bee unaniphokera mimi."
40018006	Phapho Jeso wáenderera kugomba achamba, "Ela mut'u yeyosi yendemuhenda mumwenga wa aa ario chiroho ni atsanga ariche kukuluphira, vingekalat'o muno kala mut'u yiye ni kufungwa lwala lubomu lwa ts'ingo, na akendatsuphwa kati-kati ya bahari.
40018007	At'u phapha duniani a maengaengani, kwakukala, phana maneno manji ga kwahenda ahende dambi. Gago ni seti galairire, ela undamanya mwenye yiye yendegareha.
40018008	Mukonoo, hebu lwayolo luchikuhenda uriche kunikuluphira, lutose ulutsuphe kure. Ni baha kuhenda chirema cha mukono, hebu cha gulu, ela ukaphenye uzimani, kuriko kukala na mikonoyo yosi miiri, hebu magulugo gosi mairi, na ukatsuphwe moho wa kare na kare.
40018009	Na dzitsoro richikuhenda uriche kunikuluphira vivyo, rishungulule uritsuphe kure. Ni baha kuhenda ch'ongo, ela ukaphenye uzimani, kuriko kukala na matsogo gosi mairi, na ukatsuphwe moho wa Jahanamu."
40018010	Jeso wáamba, "Dzimanyirireni muts'idze mukaphurya ta mumwenga wa aa anache adide. Ninamwambira mino, malaika ao ko mulunguni ukati wosi a mbere za Baba ariye ko mulunguni.
40018012	Mut'u achikala una magonzi gana mwenga (100), ela mwenga tu riyaye, munaona ye undahendadze? K'amona ye undagaricha garat'u mirongo chenda na chenda (99) phat'u phenye nyasi, na ende akaritsakule rirat'u mwenga rodzoyaya!
40018013	Na ninamwambira jeri, achirona nikuhamirwa muno kwa riro kuchira vyo ahamirwavyo kwa go mirongo chenda na chenda garigo k'agayayire.
40018014	Na vivyo vyenye bee ndo arivyo Abayenu ariye mulunguni, yiye k'enzi ta mumwenga wa aa anache adide ayaye."
40018015	Jeso wáamba, "Mukuluphiri munzio achikukosa, muvuhe k'anda umwambire makosage muchikala ni uwe na yiye tu. Na achikusikiza, undakala udzimukanya, na udzimuudza ye nduguyo.
40018016	Ela ats'iphokusikiza, mugwirire ndugu wa chijeso mumwenga, hebu airi. Henda vivyo kutuwa Andiko rambaro, 'Chila neno narihakikishwe ni ushaidi wa at'u airi, hebu kwenderera.'
40018017	Ao nao achirema kwasikiza, enda ukamuseme kanisani. Ko kanisani nako achirema kusikiza vivyo, muhwalire dza mutaifa, hebu dza mutosi wa kodi."
40018018	Jeso wáenderera kugomba achamba, "Ninamwambira jeri, rondorikahaza phapha duniani, bee ndiro rondokahazwa ta ko mulunguni, na rondorihenzeza phapha duniani, bee rindahenzezwa ta ko dzulu mulunguni nako.
40018019	Chisha ninamwambira mino, airi enu phapha duniani acherekezana kuvoyera ut'u wowosi, Baba ariye dzulu mulunguni undaachimizira.
40018020	Maana, at'u airi hebu kwenderera, aonanapho na kuno ananikuluphira, bee nindakala phamwenga nao."
40018021	Jeso ariphomala kugomba gago, P'etero wámutuwa achendamuuza vivi, "Bwana, musena achikala unanikosa kwenda-kwenda, ninimusamehe k'ano ngaphi? Kale ninimusamehe k'ano fungahe?"
40018022	Jeso achimuudzidza achimwamba, "Ts'i k'ano fungahe tu, ela ta musamehe k'ano mirongo mifungahe mara fungahe zenye (490).
40018023	Kwa gago phapho dzulu, Ufalume wa Mulungu unaidima kuhwalanishwa na t'adi yiyi ya mufalume mumwenga yelamula kutara madeni ga ahendikazie.
40018024	Ariphoanza kutara, phárehewa muhendikaziwe mumwenga yekala una deni ra mamiliyoni.
40018025	Mut'u yiye chakwe chokala unacho, chákala k'achitosha ta kwanza kuripha deni riro. Ndo tajiriwe achamba, yiye, muchewe na anae aguzwe na ta miyoye yokala unayo, kwa ta denire ririphike.
40018026	Ela yiye muhendikazi wámit'a mavindi mbereze kumulalamira, na achamba, 'Bwana, uwe nivumirira tu, nami nindakuripha deniro rosi.'
40018027	Ye tajiri achimonera mbazi, achimusamehe rirat'u deni, na achimuricha ende vyakwe.
40018028	Ela muhendikazi yiye ariphouka phapho, wákwendamona muhendikazi munziwe yekala unamwisa mirongo mifungahe na ts'ano tu. Ndo achimupamba kare, chisha achimugwira p'anga za umiro na achimwamba, 'Niripha p'esa zangu zosi nikwisazo phapha!'
40018029	Yiye muhendikazi munziwe achimit'a mavindi kumulalamira, na achimwamba, 'Musena, uwe nivumirira tu, nami nindakuripha deniro.'
40018030	Ela ye ta k'agasirikisire kamare gago. Ye wámuhwala guu kwa guu ta polisi achendaamba afungwe ta phondoriphirwa.
40018031	Ndo ahendikazi anzie ariphogasikira gago, áshononeka muno ta achendamwambira tajiri wao gosi gokala galairira.
40018032	Phapho ye tajiri achimwiha ye muhendikazi yiye na achimwamba, 'Uwe u muhendikazi mui muno! Mino uriphonilalamira, nákusamehe deniro rosi.
40018033	Kwadze sambi we k'umonerere mbazi muhendikazi munzio dza nirivyokonera mbazi?'
40018034	Phapho ye tajiri achitsukirwa muno ta achimwamba naye aphirikwe jela, na asuguwe ta phondoriripha deni rosi."
40018035	Ndo kumarigiza Jeso achamba, "Ta mwimwi namwi muts'iphoasamehe anzienu moyo kutsuka, Baba ariye mulunguni undamuhendera dza vivyo namwi."
40019001	Jeso ariphomala kwafunza at'u, wáuka Galilaya achenda jimbo ra Judea, ng'ambo ya muho wa Jorodani.
40019002	Duu ra at'u richimutuwa, naye achiaphoza okala ni akongo.
40019003	Ndo Afarisayo anjine achimutuwa achendamuheza kwa kumuuza vivi, "Vidze, kutuwirizana na Shariya yehu, akale mut'u unaidima kumuricha muchewe akosapho kosa rorosi?"
40019004	Jeso achiaudzidza achiaamba, "Mukale mwimwi k'amudzangwe kusoma kukala, Mulungu pho mwanzo unaumba at'u, wáaumba mulume na muche,
40019005	na achamba, 'Gago ndigo gatumago ta mulume achihwala, undaatelephuka avyazie, agwirikane na muchewe, na ao airi bee andakala dza kwamba ni mut'u mumwenga'?
40019006	Ndo ao andakala ts'i airi kahiri, ela andakala dza kwamba ni mut'u mumwenga. Kwa vivyo, Mulungu chochigwizanya, mudamu niats'ichitsamule."
40019007	O Afarisayo achimuuza kahiri vivi,"Kwadze sambi Shariya ya Musa yinaamba, mut'u achihenza kuricha muchewe, niamwandikire baruwa konyesa kukala udzimuricha, na amwambe ende vyakwe?"
40019008	Jeso achiaudzidza achamba, "Mulungu hangu pho mwanzo, wáumba mulume na muche ats'irichane, ta Musa ye wámuhenzeza kwaricha ache enu tu, kwakukala, k'amugagwira gago ga Mulungu.
40019009	Ndo ninamwambira mino, yeyosi amurichaye muchewe na ta k'amugwirire na mut'u, unazinga tu ahwalapho muche munjine."
40019010	Anafunzie ariphosikira gago, ámwamba, "Bee k'ona go maneno ga muche na mulume gachikala ga vivyo, ni baha kuts'ahwala kamare."
40019011	Jeso naye achiaudzidza achiaamba, "Ts'i alume osi aidimao kusagala andaka, its'iphokala arat'u tu oajaliwa ni Mulungu.
40019012	Maana, kuna visa vya namuna nyinji virichavyo mut'u akats'ahwala. Kuna anjine ávyalwa k'aaokola kare, anjine o áhendatulwa, na anjine k'aahwala kwa ahenza amuhikirehikire Mulungu tu bahi. Kwa vivyo, aidimaye kurigwira funzo riro, naarigwire."
40019013	At'u anjine ámurehera Jeso anache adide, kwa ta aabandikire mikonoye aavoyere. Ela anafunzie achiagombera o at'u oareha.
40019014	Jeso ariphoona gago wáamba, "Muts'iazize ao anache, aricheni adze kwangu, maana, Ufalume wa Mulungu ni wa at'u ario dza aa anache."
40019015	Ndo Jeso achiabandikira mikono achiahats'a, chisha achiphauka phapho.
40019016	Ts'iku mwenga, mutana mumwenga wákwenda kwa Jeso achendamuuza vivi, "Mwalimu, ni riphiro idzo ra kuhenda mino ta ndo niupate uzima uphya wa kare na kare?"
40019017	Jeso naye achimuuza achimwamba, "Kwadze unaniuza mino, idzo ra kuhenda? Mulungu hicheye tu ndiye ariye mudzo. Kwa vivyo, uchihenza kuphenya uzimani, h'aya tuwa malagizo ga Mulungu."
40019018	Ye mut'u achimuuza Jeso kahiri, "Malagizo ga Mulungu gaphigo?" Jeso achimuudzidza achimwamba, "Malagizo ga Mulungu gaambago, 'Uts'iulage, uts'izinge, uts'iiye, uts'ilavye ushaidi wa ulongo,
40019019	aishime abayo na ameyo, na muhenze munzio dza vyo udzihenzavyo mwenye.' "
40019020	Ye mutana achamba, "Gago gosi bee ndigo nihendago mino. Sambi, ni riphiro ririro ts'irihenda?"
40019021	Jeso achimwamba, "Uchikala unahenza uts'ikale na ila yoyosi, h'aya enda ukaguze miyoyo uriyo nayo, na p'esa zondopata wap'e achiya. Uchihenda vivyo, undakala udzidziikira mbeko mulunguni, h'aya chidzako udze unituwe."
40019022	Ela ye mutana ariphosikira gago, wáuka na kushononeka, maana, wákala ni tajiri muno.
40019023	Phapho Jeso achiaamba anafunzie, "Ninamwambira jeri, ni vikomu kwa matajiri kuphenya Ufalumeni kwa Mulungu.
40019024	Na dzulu ya gago, k'aviidimikika ngamia kuchira na t'undu ya ts'inzano, na k'aviidimikika muno yenye tajiri kuphenya Ufalumeni kwa Mulungu!"
40019025	Anafunzie ariphosikira gago, áangalala muno ta achimuuza vivi, "Bee ni ani sambi aidimaye kutivywa?"
40019026	Ela Jeso achialola, chisha achiaamba, "Mudamu k'agaidima gago, ela kwa Mulungu k'akuna rishindaro."
40019027	P'etero achimwamba Jeso, "Hanga sino swi, hundapatani? Kwani vyo hwáricha gosi huchikutuwa!"
40019028	Jeso achiaamba, "Ninamwambira jeri, mimi Mut'u yelaa dzulu nichisagala phangu chihini cha ubomu kutawala kwenye urumwengu uphya, ta mwimwi anafunzi angu kumi na airi onituwa namwi, mundasagala vihini vya utawali mutawale makabila kumi na mairi ga Iziraeli.
40019029	Na yeyosi yericha mudzi wao, nduguze, avyazie, anae hebu mindaye kwa dzulu yangu, Mulungu undamup'a mara gana ya gogaricha, na chisha apate uzima uphya wa kare na kare.
40019030	Elako, anji ario ni a mwanzo vivi, andakudzakala a musindikizo, na anji ario ni a musindikizo vivi, andakudzakala a mwanzo."
40020001	Jeso wáenderera kugomba achamba, "Ndo hunaidima kuuhwalanisha Ufalume wa Mulungu na t'adi yiyi. Mut'u mumwenga wákala una munda wa mizabibu, na ts'iku mwenga, wárauka danidani achendagwira at'u adze ahende kazi mwakwe mundani.
40020002	Acherekezana nao kwaripha kawaida ya dididi, chisha achiaphirika ko kwakwe mundani.
40020003	Ziriphofika saa t'ahu, achilaa kahiri achendaaona anjine aimire cheteni k'aana kazi.
40020004	Ao nao achiaamba, 'Endani kwangu mundani mukahende kazi, na mino nindamuripha kawaida ya dididi!'
40020005	Ndo o at'u hinyo achenda. Dzuwa ririphoima na vitswa, mwenye munda wáhenda vivyo, na saa chenda napho achihenda dza vivyo.
40020006	Ziriphofika saa kumi na mwenga za dziloni, wákwenda ko cheteni kahiri, na achendaaona at'u anjine acheri kwima phapho. Ndo ye achiauza vivi, 'Heka ta kunatswa phapha na k'amuna kazi?'
40020007	O achimuudzidza, 'K'ahuna mut'u yedzehugwira vibaruwa.' Ndo ye mwenye munda wa mizabibu achiaamba, 'Bee, endani kwangu mundani mukahende kazi namwi.'
40020008	Dziloni saa ya kufunga kazi yiriphofika, mwenye munda wámwamba ye mwimiriziwe wa o ahendikazi, 'Aihe ahendikazi wariphe. Chisha, anza na odzanza kazi kusindikiza, na umarigize na odzanza kazi mwanzo.'
40020009	Ndo achidza okala adzanza kazi saa kumi na mwenga, na achiriphwa kawaida ya dididi.
40020010	Arat'u okala adzanza kazi na chimbere ariphofika, áona andariphwa nyinji, ela ta ao nao achihewa yo kawaida ya dididi.
40020011	Ao a kwanza kazi mwanzo áriphoriphwa p'esa zao, áanza kumunung'unikira ye mwenye munda kwamba,
40020012	'Heka ta ano odzohenda kazi saa mwenga tu, nao ariphwa sawa na siswi odzosinda dii na dzuwa kuhenda kazi?'
40020013	Ela ye mwenye munda achimuudzidza mumwenga wao achimwamba, 'Ni vivyo baye, ela mimi ts'ikuzulumire. Maana, hudzerekezana nikuriphe kawaida ya dididi, nami vivyo ndivyo vyodzohenda.
40020014	Kwa vivyo, uwe hwala hakiyo wende. Mimi nidzamula mwenye kwaripha sawa na mwimwi aa odzanza kazi kusindikiza.
40020015	Na nina haki ya kuhumira p'esa zangu vyangu nihenzavyo. Hebu unalumwa ni moyo kwakukala, mino ni mut'u wa mbazi?' "
40020016	Ndo kumarigiza Jeso achamba, "Ario ni a mwanzo vivi, andakudzakala a musindikizo na ario ni a musindikizo vivi, andakudzakala a mwanzo."
40020017	Jeso na anafunzie ariphokala a charoni anakot'a kwenda Jerusalemu, wáaiha njama arat'u ahumwae a widimi kumi na airi tu hichiyao, na achiaamba vivi,
40020018	"Sirikisani! Vivi hunakot'a kwenda Jerusalemu, na kuko mimi Mut'u yelaa dzulu, nindakwendalaviwa kwa makuhani abomu na alimu a shariya, na ao andanilamula ninyongwe.
40020019	Chisha, andanilavya kwa at'u a makabila manjine, ario andanihenda chinyago, anichape na aniulage kwa kunikot'a misumari musalabani. Ela ts'iku ya hahu yichifika, nindafufulwa."
40020020	Jeso ariphomarigiza kugomba na o ahumwae kumi na airi a widimi, mukaza Zebedayo na anae airi a chilume ámwendera Jeso. Ye muchet'u achimit'a mavindi mbere za Jeso chiishima kwa alavye voyore.
40020021	Jeso achimuuza achimwamba, "Unani?" Ye muchet'u achimwamba, "Mimi ninakuvoya uwe kukala, uchikala usegere kwako Ufalumeni unatawala, wambe aa anangu airi, mumwenga asagale mukonoo wa kulume, na ye munjine asagale mukonoo wa kots'o mutawale phamwenga."
40020022	Ela Jeso achiudzidza achamba, "K'amumanya muvoyaro mwimwi. Mukale mwimwi munaidima kushononeswa dza mimi vyondoshononeswa?" O achimuudzidza achimwamba, "Eh'e hunaidima."
40020023	Jeso achiaamba, "Mwimwi mundashononeswa dza mimi vyondoshononeswa, ela mimi ts'imi mulamuli yendelamula kukala, ni yuphiye yendesagala mukono wangu wa kulume, hebu mukono wangu wa kots'o. Baba Mulungu nafasi zizo wáaikira arat'u oatsagula azihwale."
40020024	Arat'u anafunzi anjine kumi ariphogasikira gago, áatsukirirwa ao mut'u na nduguye.
40020025	Ndo phapho Jeso achiaiha osi phamwenga na achiaamba vivi, "Mwimwi munamanya kukala, atawali na vilongozi a mataifa bee, anaatawala at'u na chiguvuguvu.
40020026	Ela mwi kwenu navits'ikale hivyo. Ahenzaye kukala chilongozi kati yenu, ni seti aahikirehikire anzie osi.
40020027	Na yeyosi kati yenu yendehenza kukala wa mwanzo, ni seti akale dza mugulwa muhumiki wenu,
40020028	dza virat'u nirivyo mimi Mut'u yelaa dzulu nákudzaahikirahikira at'u, na nidzilavire kufa kwa niativye anji. Ela ts'idzire kudzahikirwahikirwa."
40020029	Jeso na anafunzie ariphokala anauka mudzi wa Jeriko, duu bomu ra at'u rámutuwa.
40020030	Ndo at'u airi ots'oona ákala asegere k'anda-k'anda ya yo njira bomu, na ariphosikira kukala Jeso wákala unachira na phat'u phapho, áanza kugomba kwa laka ra dzulu achamba, "Hwonere mbazi mut'u wa mudzungu wa Daudi!"
40020031	Ro duu ra at'u richiagombera, na achiaamba anyamale. Ela o ta achikaza kugomba kwa laka ra dzulu kwamba, "Hwonere mbazi mut'u wa mudzungu wa Daudi!"
40020032	Jeso phapho achiima, na achiaiha. Chisha achidzaauza vivi, "Munahenza nimuhenderedze?"
40020033	O at'u ots'oona achimuudzidza achimwamba, "Bwana, hunakuvoya uhuphoze matso gehu hwone."
40020034	Jeso achiaonera mbazi, achigakumba matso gao, na phapho kare achona, na achimutuwa.
40021001	Jeso na anafunzie ariphokala anatapira Jerusalemu, áfika kadzidzi ka Betifage, k'anda-k'anda ya mulima wa Mizeituni. Phapho Jeso achiahuma anafunzie airi
40021002	achiaamba, "Endani kadzidzi kara kodzokalozera mbavu, na muchendaphenya tu mo kadzidzini, mundamona p'unda mwenye mwana ufungwa. Muchimona, muvuguleni na mwanawe mwarehe phapha.
40021003	Na mut'u yeyosi achimuuza mwambeni, 'Bwana unaye haja,' na ye mut'u undamuhenzeza mwahwale phapho kare."
40021004	Neno riro ráhendeka kwa ta maneno ga Mulungu gogombwa ni mugomviwe Zakariya gachimire. Mulungu wáamba,
40021005	"Aambireni achina Jerusalemu kukala, lolani, mutawali wenu unadza! Yiye ni murumwengu, na upanda p'unda mwenye mwana."
40021006	Ndo o anafunzi hinyo, achendahenda dza vyokala adzambwa ni Jeso.
40021007	Achimurehera Jeso ye p'unda na mwanawe, achiika mavalo gao dzulu-dzulu ya o p'unda kwa Jeso asagalire, na achipanda achiuka.
40021008	At'u anji kati ya ro duu achichachasa mavalo gao yiyo njira bomu, na anjine o achitema vitai vya mihi na kuvitandaza mo njirani vivyo.
40021009	At'u osi okala a mbere za Jeso, na okala a nyumaze, achanza kugomba k'ululu kwamba, "Naalikwe mut'u wa mudzungu wa Daudi! Wáajaliwa ni Mulungu yiye adzaye kwa dzina ra Bwana! Naalikwe Mulungu ariye u dzulu mulunguni!"
40021010	Jeso ariphophenya mudzi wa Jerusalemu, chila mut'u pho mudzini wákala u ch'enich'eni ta phachikala k'aphasikizika. At'u ákala anauza, "Ni ani yuno?"
40021011	Duu ra at'u rokala rikudza na Jeso richiudzidza vivi, "Yuyu ni mugomvi wa Mulungu Jeso, kulaa Nazareti jimbo ra Galilaya."
40021012	Phapho Jeso achendaphenya boma ra hekalu, na achiavuguza osi alae konze okala anaguza, na kugula miyo mumo. Chisha, achizipetula-petula meza za okala anavunzirana p'esa, na mabao ga arat'u okala anaguza ngiya manga.
40021013	Ndo achiaamba, "Gáandikwa Maandikoni ga Mulungu kukala, 'Hekalu rangu bee rindakala ra mavoyo tu.' Ela mwi, ninaona mudzirihenda ni p'anga ya aivi!"
40021014	At'u ots'oona, na a virema achimutuwa ko hekaluni, naye Jeso achiaphoza.
40021015	Ela makuhani abomu na alimu a shariya átsukirwa muno ariphoona go maut'u-maut'u ga kwangalaza gokala unagahenda, na anache anapiga k'ululu mo boma ra hekalu kwamba, "Naalikwe mut'u wa mudzungu wa Daudi!"
40021016	Ndo ao achimwamba Jeso vivi, "Unasikira vyo aambavyo o anache?" Jeso achiaudzidza achiaamba, "Ee, ninaasikira!" Chisha achiauza vivi, "Kwani mwi k'amudzangwe kurisoma rino Andiko rambaro, 'Mulungu wáafunza anache adide, na ana a mwao kumulika phots'o ila?' "
40021017	Chisha Jeso achiaricha o at'u, achiuka phapho Jerusalemu, achenda kadzidzi ka Betania kwendalala.
40021018	Chiramukoche, Jeso phokala unauya Jerusalemu, wákala unasikira nzala.
40021019	Achona muhi wa mutini k'anda-k'anda ya yo njira, na achenda ta pho koloni, ela wáwona k'auna t'ude zozosi, ta ni makodza maphuphu. Ndo achiulaphiza achiwamba, "Ts'ivyale t'ude kahiri!" Phapho kare uo mutini uchifinyalala makodza.
40021020	O anafunzi ariphoona gago áangalala muno ta achamba, "Aa! Asena, uno muhi wa mutini ufinyalaladze makodza maruru vino?"
40021021	Jeso achiudzidza achamba, "Ninamwambira jeri mino, muchikala munakuluphira jeri na k'amuna shaka mwenu myoyoni, mundaidima kugahenda gaga godzouhendera uu mutini. Na chisha ts'i gago hicheye bee, ela mundaidima kuwamba ta mulima uu, 'Ng'oka ukadzitiye baharini,' na vivyo vihendeke.
40021022	Chochosi mumuvoyacho Mulungu kwa njira ya mavoyo, mundapata muchikala munakuluphira kukala, Mulungu undamuhendera."
40021023	Jeso ariphouka pho muhi wa mutini, wáenderera na charoche ta Jerusalemu, na achendaphenya boma ra hekalu achisagala, na achanza kufunza. Ndo makuhani abomu na atumia achimutuwa achendamuuza vivi, "We Jeso, gano ga kuvuguza at'u muno boma ra hekalu, unagahenda kwa widimi wani? Na ni ani yekup'a widimi uno?"
40021024	Jeso naye achiaudzidza achiaamba, "Mimi nami nindamuuza swali mwenga, na muchiudzidzat'o, h'aya nami nindamwambira ninahenda maneno gaga kwa widimi wani.
40021025	Johana Mubatizi ariphobatiza at'u, o widimiwe wákala ulaa kwa Mulungu, hebu wákala ulaa kwa at'u?" Ela ao achanza kuuzana-uzana ao enye kwa enye vivi, "Aa! Hwambedze asena? Huchamba widimiwe wálaa kwa Mulungu, undahwuza yiye ahwambe, 'Bee heka k'amumukuluphirire?'
40021026	Na huchamba, 'Widimiwe wálaa kwa at'u,' h'aya manyani hu maengaengani. Maana, at'u osi anakuluphira kukala, Johana wákala ni mugomvi wa Mulungu."
40021027	Ndo achimuudzidza Jeso achimwamba, "K'ahumanya sino." Ndo Jeso naye achiaamba, "H'aya bee ta mimi nami ts'indamwambira yenip'a widimi wa kuhenda maneno gaga."
40021028	Jeso wáenderera kugomba na o makuhani abomu na atumia. Yiye wá-aamba, "Hebu sirikisani t'adi yino, na chidzako munambire maazo genu. P'indi kwákala mut'u mumwenga na anae airi a chilume. Ts'iku mwenga, achimwamba ye muvyere, 'Baba, rero enda ukahende kazi ko munda wa mizabibu.'
40021029	Ye mwana achimwamba abaye, 'Ts'indakwenda mino!' Ela chidzakoche, wátya mwenye na achenda.
40021030	Aripholaa phapho, ye mutumia wákwendamwambira ye muvaha, naye achikubali kare kukala undakwenda, ela k'endere.
40021031	H'aya nambirani sambi, ni yuphiye kati ya o airi yehenda gara gokala alagizwa ni abayao?" O achiudzidza achamba, "Ni ye muvyere." Phapho Jeso achiaamba, "H'aya bee ninamwambira jeri mino, vivi atosi a kodi na mahawa anamulongolera kwenda Ufalumeni kwa Mulungu.
40021032	Maana, Johana Mubatizi wákudza, achidzamwambira njira ya kuhendera ga haki, na mwi makuhani abomu na alimu a shariya k'amumukuluphirire. Ela atosi a kodi na mahawa o achimukuluphira, na ta muriphoona ao akuluphira, chisha mwi k'amutyire na kukuluphira vivyo."
40021033	Jeso wáenderera kugomba na o makuhani na alimu a shariya. Yiye wá-aamba, "Sirikisani yino t'adi yinjine nayo. Mut'u mumwenga wárima mundawe, na achiphanda mizabibu. Ariphomala gago achiulinga uchigo, achitsonga phat'u pha kubundira zabibu mwambani, na achimut'a uringo wa kurindira. Chisha, acherekezana na at'u anjine aurorome o munda, ela zabibu zichiiva adze agavye, chidzako ye mwenye achitsamira its'i yinjine.
40021034	Musimu wa zabibu kwiva uriphofika phephi, mwenye munda wáahuma ahendikazie kwa arat'u aroromi, kwa ta akamuhwalire fungure ra mavuno ga zabibu.
40021035	Ela arat'u aroromi achendaagwira ao ahendikazie. Mumwenga ámupiga, munjine achimupiga mawe, na munjine achihendamuulaga.
40021036	Mwenye munda achiahuma kahiri ahendikazi anjine, anji kuchira o a charo cha mwanzo, ela ao aroromi achendaahendera dza o a mwanzo.
40021037	Musindikizowe, achimuhuma mwanawe na maazo ga kukala, 'Andakwendamogopha yuyu mwanangu.'
40021038	Ela o aroromi ariphomona tu ye mwanawe, áambana vivi, 'Yuyu abaye achifa ndiye yendehwala ufa. Ndo nahumuulageni kwa ta abaye achidzafa, ufawe ukale wehu!'
40021039	Ndo achimugwira kare achimulavya ta konze ya urat'u munda wa mizabibu, achendamuulaga."
40021040	Ndo Jeso achiuza vivi, "H'aya munaona ye mwenye munda achidza, undakudzaahendadze o aroromi?"
40021041	O achimuudzidza achimwamba, "Yiye achidza, undakudzaaulaga voro-voro naye arat'u aroromi ai, na urat'u munda wa mizabibu aerekezane na aroromi anjine, ario andamup'a fungure ukati wa mavuno."
40021042	Phapho Jeso achiaamba, "Mukale mwi k'amudzangwe kugasoma Maandiko gano ga Mulungu gaambago: 'Dziwe riro roremwa ni ajengi, vivi ndiro rodzokala dziwe ra tende muno! Bwana ndiye ariyehenda neno riro, naro ni neno ra kuhwangalaza muno'?"
40021043	Ndo kumarigiza Jeso achamba, "Bee ninamwambira mino, mwimwi mundakulaviwa Ufalumeni kwa Mulungu, na kuphirikwe anjine ondovyala t'ude za o Ufalume wa Mulungu."
40021045	Makuhani abomu na Afarisayo ariphosikira zo t'adize ámanya kukala, Jeso wákala unagomba dzulu yao.
40021046	Kwa vivyo, achikala anahenza amugwire Jeso, ela ni áogopha ro duu ra at'u tu, kwakukala, ao osi ákala anakuluphira kukala, Jeso ni mugomvi wa Mulungu.
40022001	Jeso wáenderera kwafunza ao at'u chit'adi. Yiye wáamba,
40022002	"Hunaidima kuuhwalanisha Ufalume wa Mulungu na t'adi yiyi. Mufalume mumwenga wámwikira mwanawe nyambura.
40022003	Ts'iku ya nyambura yiriphofika, yiye wáahuma ahendikazie akaaihe at'u okala adzambirwa, ela k'aahenzere kudza.
40022004	Achihuma ahendikazie anjine achiaamba, 'Kaambireni o at'u oambira yiyi nyambura kukala, mimi nidzitsinza kare nzao na ndama ya kunona, na vivi chakurya chidziiva, na chila chit'u chikamilika. Kwa vivyo, hindeni hukayiuseni yo nyambura.'
40022005	Ela ao okala adzambirwa, k'aagatuwire mijali gago. Chila mut'u wátuwa gakwe mwenye. Mumwenga wákwenda kwakwe mundani, munjine achenda kwakwe uchuzini,
40022006	na o anjine achiagwira o ahendikazi okala áhumwa, achiapiga ta achiaulaga.
40022007	Ye mufalume phapho achitsukirwa muno ta achialagiza shikarie achendaaulaga okala adziulaga o ahendikazie, na o mudzi wao achiutiya moho.
40022008	Chisha, mufalume achiaiha ahendikazie anjine achiaamba, 'Nyambura ya mwanangu ni rero, ela o at'u oambira ákala k'aawirya.
40022009	Ndo vivi, endani matanyiko ga njira bomu, na osi ondoaona, aambeni adze nyamburani.'
40022010	Ndo ahendikazi hinyo achenda ko matanyikoni ga njira bomu, achenda-aambira at'u anji adzo na ai, chisha achiareha ko nyamburani kwa ye mufalume, na ro dzidzumba rokala nyambura yinauswa mumo, richiudzala.
40022011	Ela ye mufalume ariphokwenda ko dzumbani kwendalola o ajenie, wámona mut'u mumwenga yekala k'avalire nguwo za kwendera nyamburani,
40022012	na achimuuza vivi, 'Abaye, udziphenyadze muno we phots'o nguwo za kwendera nyamburani?' Phapho, ye mut'u k'apatire ra kugomba kamare.
40022013	Ndo ye mufalume achiaamba ahendikazie, 'Mugwireni yuya mumufunge mikono na magulu, chisha mukamutsuphe ko konze dzizani, ariko undadzuta, na arire ta ga milatso.' "
40022014	Ndo kumarigiza Jeso achamba, "Mulungu unaaiha at'u anji kwakwe Ufalumeni, ela ni achache o atsagulwao."
40022015	Ndo phapho o Afarisayo ákwendadzila kwa akamuhege Jeso kwa kumuuza maswali.
40022016	Ariphomala, achiahuma anafunzi ao na at'u a chama cha Herode. Ao achendamuuza Jeso vivi, "Mwalimu, hunamanya kukala uwe u mujeri, unafunza ujeri dzulu ya njira ya Mulungu, na k'ogopha, hebu kumupendeleya mut'u, maana, we k'ulola cheo cha mut'u.
40022017	Ndo sambi uwe hwambire maazogo. Yikale yino Shariya yehu yinahuhenzeza kuripha kodi kwa Kaisari, hebu k'ayihuhenzeza?"
40022018	Ela Jeso ye achikala udzigamanya kare go maazo gao mai. Ndo ta achiaamba, "Mwi alumakwiri, kwadze munaheza kunihega?
40022019	Hebu mwenye p'esa za kodi naalavye." Mumwenga aripholavya dinari,
40022020	Jeso achiauza vivi, "Sura rino na dzina rino ni vya ani?"
40022021	O achimuudzidza achimwamba, "Ni vya Kaisari." Phapho Jeso achiaamba, "H'aya vya Kaisari mup'eni mwenye, na vya Mulungu navyo mup'eni Mulungu mwenye vivyo."
40022022	Ao at'u okala áhumwa ni Afarisayo ariphosikira gago, áangalazwa muno ni go maudzidzige na achiuka, ye achimuricha phapho.
40022023	Ts'iku yiyo mwenga, Asadukayo aambao kukala afadzi k'aafufuka, ákwenda kwa Jeso achendamwamba,
40022024	"Mwalimu, Shariya ya Musa yinahwamba, 'Mut'u achihwala na afe achikala muchewe k'adzangwe kuvyala, nduguye yiye mufadzi ni seti amuhwale ye gungu amuvyalire ana nduguye.'
40022025	Ndo sambi, p'indi phapha phásagala ndugu mwenga, alume afungahe. Yuyat'u muvyere wáhwala, ela achifa phots'ovyala naye ye muche. Kwa vivyo, ye muchewe achimusiyira yuyat'u muvahawe yedzetuwirizana.
40022026	Muvahawe achimuhwala yuyat'u gungu, ela yuyu naye, k'avyalire naye achifa vivyo. Wa hahu naye dza vyo, na bee vichenderera vivyo ta osi afungahe.
40022027	Ariphosira kufa ao ndugu osi afungahe, yuyat'u muchet'u naye achidzafa.
40022028	Ndo sambi, ts'iku at'u phondofufulwa, muchet'u ye undakala mukaza ani? Kwani osi afungahe amuhwala vyo!"
40022029	Ela Jeso ye achiaamba vivi, "Mu alongo mwimwi, maana, k'amugaelewa Maandiko ga Mulungu, hebu widimi wa Mulungu!
40022030	Maana, at'u phondofufuka k'aandahwala hebu kuhwalwa, ela andakala dza malaika a mulunguni.
40022031	Na dzulu ya gano maneno ga at'u kufufuka kulaa kuzimu, mwi Asadukayo mukale k'amudzangwe kusoma dzuluye vyoambwa ni Mulungu mwimwi,
40022032	phara phoamba, 'Mimi ndimi Mulungu wa ano Burahimu, Isaka, na Jakobo!' Na bee, yiye ts'i Mulungu wa afadzi, ela ni Mulungu wa arat'u ario moyo."
40022033	Ro duu ra at'u ririphosikira gago, ráangalazwa muno ni go mafunzoge.
40022034	Ela Afarisayo ariphosikira kukala, Jeso wákala udziakomesa Asadukayo, áonana,
40022035	chisha mumwenga wao yekala ni mwalimu wa shariya, achendamuhega Jeso kwa kumuuza swali. Yiye wámuuza vivi,
40022036	"Mwalimu, kati ya malagizo gosi garigo Shariyani, ni riphiro ra halahala?"
40022037	Jeso achiudzidza achamba, "Ni rirat'u rambaro, 'Muhenze Bwana Mulunguo na moyoo wosi, rohoyo yosi na kwa akilizo zosi.'
40022038	Riri ndiro lagizo ra kwanza, na ra halahala.
40022039	Na ra phiri, ririro ringa riro, ni rirat'u rambaro, 'Muhenze munzio dza vyo udzihenzavyo uwe mwenye!'
40022040	Shariya yosi ya Musa na mafunzo ga agomvi a Mulungu, gagwiririra malagizo gaga mairi."
40022041	O Afarisayo ariphokala acheri phamwenga, Jeso wáauza vivi,
40022042	"Chivyenu mwi, munaona ye K'irisito ni mut'u wa mudzungu wa ani?" O achiudzidza achamba, "Siswi hunaona ni mut'u wa mudzungu wa Daudi."
40022043	Jeso achiaamba, "Chikala ni vyo sambi, ni kwadze Daudi wámwiha Bwana phokala udziudzalwa ni Roho wa Mulungu? Maana, Daudi wáamba,
40022044	'Bwana Mulungu wámwamba Bwana wangu: "Sagala upande wangu wa kulume hutawale phamwenga, ta phondoarimira adawao, na niaike ts'ini za ufalumeo." '
40022045	Ye Daudi mwenye tu unamwiha ye K'irisito, 'Bwana,' sambi ye K'irisito unaidimadze kukala mut'u wa mudzunguwe kahiri?"
40022046	Jeso ariphogomba gago, k'aphana mut'u yeidima kumuudzidza. Na kulaa ts'iku yiyo, k'aasubutire kumuuza kahiri maswali manjine.
40023001	Jeso ariphomarigiza kugomba dzulu ya K'irisito ni mut'u wa murere wa ani, wágomba na duu ra at'u na o anafunzie.
40023002	Yiye wá-aamba, " Alimu a shariya na Afarisayo ndiohewa widimi wa kuying'aza Shariya ya Musa.
40023003	Kwa vivyo, gatuwirizeni jeri-jeri go gao gosi amwambago muhende, its'iphokala muts'iaige gao ahendago. Maana, o garat'u agasumurirago at'u, o enye k'aagatuwa.
40023004	Ao mo Shariyani mwa Musa áonjeza gao genye, bee chisha makomu-makomu ta k'agatuwika, na ta ngawa k'aagahendera chiphoziphozi at'u akaidima kugatuwa.
40023005	Gao gosi ahendago bee, anagahenda kudzonyesa. Hwalani mufano wa vyo vit'u adzifungavyo viranguni na mikononi ukati achikala anavoya. Vivyo avitengeza vibomu kudzonyesa kukala, anatuwa dini yao jeri. Chisha, lolani ta mavalo gao nago vyo garivyo na mitse mire-mire. Gago gosi anagahenda kudzonyesa.
40023006	Na chisha, ahenza kusagala mut'u mwa abomu shuhulini, na kusagala mbere-mbere mo masinagogini.
40023007	Na ahenza kulamuswa ni at'u chiishima ko vyeteni, na ahenza aihiwe, 'Alimu' ni chila mut'u.
40023008	Ela mwimwi, at'u naats'imwihe 'Alimu' kamare, maana, mwalimu wenu ni mumwenga tu, na mwimwi mosi mu ndugu.
40023009	Na chisha, muts'imwihe mukuluphiri munziwenu yeyosi 'Baba' phapha duniani, maana, Abayenu ni mumwenga tu ye ariye mulunguni.
40023010	Hebu muts'iihiwe 'Vilongozi,' maana, chilongozi wenu ni mimi K'irisito tu bahi.
40023011	Ahenzaye akale chilongozi kati yenu, ni seti akale muhendikazi wa anzie.
40023012	Adziunulaye undaudzwa nyuma, na adziudzaye nyuma undaunulwa.
40023013	Ela mundamanya enye mwimwi alimu a shariya na Afarisayo, maana, mu alumakwiri! Mwimwi munaaziza at'u ats'iphenye Ufalumeni kwa Mulungu. Maana, mwimwi enye kuphenya k'amuphenya, na k'amwaphisa o ahenzao aphenye.
40023015	Mundamanya enye mwimwi alimu a shariya na Afarisayo, maana, mu alumakwiri! Mwimwi munazunguluka chila phat'u ta baharini kwa mupate ta ngawa mut'u mumwenga tu atuwe dini yenu, na mumupatapho, nikumuhenda akakala mui muno ta kutiywakwe akili kukachira ko kwenu.
40023016	Mundamanya enye mwimwi vilongozi ots'oona, mufunzao at'u kukala, 'Mut'u achilapha hekalu, ta akats'achichimiza chilaganeche bee k'ana neno. Ela achilapha yo dahabu yiriyo mo hekaluni, niats'ichivunze chilaganeche chochiika.'
40023017	Mwimwi k'amona, na mu azuzu! Maana, hekalu ndo takatifu, ela ts'i dahabu. Dahabu yikala takatifu tu yilaviwapho kwa Mulungu mo hekaluni.
40023018	Chisha, munaafunza at'u kukala, 'Mut'u achilapha chijaja cha kochera sadaka mo hekaluni, bee ta akachivunza chilaganeche k'ana neno. Ela achilapha yo sadaka ayilavyayo pho chijajani, niats'ichivunze chilaganeche chochiika.'
40023019	Mwimwi k'amona! Maana, chijaja cha kochera sadaka mo hekaluni ndicho chitakatifu, ela ts'i sadaka. Sadaka zikala takatifu zocherwapho Mulungu pho chijajani.
40023020	Ndo alaphaye chijaja cha kochera sadaka, unalapha ta zo sadaka zodzolaviwa phapho.
40023021	Na alaphaye hekalu, bee unalapha ta Mulungu ariye unasagala mumo hekaluni.
40023022	Alaphaye mulunguni, unalapha chihi cha chifalume cha Mulungu, na ye Mulungu mwenye achisagaliraye.
40023023	Mundamanya enye mwimwi alimu a shariya na Afarisayo, maana, mu alumakwiri! Mwimwi munamulavira Mulungu fungu ra kumi ta kwa vilungiro vya mbogani, ela munaricha kutuwa mafunzo ga halahala ga Shariya. Mafunzo ga halahala ga yo Shariya ni kuhenda ga haki, konerana mbazi, na kukala at'u a kukuluphirika kwa anzienu. Bee, malagizo gaga munahenzwa mugatuwe jeri-jeri. Na ta go manjine nago muts'igariche, nimwenderere kugahenda vivyo.
40023024	Ndo mwimwi mu vilongozi ots'oona, murio mutuwa t'ot'ot'o go malagizo madide-madide, ela munavunza malagizo ga Mulungu ga halahala.
40023025	Mundamanya enye mwimwi alimu a shariya na Afarisayo, maana, mu alumakwiri! Mwimwi kuku konze munadziikat'o dza mut'u atsukutsaye vikombe na masahani konze hicheye, ela mwenu ndani, mu tele ukora na ui.
40023026	Mwi Afarisayo ots'oona! Vikombe vyenu anzani kuvitsukutsa ko ndani, ndo ta konze nako kundatsuka.
40023027	Mundamanya enye mwimwi alimu a shariya na Afarisayo, maana, mu alumakwiri! Mwimwi munga dza mbira zopigwa ch'ok'aa, konze zinang'alang'ala, ela mo ndani mu tele misoza ya at'u a kufa na uchafu wosi.
40023028	Ndo dza mwimwi namwi, kuku konze munaoneka munahenda ga haki, ela mo mwenu ndani mu tele ulumakwiri na ui.
40023029	Mundamanya enye mwimwi alimu a shariya na Afarisayo, maana, mu alumakwiri! Mwimwi munagajengera vikuta mabira ga agomvi a Mulungu, na kuzitiya maleleo mbira za at'u okala achihenda ga haki.
40023030	Na munaamba, 'Kala siswi ukati uo wa akare ehu hwákala hudzivyalwa kare, hungari k'ahugwirikanire nao kwaulaga o agomvi a Mulungu!'
40023031	Kwa vivyo, munakubali enye kukala, mu at'u a mudzungu a o at'u oulaga agomvi a Mulungu.
40023032	Akare enu ndio oanza kwaulaga agomvi a Mulungu. H'a bee yimarigizeni kamare yo kazi yoanzwa ni akare enu!
40023033	Mwimwi mu chivyazi chii dza cha nyoka. Kwa vivyo, k'amwidima kuchimbira kutiywa akili ni Mulungu kwa kutsuphwa mohoni.
40023034	Ninamwambira mino, vivi ninaahuma kwenu agomvi a Mulungu, at'u a hekima na alimu, na anjine mundaaulaga, anjine mwaulage kwa kwakot'a misumari musalabani, anjine mundaachapa milanga masinagogini mwenu, na anjine mundaahendera mauku chila mudzi ondokwenda.
40023035	Kwa vivyo, mwimwi mundatiywa akili kwa kuulagwa kwa at'u osi okala anahenda ga haki phapha duniani, kwanzira Abeli ariye wáulagwa na k'ana kosa, ta kuulagwa kwa Zakariya mwanangwa wa Barakiya, ariye mwimwi mwámuulaga kati-kati ya chijaja cha kulavira makafara, na hekalu mo bomani.
40023036	Ninamwambira jeri mino, mwimwi at'u a chivyazi chichi ndimwi ondotiywa akili kwa kuulagwa kwa at'u ao osi.
40023037	At'u a Jerusalemu! Mwi achina Jerusalemu, mwimwi munaaulaga agomvi a Mulungu, na kwapiga mawe arat'u adzumbe ario Mulungu unaahuma kwenu! Ni k'ano ngaphi mino zohenza kwaudza phamwenga at'u enu, dza kolo ra k'uk'u riakuyakuyavyo anae mwakwe makwaphani, ela mwi k'amukubalire vivyo.
40023038	Bee, vivi Mulungu ta k'andaulola kahiri mudzi wenu, na ni seti ukale anzo.
40023039	Maana, ninamwambira mino kukala, k'amundanona kahiri ta mwambe, 'Wáajaliwa ni Mulungu yiye adzaye kwa dzina ra Bwana!' "
40024001	Jeso wáuka pho hekaluni, na mwenye phokala unenda vyakwe, anafunzie ámolohera ro hekalu.
40024002	Ela Jeso ye achiaamba, "Riri hekalu rájengwat'o dza muronavyo, ela ninamwambira jeri mino, riri bee, rindavunzwa, na gaga mawe gosi mugaonago, bee k'arindasala ta dziwe mwenga renye dzulu ya rinjine."
40024003	Jeso ariphofika mulima wa Mizeituni wásagala, na anafunzie achimutuwa ao hichiyao tu achimwamba, "Hwambire, rira hekalu rindavunzwa rini? Na ni dalili yani yondoonyesa kuuyako, na ts'iku za phephi na musindikizo wa urumwengu?"
40024004	Jeso achiaudzidza achiaamba, "Dzimanyirireni muts'idze mukalembwa ni mut'u yeyosi.
40024005	Maana, at'u anji andalairira na ahumire dzina rangu aambe, 'Mimi ndimi yiye K'irisito,' na andaalemba at'u anji.
40024006	Na mundasikira kuna viha, na nziyenziye ya viha, ela gago gachilairira, mwi ts'ibabaikeni. Maana, gago ni seti galairire mwanzo, ela vivyo ts'i kwamba gandakala ganaonyesa ts'iku ya musindikizo wa urumwengu yindakala yifika.
40024007	Its'i mwenga yindaheha na its'i yinjine, na ufalume umwenga undaheha na ufalume unjine. Kundakala na nzala, na its'i yindasumba kut'u mbali-mbali.
40024008	Maneno gago gosi gandakala ni mwanzo wa yo riki tu, dza muchet'u yedzanza kulumwa ni ndani ya uvyazi.
40024009	Na chisha, at'u andamugwira na amufunge kwa amushononese, na amuulage, na at'u a viryomo vyosi andamumena kwakukala, munanikuluphira.
40024010	Ndo phapho at'u anji anikuluphirao vivi andauya nyuma, andamenana na andaguzana.
40024011	Na agomvi anji a ulongo nao andalairira, na aalembe at'u anji.
40024012	Ukati uo, at'u ai andakala anji muno ta kuhenzana kwa at'u anji kusire.
40024013	Ela yendevumirira ta musindikizo, bee ndiye yendetivywa.
40024014	Na yiyi Nguma Mbidzo dzulu ya Ufalume wa Mulungu, yindasumurirwa duniani kosi, kwa ta at'u a its'i zosi ayisikire, na ndo ts'iku ya musindikizo wa urumwengu yifike."
40024015	Jeso wáenderera kugomba achamba, "Muchona mulungu wa chinyago yehadzwa ni mugomvi wa Mulungu Danieli kukala undabananga hekalu, umut'wa mut'u mutakatifu mo hekaluni," (musomi naamanye maanaye),
40024016	"phapho ondokala a Judea, naakazire virimani.
40024017	Mut'u yendekala u dzulu ya nyumba, achitserera naats'iphenye nyumbani kuhwala miyoye, its'iphokala naachimbire tu.
40024018	Yendekala u kwakwe mundani naats'iuye mudzini kwendahwala nguwoze, its'iphokala naachimbire tu naye.
40024019	Andamanya enye achet'u ondokala ana t'umbo na ondokala anaamwisa ts'iku zizo!
40024020	Muvoyeni Mulungu maneno gago gats'ilairire ukati wa mvula, hebu ts'iku ya Sabato!
40024021	Maana, riki yondolairira ukati uo, bee yindakala bomu muno ta k'ayidzangwe kulairira hangu urumwengu uriphoumbwa ta rero, na ta k'ayindakudzalairira kahiri.
40024022	Na kala ts'iku zizo za riki k'aziphunguzirwe, k'akuna binadamu yeyosi ariye angari kutiya. Ela vino ts'iku zizo zindaphunguzwa kwa dzulu ya at'u otsagulwa.
40024023	Ukati uo, mut'u achidzamwamba, 'Ye K'irisito hiyu phano!' hebu 'Hiyuya kura!' mwimwi muts'imukuluphire kamare.
40024024	Maana, andalairira K'irisito a ulongo, na at'u adzambao ni a Mulungu a ulongo, na ao andakudzahenda dalili za kwangalaza na maut'u-maut'u ga kwangalaza, kuheza kwalemba vichiidimikika ta o at'u otsagulwa ni Mulungu.
40024025	Bee mino nidzimwambira chimbere gago, kwa ta gachidzalairira, muts'idze mukalembwa.
40024026	Kwa vivyo, achidzamwamba, 'K'irisito u nyika,' mwimwi ts'ikubalini, na ta ts'endeni kamare kwendalola. Hebu achimwamba, 'K'irisito uzama nyumbani,' mwimwi gago muts'igakuluphire kamare.
40024027	Maana, mimi Mut'u yelaa dzulu, nichikala ninadza nindaonewa lwazu dza virat'u mufyu umetavyo kulaa mulairo wa dzuwa, ta mutserero wa dzuwa.
40024028	Kudza kwangu kundakala lwazu, dza virat'u mumanyavyo phat'u phana chimba kwa kona nderi anji arundikana phapho."
40024029	Jeso wáenderera kugomba achamba, "Riki zizo za ts'iku zizo zichichira tu; 'Dzuwa rindagwirwa, mwezi k'aundaala, nyenyezi zindagwa kulaa mbinguni, na nguvu za dzulu zindasumbiswa.'
40024030	Ndo chidzako kulairire dalili ko mbinguni konyesa kukala, mimi Mut'u yelaa dzulu ninauya, na phapho at'u a viryomo vyosi phapha duniani arire, na ndo anone mimi Mut'u yelaa dzulu ni mainguni ninadza na widimi na mung'alo unji wa Mulungu.
40024031	Chisha, kundapigwa gunda kwahuma malaika angu ende urumwenguni kosi, akaatsole-tsole at'u angu osi oatsagula kulaa chila p'embe."
40024032	Jeso wáenderera kugomba na anafunzie achiaamba, "Nahuhwaleni mufano wa muhi wa mutini, nimufunzire gaga. Vitaivye vichanza kulavya makodza matsanga tu, munamanya kukala, ukati wa kazikazi ufika.
40024033	Ndo dza gago gosi godzomwambira nago, muchigaona ganahendeka tu, mundamanya kukala, mimi Mut'u yelaa dzulu ni phephi muno na kuuya.
40024034	Ninamwambira jeri mino, at'u angu oatsagula k'aandafa akasira, ta garipho maneno gago gosi gandahendeka.
40024035	Mbingu na dunia zindakala na musindikizo, ela maneno gangu k'agandasika. Gago gandakwenderera ta kare na kare."
40024036	Jeso wáenderera kugomba achamba, "Ela ta vivyo, k'akuna mut'u amanyaye yo ts'iku, hebu saa ya musindikizo wa urumwengu yindakala rini, ta mimi Mwana na malaika a Mulungu. Amanyaye ni Baba Mulungu tu hicheye.
40024037	Virat'u at'u arivyokala ukati wa Nuhu, ndivyo vyondokala ukati nichikala ni phephi na kuuya mimi Mut'u yelaa dzulu.
40024038	Ukati uo wa Nuhu, muvo wa madzi phokala u phephi na kudza, at'u áenderera kurya na kunwa, kuhwala na kuhwalwa ta ukati Nuhu ariphophenya safinani,
40024039	chisha at'u o k'aamanyire vivyo rokala rindahendeka ta muvo wa madzi uchidzaahosa osi. Ndo vivyo vyenye bee, ndivyo vyondokala ukati mimi Mut'u yelaa dzulu nichikala ninauya.
40024040	Ukati uo, alume airi andakala a mundani anarima, na mumwenga undahwalwa, na ye munjine arichwe.
40024041	Achet'u airi andakala anasukumana lwala, na mumwenga undahwalwa, na ye munjine arichwe.
40024042	Ndo dzimanyirireni, kwakukala, k'amumanya nindauya ts'iku yani mimi Bwana wenu.
40024043	Ela kalani muchimanya kukala, kala mwenye nyumba nikumanya ni usiku wa saa ngaphi urio mwivi undakudza, angari kuchesa kwa kuts'ahenza nyumbaye yivunzwe na kuphenywa.
40024044	Ndo ta mwimwi namwi, kalani kwete ukati wosi, maana, mimi Mut'u yelaa dzulu nindakudza ukati urio mundakala k'amunilolera."
40024045	Jeso wáamba, "Hebu nimwambire muhendikazi wa kukuluphirika na mwenye hekima arivyo. Muhendikazi wa kukuluphirika ni yuyat'u ariye tajiriwe undamwika mwimirizi wa ahendikazi anzie, kwa ta aap'e chakurya ukati uwiryao.
40024046	Ndo baha ye muhendikazi wa kukuluphirika, ariye tajiriwe achiuya, undakudzamona unahenda godzomulagiza.
40024047	Ninamwambira jeri mino, tajiri achona vivyo, undamwika muhendikazi yiye mwimirizi wa miyoye yosi.
40024048	Ela ye muhendikazi achikala ni mui, na aanze kwaza mwakwe moyoni aambe, 'Aa, tajiri wangu undachelewa kuuya,'
40024049	ndo ta ye aaphenyerere kwapiga o ahendikazi anzie, arye na anwe na anwadzi anjine ta akole.
40024050	Ndo tajiriwe nikudza ts'iku yiriyo undakala k'amulolera, na saa ariyo k'ayimanya.
40024051	Phapho ndipho tajiriwe undamutiya akili vikali, na amutiye kut'u kumwenga na alumakwiri, na kuko andadzuta, na arire ta ga milatso."
40025001	Jeso wáenderera kugomba achamba, "Ukati uo nichikala ninauya mimi Mut'u yelaa dzulu, Ufalume wa Mulungu undahwalanishwa na t'adi yiyi. Ts'iku mwenga, asichana kumi áasha mataa gao achendamurana bwana nyambura.
40025002	Ela atsano kati yao ákala ni azuzu, na o anjine atsano achikala ni elevu.
40025003	Maana, aa atsano azuzu átsukula mataa gao, ela k'aatsukulire mafuha ga k'anda.
40025004	Ela o anjine atsano elevu, achitsukula mataa gao na mafuha manjine ga k'anda.
40025005	Ndo ao asichana achendatariza ta achidzitariza, maana, bwana nyambura wáchelewa kuloka. Phapho achinyekererwa ni usingizi na achilala.
40025006	Ela kuriphofika usiku wa manane, njerejere záanza kupigwa kukala, 'Bwana nyambura unaloka; nzoni mudze mumurane.'
40025007	Phapho o asichana osi achilamuka, achanza kufanya-fanya mataa gao.
40025008	Mataa ga arat'u atsano azuzu gákala gadziuma mafuha, na ndo achiaamba o anziao, 'Hulwamisireni utambi mataa gehu asena, maana, gadziuma mafuha.'
40025009	Ela o atsano elevu achamba, 'Go hurigo nago, bee gatosha siswi bahi! Kwa vivyo, mwimwi ni baha mwende dukani mukagule genu!'
40025010	Ndo arat'u asichana azuzu ariphokala acheri ko kugulani mafuha, bwana nyambura kuno nyuma achidzachira, na o asichana okala mataa gao ganaaka ta a kwete, achigwirikana naye achendaphenya ro dzumba rokala rinauswa nyambura, chisha lo luvi luchisindikwa.
40025011	Ndo chidzakoche, arat'u asichana azuzu nao achidza, na achipiga hodi vivi, 'Bwana, Bwana, husundulire!'
40025012	Ela ye bwana nyambura achiaamba, 'Ts'imumanya kamare mwimwi!' "
40025013	Ndo kumarigiza Jeso achamba, "Dzimanyirireni bee, kwakukala, k'amumanya nindauya ts'iku yani, hebu saa ngaphi."
40025014	Jeso wágomba vivyo achamba, "Ukati wangu wa kuuya, Ufalume wa Mulungu undahwalanishwa na t'adi yiyi. Mut'u mumwenga wákala ufikirwa ni charo, na phokala k'adzangwe kuuka, wáaiha ahendikazie achidzaap'a p'esaze zosi azimanyirire,
40025015	na chila mumwenga wámup'a kutuwirizana na vyakwe aidimavyo. Mumwenga wámup'a miliyoni mbiiri na nusu (2,500,000), munjine achimup'a miliyoni mwenga (1,000,000), na ye wa hahu achimup'a laki ts'ano (500,000), ndo hiye achiuka.
40025016	Yuyat'u yehewa miliyoni mbiiri na nusu, achanza kuzichuzira kare zizo p'esa, na achipata faida ya miliyoni mbiiri na nusu vivyo.
40025017	Yehewa miliyoni mwenga naye, achihenda dza vivyo vya munziwe, na achipata faida ya miliyoni mwenga.
40025018	Ela yehewa laki ts'ano ye, wákwendazitsimbira bop'o achizifitsa zo p'esa za tajiriwe.
40025019	Tajiri wao wákwendasagala myaka minji kokala ukwenda, ela achiuya. Na ariphouya, achihenza kumanya chila muhendikaziwe chopata kulairirana na p'esa zokala udziarichira.
40025020	Ndo muhendikazi yehewa miliyoni mbiiri na nusu, wákudza, achilavya miliyoni mbiiri na nusu za faida, na miliyoni mbiiri na nusu zokala uhewa achuzire. Phapho achimwamba tajiriwe vivi, 'Mutumia, wánip'a miliyoni mbiiri na nusu uwe, ela mino názichuzira ta zichivyala miliyoni mbiiri na nusu kahiri.'
40025021	Tajiriwe achimwamba, 'Vyohenda uwe ni vidzo muno, na uwe u muhendikazi mudzo na wa kukuluphirika. Na kwakukala, udzikala mwaminifu na neno dide, vivi nindakwika mwimirizi wa mabomu. Ndo ta phenya kuno niriko, udze uhamirwe dza vyo nihamirwavyo mimi.'
40025022	Muhendikazi yehewa miliyoni mwenga naye, achidza achimwamba, 'Mutumia, wánip'a miliyoni mwenga uwe, ela mino názichuzira ta zichivyala miliyoni mwenga kahiri. Kwa vivyo, zosi miliyoni mbiiri hizi.'
40025023	Tajiriwe achimwamba, 'Vyohenda uwe ni vidzo muno, na uwe u muhendikazi mudzo na wa kukuluphirika. Na kwakukala, udzikala mwaminifu na neno dide, vivi nindakwika mwimirizi wa mabomu. Ndo ta phenya kuno niriko, udze uhamirwe dza vyo nihamirwavyo mimi.'
40025024	Ela yehewa laki ts'ano phokudza, wámwamba, 'Mutumia, ninakumanya uwe u musiru muno, na u mut'u uhenzaye kudzipatira faida ya bule yots'oyihendera kazi.
40025025	Kwa vivyo, gago mino gánogofyera ta p'esazo nichendazitsimbira bop'o nichizifitsa. Ndo sambi, p'esazo zonip'a hizi.'
40025026	Ela tajiriwe achimuudzidza achimwamba, 'Uwe u muhendikazi mui, na mukaha! H'aya nawe wámanya kukala mino ni mut'u nihenzaye kudzipatira faida ya bule phots'oyihendera kazi,
40025027	kwadze sambi k'wendereziika bengi p'esa zangu zikatsuma, ta vino vyouya nikazihwala na faidaye?'
40025028	Ndo phapho ye tajiriwe achiaamba ahendikazie anjine, 'Muphokeni yuno zo p'esa, mukamup'e yepata faida ya miliyoni mbiiri na nusu.
40025029	Maana, ahumiraye cho aricho nacho, undaonjezwa akale na vinji, ela yuyat'u yets'echihumira, undaphokwa ta cho aricho nacho.
40025030	Na yuyu muhendikazi yets'e ganjira kamutsupheni ko konze dzizani, kuriko undadzuta na arire ta ga milatso!' "
40025031	Jeso wáamba, "Ukati mimi Mut'u yelaa dzulu nichidzatawala phamwenga na malaika osi a Mulungu, nindasagala phangu chihini cha chifalume,
40025032	na at'u a viryomo vyosi phapha duniani arehewe mbere zangu. Nami phapho nindaagavya maduu mairi dza virat'u murisa atanyavyo magonzi na mbuzi.
40025033	Rirat'u duu ra at'u ahendao ga haki, nindariika mukono wangu wa kulume, na rira ra adambi, niriike mukono wangu wa kumots'o.
40025034	Nichimala kuhenda gago, mimi mufalume ninda-aamba ondokala a mukono wangu wa kulume, 'Mwimwi ndimwi áajaliwa ni Baba. Kwa vivyo, phenyani kuno kwakwe Ufalumeni, urio wámwikira hangu urumwengu k'audzangwe kuumbwa.
40025035	Maana, mwimwi ndimwi onip'a chakurya ukati niriphokala nina nzala, ndimwi onip'a madzi ukati niriphokala nina ch'iru, ndimwi onipiga karibu mwenu midzini ta niriphokala ni mujeni,
40025036	ndimwi onip'a nguwo ukati niriphokala nidzimala, ndimwi onirarisa ukati niriphokala ni mukongo, na ndimwi okala muchidza muchinilola phokala nidzifungwa.'
40025037	Phapho ao ahendao ga haki andaniuza mimi mufalume anaambe, 'Bwana, ni rini sino phokona una nzala ta huchikup'a chakurya, hebu phokona una ch'iru ta huchikup'a madzi?
40025038	Ni rini phokona u mujeni ta huchikupiga karibu kwehu midzini, hebu phokona udzimala nguwo ta huchikup'a?
40025039	Ni rini phokona u mukongo ta huchikurarisa, hebu phokona udzifungwa ta huchidza huchikulola?'
40025040	Ela mino mufalume niaambe, 'Ninamwambira jeri, phokala muchiahendera gago o ndugu zangu ta ye mudide yets'emanyikana, bee mwákala munanihendera mimi.'
40025041	Chisha, mimi mufalume niagalukire ondokala a mukono wangu wa kots'o niambe, 'Niukirani phano mwi at'u ario Mulungu wálamula kare kumutiya akili! Endani kura moho wa kare na kare, urio wáikirwa Shetani na malaikae.
40025042	Na phaukeni bee, maana, ukati niriphokala nina nzala k'amunip'ire chakurya, ukati niriphokala nina ch'iru k'amunip'ire madzi.
40025043	Mimi nákala ni mujeni, namwi k'amunipigire karibu kwenu midzini; nichimala nguwo, namwi k'amunip'ire ta demu, nichikala mukongo, namwi k'amunirarisire, na nichifungwa, namwi k'amudzire ta kudzanilola.'
40025044	Phapho nao andauza aambe, 'Bwana, ni rini sino phokona una nzala, una ch'iru, phokala u mujeni, phokala udzimala nguwo, phokala u mukongo hebu phokala udzifungwa na sino k'ahukwavizire kamare?'
40025045	Ela mino mufalume niaudzidze niaambe, 'Ninamwambira jeri, mwimwi phorema kumuhendera gago ta ye mudide yekala k'amanyikana, bee mwákala munarema kunihendera mimi.'
40025046	Ndo phapho ao andasukumwa kut'u kondotiywa akili ta kare na kare. Ela ohenda ga haki, aphenye uzimani uphya wa kare na kare."
40026001	Jeso ariphomarigiza kufunza maneno gago, wá-aamba anafunzie vivi,
40026002	"Ts'ikuk'uu ya P'asaka ni muhondo dza vyo mumanyavyo kare, na mimi Mut'u yelaa dzulu nindalaviwa kwa at'u ai aniulage kwa kunikot'a misumari musalabani."
40026003	Ukati uo, makuhani abomu na atumia a Chiyahudi nao, ákala adzonana phamwenga dzumbani ra utawali kwa Kayafa, yekala ndiye kuhani mubomu.
40026004	Ao ákala anadzila vyondomugwira Jeso chelevu, na amuulage.
40026005	Ela ko kwao kudzilani áambana vivi, "Nahuts'imugwireni uu ukati wa ts'ikuk'uu, ats'idze at'u akamanya, na akabit'a muyuwano."
40026006	Jeso ariphokwenda Betania, wákwendaphenya nyumbani mwa mut'u mumwenga aihiwaye Simoni wa mahana.
40026007	Ndo ariphokala unarya chakurya, muchet'u mumwenga wáphenya na t'upa ya alabasita yokala yina mafuha ga gali, ga kunuk'at'o, na achanza kumumwagira Jeso mafuha gago chitswani.
40026008	Ela anafunzie ariphoona gago, átsukirwa muno ta achambana, "Heka unagabananga gano mafuha yuno muchet'u?
40026009	Maana, mafuha gaga gangari kuguzwa na gakalaa p'esa nyinji zenye, zirizo zingari kuhewa achiya."
40026010	Ela Jeso ye achikala udzigamanya go gao gokala anagagomba, na ndo ta achiaamba, "Kwadze munamuyuga yuno muchet'u? Yiye godzonihendera ni madzo.
40026011	Achiya mundakala nao ts'iku zosi. Kwa vivyo, ahenzaye kwaaviza, unda-aaviza, ela mimi bee k'amundakala nami ts'iku zosi.
40026012	Yuyu muchet'u udzinimwagira go mafuha kuubambanya chimbere mwiri wangu kwa maziko.
40026013	Ninamwambira jeri mino, duniani kosi kondosumurirwa Nguma Mbidzo, gaga godzohendwa ni yuyu muchet'u nago ni seti gahadzwe kumukumbikira."
40026014	Juda Isikariyoti, mumwenga wa arat'u ahumwa a Jeso kumi na airi a widimi, wákwenda kwa makuhani abomu
40026015	achendaauza vivi, "Nichendamonyesa Jeso mwi, mundanip'ani?" Makuhani abomu achimup'a phapho kare vipande mirongo mihahu (30) vya p'esa.
40026016	Ndo kulaira ukati uo, Juda achanza kutsakula nafasi mbidzo ya kwaonyesa Jeso amugwire.
40026017	Ts'iku ya kwanza ya ts'ikuk'uu ya mikahe yots'otiywa hamira, Jeso wátuwiwa ni anafunzie achiuzwa vivi, "Vyakurya vya ts'ikuk'uu, unahenza hukavibambanyephi sino?"
40026018	Jeso achiaamba, "Endani mudzini, kura kwa mut'u wehu mukamwambe, 'Mwalimu wehu udzihuhuma hudze hukwambire kukala, ukatiwe u phephi. Kwa vivyo, unahenza adze arye P'asaka phamwenga na siswi anafunzie mumu mwako nyumbani.' "
40026019	Ndo o anafunzi hinyo achendahenda dza vyokala adzambwa, na achanza kujit'a chakurya cha ts'ikuk'uu.
40026020	Dziloniye, Jeso na arat'u ahumwae a widimi kumi na airi, ásagala phamwenga achirya chakurya.
40026021	Na ariphokala anarya, Jeso wáamba, "Ninamwambira jeri, mumwenga wenu mwimwi phapha undaniguza."
40026022	Phapho anafunzie achishononeka muno, ta achigomba mumwenga mumwenga kwamba, "Bee nami mimi ts'imi Bwana, hebu ndimi?"
40026023	Jeso ye achamba vivi, "Ye ats'ats'aye mukahe bakuli mwenga na mimi ndiye yendeniguza.
40026024	Mimi Mut'u yelaa dzulu nindakwendaulagwa dza Maandiko ga Mulungu gaambavyo dzulu yangu, ela undamanya mwenye yiye mut'u yendeniguza! Yiye ta ni baha kala k'avyalirwe!"
40026025	Juda yekala ndiye yendemuguza Jeso achigomba naye achamba, "Akale ni mimi Bwana?" Jeso achimuudzidza achamba, "Udzigamala."
40026026	Jeso na anafunzie vyokala anaenderera kurya chakurya, Jeso wáhwala mukahe achilavya mumvera kwa Mulungu, chisha achiumega-mega achiap'a anafunzie na achamba, "Uu ni mwiri wangu, hwalani murye."
40026027	Chisha, Jeso achihwala chikombe cha divai, achilavya mumvera kwa Mulungu achiap'a na achiaamba, "Anwani na kusazirana ta mosi.
40026028	Maana, yiyi ni milatso yangu yihakikishayo Lagano ra Mulungu na at'u, maana, milatso yangu yindamwagwa yiuse dambi za at'u anji.
40026029	Ninamwambira mino, ts'indanwa divai kahiri ta hudze hunweni hosini divai mbiphya ko Ufalumeni kwa Baba."
40026030	Musindikizowe osi achiimba p'ambiyo na achiuka, achenda mulima wa Mizeituni.
40026031	Jeso na anafunzie ariphokala anenda vyao ko mulima wa Mizeituni, yiye wá-aamba vivi, "Usiku uu wa rero mwimwi mosi mundachimbira muniriche. Maana, Maandiko ga Mulungu ganaamba, 'Nindamubanda murisa ta agwe, nago magonzige gandatsamukana.'
40026032	Ela nichifufuka, nindamulongolera kwenda Galilaya."
40026033	P'etero achimwamba, "Aa asena ta akakuchimbira osi, ela mimi ts'indakuricha kamare!"
40026034	Jeso achimuudzidza achimwamba, "Ninakwambira jeri mino uwe P'etero, usiku wa rero jogolo richiika, undakala udzinitina k'ano t'ahu."
40026035	P'etero naye achimwamba, "Ta kumba ni kufa mimi ni kwete nife nawe, ela ts'indakutina kamare!" Phapho ta o anafunzi anzie osi nao achamba vivyo.
40026036	Yiye Jeso na anafunzie ákwenda ta phat'u phaihiwapho Getisemane, na achiaamba vivi o anafunzie, "Sagalani phapha mino ninenda pharat'u mbere nikavoye."
40026037	Na achiuka na ano P'etero, Jakobo na Johana anangwa a Zebedayo, na kuko Jeso achigwirwa ni shenene na achiyugika muno.
40026038	Phapho achiaamba ano P'etero, "Shenene yihenda muno mwangu moyoni ta yindanirya. Kwa vivyo, sagalani phapha muchese matso nami."
40026039	Ndo achisengera mbere vichache achifinik'irika vifunefune, na achivoya vivi, "Baba, vichikala vinaidimikika, niusira yiyi shenene yonipangira. Ela ta vivyo, henda vyo uhenzavyo uwe, ts'i mimi nihenzavyo."
40026040	Chisha, Jeso achizuka achiuya kurat'u kwa anafunzie ahahu, na achendaaona aphotserwa. Achimulamusa P'etero achimwamba, "Kwadze murere? K'amwidimiredze kukala matso nami ta kumba ni saa mwenga tu?
40026041	Bee ts'ilaleni mwimwi, na voyani kwa ta muchijezwa, muts'igwe dambini. Ninamanya mino munagahenza na moyo, ta ni munashindwa tu."
40026042	Ariphomala kugomba gago, achenda k'anda kahiri hicheye na achivoya vivi,"Baba, chikala kuniusira yiyi shenene yonipangira k'aviidimikika ta yo ni seti yinipate, h'a bee uhenzaro narikale."
40026043	Jeso achizuka achiauyira kahiri arat'u anafunzie ahahu, na achendaaona arere, maana, ákala ashindwa ni usingizi.
40026044	Jeso achiaricha kahiri achendavoya lwa hahu mavoyo gago ga mwanzo na phiriye.
40026045	Chisha, achizuka achiauyira o anafunzie ahahu achendaalamusa na kuno una-aamba, "Mwi mucheri kudzigolosa ta vivi? Lamukani bee kwakukala, saa yangu ya konyeswa kwa at'u ai anigwire mimi Mut'u yelaa dzulu, yifika.
40026046	Zukani hwendeni vyehu. Mut'u yendeaonyesa at'u mimi anigwire, hiyuno unadza."
40026047	Ndo Jeso ariphokala ucheri kugomba gago, Juda mumwenga wa arat'u anafunzie kumi na airi achidza. Yiye wákala ulongoza duu bomu ra at'u okala ana p'anga na magundu. At'u ao ákala áhumwa ni makuhani abomu, na atumia a Chiyahudi.
40026048	Juda yekala undaaonyesa ao at'u Jeso amugwire, wákala udziaambira chimbere vyokala undahenda kwamanyisa ni yuphiye Jeso. Yiye wákala udziaamba, "Yendekwendamubusu tu, manyani ndiye mut'u wenu mumuhenzaye, h'a phapho mumugwire."
40026049	Ndo phapho Juda achimusengerera kare Jeso achimwamba, "K'amuna ut'u, mwalimu?" Chisha achimubusu.
40026050	Jeso ye achimwamba, "Henda godzokufisa baye." Phapho kare arat'u at'u okala ákudza na ye Juda, achidzamulinga Jeso achimugwira.
40026051	Mwanafunzi wa Jeso mumwenga phapho achitsomola upangawe achimutema muhendikazi wa kuhani mubomu ta achimutosa sikiro.
40026052	Ela Jeso achimwamba, "H'ai, h'ai, h'ai! Wudze upangao mwakwe chowani, maana, osi apigao k'ondo na upanga, andaulagwa na upanga vivyo nao.
40026053	Kala mimi ninahenza wavizi, k'amona ningari kumuvoya Baba, naye angari kuhuma maruru malaika helufu mirongo mifungahe na mbiiri (72,000)!
40026054	Ela mino ts'imuvoyere Baba Mulungu wavizi, kwa ta garat'u Maandiko goamba kukala, gaga gahendekago vivi ni seti galairire, gachimire."
40026055	Chisha, Jeso achiramba ro duu ra at'u okala adzimugwira, "Aa! Mudzikudza na p'anga na magundu munigwire dza kwamba mimi nákala ninahenza nipinduwe sirikali? Samba chila ts'iku nákala nichifunza at'u mo boma ra hekalu? Heka k'amunigwirire ko?
40026056	Ela gaga gosi vivi ganahendeka, kwa ta maneno ga Mulungu goandikwa ni agomvie gachimire." Phapho anafunzie osi achimuricha achichimbira.
40026057	Ao at'u okala adzimugwira Jeso, áuka naye ta kwa nyumba ya Kayafa yekala ndiye kuhani mubomu, kuriko atumia a Chiyahudi na alimu a shariya ákala arundikana.
40026058	P'etero achiatuwa, ela wákala u nyuma kure vichache. Na achenda ta achiphenya mo bomani mwa kuhani mubomu achisagala phamwenga na o arinzi, kulolera gondolairira.
40026059	Ndo makuhani abomu na ngambi yosi achitsakula chisingwa cha kumusingizira Jeso, kwa amunyonge.
40026060	Ela k'aapatire kamare ta aripho at'u anji ákudza achilavya ushaidi wao wa ulongo. Musindikizowe, alume airi álaa pho mbere na
40026061	achamba vivi, "Mut'u yuyu wáamba, 'Ninaidima kuribit'a hekalu ra Mulungu, na nikarijenga kahiri kwa ts'iku t'ahu.' "
40026062	Kuhani mubomu achiunuka na achimwamba Jeso vivi, "Udzigasikira mba godzokwamba ano alume airi? H'aya uchikala una ra kuudzidza, udzidza."
40026063	Ela Jeso ye achinyamala tu zii. Phapho kuhani mubomu achimwamba, "Sema ujeri mbere za Mulungu ariye moyo! Hwambire chikala uwe ndiwe ye K'irisito, Mwana wa Mulungu!"
40026064	Jeso achimuudzidza achimwamba, "Uwe udzigomba. Ela ninamwambira mosi mino kukala, gachisira gaga mundanona mimi Mut'u yelaa dzulu, nisegere mukono wa kulume wa Mwenyezi Mulungu, na nonewe ni mainguni ninauya."
40026065	Kuhani mubomu ariphosikira gago, wáahula valore, chisha achamba, "Yuyu Jeso unamukufuru Mulungu! Kwa vivyo k'ahutakiya ushaidi unjine kahiri! Mwimwi mosi mudzigasikira makufuruge.
40026066	Sambi mwi munaambadze?" O achimuudzidza achamba, "Yiye unawirya kunyongwa!"
40026067	Phapho o at'u achimulats'ira mahe ga uso, chisha achimupiga ngumi. Anjine achimupiga makofi na kuno
40026068	anamuuza vivi, "Hwambire we K'irisito, ni ani yedzekupiga?"
40026069	Ukati uo, P'etero wákala ucheri kusagala mo bomani. Ndo mumwenga wa ahendikazi a chiche a kuhani mubomu achimusengerera achimwamba, "Ta uwe udzikala u phamwenga na Jeso muchina Galilaya!"
40026070	Ela P'etero achitina mbere zao osi phapho achamba, "Ts'irimanya ro urigombaro!"
40026071	Chisha, achiunuka achenda k'anda, phephi na ko muyango wa ro boma. Muhendikazi munjine wa chiche achimona, na achiaamba okala aimire phapho, "Mut'u yuyu ukala u phamwenga na Jeso muchina Nazareti."
40026072	P'etero achitina kahiri achamba, "Haki ya Mulungu, mut'u yiye ts'imumanya."
40026073	Kwimaima vichache, arat'u at'u okala aimire phapho achimusengerera P'etero na achimwamba, "Hakika uwe u mumwenga wa anafunzi a Jeso, kwakukala, ta o ugomvio chisha unahumanyisa kukala, u mumwenga wao."
40026074	Phapho P'etero achilapha achamba, "Haki ya Mulungu mimi kuulagwa ni phapha, mut'u yiye ts'imumanya! Nichikala ninalemba, Mulungu naanone!" P'etero ariphogomba vivyo tu, jogolo richiika kare.
40026075	Phapho P'etero achikumbikira garat'u maneno gokala udzambirwa ni Jeso kukala, "Usiku wa rero jogolo richiika, undakala udzinitina k'ano t'ahu uwe P'etero," phapho achilaa konze ya ro boma, achendarira muno.
40027001	Kunadzachakwe dzuwa rinaamba rinaahula ingu, makuhani abomu osi na atumia a Chiyahudi áchiza kukala, Jeso anyongwe.
40027002	Ndo ámuhwala Jeso achimufunga mikowa, na achimuphirika kwa Pilato, gavuna wa Chirumi.
40027003	Juda yemuguza Jeso ariphomanya kukala, Jeso wákala ulamulwa kunyongwa, wádzuta muno na achiaudzira o makuhani abomu na atumia a Chiyahudi vyo vipande mirongo mihahu (30) vya p'esa vyokala adzimup'a.
40027004	Juda wá-aamba, "Náhenda dambi mimi kumuguza mut'u yets'e kosa." Ela o achimuudzidza achimwamba, "Gago bee ts'i gehu ta ni gako genye."
40027005	Juda ariphosikira gago, wázihwala zo p'esa achizitsupha mo hekaluni, achilaa konze na achilongoza achendadzifunga lugwe.
40027006	Ela o makuhani abomu achizitsola zo p'esa, na achamba, "P'esa zizi záulaga. Kwa vivyo, Shariya yehu k'ayihuhenzeza kuziika phat'u phaikwapho p'esa za hekalu."
40027007	Ndo achiuzana-uzana ta musindikizowe, acherekezana p'esa zizo akazigule chiwanja chiihiwacho Chiwanja cha Aumbi a Nyungu, phakale phat'u pha kuzika ajeni.
40027008	Gago ndigo gatumago ta chiwanja chicho chinaihiwa Chiwanja cha Milatso ta rero.
40027009	Phapho maneno ga mugomvi wa Mulungu Jeremia gachichimira. Jeremia wáamba, "Ávihwala vyo vipande mirongo mihahu (30) vya p'esa, na vivyo ndivyo beiye yiriyo Aiziraeli álamula kumuriphira,
40027010	na ao ákudzagula chiwanja chiihiwacho Chiwanja cha Aumbi a Nyungu na vivyo vipande vya p'esa, dza Bwana Mulungu vyokala udzinaamba."
40027011	Jeso wákwendaimiswa mbere za Pilato, gavuna wa Chirumi. Ndo ye gavuna achimuuza Jeso vivi, "We ndiwe mufalume wa Ayahudi?" Jeso achiudzidza achamba, "Vinahwalana na vyo wambavyo."
40027012	Phapho makuhani abomu na atumia a Chiyahudi achilumba kukala Jeso una makosa, ela ye k'audzidzire chit'u.
40027013	Ndo Pilato achimwamba, "K'wasikira ano vyo akulumbiravyo?"
40027014	Ela Jeso ye k'audzidzire ta mwenga, na gago gachimwangalaza muno ye gavuna.
40027015	Chila ukati wa ts'ikuk'uu ya P'asaka, gavuna wa Chirumi wákala una ada ya kwavugulira at'u mufungwa mumwenga, yendekala uhadzwa ni duu ra Ayahudi.
40027016	Ndo ukati wa ts'ikuk'uu yiyo, kwákala kuna mufungwa mumwenga yekala unamanyikana muno kwa mai gogahenda, aihiwaye Baraba.
40027017	Ndo at'u anji ariphorundikana phamwenga, Pilato wáauza vivi, "Munahenza nimuvugulire mufungwa yuphiye, Baraba, hebu Jeso aihiwaye K'irisito?"
40027018	Pilato wágomba vivyo, maana, wákala unamanya lwazu-lwazu kukala, makuhani abomu ámuphirika Jeso kwakwe, kwakukala, ákala anamonera chidzitso.
40027019	Pilato ariphokala ucheri kusagala pho chihini cha chifalume, muchewe wámuhumira udzumbe uu, "Muriche yiye mut'ungwa k'ana makosa, maana, mimi usiku bee nidziloha k'oma mbii-mbii kwa yiye."
40027020	Ela makuhani abomu na atumia a Chiyahudi achiakalata at'u amuvoye Pilato amulavye jela Baraba, ela Jeso ye alamulwe kunyongwa.
40027021	Ndo Pilato achiauza kahiri, "Ni yuphiye kati ya ano airi mumuhenzaye nimuvugulire?" O achiudzidza achamba, "Huvugulire Baraba sino!"
40027022	Pilato achiauza vivi, "Hanga yuno Jeso aihiwaye K'irisito ye, munahenza nimuhendedze?" Osi achiudzidza phapho achamba, "Naaulagwe kwa kukot'wa misumari musalabani!"
40027023	Pilato achiauza kahiri achiaamba, "Bee kwadze? Kwani wáhenda ii rani yuno mut'ungwa?" Ela o achikaza kupiga k'ululu kwamba, "Naaulagwe kwa kukot'wa misumari musalabani!"
40027024	Pilato ariphoona kukala ta aka-aambira dzadze k'aandasikira, ta o ni andabit'a muyuwano tu, wáhwala madzi, achoga mikono mbere za ro duu ra at'u na achamba vivi, "Mino ts'imo mut'u yuyu achiulagwa! Ta riro bee ni renu renye!"
40027025	O at'u osi okala a phapho achamba, "Kuulagwakwe mut'u yiye, nakukale dzulu yehu siswi, na at'u a midzungu yehu!"
40027026	Phapho Pilato achiavugulira Baraba kulaa jela, na Jeso naye ariphopigwa vibok'o, achimulavya akaulagwe kwa kukot'wa misumari musalabani.
40027027	Ndo shikari a Chirumi ámuhwala Jeso achenda naye ko ndani ya boma ra ye gavuna wao, na gingi yosi ya shikari yichimuzangila.
40027028	O shikari phapho achimuvula nguwo, na achimuvika zurungi ra rangi ya k'undu.
40027029	Chisha, achilinga chiremba cha vitai vya miya, achimuvika chitswani, na achimup'a chidat'a mukonowe wa kulume dza kwamba ni mufalume. Achimumit'ira mavindi mbereze, achimuzomorera kwa kumwamba, "H'a k'amuna ut'u baba mufalume wa Ayahudi?"
40027030	Achimulats'ira mahe, chisha, achimuphoka cho chidat'a, achimupiga nacho cha chitswa kwenda-kwenda.
40027031	Ariphomala kumuhenda chinyago, ámuvula ro zurungi, achimuvika nguwoze, chisha achimulongoza kwendamuulaga kwa kumukot'a misumari musalabani.
40027032	Ariphokala analaa pho mudzi wa Jerusalemu, áonana na mut'u mumwenga aihiwaye Simoni muchina Kurene, na o shikari achimugaramisha autsukule urat'u musalaba wa Jeso.
40027033	Ndo achenda ta achifika phat'u phaihiwapho Goligota kwa Chiburania, na maanaye ni, "Muma wa Chitswa."
40027034	Achimup'a Jeso divai yokala yitsanganywa na dawa ya kuusa matsungu anwe, ela Jeso ariphoyitata, yichimushinda.
40027035	Shikari achimukot'a misumari musalabani phapho, chisha achigavyana mavaloge kwa kupiga k'ura ya k'amari,
40027036	na achisagala phapho kumurinda.
40027037	Na dzulu ya musalaba wa Jeso, achikot'a chibao chokala chidzandikwa gotuma ta aulagwe. Nago gákala ni, "YUYU NI JESO MUFALUME WA AYAHUDI."
40027038	Chisha, o shikari achikot'a at'u anjine airi okala ni anyang'anyi, mumwenga mukonowe wa kulume, munjine mukonowe wa kumots'o, na Jeso ye achikala adzimwika kati-kati na musalabawe.
40027039	At'u ochira na phat'u phapho ariphomona, ámuhakana na achitukusa vitswa vyao kumuzomorera Jeso achimwamba,
40027040	"H'aya, samba we wáamba unaidima kurivomola hekalu, na ukarijenga kwa ts'iku t'ahu tu? Amba vino dzitivye! Na kumba u Mwana wa Mulungu, amba vino tserera pho musalabani!"
40027041	Makuhani abomu, alimu a shariya na atumia a Chiyahudi nao, ámuhenda Jeso chinyago vivyo. Ao áamba,
40027042	"Wáativya at'u anjine, ela ye mwenye heka k'adzitivya? Amba ye mufalume wa Aiziraeli, vino rero naatserere kulaa phara musalabani kwa ta humukuluphire.
40027043	Amba ye ukuluphira Mulungu! Ndo mba Mulungu naamutivye chikala unamumanyirira jeri, maana, yiye wáamba, 'Mimi ndimi Mwanangwa wa Mulungu.' "
40027044	Phapho ta o anyang'anyi okala akot'wa misumari misalabani dza yiye nao, ámwamba dza gago.
40027045	Dzuwa ririphofika vitswani ráanza kugwirwa, na its'i yiyo yosi kuchikala na dziza masaa mahahu.
40027046	Ziriphofika kama saa chenda za mutsana, Jeso wárira kwa laka ra dzulu achamba, "Eloi, Eloi lema sabakitani?" Na maanaye ni, "Mulungu wangu, Mulungu wangu, heka udziniricha?"
40027047	Ela anjine okala aimire pho phephi ariphosikira vivyo k'aaelewere, na kwa vivyo achamba, "Sirikisani, unamwiha Eliya!"
40027048	Ndo phapho mumwenga wao achimusengerera maruru, achits'ats'a kasiku ka godoro ndani ya divai ya ngwadu, achikadunga na mudat'a wa mwanzi achimulambisa.
40027049	Ela anjine o achamba, "Nahumuloleni yiye kumba Eliya undakudzamutivya."
40027050	Jeso achirira kahiri kwa laka ra dzulu, na achitosa rohoye.
40027051	Ndo phapho p'aziya ya hekalu yichahuka kati-kati, kulaa dzulu ta phots'i. Its'i yichisumba, myamba ya mawe yichivunzika,
40027052	mbira zichifunuka, na at'u anji a Mulungu achifufulwa,
40027053	achilaa mbirani. Na Jeso ariphokudzafufuka kulaa kuzimu, ao ákwendaphenya mudzi utakatifu wa Jerusalemu, na achonewa ni at'u anji.
40027054	Ndo ye mubomu wa shikari a viha, na shikarie okala anamurinda Jeso ariphoona its'i vyosumba na go maneno manjine golairira, áogopha muno, na achamba, "Mut'u yuyu wákala ni Mwana wa Mulungu jeri!"
40027055	Phapho phákala phana achet'u anji okala aimire kure analolera. Achet'u ao ndio okala achimuhikirahikira Jeso, na ákala ákudza osini kulaa Galilaya.
40027056	Kati yao wákala ni Maryamu muchina Magidala, Maryamu ameye ano Jakobo na Jesefu, na ameye Jakobo na Johana anangwa a Zebedayo.
40027057	Kuriphotswa, mut'u mumwenga aihiwaye Jesefu muchina Arimataya yekala ni tajiri, wákudza. Yiye naye wákala ni mwanafunzi wa Jeso.
40027058	Ndo achenda ta kwa Pilato, achendavoya ahewe lufu lwa Jeso. Pilato achilagizira akahewe lo lufu lwa Jeso.
40027059	Jesefu achendalutsereza kulaa pho musalabani, achiluvika sanza mbiphya ya kitani, na
40027060	achendaluzika mwakwe mbirani yokala udziyitsonga mwambani, kwa achifa adze azikwe mumo. Chisha, achiphimbilisa dziwe bomu achiyibinik'iza ko muyangoni, na achiuka.
40027061	Maryamu muchina Magidala, na ye Maryamu munjine ákala asegere analola yo mbira.
40027062	Kunadzachakwe, yákala ni Sabato. Ndo makuhani abomu na Afarisayo achenda kwa Pilato
40027063	achendamwamba, "Bwana Pilato, hunakumbikira kukala yuyat'u Jeso, ariye ni mulembi phokala k'adzangwe kunyongwa, wáamba, 'Nichifa, nindafufuka ts'iku ya hahu.'
40027064	Kwa vivyo, lagizira mbiraye yirindwe ta pho machero, yiriyo ndo ts'iku ya hahu, kwa ta anafunzie ats'idze akadzalwiya lufulwe, na akakwatya kwalemba at'u kwamba, 'Ufufuka kulaa kuzimu!' Anafunzie achihenda vivyo, andakala anakaza kulemba at'u muno kuchira garat'u ga mwanzo ga kwambwa yiye ni K'irisito."
40027065	Phapho Pilato achiaamba, "Hinyo shikari, na kahakikisheni yiyo mbiraye yinarindwa vyenye."
40027066	Ndo achenda ta pho mbirani, achenda phakongomera pho mulomo wa mbira phokala phabinik'izwa rirat'u dziwe bomu, na achiaamba o shikari ayirinde yo mbira.
40028001	Sabato yiriphosira, ts'iku yotuwiriza yákala ni ya mwanzo wa juma ra Ayahudi, na ts'iku yiyo na chiramuko danidani, Maryamu muchina Magidala na ye Maryamu munjine, ákwendalola mbira ya Jeso. Ndo ao ariphofika kuko,
40028002	its'i yásumba muno, maana, malaika wa Mulungu wátserera kulaa mulunguni, achidzariusa ro dziwe rokala ribinik'izwa pho mbirani, chisha achirisagalira.
40028003	Yiye wákala unametameta dza mufyu wa chikwakwara, na mavaloge gakala ni meruphe tsetsetse.
40028004	O shikari okala anarinda yo mbira achogofyerwa muno, na achigwirwa ni mbuluka.
40028005	Ela ye malaika achiaamba o achet'u, "Ts'ogofyerweni! Ninamanya kukala munamutsakula Jeso yekot'wa misumari musalabani.
40028006	Yiye k'amo mumu, ufufuka dza arivyomwamba. Nzoni mulole phano phokala ulazwa.
40028007	Chisha, vivi endani maruru muka-aambire anafunzie kukala, 'Jeso ufufuka kulaa kuzimu, na vivi unamulongolera kwenda Galilaya. Kuko muchenda, mundakwendamona.' Na bee, muts'iganyale gago godzomwambira."
40028008	Ndo achet'u achiuka mairo pho mbirani na woga na kuno anahamirwa, kwenda-aambira anafunzi a Jeso.
40028009	Vyokala a mairo anenda, achihendamona Jeso hiyu kare, na achiaamba, "Mudzilamukadze ano mayo?" Ao achet'u achimusengerera achimit'a mavindi mbereze na kuno agwira maguluge, na achimwabudu.
40028010	Jeso achiaamba, "Ts'ogofyerweni! Endani muka-aambire anafunzi angu, ario ta anga enehu adze Galilaya, na andakudzanona kuko."
40028011	Arat'u achet'u phokala anenda kwa anafunzi a Jeso, anjine a arat'u shikari okala anarinda yiyat'u mbira, ákwenda mudzi wa Jerusalemu achenda-aambira makuhani abomu dzulu ya maneno gosi gokala galairira.
40028012	Ndo o makuhani abomu achonana phamwenga na atumia a Chiyahudi kudzila, na achichiza kwahonga p'esa nyinji o shikari.
40028013	Ao áahonga na achiaamba, "Ambani kukala, 'Usiku phodzokala hurere, anafunzi a Jeso ákudzalwiya lufulwe.'
40028014	Na ta Pilato achigasikira naye gaga, sino hundamwambira yiye naye ta akubali kukala k'amuna makosa."
40028015	Ndo shikari achizihwala zo p'esa, na achihenda dza vyokala adzambwa. Na kulaa ukati uo ta rero, gago ndigo gavumiswago ni Ayahudi.
40028016	Arat'u ahumwa a Jeso a widimi kumi na mumwenga ákwenda Galilaya, na achenda ta ko mulimani kokala álagizirwa ni Jeso.
40028017	Ariphomona, ámwabudu, ela anjine ákala k'aana uhakika kukala ndiye.
40028018	Jeso achiasengerera achiaamba, "Nidzihewa widimi wosi wa mulunguni, na wa phapha duniani.
40028019	Ndo mwimwi endani kwa at'u a viryomo vyosi, mukaahende akale anafunzi angu, na mwabatize kwa dzina ra Baba, ra Mwana na ra Roho wa Mulungu.
40028020	Na afunzeni agatuwe malagizo gosi godzomup'a. Na mimi nindakala phamwenga namwi ts'iku zosi ta musindikizo wa urumwengu."
41001001	Nguma Mbidzo dzulu ya Jeso K'irisito, ye Mwana wa Mulungu,
41001002	yáanza dza vyoandikwa chitabuni mwa mugomvi wa Mulungu Isaya. Go Maandiko ga Mulungu ganaamba vivi, "Sirikisa, ninahuma mudzumbe wangu akulongolere, akakutsengere njirayo."
41001003	Manjine ganaamba, "Kuna mut'u unagomba kwa laka ra dzulu ko nyika unaamba, 'Mutsengereni Bwana njiraye, yiikeni tititi mikondoye!' "
41001004	Vivyo, ndivyo Johana Mubatizi arivyokudza. Yiye wálairira nyika, achisumurira kukala, ni seti at'u atye na abatizwe, kwa ta Mulungu aasamehe dambi zao.
41001005	Ndo at'u kulaa jimbo rosi ra Judea, na ta Jerusalemu yosi, ákala achenda kwakwe, na kusema madambi gao gokala adzigahenda, naye achiabatiza phapho muho wa Jorodani.
41001006	Johana wákala uvala valo rofumwa na nyoga za ngamia, na wákala ufunga ukanda wa ch'ingo mwakwe chununi. Chakuryache chákala ni nzije, na nyuchi.
41001007	Johana wásumurira achamba, "Mut'u mumwenga wa widimi muno kuriko mimi, undakudza nyuma zangu. Mimi ts'iwirya ta kukala muhendikaziwe wa kuvumbama na kumuvula virahu.
41001008	Mimi ninamubatiza na madzi tu! Ela yiye undamubatiza na Roho wa Mulungu."
41001009	Ukati uo, Jeso wálaa mudzi wa Nazareti ko jimbo ra Galilaya, achidzabatizwa muho wa Jorodani ni Johana.
41001010	Ariphokala unalaa mo madzini tu, wáona mbingu zifunuka, na Roho wa Mulungu unamutsererera na umbo dza ra ngiya.
41001011	Phapho, laka kulaa mulunguni richisikirika richamba, "Uwe u Mwanangu nikuhenzaye, na uwe mimi unanihamira."
41001012	Ndo phapho kare, Roho wa Mulungu achimulongoza Jeso kwenda nyika.
41001013	Kuko nyika, wákwendakala ts'iku mirongo mine (40) na nyama a weruni tu. Musindikizowe, achijezwa ni Shetani, na gariphosira gago, malaika achimuhikirahikira.
41001014	Johana ariphofungwa jela, Jeso wákwenda Galilaya, achendasumurira Nguma Mbidzo kulaa kwa Mulungu. Yiye wáamba,
41001015	"Ukati ufika, na Ufalume wa Mulungu u phephi. Ndo atyani, na muyikuluphire Nguma Mbidzo!"
41001016	Jeso ariphokala unaenenda na k'anda-k'anda ya ziya ra Galilaya, wáona Simoni na nduguye Andireya anavuwa mabeshe na chimia pho ziyani.
41001017	Jeso achiaamba, "Nituwani, nami mwimwi nindamuhenda mukale avuwi a at'u."
41001018	Phapho kare Simoni na Andireya achiricha vimia vyao, na achimutuwa Jeso.
41001019	Ariphokwenda mbere vichache, wáona anangwa a Zebedayo, Jakobo na nduguye Johana. Ao ákala a mashuwani mwao anafuma-fuma vimia vyao.
41001020	Jeso achiaiha phapho kare, nao achimuricha abayao Zebedayo mo mashuwani phamwenga na ahendikazie, o achimutuwa Jeso.
41001021	Jeso na o anafunzie achendaphenya mudzi wa Kaparinaumu, na yiriphofika ts'iku ya Sabato, Jeso wákwendaphenya sinagogini achanza kufunza.
41001022	At'u ariphomusikira, áangalazwa ni mafunzoge, maana, ye wáfunza na widimi, ela k'afunzire dza vyokala achifunza alimu a shariya.
41001023	Ndo mut'u mumwenga mo sinagogini wákala una p'ep'o,
41001024	na achigomba kwa laka ra dzulu phapho kare achamba, "Unaswini we Jeso muchina Nazareti? Vidze, udzikudzahuhangamiza? Ninakumanya uwe u ani. Uwe u Mutakatifu wa Mulungu!"
41001025	Ela Jeso achimuchemera ye p'ep'o achamba, "Nyamala! Mulae mut'u yuyu!"
41001026	Phapho yiye p'ep'o achimutetemesa ye mut'u, achirira k'ululu, na achimulaa.
41001027	At'u osi achangalala, achikala anauzana-uzana vivi, "Ni maneno gani gano asena? Mut'u yuyu unafunza mafunzo maphya, na una widimi wa kwachemera p'ep'o, na ao anamogopha!"
41001028	Nguma za Jeso zichigot'a maruru chila phat'u ko jimbo ra Galilaya.
41001029	Jeso aripholaa mo sinagogini tu, wákwenda mwenga kwa mwenga phamwenga na o ano Jakobo na Johana ta mudzini kwa ano Simoni na Andireya.
41001030	Kuko, mutsedzangwa wa chiche wa Simoni, wákala u chit'andani una chiphuti, na Jeso ariphofika tu, achambirwa kare gago.
41001031	Ndo Jeso achendamulola ye muchet'u, na achimugwira mukono achimuunula. Chirat'u chiphuti chichimuricha, naye achanza kwahikirahikira.
41001032	Dziloni dzuwa ririphotoka, at'u ámuphirikira Jeso akongo osi, na at'u okala ana mapepo, maana, Sabato yákala yisira.
41001033	Mudzi uo wosi wákwendarundikana muhala wa nyumba yokala Jeso,
41001034	na achiaphoza at'u anji okala ana makongo aina-aina. Chisha, achilavya p'ep'o at'u anji, ela k'aahenzezere o p'ep'o agombe rorosi, kwakukala, ákala anamumanya yiye ni ani.
41001035	Kunadzachakwe na danidani, Jeso wáuka, achenda phat'u k'anda hicheye phots'o at'u, achendavoya.
41001036	Chidzako, Simoni na anzie achendamutsakula,
41001037	na ariphomona, ámwamba, "Chila mut'u unakutsakula."
41001038	Jeso achiaudzidza achiaamba, "Mimi nárehewa ni kusumurira neno ra Mulungu. Kwa vivyo, hindeni midzi minjine yiriyo phephi na phapha, nikasumurire nako."
41001039	Ndo achenda chila phat'u ko Galilaya, achiasumurira at'u neno ra Mulungu mo mwao masinagogini, na achialavya p'ep'o.
41001040	Mut'u mumwenga wa mahana wákwenda kwa Jeso, achimit'a mavindi na achimuvoya achimwamba, "Bwana, nitakasa. Ninamanya unaidima kunitakasa uchihenza!"
41001041	Jeso achimonera mbazi, na achigolosa mukonowe achimukumba, na achimwamba, "Ninahenza, takasika!"
41001042	Mahana gachimuricha phapho kare, na mut'u yiye achikala utakaswa.
41001043	Jeso achimwamba auke maruru, na achimukanya achimwamba,
41001044	"Uts'imwambire mut'u yeyosi gaga godzokuhendera. Ela enda ukadzonyese kwa kuhani tu we, na ukalavye sadaka dza vihenzwavyo ni Shariya ya Musa, na yiyo yindaamanyisa at'u kukala, udzitakaswa."
41001045	Ela yiye mut'u aripholaa phapho, wákwendaambira chila mut'u yemona, kukala, uphozwa ni Jeso. Na nguma za Jeso zichigot'a chila phat'u. Gago gachimuhenda Jeso ats'iphenye mudzi wowosi ching'ang'a. Yiye wákala konze ya midzi kut'u kots'o at'u, ela at'u kulaa chila upande, achimutuwa kuko vivyo.
41002001	Ziriphochira ts'iku fulani, Jeso wáuya mudzi wa Kaparinaumu, na at'u achisikira kukala, wákala u ko kwakwe asagalako.
41002002	Ndo at'u anji muno ákwendaphenya yo nyumba yokala Jeso, na yichiudzala ta pho muyangoni phachikala k'aphana mwanya wowosi. Jeso mumo wákala unaasumurira neno ra Mulungu,
41002003	na phapho pháchidza at'u ane okala atsukula mut'u wa kupholoza na luts'ats'a, anamureha kwa ye Jeso.
41002004	Ela kwahivira at'u ákala ni anji ta phachikala k'aphana mwanya, ao k'aaidimire kumufisa phephi na Jeso. Ndo achikot'a na ngazi ta dzulu ya nyumba, achitsamula ta achipata mwanya kwerekeza phat'u phokala Jeso, na achimutsereza yiye mut'u wa kupholoza na lo luts'ats'a lokala utsukulirwa.
41002005	Jeso ariphoona jisi at'u ao arivyokala na kuluphiro, wámwamba vivi ye mut'u wa kupholoza, "Mwanangu, udzisamehewa dambizo."
41002006	Phapho phákala phasegere alimu a shariya anjine, na ao achidziuza vivi mwao myoyoni,
41002007	"Ugombadze vino yuno baye? Yuyu unamukufuru Mulungu! K'akuna mut'u aidimaye kusamehe dambi, ta its'iphokala Mulungu hicheye tu!"
41002008	Jeso achigamanya phapho kare go maazo gao gokala anaaza, na achiaamba vivi, "Kwadze munaazavyo mwenu myoyoni?
41002009	Ni riphiro ririro dide, ni kumwamba yuno mut'u wa kupholoza, 'Udzisamehewa dambizo,' hebu ni kumwamba, 'Unuka uhwale luts'ats'alo wenende?'
41002010	Bee, vivi nindamonyesa kukala, mimi Mut'u yelaa dzulu, nina widimi phapha duniani wa kusamehe at'u dambi zao." Phapho Jeso, ye mut'u wa kupholoza achimwamba vivi,
41002011	"Unuka uhwale luts'ats'alo wende vyako mudzini."
41002012	Phapho ye mut'u achiunuka, achihwala luts'ats'alwe, na achilaa na kuno at'u osi okala a phapho anamulola. At'u osi phapho achangalala na achimulika Mulungu achamba, "K'ahudzangwe kugaona maneno dza gaga!"
41002013	Ts'iku mwenga, Jeso wákwenda kahiri k'anda-k'anda ya ziya ra Galilaya. Duu ra at'u richimutuwa kuko, naye achanza kwafunza.
41002014	Ariphomala kufunza, wákala unaenenda na njiraze, na achimona Lawi wa Alifayo usegere ufisi ya kodi. Ndo Jeso achimwamba, "Nituwa!" Lawi achiunuka achimutuwa.
41002015	Chidzakoche, Lawi wámupiga karibu Jeso na anafunzie akarye chakurya kwakwe, phamwenga na atosi a kodi anzie, na at'u anjine ots'oriwa. (Kati ya duu ra at'u omutuwa Jeso kuko, anji ákala ni o at'u ots'oriwa.)
41002016	Ndo anjine a alimu a shariya okala ni Afarisayo ariphomona Jeso unarya phamwenga na at'u dza ao, áauza anafunzie achiaamba, "Heka yuno unarya na atosi a kodi, na at'u anjine ots'oriwa?"
41002017	Ela Jeso ariphogasikira gago, wá-aamba vivi, "Azima k'aana haja na muganga; ario na haja na muganga ni akongo. Mimi ts'idzire kudzaaiha at'u adzonao anahenda ga haki atye, ela, nákudzaaiha adambi."
41002018	Ukati umwenga, anafunzi a Johana Mubatizi, na anafunzi a Afarisayo ákala afunga. Ndo at'u fulani achenda kwa Jeso, achendamuuza vivi, "Heka we Jeso anafunzio k'aafunga, ela anafunzi a Johana Mubatizi na anafunzi a Afarisayo anafunga?"
41002019	Jeso achiaudzidza kwa mufano wa t'adi kukala, "At'u oambirwa nyambura anaidimadze kufunga, na ta bwana nyambura ucheri phamwenga nao? Ao, ukati wosi akalapho a phamwenga na bwana nyambura, k'aaidima kufunga kamare.
41002020	Ela ukati undafika, urio bwana nyambura undauswa kati yao, na ukati uo ndipho andafunga.
41002021	Na k'akuna mut'u atiyaye chiraka chiphya demuni. Maana, mut'u achihenda vivyo, chicho chiraka chiphya chindatsonyoka, na ro demu rikaze kwahuka.
41002022	Hebu, k'akuna mut'u atiyaye divai mbitsi ndani ya viriba vya p'indi. Maana, mut'u achihenda vivyo, yiyo divai mbitsi yindachemuka na yivyudule vyo viriba, yo divai yimwagike, na vyo viriba vibanangike. Ela divai mbitsi yitiywa ndani ya viriba viphya."
41002023	Ts'iku mwenga ya Sabato, Jeso wákala unachira phamwenga na anafunzie kwenye minda ya nganu, na o anafunzie achanza kufutsula masuche ga nganu mo k'anda-k'anda ya njira.
41002024	Afarisayo achimwamba vivi ye Jeso, "Hebu lola! Heka ano anahenda neno ririro ts'i shariya kuhendwa ts'iku ya Sabato?"
41002025	Jeso achiaudzidza achiaamba, "Vidze, k'amudzangwe kusoma dzulu ya vyohenda mufalume Daudi na anzie ukati phokala una haja, na una nzala?
41002026	Ukati Abiyatari ariphokala ndiye kuhani mubomu, Daudi wáphenya dzumba rokala Aiziraeli achivoya Mulungu, achihewa yiyat'u mikahe yokala yidziikwa mbere za Mulungu, na achiyirya. Chishariya, ákala ni makuhani hichiyao tu, ndio okala anahenzezwa kurya mikahe yiyo. Ela phapho Daudi wáyirya, na chisha achiap'a ta anzie."
41002027	Ndo Jeso achiaamba vivi o Afarisayo, "Sabato yáikwa kwa yiaavize anadamu, ela anadamu k'aaikirwe atawalwe ni Sabato.
41002028	Na bee, manyani kukala, mimi Mut'u yelaa dzulu, ni Bwana ta wa yo Sabato."
41003001	Ts'iku yinjine, Jeso wákwendaphenya sinagogini, na mumo mwákala muna mut'u yekala upholoza mukono.
41003002	Na chisha, mumo mwákala muna at'u okala anatsakula chausa cha kumulumbira Jeso. Ndo ákala a phapho anatariza aone kumba undamuphoza ye mut'u yo ts'iku ya Sabato.
41003003	Jeso ye mut'u wa kupholoza mukono achimwamba vivi, "Nzo vyako phano mbere."
41003004	Chisha, Jeso o at'u achiauza vivi, "Ni riphiro ririro ni shariya kurihenda ts'iku ya Sabato; ni kuhenda neno idzo, hebu kuhenda neno ii? Ni kutivya mut'u, hebu kuulaga?" Ela ao k'aagombere chit'u.
41003005	Ndo phapho Jeso achialola osi na kuno utsukirwa, achishononeka kwa cho chiphurye chao, na chisha achimwamba vivi ye mut'u, "Golosa mukonoo!" Ye mut'u achigolosa mukonowe, na uchiuya uzima kamare.
41003006	Ndo Afarisayo achilaa konze, achanza kudzila phapho kare na at'u a chama cha Herode, dzulu ya njira yondomuulagira Jeso.
41003007	Jeso aripholaa pho sinagogini, wáuka na anafunzie achenda k'anda-k'anda ya ziya ra Galilaya, na duu ra at'u kulaa Galilaya richimutuwa.
41003008	Na chisha, at'u anji muno kulaa jimbo ra Judea, mudzi wa Jerusalemu, jimbo ra Idumaya, ng'ambo ya muho wa Jorodani na at'u a phephi-phephi na midzi ya Tiro na Sidoni, ákwenda kwakwe. At'u ao anji vivyo, ákwenda kwakwe kwakukala, ákala asikira dzulu ya maneno manji gokala udzigahenda.
41003009	Jeso ariphoona at'u áchimira muno, wá-aamba anafunzie amwikiret'o mashuwa mwenga t'ide, kwa ats'idze akafyehewa ni ro duu ra at'u anji.
41003010	Jeso wákala udziaphoza at'u anji. Ndo akongo osi ákala anasukumana kwa apate kumukumba.
41003011	Na at'u okala ana mapepo ákala achimona Jeso, anadzibit'a phots'i mbereze, na agombe kwa laka ra dzulu kwamba, "Uwe u Mwana wa Mulungu!"
41003012	Ela Jeso achiafungira muno ats'iaambire at'u kukala, yiye ni ani.
41003013	Jeso wáaiha at'u okala unaahenza amutuwe, na achikot'a nao ta mwangoni.
41003014	Jeso kuko achiatsagula at'u kumi na airi, na achiap'a dzina ra " Ahumwae a widimi." Yiye wáatsagula kwa akale naye, akale achiahuma kwendasumurira neno ra Mulungu,
41003015	na kwa akale na widimi wa kulavya at'u p'ep'o.
41003016	O at'u kumi na airi otsagulwa ni Jeso ndio aa; Simoni (ariye wámuhats'a dzina ra P'etero),
41003017	Jakobo na Johana, anangwa a Zebedayo. (Aa, Jeso wáahats'a dzina ra "Bonerege," na maanaye ni, "Ana a chikwakwara").
41003018	Andireya na Filipu, Batolomayo, Matayo, T'omasi, Jakobo wa Alifayo, Tadayo, Simoni, mut'u wa chama cha Zelote,
41003019	na Juda Isikariyoti, yekudzamuguza Jeso.
41003020	Jeso wákwenda kokala achisagala, na duu ra at'u richendarundikana kuko, ta Jeso na anafunzie achishindwa ni kurya chakurya.
41003021	At'ue nao ariphosikira dzulu ya maneno gago gosi, ákwenda kwa akamuhwale, maana, at'u ákala anaamba unaayuka.
41003022	Alimu a shariya okala alaa Jerusalemu áamba, "Yuyu upagaiwa ni Belizabuli, mubomu wa p'ep'o! Na uhewa widimi wa kwalavya at'u p'ep'o ni ye mubomu wa p'ep'o."
41003023	Phapho Jeso achiaiha, na achigomba nao chit'adi. Yiye wá-aamba vivi, " Shetani unaidimadze kumulavya shetani munziwe?
41003024	Ufalume wowosi ogavikana virundu-virundu viyuwanavyo, k'awidima kutowa.
41003025	At'u amwenga nao achigavikana na kuyuwana, mudzi k'aundaenderera.
41003026	Kwa vivyo, ye Shetani achikala udzidziphenyerera mwenye na unadzigavya, k'aidima kutowa ta ni unahangamika.
41003027	K'akuna mut'u aidimaye kuphenya nyumba ya mut'u wa mukotse na kumunyang'anya miyoye. Yiye niaanze kumugwira ye mwenye mwanzo na amufunge, ndipho aidime kumunyang'anya miyoye.
41003028	Ninamwambira jeri mino, at'u andasamehewa madambi gao gosi na makufuru gao gosi.
41003029	Ela yeyosi amukufuruye Roho wa Mulungu, k'andasamehewa ta kare na kare, ela undakala una dambi ya kare na kare."
41003030	(Jeso wágomba vivyo kwakukala, ámwamba, "Una p'ep'o.")
41003031	Jeso phokala ucheri kugomba na ro duu ra at'u, ameye na nduguze áloka nao. Achiima pho phonze, na achilagizira akaihiwe.
41003032	Duu ra at'u rákala risegere kumuzunguluka. Ndo ao achimwamba, "Ameyo na nduguzo a ko konze, anakuhenza."
41003033	Ela Jeso ye achamba, "Mayo na enehu?"
41003034	Phapho achilola o at'u okala asegere kumuzunguluka, na achamba, "Aa ndio ano mayo, na ndio enehu!
41003035	Yeyosi ahendaye mahenzo ga Mulungu, bee ndiye mwenehu wa chilume, wa chiche na mayo."
41004001	Ts'iku mwenga, Jeso wáanza kufunza at'u kahiri ko k'anda-k'anda ya ziya ra Galilaya. Phapho phákala phana duu bomu muno ra at'u ridzimuzunguluka, ta vichimuhenda Jeso aphenye mashuwani achisagala mumo kwa afunze. At'u o achikala ko k'anda-k'anda ya ro ziya.
41004002	Na phapho Jeso wáafunza at'u maneno manji chit'adi, na phokala unaafunza wáamba vivi,
41004003	"Hebu sirikisani! Mundimwa mumwenga wákwendamwagira mbeyuze.
41004004	Ariphokala unamwagira zirat'u mbeyu, zinjine zágwa njirani, na nyama a kuburuka achidzazichot'a.
41004005	Zinjine zichigwa mut'u mokala muna mawe, na zichimera kare maruru, kwakukala, mutsanga wa mumo wákala ni uchache.
41004006	Ela dzuwa riripholaa, yo mimera yáfinyalala ta yichiuma, maana, yákala k'ayimit'ire mizi.
41004007	Zinjine zo zágwa kati-kati ya mizi ya mihi ya miya. Yo mizi yichifundula na yichikula, yichigwira yo mimera, na k'ayivyalire.
41004008	Ela zinjine zo, zágwa phenye mutsanga udzo, zichimera, zichikula, na kati ya zizo, zinjine závyala mavuno machache, zinjine zichivyala mavuno manji, na zinjine zichivyala manji muno."
41004009	Ndo kumarigiza Jeso achamba, "Musikizi, naasikire!"
41004010	Jeso ariphokala ni yiye na arat'u anafunzie kumi na airi, na anafunzie anjine, ao ámuuza dzulu ya zo t'adi.
41004011	Ndo Jeso naye achiaamba vivi, "Mwimwi mwájaliwa kumanya njama ya Ufalume wa Mulungu. Ela o ario konze, chila chit'u andaambirwa chit'adi, kwa ta
41004012	'Kona akale achona, ela ats'imanye nini. Kusikira akale achisikira, ela ats'elewe. Ela kala ts'i vivyo, angari kugaluka kwa Mulungu, naye angari kwasamehe.' "
41004013	Ndo Jeso achiauza vivi, "Vidze, k'amuyimanya mwi t'adi yino? Bee, mundaidimadze kumanya t'adi yoyosi?
41004014	H'a bee, mbeyu zinga neno ra Mulungu,
41004015	na at'u anjine anga dza murat'u njirani mogwa mbeyu zinjine. At'u dza ao achisikira ro neno ra Mulungu, Shetani nikudza kare maruru, akadzarilavya ro neno roaphenya mwao myoyoni.
41004016	Anjine anga dza murat'u mut'u mokala muna mawe. At'u dza ao achisikira neno ra Mulungu, anariphokera kare na raha.
41004017	Ela kwakukala, ro neno k'arimit'a mizi mo mwao myoyoni, akuluphira ts'iku ch'ach'e tu, na ahenderwapho mai na mauku kwa anakuluphira ro neno, nikuuya nyuma phapho kare.
41004018	At'u anjine nao, anga dza murat'u mut'u mokala ni kati-kati ya mizi ya mihi ya miya. At'u dza ao anasikira neno ra Mulungu,
41004019	na chidzako nikukala chimoyomoyo kwa mazagazi ga phapha duniani, akaphenywa ni chipherephere cha kupata utajiri, na t'amaa zinjine. Achiphenywa ni gago, neno nikugwirwa, na rikats'avyala.
41004020	Ela at'u anjine anga dza murat'u mokala muna mutsanga udzo. Ao achisikira neno ra Mulungu anarikuluphira, na kurituwa jeri-jeri. Ndo ao chidzako nikukala dza yiyat'u mimera yiriyo minjine yávyala mavuno machache, minjine yichivyala manji, na minjine yichivyala manji muno."
41004021	Jeso wáenderera kwaambira chit'adi. Yiye wáauza vivi, "Vidze, mukale mwi muchasha taa nikurifinik'ira na daba, hebu kuriika muvunguni? Samba mwi muchasha taa, muriika dzulu-dzulu?
41004022	Maana, chochosi chofitswa chindang'azwa, na chohendwa chinjama-njama, chindakudzahendeka lwazu-lwazu, na chimanywe ni anji.
41004023	Na bee, musikizi, naasikire!
41004024	Galilikaneni t'ot'ot'o go mugasikirago. Muchimanyisa at'u anjine mwanga wa Mulungu, Mulungu undakaza kumufunulira mwanga wa nenore murimanye muno.
41004025	Maana, yuyat'u amanyaye kare, undakaza kung'azirwa amanye manji muno, ela yets'emanya na k'enzi kumanya, undakaza kufimbirwa."
41004026	Jeso wáenderera kugomba achamba, "Hinyu mufano unjine dzulu ya vyo urivyo o Ufalume wa Mulungu. Mundimwa nikuphanda mbeyu mundani.
41004027	Usiku nikulala, ela mutsana u matso, na ukati uo, mbeyu zinamera na kukula. Ela ta vivyo, yiye k'amanya gahendekadze gago,
41004028	maana, mutsanga wenye ndio uhendao mumera uvyale. Na mumera wanza mvungu, ukafundika na ukatsamula, na kwiva kamare.
41004029	Mumera ufikapho wa kuuma, mundimwa nikwanza kutosa, kwakukala, ukati wa nyoha ukala ufika."
41004030	Chisha wáamba, "Hunaidima kuuhwalanisha na ut'u wani o Ufalume wa Mulungu? Hebu hundahumira t'adi yani kuusema?
41004031	Hebu sirikisani t'adi yino. Kuna mbeyu yiihiwayo haradali, yiriyo ndiyo t'ide kuriko mbeyu zosi.
41004032	Ela yichiphandwa, nikumera na kukula ta ukachira muhi wa mwatsaka, na nikuhenda vitai ta nyama a kuburuka, akendajenga nyumba zao mumo kwa una p'eho."
41004033	Jeso wáasumurira at'u udzumbe wa Mulungu kwa kuhumira t'adi zinjine nyinji dza zizo. Yiye wágomba na at'u kutuwirizana na vyokala anamanya.
41004034	Yiye o at'u k'aafunzire rorosi dzulu ya Ufalume wa Mulungu phots'ohumira t'adi. Ela wákala achikala ni yiye na o anafunzie tu bahi, unaang'azira chila chit'u.
41004035	Ts'iku yiyo na dziloni, Jeso wá-aamba anafunzie vivi, "Nahuvukeni ziya hwendeni ng'ambo."
41004036	Jeso na anafunzie ákala a mashuwani kare. Kwa vivyo, ro duu ra at'u achiriricha phapho, o achiuka, ela mashuwa zinjine zichiatuwa.
41004037	Ariphokala anenda, vuto bomu ráanza kuvuma, na maimbi gachiyipiga yo mashuwa yao ta yichanza kuudzala madzi.
41004038	Ukati uo Jeso wákala u upande wa nyuma wa yo mashuwa, urere ta udziikira chitswa muto. Ndo o anafunzi achimulamusa na achimwamba, "Mwalimu, k'agakuuhusa gano ga kukala, sino hunahoha?"
41004039	Jeso achiunuka, achirichemera ro vuto na go maimbi achigaamba, "Imani! Na hurirani!" Phapho vuto richihurira, na kuchikala zizizi kamare.
41004040	Chisha Jeso achiaamba o anafunzie, "Kwadze mu aoga vino mwi? K'amudzangwe kuhenda kuluphiro?"
41004041	Anafunzi phapho achogofyerwa muno ta achiuzana vivi, "Ni ani yuno, ariye ta vuto na maimbi vinamogopha?"
41005001	Jeso na anafunzie ávuka ziya ra Galilaya, achiphenya its'i ya Agerasa.
41005002	Jeso aripholaa mo mashuwani tu, mut'u mumwenga yekala una p'ep'o, wálaa mabirani achenda kwakwe.
41005003	Mut'u yiye wákala usagala ko mabirani, na kwákala k'akuna aidimaye kumufunga ta na minyororo kahiri.
41005004	At'u ákala adzimufunga k'ano nyinji na p'ingu, na minyororo ya magulu. Ela zo p'ingu wákala achizivunza, na yo minyororo ya magulu wákala achiyitosa, na k'akuna mut'u yekala unaidima kumuumija.
41005005	Yiye wákala uchesa choo, na usinda dii, kupiga k'ululu ko mabirani na myangoni, na kudziyula-yula na mawe.
41005006	Ndo ariphomona Jeso kwa kure, wámukazira achendamit'a mavindi mbereze.
41005007	-
41005008	Jeso achimwamba, "P'ep'o, mulae mut'u yuyu." Phapho, ye mut'u achigomba kwa laka ra dzulu achamba, "Unamini we Jeso Mwana wa Mulungu ariye u dzulu kuchira osi? Ninakuvoya ulaphe Mulungu kukala, k'undaniturisa!"
41005009	Chisha Jeso achimuuza achimwamba, "Kwani we dzinaro ndiwe ani?" Ye mut'u achiudzidza achamba, "Dzina rangu mino, ndimi 'Jeshi,' kwakukala, siswi hu anji."
41005010	Chisha achimulombera muno Jeso kukala, ats'iavuguze kulaa upande uo ao p'ep'o.
41005011	Ndo kwákala kuna duu bomu ra nguluwe a kufuga okala anarisa jemajema ra mwango, phephi na phapho.
41005012	Ndo ao p'ep'o achimulombera Jeso achimwamba, "Huhenzeze na uhuphirike kwa ara nguluwe hukaaphenye."
41005013	Jeso achiahenzeza, na ao p'ep'o achimulaa ye mut'u, achendaaphenya o nguluwe. Duu rosi ra nguluwe rokala rinatapira helufu mbiiri (2,000), richivoromoka ta ziyani richihoha.
41005014	Arisa a o nguluwe ariphoona gago, ákaza mairo achenda-aambira at'u nguma zizo ko midzini na mindani, na at'u achendalola gokala galairira.
41005015	Ao ariphofika phokala Jeso, ámona ye mut'u yekala ulaviwa jeshi ra p'ep'o, usegere phapho uvala nguwo, na akilize zidziuyat'o kamare. At'u phapho, achogopha muno.
41005016	Arat'u at'u arioona maneno gago gachihendeka, á-aambira at'u anjine jisi mut'u yiye arivyokala ulaviwa p'ep'o ni Jeso, na achiaambira dzulu ya o nguluwe.
41005017	At'u a phapho achanza kumuvoya Jeso auke phapho phao.
41005018	Jeso ariphokala unaphenya mashuwani, yuyat'u mut'u yekala udzimulavya p'ep'o, wámuvoya ende osi.
41005019	Ela Jeso k'amuhenzezere, its'iphokala wámwamba, "Uya mudzini ukaseme higo maneno mabomu godzohenderwa ni Bwana Mulungu, na jisi vyodzokonera mbazi."
41005020	Ndo yiye mut'u achenda vyakwe, na achendaanza kusema ko Dekapoli, go maneno mabomu gokala uhenderwa ni Jeso, na at'u osi achangalala.
41005021	Jeso aripholaa ko Gerasa, wávuka kahiri ro ziya na mashuwa, achiuya o upande unjine. Achiima k'anda-k'anda ya ro ziya, na duu bomu ra at'u richirundikana mbereze.
41005022	Mubomu mumwenga wa sinagogi, aihiwaye Jairo achidza phapho, na ariphomona Jeso, wámit'a mavindi mbereze
41005023	na achimuvoya achimwamba, "Mwanangu mudide wa chiche ni mukongo yupwi. Ninakuvoya, hinde ukamwikire mikonoyo umuvoyere kwa ta aphole, na akale moyo."
41005024	Jeso achikubali, na achiuka phamwenga naye. At'u anji muno achimutuwa, na achikala anamufyeha kosi-kosi.
41005025	Ndo pho duuni, phákala phana muchet'u mumwenga yekala ugaya na ukongo wa muruwo myaka kumi na miiri.
41005026	Muchet'u yiye wákala umala aganga anji, na wákala umala miyoye yosi, ela k'ahendere baha, ta haliye yákaza kukala mbii.
41005027	Ndo wákala usikira nguma mbidzo za Jeso, na kwa vivyo achiphyurira mo duuni mwa at'u achimutuwa Jeso nyuma ta achikumba valore.
41005028	Wáhenda vivyo, kwakukala, maazoge gákala ni, "Mimi nichirikumba valore tu, nindaphola kare."
41005029	Ndo ariphokumba tu, kuruwakwe kuchituma phapho kare, na achidzisikira mwiriwe uphola.
41005030	Jeso achimanya kukala, mukotsewe udzimulaa. Ndo achirigalukira maruru rirat'u duu ra at'u, na achiuza vivi, "Ni ani yedzerikumba valo rangu?"
41005031	Anafunzie achimuudzidza achimwamba, "Wuzadze, 'Ni ani yedzenikumba?' na ta uwe mwenye unaona o at'u vyo akufyehavyo?"
41005032	Ela Jeso ye wáenderera kulola kwa amone yekala uhenda vivyo.
41005033	Phapho, ye muchet'u kwahivira wákala unagamanya godzohenderwa, wádzilavya na kuno unatetema kwa woga, maana, wákala unamanya udziatiya najisi at'u. Achidzitsupha mbere za Jeso, na achimwambira ujeri wosi.
41005034	Jeso ye achimwamba, "Mayo, kuluphiroro ridzikuphoza. Enda na reri, na ukavugukwe kamare."
41005035	Jeso ariphokala ucheri kugomba gago, at'u fulani ákudza kulaa mudzini kwa ye Jairo, na achimwamba vivi Jairo, "Mwanao kurat'u udzefa. Kwa vivyo, ts'imutsose bule ye mwalimu."
41005036	Ela Jeso ye k'agatuwire mijali garat'u gogomba ao, ta ye wámwamba Jairo vivi, "Uts'ibabaike, kuluphira tu."
41005037	Na chisha, phapho Jeso k'amuhenzezere mut'u yeyosi amutuwe, ats'iphokala P'etero, Jakobo na Johana nduguye ye Jakobo tu.
41005038	Ariphofika ko mudzini kwa ye mubomu wa sinagogi, Jeso wáaona at'u anapiga jembe, na anjine anarira muno kwa shenene.
41005039	Jeso achiphenya mo nyumbani, na achiauza vivi, "Kwadze munarira muno vino na yuno mwanache k'afire, ta ni urere tu?"
41005040	Ela o at'u achimona Jeso dza kwamba ts'i muzima. Ndo Jeso achialavya osi konze, achiahwala abaye na ameye ye mwanache, na arat'u anafunzie achiphenya ko chumbani kokala ye mwanache.
41005041	Jeso achendamugwira mukono achimwamba, "Talita kumi" Yiriyo maanaye ni, "Musichana, ninakwamba lamuka!"
41005042	Ndo ye musichana achiunuka phapho kare, na achanza kwenenda. (Yiye wákala una myaka kumi na miiri.) Phapho at'u achangalala muno.
41005043	Jeso achiaamba ats'imwambire mut'u yeyosi kamare gago, chisha achiaamba amup'e chakurya ye musichana.
41006001	Jeso ariphouka phapho, wákwenda kwao Nazareti phamwenga na anafunzie.
41006002	Ts'iku ya Sabato yiriphofika, wákwenda sinagogini achendaanza kufunza. Na anji omusikira, áangalala ta achiuzana enye kwa enye vivi,
41006003	"Samba yuno, ni yuya fundi wa mbao? Na samba yuno ni mwana wa Maryamu ta nduguze a chilume ni ano Jakobo, Jese, Juda na Simoni? Na samba ta nduguze a chiche hunasagala nao phapha? H'a bee, wágapataphi maneno gano yuno? Wáhewa hekima ya chidzedze ta unahenda vilinge?" Phapho o at'u achimurema tsetsetse.
41006004	Jeso achiaamba, " Mugomvi wa Mulungu ni mut'u aishimiwaye, its'iphokala, k'aishimiwa kwao, ni mbarize na at'u a phao phenye."
41006005	Phapho Jeso k'ahendere vilinge vinji, ta its'iphokala, wáabandikira mikono akongo achache, achiavoyera na achiaphoza.
41006006	Yiye wáangalazwa muno ni o achina phapho, kwa vyo arivyo k'aamukuluphirire. Jeso ariphouka phapho phao chidzidzini, wátsemberera vidzidzi phapho phephi-phephi, achifunza at'u.
41006007	Chisha, wáaiha phamwenga arat'u ahumwae a widimi kumi na airi, achiap'a widimi dzulu ya p'ep'o, na achiahuma airi-airi.
41006008	Gaga ndigo malagizoge goalagiza. Wá-aamba, "Mwimwi ko charoni, tsukulani ndat'a tu hicheye, ela muts'itsukule mikahe, muk'oba hebu p'esa p'ochini.
41006009	Valani virahu, ela muts'ikale na mavalo mairi.
41006010	Chila chidzidzi chondokwenda na mupigwe karibu ni mut'u, sagalani kuko ukati muchikala munafunza ta phondoukira phat'u phapho.
41006011	Na phat'u phophosi pharipho enye andarema kumupiga karibu hebu kumusirikisa, phapho ukani, na muchikala munalaa phapho, kut'ani-kut'ani vumbi rondokala ri mwenu maguluni, kwaonyesa kukala, andamanya enye."
41006012	Ndo ao ahumwa a widimi a Jeso achiuka, achendasumurira at'u neno ra Mulungu kwa atye.
41006013	Ndo achendaalavya at'u anji p'ep'o, achiaphaka mafuha ga muzeituni akongo anji na achiphola.
41006014	Nguma za Jeso zágot'a chila phat'u, ta mufalume Herode Anitipa achisikira dzulu ya gosi gokala unagahenda. Ndo at'u anjine ákala anaamba, "Johana Mubatizi wáfufulwa kulaa kuzimu, na gago ndigo gatumago ta unahenda vilinge."
41006015	At'u anjine o ákala achamba, "Mut'u yiye ni mugomvi wa Mulungu Eliya." Na at'u anjine vivyo ákala achamba, "Yiye ni mugomvi wa Mulungu dza mumwenga wa o agomvi a Mulungu a p'indi."
41006016	Ela Herode ariphokala usikira zo nguma za Jeso, wáamba, "Yiye, ninaona ni Johana Mubatizi, yemulagizira achitoswa chitswa, ela vivi wáfufulwa kulaa kuzimu!"
41006017	Maana, ko nyuma Herode wákala udzimulagizira Johana achigwirwa, na achifungwa, kwa amuhamye Herodiya mukaza nduguye Filipu, kwa wákala udzimutorosa.
41006018	Ndo Johana wákala achimwamba, "Ts'i shariya uwe kumuhwala mukaza nduguyo, na mwenye u moyo!"
41006019	Na gago gámuhenda Herodiya amutsukirirwe Johana, ta achikala unahenza aulagwe. Ela Herodiya wáshindwa ni kuhenda vivyo,
41006020	kwakukala, Herode wákala unamogopha Johana, kwa wákala unamumanya ni mut'u ahendaye ga haki, na wákala ni mutakatifu. Ndo yiye wákala unamurinda. Herode wákala achisirikisa maneno ga Johana unayugika muno, ela wákala unahenza kumusirikisa vivyo.
41006021	Ela musindikizowe, Herodiya wákudzapata njira ukati phokala Herode unausa shuhuli ya kuvyalwakwe. Phapho wákala udziaalika abomu ario ts'inize, abomu a shikari a viha, na at'u anjine okala anamanyikana muno ko Galilaya.
41006022	Ndo mwanangwa wa chiche wa Herodiya achiphenya phapho, na achivina ta achiahamya Herode na ajenie. Ndo phapho, mufalume Herode achimwamba ye musichana, "Uwe nivoya chochosi uhenzacho, na mimi nindakup'a."
41006023	Chisha achimulaphira achimwamba, "Chochosi chondonivoya mino nindakup'a, ta yikakala ni nusu ya yiyi its'i nitawalayo."
41006024	Phapho yiye musichana achilaa konze achendamuuza ameye vivi, "Nikamuvoyeni?" Ameye achimuudzidza achimwamba, "Kamuvoye chitswa cha Johana Mubatizi."
41006025	Ndo yiye musichana achiuya mairo ko kwa ye mufalume achendamwamba, "Ninahenza unip'e sambi yenye, chitswa cha Johana Mubatizi ndani ya bakuli."
41006026	Phapho ye mufalume achishononeka muno. Ela kwakukala, wákala udzimulaphira, chisha mbere za o ajenie, achishindwa ni kumuremera gakwe.
41006027	Ndo mufalume achialagiza shikari maruru, ende akamutose chitswa Johana achirehe. Shikari achenda ko jela, achendamutosa chitswa Johana,
41006028	na achidza nacho bakulini, achidzamup'a ye musichana, naye musichana achendamup'a ameye.
41006029	Anafunzi a Johana ariphogasikira gago, ákwendaluhwala lufulwe, achendaluzika.
41006030	Ahumwa a widimi a Jeso ariphouya, árundikana mbere za Jeso achimwambira gosi gokala adzigahenda, na kugafunza.
41006031	Ndo at'u anji muno ákala achidza phapho na kuuka ta Jeso na anafunzie k'aapatire ta ukati wa kurya chakurya. Ndo Jeso achiaamba o anafunzie, "Hindeni k'anda hichiyehu, hukaoyeni vichache."
41006032	Ndo achiuka ao hichiyao ndani ya mashuwa, achenda kut'u kokala k'akuna at'u.
41006033	Ela áonewa ni at'u anji phokala anenda, na achimanywa. Ndo at'u anji álaa chila mudzi achikazira kuko kokala Jeso na anafunzie anenda, na ta ao achifika na chimbere kuko.
41006034	Ndo Jeso naye unafika kuko na yo mashuwaye, wálaa na achona duu bomu ra at'u ta achiaonera mbazi, maana, ákala anga dza magonzi gots'o murisa. Phapho achanza kwafunza maneno manji.
41006035	Jeso phapho wáenderera kufunza at'u, ta dzuwa richiphenduka. Anafunzie achenda kwakwe achendamwamba, "Vivi bee kunatswa, na phapha huripho k'aphana mudzi wa mut'u phephi.
41006036	Ndo ela ts'i baha walage ano at'u, ende mindani na vidzidzi vya phephi-phephi, akadzigulire vyakurya?"
41006037	Ela Jeso ye achiaudzidza achiaamba, "Ap'eni mwimwi chakurya arye." O achimwamba, "Bee, chakurya cha kwamvunya at'u ano osi hundachigula nani? Maana, ta chakurya chigulwacho ni mahelufu ga p'esa, chisha k'achiamvunya vivyo!"
41006038	Jeso achiauza achiaamba, "Kwani muna mikahe mingaphi? Hebu endani mukayilole." Ariphokwendalola, áuya achidzamwamba, "Phana mikahe mitsano, na mabeshe mairi."
41006039	Chisha Jeso achiaamba, "Aambireni at'u asagale pho nyasini maduu-maduu."
41006040	Ndo o at'u achisagala maduu-maduu ga at'u mirongo mitsano-mitsano (50), na ga at'u gana-gana (100).
41006041	Jeso achihwala yiyat'u mikahe mitsano na go mabeshe mairi, achilola dzulu mulunguni achilavya mumvera kwa Mulungu, na achiyimega-mega yo mikahe. Chisha, achiap'a o anafunzie aap'e at'u agavyane. Na garat'u mabeshe mairi nago, gachigaviwa at'u osi vivyo.
41006042	Phapho at'u osi achirya ta achimvuna.
41006043	Arat'u anafunzi achitsola-tsola visiku vya mikahe na vya go mabeshe vyokala visala, na achiudzaza vikaphu kumi na viiri.
41006044	Alume hichiyao orya phapho, ákala ni helufu ts'ano (5,000).
41006045	Gariphochira gago tu, Jeso wá-aamba anafunzie aphenye mashuwani phapho kare, amulongolere kwenda kadzidzi ka Betisaida ng'ambo ya ro ziya, ukati ye unalagana na ro duu ra at'u.
41006046	Na ariphomala kulagana na o at'u, wáambuka dzulu mwangoni, achendavoya.
41006047	Kuriphofika usiku, mashuwa ya anafunzie yákala yi kati-kati ya ziya, na yiye wákala u hicheye ko konze ya ro ziya.
41006048	Ndo achiaona anafunzie anapiga makasiya, ela anayugika kwakukala, vuto rákala rinaapiga voro. Ndo kunamba kunahendawewe, Jeso achenenda dzulu-dzulu ya madzi kwatuwa, na achihenda dza aachiraye.
41006049	Ela ariphomona unaenenda dzulu-dzulu ya madzi, áona dza kwamba ni tunusi, na phapho achipiga k'ululu,
41006050	maana, osi ákala anamona, na phapho achogofyerwa muno. Jeso achiagombekeza phapho kare achiaamba, "Muts'ogophe, phenywani ni moyo ndimi!"
41006051	Chisha achipanda mo mashuwani arimokala, na vuto richiricha. Phapho, o anafunzi achangalala muno,
41006052	maana, o ákala k'aadzangwe kumanya maana, ya yiyat'u mikahe mitsano yoamvunya at'u okala achira helufu ts'ano (5,000). Ao ákala ana kondwe na kwelewa ut'u maruru.
41006053	Ariphovuka ro ziya, áphenya its'i ya Genesareti, na achitiya nanga phapho.
41006054	Na aripholaa mo mashuwani tu, at'u achimukumbikira kare Jeso.
41006055	Ndo o at'u achizunguluka maruru its'i yiyo yosi, achihwala akongo na kwatsukula na ts'ats'a, kwaphirika chila phomusikira Jeso u phapho.
41006056	Chila phat'u arikokwenda Jeso, kala vidzidzini, midzini hebu mindani, at'u áaika akongo mut'u mwalamu, achimuvoya Jeso aahenzeze akumbe ta kumba ni mutse wa valore, nao osi ariomukumba, áphola kamare.
41007001	Ukati umwenga, Afarisayo na alimu a shariya anjine okala alaa Jerusalemu, ákwendarundikana mbere za Jeso.
41007002	Ndo phapho achona anafunzi a Jeso anjine anavunza jadi yao, kwa kurya phots'ooga mikono.
41007003	Afarisayo na Ayahudi osi, anatuwa jadi za akare ao, za kukala, ao niaoge mikono dza vihenzwavyo, ndo arye chit'u.
41007004	Na chit'u chochosi chichilaa cheteni, niachitsukutse kwanza, ndo achirye. Chisha, ákala achituwa ada zinjine nyinji dza kutsukutsa vikombe, sufuriya na nyungu.
41007005	Ndo Afarisayo na alimu a shariya achimuuza Jeso achimwamba, "Heka ano anafunzio k'aatuwa jadi za akare, ta o anarya phots'ooga mikono?"
41007006	Jeso achiaudzidza achiaamba, "Go maneno gogombwa chimbere dzulu yenu ni mugomvi wa Mulungu Isaya, mwimwi alumakwiri, ni ga jeri. Mulungu kuchirira Isaya wáamba, 'At'u aa anaamba phapha mulomoni ananihenza, ela myoyoni k'aanenzi.
41007007	Na ta ko kunabudu kwao, ts'ikona dza chit'u. Maana, o ahwala shariya zotungwa ni at'u, akazifunza kuno achamba ni zangu!'
41007008	Mwimwi munaricha malagizo ga Mulungu, munatuwa jadi za binadamu.
41007009	Mwimwi munarema chilachu kutuwa malagizo ga Mulungu, kwa mutuwe jadi zenu enye!
41007010	Maana, Musa wáamba, 'Aishime abayo na ameyo,' na 'Amulaphizaye muvyaziwe, bee unawirya kunyongwa.'
41007011	Ela mwi vino munaafunza at'u kukala, 'Mut'u achikala una mwiyo wa kumokolera muvyaziwe, ela achamba, "Mwiyo uu ni koribani," ' yaani, (mino nálaga kukala nindaup'a Mulungu),
41007012	h'aya phapho k'amumuhenzeza kahiri kwahendera ut'u avyazie na mwiyo uo.
41007013	Bee, manyani kukala, vivyo munaphurya neno ra Mulungu, kwa kutuwa na kufunza jadi zenu. Na chisha, munahenda maneno manji dza gago."
41007014	Chisha, Jeso wásumiza ro duu ra at'u, achiaamba, "Nisikizani mugamanye gaga nimwambirago.
41007015	Mut'u k'atiywa najisi ni ut'u wowosi auryao. Ela gamutiyago mut'u najisi ni maneno galaago mwakwe ndani."
41007017	Ariphoricha rirat'u duu ra at'u, ákwendaphenya nyumbani, na o anafunzie achimuuza maana, ya yo t'adi yokala udziyigomba.
41007018	Ela ye achiaudzidza achiaamba, "Yaani ta mwimwi namwi k'amumanya? Vino bee k'amumanya kukala, mut'u k'atiywa najisi ni ut'u auryao?
41007019	Maana, chakurya chichiriwa k'achenda moyoni, ela chenda uhumboni, na chidzako nikunyewa." (Jeso ariphogomba vivyo, wákala unaimanisha vyakurya vyosi vinarika.)
41007020	Jeso wáenderera kugomba achamba, "Galaago ndani mwa mut'u, ndigo gamutiyago najisi.
41007021	Maana, ndani ya moyo wa mut'u munalaa maazo mai, udiya,
41007022	wivi, wulagi, uzinzi, moyo, kulaiwa ni matso kwa cha mut'u, kulemba, mahendo makolo, chidzitso, kutsuna, kudziunula na uzuzu.
41007023	Maneno gago gosi, galaa ndani mwa mut'u, na ndigo gamutiyago najisi."
41007024	Jeso ariphouka phapho, wákwenda p'ande za Tiro. Kuko, wákwendaphenya nyumbani, na k'ahenzere mut'u yeyosi agamanye gago, ela k'aidimire kudzifitsa.
41007025	Ndo kuko kwákala kuna muchet'u mumwenga, yekala mwanawe wa chiche una p'ep'o, na yiye ariphosikira nguma za Jeso tu, wákwenda kwakwe kare, achidzitsupha mbereze.
41007026	Muchet'u yiye wákala ni Muyunani, na wávyalwa boma ra Foinike ko jimbo ra Siriya. Ndo yiye wámulombera Jeso ende akamulavye p'ep'o ye mwanawe wa chiche.
41007027	Jeso achimuudzidza chit'adi achimwamba, "Richa kwanza anangu arye ta amvune, maana, ts'i vidzo kuhwala chakurya cha anache, na kuchitsuphira madiya."
41007028	Ye muchet'u naye achimuudzidza achimwamba, "Ni gago jeri Bwana, ela p'ukup'uku za anache zichigwa, madiya nago ni paka galambe."
41007029	Phapho Jeso achimwamba, "Unaidima ukenda vyako kwa vyodziudzidza, na mwanao ulaiwa ni p'ep'o."
41007030	Ndo muchet'u achiuya mudzini, na achendamona mwanawe uhembelele chit'andani, ulaiwa ni p'ep'o.
41007031	Jeso ariphouka lalo ra Tiro, wáchira na Sidoni, achiteremuka na ro ziya ra Galilaya ko Dekapoli.
41007032	Kuko, at'u achimuphirikira mut'u yekala k'asikira na k'agomba, na achimuvoya amwikire mikono amuvoyere aphole.
41007033	Jeso achimuusa pho duuni, achenda naye k'anda achimutiya vyala vya masikironi. Chisha, Jeso achilats'a mahe, achilukumba lo lulimilwe ye mut'u.
41007034	Achilola dzulu mulunguni, achisohozeka na achimwamba vivi ye mut'u, "Efata," yaani "Vugukwa!"
41007035	Phapho ye mut'u masikiroge gachifunduka, na lulimilwe luchivuguka, na achanza kugomba t'ot'ot'o phapho kare.
41007036	Jeso achiafungira ats'imwambire mut'u yeyosi gago, ela virat'u arivyo wákala unaafungira kwenda, vyáahenda at'u akaze kugavumisa.
41007037	At'u áangalala muno achamba, "Maneno gosi udzigahenda t'ot'ot'o! Ots'osikira, udziahenda asikire, na ots'ogomba udziahenda agombe."
41008001	Ziriphochira ts'iku ch'ach'e, duu bomu ra at'u rárundikana kahiri, na rákala k'arina chakurya. Ndo Jeso achiaiha anafunzie, na achiaamba,
41008002	"Ninaaonera mbazi aa at'u, kwakukala, hudzikala hosini ts'iku t'ahu, na vino k'aana chakurya.
41008003	Na nichiausa na nzala, andairika njirani, kwakukala, anjine ao alaa kure."
41008004	Anafunzie achimuuza vivi, "Bee naswi phano ta hu nyika, chakurya cha kwamvunya at'u ano osi hundachipatadze?"
41008005	Jeso achiauza vivyo achiaamba, "Kwani mwi muna mikahe mingaphi?" O achimuudzidza achimwamba, "Huriyo nayo sino, ni mikahe mifungahe."
41008006	Ndo Jeso phapho achiaamba o at'u asagale phots'i. Chisha, achihwala yiyat'u mikahe mifungahe, achilavya mumvera kwa Mulungu, achiyimega-mega, na achiap'a o anafunzie aap'e at'u agavyane, nao achihenda vivyo.
41008007	Chisha, o anafunzi ákala ana vibeshe vichache. Ndo Jeso achivilavira mumvera kwa Mulungu vivyo navyo, na achiaamba o anafunzie avigavye at'u.
41008008	At'u osi achirya ta achimvuna. Chidzako, o anafunzi achitsola-tsola visiku vya mikahe na vya vibeshe vyokala visala, na achiudzaza vikaphu vifungahe.
41008009	At'u okala phapho, ákala anapata helufu ne (4,000). Jeso achialaga,
41008010	ye achiphenya mashuwani phapho kare na anafunzie, achenda boma ra Dalimanuta.
41008011	Afarisayo ariphosikira kukala, Jeso uloka Dalimanuta, ákwenda kwakwe kwa akamulumbire. Ao ámuheza kwa kumwamba ahende dalili ya konyesa kukala, widimiwe ulaa kwa Mulungu.
41008012	Jeso phapho achisisa moyo muno, na achamba vivi, "Heka at'u mwi munahenza dalili ya konyesa, nálaa kwa Mulungu? Bee ninamwambira mino kukala, at'u dza mwimwi k'amundahenderwa dalili yoyosi."
41008013	Chisha Jeso achiaricha, achipanda kahiri mashuwani, achivuka achenda o upande unjine wa ro ziya.
41008014	Anafunzi a Jeso ányala kutsukula mikahe, ta ákala ana mukahe umwenga tu mo mwao mashuwani.
41008015	Ndo Jeso achiakanya achiaamba, "Mwimwi dzimanyirireni na kukolea kwa hamira ya Afarisayo, na ya Herode!"
41008016	Ao anafunzie achanza kuuzana-uzana enye achamba, "Akale unagomba vivyo kwa k'ahuna mikahe?"
41008017	Jeso achigamanya garat'u gokala anagomba, na achiauza vivi, "Heka munauzana-uzana dzulu ya kuts'akala na mikahe? Yaani mwi k'amudzangwe kunimanya mino nina widimi? Vyo kumba mwi myoyo yenu ni mifu?
41008018	Vyo kumba mwi muna matso ela k'amona, na muna masikiro ela k'amusikira? Vino bee, mukale mudzinyala
41008019	ni vikaphu vingaphi vyoudzaza mwi vya visiku vyokala visala, phara niriphoamegera mikahe mitsano ara at'u helufu ts'ano (5,000)?" O achiudzidza achamba, "Hwáudzaza vikaphu kumi na viiri."
41008020	Jeso achiauza kahiri vivi, "Vino bee, mukale mudzinyala ni vikaphu vingaphi vyoudzaza mwi, vya visiku-visiku vyokala visala, phara niriphoamegera mikahe mifungahe, at'u helufu ne (4,000)?" O achiudzidza achamba, "Hwáudzaza vikaphu vifungahe."
41008021	Ndo Jeso achiaamba, "Sambi k'amudzangwe kumanyadze at'u mwi?"
41008022	Jeso na anafunzie áenderera na charo chao cha ziyani ta achifika bandari ya Betisaida. Kuko at'u achimurehera mut'u yekala k'aona, na achimulombera Jeso amukumbe aphole.
41008023	Ndo Jeso achimugwira mukono ye mut'u yekala k'aona, achimulavya konze ya ko kadzidzi. Achimulats'ira mahe mo matsoni, achimubandikira mikono kumuvoyera na achimuuza vivi, "Vidze, unaona ut'u?"
41008024	Ye mut'u achilola na achamba, "Ninaona at'u, ela anga dza kwamba ni mihi yenendayo."
41008025	Jeso achimukumba mo matsoni kahiri. Phapho ndo matsoge gachifunuka, na achiidima kona vit'u vyosi t'ot'ot'o.
41008026	Jeso achimwamba ende vyakwe mudzini, na achimukahaza achimwamba, "Uts'ende ko kadzidzini."
41008027	Jeso na anafunzie ákala anenda vidzidzi virivyo phephi na mudzi wa Kaisariya-Filipi. Ndo phokala a mo njirani, wáauza vivi, "At'u anaamba mino ni ani?"
41008028	O achimuudzidza achimwamba, "At'u anaamba uwe u Johana Mubatizi. Anjine anaamba u Eliya, na ta anjine o anaamba u mumwenga wa agomvi a Mulungu anjine."
41008029	Jeso achiauza kahiri achiaamba, "Hanga mwi, munaamba mino ni ani?" P'etero achimuudzidza achimwamba, "Uwe u ye K'irisito."
41008030	Jeso achiafungira ats'imwambire mut'u yeyosi dzuluye.
41008031	Jeso wáanza kwafunza anafunzie kukala, "Ni seti mimi Mut'u yelaa dzulu nituriswe muno, niremwe ni atumia, makuhani abomu na alimu a shariya. Na ta nindaulagwa, ela ts'iku ya hahu nindafufuka."
41008032	Jeso wágagomba lwazu gago, na phapho P'etero achimuusa k'anda, achendamugombera.
41008033	Ela Jeso ye achimulozera mongo ta achikala unalola o anafunzi anjine na achimuchemera achimwamba, "Uwe bee una Shetani ta niukira phapha! Maazogo uwe ni ga chidamu, ts'i ga chimulungu."
41008034	Chisha, achiriiha rirat'u duu ra at'u phamwenga na o anafunzie na achamba, "Mut'u yeyosi ahenzaye kukala mwanafunzi wangu, ni seti ariche njiraze mwenye, atsukule musalabawe na anituwe.
41008035	Maana, ahenzaye kutivya maishage mwenye, bee k'andapata uzima, ela alavyaye maishage kwa dzulu yangu, na kwa dzulu ya Nguma Mbidzo, undativya maishage.
41008036	Na vina faida yani, mut'u kuupata utajiri wosi wa dunia, ela ye mwenye ats'ipate uzima? K'aphana!
41008037	Maana, k'akuna chit'u chiricho na maana, kuriko uzima uo.
41008038	Mut'u achinonera waibu mimi na mafunzo gangu, kati ya aa at'u ario ni adambi na ts'i aaminifu, mimi Mut'u yelaa dzulu nami, nindakudzamonera waibu mut'u yiye ukati phondokudza na mung'alo wa Baba, na malaika atakatifu."
41009001	Jeso wáenderera kwamba, "Ninamwambira jeri, phana anjine phapha ario k'aandafa phots'owona Ufalume wa Mulungu uchidza na widimi."
41009002	Ziriphochira ts'iku t'andahu, Jeso wáahwala ano P'etero, Jakobo na Johana achenda nao vivi ta dzulu ya mwango ure ao tu hichiyao. Ariphofika kuko, Jeso achanza kugaluka chivinjine mbere za o anafunzie.
41009003	Mavaloge gágaluka meruphe tsetsetse ta k'akuna mut'u yeyosi mumu duniani aidimaye kutsusa nguwo ta zikakala nyeruphe dza vivyo.
41009004	Na agomvi a Mulungu Eliya na Musa achilairira phapho, achigomba na ye Jeso.
41009005	P'etero achimwamba Jeso vivi, "Mwalimu, ni vidzo vivi vya kukala naswi hu phapha. Ndo ima hujenge vibanda vihahu; chimwenga chako, chimwenga cha Musa na chinjine cha Eliya."
41009006	Yiye wákala k'amanya aambedze, maana, osi áogofyerwa muno.
41009007	Chisha, ingu richilairira richiima dzulu yao kwaerekeza, na laka kulaa ko inguni richamba, "Yuyu ni Mwanangu nimuhenzaye, musirikiseni."
41009008	Phapho kare ao anafunzi achilola kahiri, ela k'aamonere mut'u munjine, its'iphokala ye Jeso, phamwenga na ao.
41009009	Ariphokala anateremuka kulaa ko mwangoni, Jeso wáafungira kukala, ats'imwambire mut'u yeyosi dzulu ya riro ono rokala adzirona ta phondokala Mulungu udzimufufula, yiye Mut'u yelaa dzulu.
41009010	Ndo ao k'aagahendere ng'anzi na mut'u yeyosi maneno gago, ela achikala achiuzana ao kwa ao, yo maana, ya kufufuka kulaa kuzimu.
41009011	Chisha ao ámuuza Jeso vivi, "Bee, heka alimu a shariya anaamba kukala, Eliya ndiye yendemulongolera ye K'irisito?"
41009012	Jeso achiaudzidza achiaamba, "Eliya undakudza mwanzo jeri, adze agaudzet'o maneno gosi. Ela ta vivyo, ni kwadze gáandikwa mo Maandikoni ga Mulungu kukala, Mut'u yelaa dzulu ni seti aturike muno, na aphurywe?
41009013	Bee ninamwambira mino, vivi Eliya wákudza kare, na at'u achimuhendera mai dza vyoandikwa dzuluye."
41009014	Jeso na o anafunzie ahahu ariphoteremuka kulaa ko mwangoni, áona duu bomu ra at'u ridziazunguluka o anafunzi anjine, na alimu a shariya ákala analumbana nao.
41009015	Ro duu ra at'u ririphomona Jeso tu, osi áangalala muno, na achimutsangira achendamulamusa.
41009016	Jeso achiuza vivi, "Munalumbana na wani?"
41009017	Phapho mut'u mumwenga kati ya ro duu ra at'u achimuudzidza achimwamba, "Mwalimu, mimi nidzilamula kumureha mwanangu kwako, kwakukala, una p'ep'o ta udzimuhenda k'agomba.
41009018	Na chila amulokerapho, nikumubit'a phots'i, akamuhenda alae fulo inji ra mulomo, akadzafuna meno, na kudingalala mwiri wosi. Ndo náavoya anafunzio amulavye yiye p'ep'o, ela k'aaidimire."
41009019	Jeso phapho achiaamba vivi o anafunzie, "Nindakala namwi ta rini mwi at'u ots'o kuluphiro? Na nindamuvumirira ta rini? H'a mureheni phano bee ye mwanache."
41009020	Achimuphirika kwakwe, na p'ep'o ariphomona Jeso tu, wámutetemesa ye mwanache ta achigwa phots'i, achigalagala na kulaiwa ni fulo ra mulomo. Jeso achimuuza abaye ye mwanache vivi,
41009021	"Wáanza hangu rini yuno?" Ye mut'u achimuudzidza achimwamba, "Wáanza hangu wanacheni.
41009022	Na yiye p'ep'o udzimubit'a mohoni na madzini chisichisi kwa amuhangamize kamare. Ndo uchikala una ut'u urio unaidima kuuhenda, hwonere mbazi na uhwavize!"
41009023	Jeso achimwamba, "Hangwe, uchikala unaidima! Maneno gosi ganaidimikika kwa mut'u ariye una kuluphiro."
41009024	Phapho ye mutumia achigomba kwa laka ra dzulu achamba, "Ninakuluphira, ela kuluphiro rangu k'aritosha, naviza nikaze kukuluphira."
41009025	Jeso ariphorona duu ra at'u rinaonjezeka maruru pho mbereze, wámuchemera ye p'ep'o achimwamba, "P'ep'o umuhendaye yuyu mwanache ats'igombe na ats'isikire, ninakwamba, mulae yuyu mwanache, na uts'imuuyire kahiri."
41009026	Phapho ye p'ep'o, achimupigisa k'ululu ye mwanache na achimubit'a phots'i, chisha achimulaa. Phapho ye mwanache achidzigolosa dza lufu, ta anjine achamba udzefa.
41009027	Ela Jeso achimugwira mukono achimwimisa, naye achiima.
41009028	Gariphochira gago, Jeso wákala u nyumbani na o anafunzie hicheye, nao achimuuza vivi, "Kwadze sino k'ahwidimire kumulavya ye p'ep'o?"
41009029	Jeso achiaudzidza achiaamba, "P'ep'o dza yuyat'u ulaviwa kuchirira mavoyo hicheye."
41009030	Ndo Jeso na anafunzie áuka phapho, achenderera na charo chao kuchirira jimbo ra Galilaya. Jeso k'ahenzere at'u amanye ariphokala,
41009031	maana, wákala unaafunza anafunzie. Yiye wá-aamba vivi, "Mimi Mut'u yelaa dzulu, nindalaviwa kwa at'u ario andaniulaga, ela ts'iku ya hahu nindafufuka kulaa kuzimu."
41009032	Ela o anafunzi k'aayimanyire yo maana yo maneno gago, na achogopha kumuuza.
41009033	Ndo Jeso na o anafunzie ákwenda ta Kaparinaumu, na ariphokala a nyumbani, wáauza vivi, "Mudzikala munauzana-uzana dzulu ya chit'u chani kura njirani?"
41009034	Ela o k'aamuudzidzire, maana, ko njirani ákala adziuzana-uzana dzulu ya ni yuphiye kati yao, ariye ndiye mubomu kuriko anzie osi.
41009035	Ndo Jeso ariphosagala phots'i, wáaiha arat'u anafunzie kumi na airi, na achiaamba vivi, "Mut'u achihenza kukala wa mwanzo, ni seti akale wa musindikizo, na muhendikazi wa osi."
41009036	Chisha achihwala mwanache mudide, achimwimisa kati-kati yao. Achimuunula, na achiaamba vivi,
41009037	"Mut'u amuphokeraye mwanache dza yuyu kwa dzina rangu, bee unaniphokera mimi, na aniphokeraye mimi k'aniphokera mimi hichiyangu tu, ela unamuphokera ta yenihuma."
41009038	Johana achimukat'a ulimi achimwamba, "Mwalimu, hudzimona mut'u mumwenga unalavya p'ep'o kwa kuhumira dzinaro, naswi hukamukahaza, kwakukala, yiye bee ts'i mumwenga wehu."
41009039	Ela Jeso ye achiaamba vivi, "Muts'imukahaze mut'u dza yiye, maana, k'akuna mut'u ahendaye vilinge kwa dzina rangu, na phapho kare akagomba mai dzulu yangu.
41009040	Mut'u yets'ehupinga, bee unavuhira kwehu.
41009041	Ninamwambira jeri mino, mut'u yeyosi yendemup'a chikombe cha madzi ga kunwa kwakukala, mwimwi mu at'u a mimi K'irisito, nina kanuni kukala, k'andakosa kupata manosoge."
41009042	Jeso wáenderera kugomba achamba, "Mut'u yeyosi yendemuhenda mumwenga wa aa ario chiroho ni atsanga ariche kukuluphira, vingekalat'o muno kala mut'u yiye ni kufungwa lwala lubomu lwa ts'ingo, na akendatsuphwa kati-kati ya bahari.
41009043	Mukonoo uchikuhenda uriche kunikuluphira, utose. Ni baha kuhenda chirema cha mukono, ela ukaphenya uzimani, kuriko kukala na mikonoyo yosi miiri, na ukatsuphwe moho wa Jahanamu ots'ofisika.
41009045	Guluro richikuhenda uriche kunikuluphira, ritose uritsuphe. Ni baha kuhenda chirema cha gulu, ela ukaphenya uzimani, kuriko kukala na magulugo gosi mairi, na ukatsuphwe moho wa Jahanamu.
41009047	Na dzitsoro richikuhenda uriche kunikuluphira, rishungulule. Ni baha kuhenda ch'ongo, ela ukaphenye Ufalumeni kwa Mulungu, kuriko kukala na matsogo gosi mairi, na ukatsuphwe moho wa Jahanamu.
41009048	Kuko Jahanamu mabuluge k'agafa, na mohowe k'aufiswa kamare.
41009049	Henda vivyo, maana, chila mukuluphiri undatakaswa kuchirira majezo.
41009050	Munyu ni udzo, ela uchikala k'aukoza, undawudzadze kukala udzo kahiri? Bee k'amona mwi, nituwani mimi na moyo umwenga kamare, na musagale na reri kati yenu."
41010001	Jeso ariphomala kwafunza at'u, wáuka Galilaya achilongoza kwenda jimbo ra Judea, na ng'ambo ya muho wa Jorodani. Duu ra at'u richimutuwa kahiri, naye achiafunza dza yirivyokala adaye.
41010002	Ndo Afarisayo anjine achenda kwakwe achendamuheza kwa kumuuza vivi, "Vidze, kutuwirizana na Shariya yehu, akale mut'u unaidima kumuricha muchewe?"
41010003	Jeso achiaudzidza vivi, "Kwani Musa wámup'a malagizo gani?"
41010004	O achamba, " Shariya ya Musa yinaamba, mulume achihenza kuricha muchewe, niamwandikire baruwa konyesa udzimuricha, na amwambe ende vyakwe."
41010005	Jeso ye achiaudzidza vivi, "Bee, Musa wámuhenzeza kwaricha ache enu, maana, muna myoyo mifu.
41010006	Ela hangu urumwengu unaanza kuumbwa, Maandiko ga Mulungu ganaamba, 'Mulungu wáaumba mulume na muche.' Na
41010007	'Gago ndigo gatumago ta mulume achihwala, undaatelephuka avyazie, agwirikane na muchewe,
41010008	na ao airi bee, andakala dza kwamba ni mut'u mumwenga.' Ndo ao andakala ts'i airi kahiri, ela andakala dza kwamba ni mut'u mumwenga.
41010009	Kwa vivyo, Mulungu chochigwizanya, mudamu niats'ichitsamule."
41010010	Ariphophenya kahiri mo nyumbani, Jeso wáuzwa ni anafunzie dzulu ya neno riro.
41010011	Naye achiaamba vivi, "Yeyosi amurichaye muchewe na kuhwala munjine, unamuzingira muchewe.
41010012	Na mwanamuche amurichaye mulumewe na kutoroswa ni munjine, unazinga vivyo naye."
41010013	At'u anjine ámurehera Jeso anache adide, kwa ta aabandikire mikonoye aahats'e. Ela o anafunzie achiagombera o at'u oareha.
41010014	Jeso ariphoona vivyo, k'ahamirirwe na achiaamba vivi, "Muts'iazize ao anache, aricheni adze kwangu, maana, Ufalume wa Mulungu ni wa at'u ario dza aa anache.
41010015	Ninamwambira jeri mino, mut'u yeyosi yets'e kuluphiro dza mwanache mudide, k'andaphenya Ufalumeni kwa Mulungu."
41010016	Chisha achihwala arat'u anache, achiabandikira mikono, achiahats'a.
41010017	Jeso ariphoanza charoche kahiri, mut'u mumwenga wámukudzira mairo, achimit'a mavindi mbereze, na achimuuza vivi, "Mwalimu mudzo, ninihendedze mino ta ndo niupate o uzima uphya wa kare na kare?"
41010018	Jeso achimuudzidza achimwamba, "Kwadze unaniiha mudzo? K'akuna ariye mudzo, ats'iphokala Mulungu tu bahi.
41010019	Ukale unagamanya gano malagizo ga Mulungu gaambago: 'Uts'iulage, uts'izinge, uts'iiye, uts'ilavye ushaidi wa ulongo, uts'ilembe, na aishime abayo na ameyo'?"
41010020	Ye mut'u achimuudzidza achimwamba, "Mwalimu, gago gosi bee ninagamanya, na nidzigatuwiriza hangu utana wangu."
41010021	Jeso achimulola, na achimuhenza. Ndo achimwamba, "Uwe unakosa kuhenda chit'u chimwenga tu. Enda ukaguze miyoyo uriyo nayo, na p'esa zondopata waap'e achiya. Uchihenda vivyo, undakala udzidziikira mbeko mulunguni. H'aya chidzako udze, unituwe."
41010022	Ariphosikira gago, wákunza nyusi, na achiuka na kushononeka, maana, wákala ni tajiri muno.
41010023	Phapho Jeso achilola p'ande zosi, na achiaamba anafunzie vivi, "Heka ni vikomu muno kwa matajiri kuphenya Ufalumeni kwa Mulungu!"
41010024	O anafunzi áangalazwa ni go manenoge. Ela Jeso achigomba kahiri achamba, "Anangu, ni vikomu muno kuphenya Ufalumeni kwa Mulungu!
41010025	K'aviidimikika ngamia kuchira na t'undu ya ts'inzano, na k'aviidimikika muno yenye tajiri kuphenya Ufalumeni kwa Mulungu."
41010026	O anafunzi phapho achangalala muno ta achimuuza vivi, "Bee, ni ani sambi aidimaye kutivywa?"
41010027	Jeso achialola, chisha achiaamba, "Mudamu k'agaidima gago, ela kwa Mulungu k'akuna rishindaro."
41010028	P'etero ye achimwamba Jeso, "Sino vidze? Kwani vyo hwáricha gosi huchikutuwa uwe!"
41010029	Jeso achiaamba vivi, "Ninamwambira jeri mino, mut'u yeyosi yericha mudzi wao, nduguze, avyazie, anae hebu mindaye kwa dzulu yangu na kwa dzulu ya Nguma Mbidzo,
41010030	kwenye dunia yiyi, undaphokera k'ano gana (100) ya gago gosi, na ahenderwe mauku. Na kwenye o urumwengu udzao, andakala na uzima uphya wa kare na kare.
41010031	Elako anji ario ni a mwanzo vivi, andakudzakala a musindikizo, na anji ario ni a musindikizo vivi, andakudzakala a mwanzo."
41010032	Jeso na anafunzie ákala a njirani anenda Jerusalemu, naye wákala u mbere zao. Anafunzie áangalala, na o at'u ariomutuwa achiphenywa ni woga. Jeso achenda nao kahiri k'anda arat'u anafunzie kumi na airi, na achanza kwaambira gokala gandakwendamupata.
41010033	Yiye wáamba vivi, "Vivi hunakot'a kwenda Jerusalemu, na kuko, mimi Mut'u yelaa dzulu nindakwendalaviwa kwa makuhani abomu, na alimu a shariya, na ao andanilamula ninyongwe, na andanilavya kwa at'u a makabila manjine.
41010034	Ao andanihenda chinyago, andanilats'ira mahe, andanipiga vibok'o, na aninyonge. Ela ts'iku ya hahu yichifika, nindafufuka."
41010035	Jakobo na Johana, anangwa a Zebedayo, ámwendera Jeso achimwamba vivi, "Mwalimu, hunahenza uhuhendere chit'u chondokuvoya."
41010036	Jeso naye achiauza vivi, "Munahenza nimuhendereni?"
41010037	O achimuudzidza vivi, "Huhenzeze kusagala, mumwenga mukonoo wa kulume, na munjine asagale mukonoo wa kots'o phondokala usegere kwako Ufalumeni ubomu, hutawaleni phamwenga."
41010038	Jeso ye achiaamba vivi, "K'amumanya muvoyaro mwimwi. Kwani mwi, mukale munaidima kushononeswa dza mimi vyondoshononeswa, hebu kuturika dza vyondoturika mimi?"
41010039	O achimuudzidza achimwamba, "Eh'e hunaidima." Jeso achiaamba, "Mwimwi mundashononeswa dza mimi vyondoshononeswa, na muturike dza vyondoturika mimi,
41010040	ela mimi ts'imi mulamuli yendelamula kukala, ni yuphiye yendesagala mukono wangu wa kulume, hebu mukono wangu wa kots'o. Baba Mulungu nafasi zizo wáaikira arat'u oatsagula azihwale."
41010041	Arat'u anafunzi anjine kumi ariphosikira gago, áanza kwatsukirirwa ao mut'u na nduguye.
41010042	Ndo phapho Jeso achiaiha osi phamwenga na achiaamba vivi, "Mwimwi munamanya kukala, atawali na vilongozi a mataifa, bee anaatawala at'u na chiguvuguvu.
41010043	Ela mwi kwenu navits'ikale hivyo. Ahenzaye kukala chilongozi kati yenu, ni seti aahikirehikire anzie osi.
41010044	Na yeyosi kati yenu yendehenza kukala wa mwanzo, ni seti akale dza mugulwa muhumiki wa mwimwi mosi.
41010045	Maana, ta mimi Mut'u yelaa dzulu nákudzaahikirahikira at'u, na nidzilavire kufa kwa niativye anji. Ela ts'idzire kudzahikirwahikirwa."
41010046	Ndo Jeso na anafunzie áfika mudzi wa Jeriko. Ariphokala analaa phapho, duu bomu ra at'u ráatuwa. Kuko kwákala kuna mut'u yekala k'aona aihiwaye Batimayo, yiriyo maanaye ni mwanangwa wa Timayo, usegere k'anda-k'anda ya yo njira bomu unavoya-voya.
41010047	Ariphosikira kukala, Jeso muchina Nazareti unachira, wáanza kugomba kwa laka ra dzulu achamba, "Nonera mbazi Jeso mut'u wa mudzungu wa Daudi!"
41010048	At'u anji achimugombera, na achimwamba anyamale. Ela ye, ta achikaza kugomba kwa laka ra dzulu kwamba, "Nonera mbazi Jeso mut'u wa mudzungu wa Daudi!"
41010049	Jeso ariphosikira gago, wáima achamba, "Mwiheni adze." Ndo o at'u achimwiha achimwamba, "Phenywa ni moyo! Na zuka udze, Jeso unakwiha!"
41010050	Ndo yiye achibit'a valore phots'i, achitina dzulu na achenda kwa Jeso.
41010051	Jeso achimuuza vivi, "Unahenza nikuhenderedze?" Ye mut'u yets'ona achimuudzidza achimwamba, "Mwalimu, ninavoya nipate kona."
41010052	Jeso ye achimwamba, "Kuluphiroro ridzikuphoza. Kwa vivyo, enda vyako." Phapho kare ye mut'u yets'ona achona, achimutuwa Jeso mo charoni.
41011001	Jeso na anafunzie ariphokala anatapira Jerusalemu, áfika mudzi wa Betania, na phapho kadzidzi ka Betifage, kariko k'anda-k'anda ya mulima wa Mizeituni, achikala adzikalozera mbavu. Phapho, Jeso achihuma anafunzie airi,
41011002	achiaamba, "Endani kadzidzi kara kodzokalozera mbavu, na muchendaphenya tu pho kadzidzini, mundamona mwanap'unda ufungwa, ariye k'adzangwe kutsukula mut'u. Muchendamona, muvuguleni, mumurehe phapha.
41011003	Na mut'u yeyosi achimuuza, 'Kwadze munahenda vino?' mwambeni, 'Bwana unaye haja, na undamuudza sambi yenye.' "
41011004	Ndo ao achenda, achendamona mwanap'unda mumwenga, njira bomu ufungwa dziyangoni. Ariphokala anamuvugula,
41011005	at'u anjine okala aimire phapho áauza vivi, "Kwadze munamuvugula ye mwanap'unda?"
41011006	O anafunzi achiaudzidza dza vyokala adzambwa ni Jeso, nao achiaricha achenda vyao.
41011007	Achimurehera Jeso ye mwanap'unda, achiika mavalo gao dzulu-dzulu ya ye mwanap'unda, na Jeso ye achisagala dzuluye.
41011008	Na at'u anji kati ya ro duu ra at'u, achichachasa mavalo gao kwenye yiyo njira bomu, na anjine o achitema vitai vya mihi kulaa mindani na kuvitandaza mo njirani vivyo.
41011009	At'u osi okala a mbere za Jeso, na okala a nyumaze, achanza kugomba k'ululu kwamba, "Naalikwe Mulungu! Wáajaliwa ni Mulungu yiye adzaye kwa dzina ra Bwana!
41011010	Wáajaliwa ni Mulungu uo Ufalume wa Baba Daudi udzao! Naalikwe Mulungu ariye u dzulu mulunguni!"
41011011	Jeso ariphophenya o mudzi wa Jerusalemu, wákwenda mwenga kwa mwenga ta hekaluni, achendalola chila chit'u t'ot'ot'o. Ela kwakukala, kwákala kudzetswa, achigwirikana na arat'u anafunzie kumi na airi, achiuya Betania.
41011012	Kunadzachakwe, áuka Betania, na Jeso achikala una nzala.
41011013	Ndo achiwona kwa kure muhi wihiwao mutini, okala una makodza manji. Achiusengerera, aone kumba una t'ude zozosi. Ariphofika, wáwona k'auna t'ude zozosi ta ni makodza maphuphu, maana, wákala ts'i ukati wa mihi yiyo kuvyala t'ude.
41011014	Phapho achiulaphiza achiwamba, "K'akuna mut'u yenderya kahiri t'udezo!" Ao anafunzie achigasikira gago.
41011015	Ndo ariphofika Jerusalemu, Jeso wákwendaphenya boma ra hekalu, na achanza kwavuguza alae konze o at'u okala anaguza, na kugula miyo mumo. Chisha, achizipetula-petula meza za arat'u okala anavunzirana p'esa, na mabao ga arat'u okala anaguza ngiya manga.
41011016	Yiye k'amuhenzezere mut'u yeyosi kuchira na pho hekaluni na kuno utsukula miyo ya uchuzi.
41011017	Chisha achifunza kukala, "Gáandikwa Maandikoni ga Mulungu kukala, 'Hekalu rangu, bee rindakala ra mavoyo tu kwa dzulu ya mataifa gosi.' Ela mwi, ninaona mudzirihenda ni p'anga ya aivi."
41011018	Ndo makuhani abomu na alimu a shariya ariphosikira gago, áanza kutsakula njira ya kumuulagira. Ela ámogopha, maana, duu ra at'u ráangalazwa ni go mafunzoge.
41011019	Na kuriphotswa, Jeso na o anafunzie áuka pho mudzini.
41011020	Kunadzachakwe na chiramuko danidani, ariphokala anachira, áwona o muhi wa mutini udziuma wosi ta mizi.
41011021	P'etero achiukumbikira na achimwamba vivi Jeso, "Mwalimu, lola, ufinyalala ura muhi oulaphiza!"
41011022	Jeso achiaamba, "Mukuluphireni Mulungu!
41011023	Ninamwambira jeri mino, mut'u uu mulima akawamba, 'Ng'oka ukadzitiye baharini' na k'ana shaka mwakwe moyoni ta unakuluphira kukala, vyodzamba vindahendeka, vivyo undahenderwa.
41011024	Kwa vivyo, ninamwambira mino, chochosi mumuvoyacho Mulungu kwa njira ya mavoyo, kuluphirani kukala, mudzichiphokera kare, namwi mundahewa.
41011025	Mwimapho kwa muvoye na muna maundu na at'u, asameheni kwanza, kwa ta Abayenu ariye dzulu mulunguni, amusamehe makosa genu namwi."
41011027	Jeso na anafunzie áuya kahiri Jerusalemu. Na ariphokala unaenenda mo boma ra hekalu, makuhani abomu, alimu a shariya na atumia ámwendera,
41011028	na achimuuza Jeso achimwamba, "We Jeso, gano ga kuvuguza at'u muno boma ra hekalu, unagahenda kwa widimi wani? Na ni ani yekup'a widimi uno?"
41011029	Jeso naye achiaudzidza achiaamba, "Mimi nami nindamuuza swali mwenga, na muchiniudzidzat'o, h'aya nami nindamwambira ninahenda maneno gaga kwa widimi wani.
41011030	Hebu nambirani, Johana Mubatizi ariphobatiza at'u, o widimiwe wákala ulaa kwa Mulungu, hebu wákala ulaa kwa at'u?"
41011031	Ela ao achanza kuuzana-uzana ao enye kwa enye vivi, "Aa! Hwambedze asena? Huchamba widimiwe wáhewa ni Mulungu, undahwuza yiye ahwambe, 'Bee kwadze k'amumukuluphirire?
41011032	Na huchamba widimiwe wálaa kwa at'u...?' " (Áogopha duu ra at'u, kwakukala, osi ákala anakuluphira kukala, Johana wákala ni mugomvi wa Mulungu jeri.)
41011033	Ndo achimuudzidza Jeso achimwamba, "K'ahumanya sino." Jeso naye achiaamba, "H'aya bee ta mimi nami, ts'indamwambira yenip'a widimi wa kuhenda maneno gaga."
41012001	Jeso wáanza kugomba nao chit'adi. Yiye wá-aamba, "Mut'u mumwenga wárima mundawe, na achiphanda mizabibu. Ariphomala gago, achiulinga uchigo, achitsonga phat'u pha kubundira zabibu mwambani, na achimut'a uringo wa kurindira. Chisha, acherekezana na at'u anjine aurorome o munda, chidzako ye mwenye achitsamira its'i yinjine.
41012002	Musimu wa zabibu kwiva uriphofika, mwenye munda wáhuma muhendikaziwe kwa arat'u aroromi, kwa ta akamuhwalire fungure ra mavuno ga zabibu.
41012003	Ela arat'u aroromi achendamugwira ye muhendikazi, achimupiga, na achimuudza mikono miphuphu.
41012004	Achimuhuma kahiri muhendikazi munjine. Yuyu naye achidzamulumiza chitswa, na achimuhenda vii.
41012005	Mwenye munda k'atsokere ye, achimuhuma munjine kahiri, na o aroromi achidzahendamuulaga. Na ts'i yiye hicheye tu, ela anji okala achihumwa ápigwa, na ta anjine achihendaulagwa.
41012006	Ndo yiye wásalirwa ni mut'u mumwenga tu, naye wákala ni mwanawe amuhenzaye. Musindikizowe, wámuhuma vivyo yiye naye na maazo ga kukala, 'Andakwendamogopha yuyu mwanangu.'
41012007	Ela o aroromi ariphomona ye mwanawe tu, áambana vivi, 'Yuyu abaye achifa ndiye yendehwala ufa. Ndo nahumuulageni kwa ta abaye achidzafa, ufawe ukale wehu!'
41012008	Ndo achimugwira kare, achimulavya ta konze ya urat'u munda wa mizabibu, achendamuulaga."
41012009	Ndo Jeso achiuza vivi, "H'aya, munaona ye mwenye munda achidza, undakudzaahendadze o aroromi? Ninamwambira mino, yiye achidza, undakudzaaulaga o aroromi, na o munda wa mizabibu aerekezane na aroromi anjine.
41012010	Mukale mwi k'amudzangwe kugasoma Maandiko gano ga Mulungu gaambago, 'Dziwe riro roremwa ni ajengi, vivi ndiro rodzokala dziwe ra tende muno.
41012011	Bwana ndiye ariyehenda neno riro, naro ni neno ra kuhwangalaza muno'?"
41012012	Makuhani abomu, alimu a shariya na atumia ariphosikira yiyo t'adiye, ámanya kukala, Jeso wákala unagomba dzulu yao. Kwa vivyo, achikala anahenza amugwire Jeso, ela achogopha ro duu ra at'u. Kwa vivyo, achimuricha, achenda vyao.
41012013	Afarisayo anjine, na at'u a chama cha Herode áhumwa ni vilongozi a Ayahudi akamuhege Jeso, kwa kumuuza maswali.
41012014	Ndo ao achenda kwa Jeso achendamwamba, "Mwalimu, hunamanya kukala, uwe u mujeri, na unafunza ujeri dzulu ya njira ya Mulungu, na k'ogopha, hebu kumupendeleya mut'u, maana, k'ulola cheo cha mut'u. Ndo yikale yino Shariya yehu, yinahuhenzeza kuripha kodi kwa Kaisari, hebu k'ayihuhenzeza? Huriphe, hebu huts'iriphe?"
41012015	Ela Jeso ye wákala udziumanya kare o ulumakwiri wao. Ndo ta achiaamba vivi, "Kwadze munaheza kunihega? Hebu mwenye dinari naanip'e niyone."
41012016	Mumwenga aripholavya, Jeso achiauza vivi, "Sura rino, na dzina rino ni vya ani?" O achimuudzidza achamba, "Ni vya Kaisari."
41012017	Jeso ye achiaamba, "H'aya vya Kaisari mup'eni mwenye, na vya Mulungu navyo, mup'eni Mulungu mwenye vivyo." Ao at'u achangalazwa muno ni yiye.
41012018	Asadukayo aambao kukala, afadzi k'aafufuka, ákwenda kwa Jeso achendamwamba,
41012019	"Mwalimu, Shariya ya Musa yinahwamba, 'Mut'u achihwala na afe achikala muchewe k'adzangwe kuvyala, nduguye yiye mufadzi ni seti amuhwale ye gungu amuvyalire ana nduguye.'
41012020	Ndo sambi, p'indi kwákala ndugu mwenga, alume afungahe. Yuyat'u muvyere wáhwala, ela achifa phots'ovyala naye ye muche.
41012021	Muvahawe achimuhwala yuyat'u gungu, ela yuyu naye achifa phots'ovyala naye vivyo. Nduguye wa hahu naye achimuhwala, ela maneno gachikala dza vivyo.
41012022	Ndo achenderera vivyo kuhwala na kufa ta osi afungahe, phots'opata mwana. Musindikizowe, achifa yuyat'u muchet'u naye.
41012023	Ndo sambi, ts'iku at'u phondofufulwa, muchet'u ye undakala mukaza ani? Kwani osi afungahe ámuhwala vyo!"
41012024	Jeso achiaamba, "Mu alongo mwimwi, maana, k'amugaelewa Maandiko ga Mulungu, hebu widimi wa Mulungu.
41012025	Maana, at'u phondofufuka, k'aandahwala hebu kuhwalwa, ela andakala dza malaika a mulunguni.
41012026	Na dzulu ya gano maneno ga at'u kufufuka kulaa kuzimu, mwi Asadukayo mukale k'amudzangwe kusoma dzuluye mo chitabuni mwa Musa, phara phokala chitsaka chinaaka moho? Phapho Mulungu wámwamba Musa vivi, 'Mimi ndimi Mulungu wa ano Burahimu, Isaka na Jakobo.'
41012027	Na bee, yiye ts'i Mulungu wa afadzi, ela ni Mulungu wa arat'u ario moyo. Kwa vivyo, mu alongo vyenye mwimwi."
41012028	Mumwenga wa alimu a shariya wákala wimire phapho, unaasirikisa vyokala Asadukayo analumbana na Jeso. Ariphoona kukala Jeso wákala udziaudzidzat'o, wámuuza Jeso vivi, "Kati ya malagizo gosi ga Mulungu, ni riphiro ra halahala?"
41012029	Jeso achimuudzidza achimwamba, "Lagizo ra halahala ni riri rambaro, 'Sirikisani mwimwi Aiziraeli! Bwana Mulungu wehu ndiye Bwana wa jeri hicheye tu.
41012030	Na mwimwi muhenzeni Bwana Mulungu wenu na myoyo yenu yosi na roho zenu zosi, kwa akili zenu zosi, na kwa mukotse wenu wosi!'
41012031	Na ra phiri ni riri rambaro, 'Muhenze munzio dza vyo udzihenzavyo uwe mwenye.' K'akuna lagizo rinjine, ririro ni bomu kuriko gaga."
41012032	Ndo ye mwalimu wa shariya achimwamba, "Udzigombat'o mwalimu! Uwe udzigomba ujeri kukala, Mulungu ni mumwenga tu, na k'akuna munjine, its'iphokala yiye.
41012033	Na ni seti mut'u amuhenze Mulungu kwa moyowe wosi, kwa akilize zosi, kwa mukotsewe wosi, na amuhenze munziwe dza vyo adzihenzavyo yiye mwenye. Neno riri ndiro ra halahala kuchira sadaka za anyama, na miyo ya mindani yosi yochwayo mbere za Mulungu."
41012034	Jeso ariphoona kukala, ye mut'u wákala udzimuudzidza chilachu, wámwamba, "K'u kure na Ufalume wa Mulungu." Gariphochira gago, k'aphana mut'u yesubutu kumuuza kahiri maswali manjine.
41012035	Ukati Jeso ariphokala achifunza mo hekaluni, wáuza vivi, "Kwadze alimu a shariya anaamba kukala, 'Ye K'irisito ni mut'u wa mudzungu wa Daudi'?
41012036	Daudi mwenye wálongozwa ni Roho wa Mulungu na achamba, 'Bwana Mulungu wámwamba Bwana wangu: "Sagala upande wangu wa kulume hutawale phamwenga, ta phondoarimira adawao, na niaike ts'ini za ufalumeo." '
41012037	Ye Daudi mwenye tu, unamwiha ye K'irisito 'Bwana,' sambi ye K'irisito unaidimadze kukala mut'u wa mudzunguwe kahiri?" Duu ra at'u rámusirikisa Jeso na kuno achikala ana raha.
41012038	Ndo Jeso achiaamba vivi phokala unafunza, "Dzimanyirireni na alimu a shariya. Ao anahenza kuchira-chira na kuno adzidzivalira mazurungi kwa aonewe ni abomu, na anahenza kulamuswa ni at'u chiishima ko vyeteni.
41012039	Na ahenza kusagala mbere-mbere mo masinagogini, na kusagala mut'u mwa abomu shuhulini.
41012040	Ela anaaiyira magungu miyo yao ta k'aana haya, na chidzako anaayaza manza at'u kwa kuvoya mavoyo mare. Ts'iku ya ulamuli, andatiywa akili vikali muno at'u dza ao!"
41012041	Ts'iku mwenga, Jeso wákala usegere hekaluni, phephi na chisanduku cha kuhwalira sadaka. Yiye wákala unalolera t'ot'ot'o virat'u at'u anji arivyokala achilavya p'esa, na kuzitiya mumo. Matajiri manji gálavya p'esa nyinji.
41012042	Ela phapho phachidza muchet'u mumwenga yekala ni gungu na ni muchiya, achibit'a ndururu mbiiri mo ndani.
41012043	Phapho Jeso achiaiha anafunzie achiaamba, "Ninamwambira jeri, yuyu muchet'u gungu na muchiya, ulavya na moyo umwenga kuchira anjine osi.
41012044	Maana, ao anjine osi álavya sadaka p'esa zodzokala zi mwao mifukoni tu, ela ana mbeko zao k'anda. Ela yuno muchet'ungwa muchiya ye, ulavya chila chit'u chodzokala unacho, na ta k'ana mbeko yinjine k'anda yodzoyikuluphira."
41013001	Jeso ariphokala unauka pho hekaluni, mwanafunziwe mumwenga wámwamba, "Lola mwalimu, majengo gaga ni madzo muno, na gájengwa na mawe ga vyama!"
41013002	Jeso achimwamba, "Majengo gaga ni madzo jeri, ela ninakwambira mino kukala, riri hekalu rindavunzwa, na gaga mawe gosi ugaonago, bee k'arindasala ta dziwe mwenga renye dzulu ya rinjine."
41013003	Jeso ariphofika mulima wa Mizeituni, wásagala na anafunzie kwerekeza hekalu. Chidzako ano P'etero, Jakobo, Johana na Andireya achimusengerera phephi ao hichiyao achimuuza vivi,
41013004	"Hwambire, rira hekalu rindavunzwa rini? Na ni dalili yani yondoonyesa kukala, neno riro ri phephi na kulairira?"
41013005	Jeso achiaudzidza achiaamba, "Dzimanyirireni muts'idze mukalembwa ni mut'u yeyosi.
41013006	Maana, at'u anji andalairira na ahumire dzina rangu aambe, 'Mimi ndimi yiye K'irisito,' na andaalemba at'u anji.
41013007	Na mundasikira kuna viha, na nziyenziye ya viha. Ela gago gachilairira, mwi ts'ibabaikeni. Gago ni seti galairire mwanzo, ela vivyo ts'i kwamba gandakala ganaonyesa ts'iku ya musindikizo wa urumwengu yindakala yifika.
41013008	Its'i mwenga yindaheha na its'i yinjine, na ufalume umwenga undaheha na ufalume unjine. Its'i yindasumba kut'u mbali-mbali, na kundakala na nzala, ela maneno gago gandakala ni mwanzo wa yo riki tu, dza muchet'u yedzanza kulumwa ni ndani ya uvyazi.
41013009	Ndo dzimanyirireni mwimwi, maana, at'u andamugwira amuphirike mbere ya ngambi za atumia, na mundachapwa vibok'o mo masinagogini. Na mundaphirikwa ta mbere za magavuna na afalume, kwa dzulu yangu. Na uo, ndio ondokala ukati wenu udzo wa kunishuhudiya kwa ao.
41013010	Ela Nguma Mbidzo, ni seti yisumurirwe kwa makabila gosi kwanza.
41013011	Ao achimugwira na kumuphirika kuko, muts'itange-tange chimbere kukala mundagombani. Uo ukati wa malau uchifika, mwimwi gombani rondohewa, maana, maneno gondogagomba, bee gandakala ts'i genu, ta gago gandagombwa ni Roho wa Mulungu kuchirira mwimwi.
41013012	At'u ko hwendako andagalukirana ta mut'u amuguze nduguye aulagwe, na mutumia naye amuguze mwanawe aulagwe. Ana nao andaagalukira avyazi ao na aaguze aulagwe,
41013013	na at'u osi andamumena mwimwi, kwa munanikuluphira. Ela yendevumirira ta musindikizo, bee ndiye yendetivywa."
41013014	Jeso wáenderera kugomba achamba, "Muchona mulungu wa chinyago ariye undaribananga ro hekalu, umut'wa phat'u pharipho ts'i phakwe, phapho ondokala a Judea, naakazire virimani. (Musomi naamanye maanaye!)
41013015	Mut'u yendekala u dzulu ya nyumba, achitserera naats'iphenye nyumbani kuhwala miyoye, its'iphokala naachimbire tu.
41013016	Yendekala u kwakwe mundani, naats'iuye mudzini kwendahwala nguwoze, its'iphokala naachimbire tu naye.
41013017	Andamanya enye achet'u ondokala ana t'umbo na ondokala anaamwisa ts'iku zizo!
41013018	Muvoyeni Mulungu maneno gago gats'ilairire ukati wa mvula ya mwaka!
41013019	Maana, riki yondolairira ukati uo, bee yindakala bomu muno ta k'ayidzangwe kulairira hangu urumwengu uriphoumbwa ta rero. Na ta k'ayindakudzalairira kahiri.
41013020	Ela ta vivyo, Mulungu wálamula kare kuziphunguza chimbere ts'iku zizo za riki, kwa dzulu ya at'ue oatsagula. Kala Mulungu k'ahendere vivyo, riki yiyo yingari kuhwala ts'iku nyinji, na at'u angari kufa osi.
41013021	Ukati uo, mut'u achidzamwamba, 'Ye K'irisito hiyu phano!' Hebu 'Hiyuya kura!' Mwimwi muts'imukuluphire kamare.
41013022	Maana, andalairira K'irisito a ulongo, na at'u adzambao ni agomvi a Mulungu, na ao andakudzahenda dalili na maut'u-maut'u ga kwangalaza, kuheza kwalemba vichiidimikika ta o at'u otsagulwa ni Mulungu.
41013023	Bee, mino nidzimwambira chimbere gago, kwa ta gachidzalairira, muts'idze mukalembwa. Kwa vivyo, gagwireni!"
41013024	Jeso wáenderera kugomba achamba, "Riki zizo zichichira, dzuwa rindagwirwa, mwezi k'aundaala,
41013025	nyenyezi zindagwa kulaa mbinguni, na nguvu za dzulu zindasumbiswa.
41013026	Ndo chidzako, munone mimi Mut'u yelaa dzulu, ni mainguni ninadza na widimi unji na mung'alo wa Mulungu.
41013027	Chisha, nindaahuma malaika angu ende urumwenguni kosi, akaatsole-tsole at'u angu osi oatsagula kulaa chila p'embe."
41013028	Jeso wáenderera kugomba na anafunzie achiaamba, "Nahuhwaleni mufano wa muhi wa mutini, nimufunzire gaga. Vitaivye vichanza kulavya makodza matsanga tu, munamanya kukala, ukati wa kazikazi ufika.
41013029	Ndo dza gago godzomwambira nago. Muchigaona ganahendeka tu, mundamanya kukala, mimi Mut'u yelaa dzulu ni phephi muno na kuuya.
41013030	Ninamwambira jeri mino, at'u angu oatsagula k'aandafa akasira, ta garipho maneno gago gosi gandahendeka.
41013031	Mbingu na dunia zindakala na musindikizo, ela maneno gangu k'agandasika. Gago gandakwenderera ta kare na kare.
41013032	Ela ta vivyo, k'akuna mut'u amanyaye yo ts'iku, hebu saa ya musindikizo wa urumwengu yindakala rini, ta mimi Mut'u yelaa dzulu na malaika a Mulungu. Amanyaye ni Baba Mulungu tu hicheye."
41013033	Jeso wáenderera kugomba achamba, "Ndo dzimanyirireni, na kalani kwete, maana, k'amumanya nindauya ukati wani.
41013034	O ukati wa kuuya kwa mimi Mut'u yelaa dzulu, kunaidima kuhwalanishwa na mut'u aukaye phakwe mudzini, na kwaika ahendikazie amanyirire chila chit'u. Yiye nikumwambira chila mumwenga rakwe ra kuhenda, na chisha akamulagizira murinzi wa muyango amanyirire.
41013035	Kwa vivyo, dzimanyirireni, maana, k'amumanya phondouya Bwana mwenye nyumba. Yiye phanjine undauya na dziloni, usiku wa manane, danidani hebu chiramuko.
41013036	Ndo chesani, kwa ta achidza dulukiza, ats'idze akadzamona murere.
41013037	Ndo godzomwambira mwimwi, ninagaambira chila mut'u kukala, dzimanyirireni."
41014001	Ts'ikuk'uu ya P'asaka na kurya mikahe yots'otiywa hamira yákala ni dza muhondo, na makuhani abomu na alimu a shariya, ákala anatsakula njira ya kumugwirira Jeso chelevu, na amuulage.
41014002	Ela ao enye áambana, "Nahuts'imugwireni uu ukati wa ts'ikuk'uu, ats'idze at'u akamanya, na akabit'a muyuwano."
41014003	Jeso ariphokala u Betania, wákwenda nyumbani kwa mut'u mumwenga aihiwaye Simoni wa mahana. Ndo ariphokala unarya chakurya, muchet'u mumwenga wáphenya na t'upa ya alabasita yokala yina mafuha ga gali, ga kunuk'at'o. Achiyivunza ts'ingo yo t'upa, na achanza kumumwagira Jeso mafuha gago chitswani.
41014004	Anjine a arat'u at'u okala a phapho ariphoona gago, átsukirwa muno ta achambana, "Heka ganabanangwa gano mafuha?
41014005	Maana, mafuha gaga gangari kuguzwa na gakalaa p'esa nyinji zenye, zirizo zingari kuhewa achiya." Na phapho achimugombera ye muchet'u.
41014006	Ela Jeso ye achiaamba, "heka munamuyuga yuno muchet'u? H'a muricheni bee! Yiye godzonihendera ni madzo.
41014007	Achiya mundakala nao ts'iku zosi. Kwa vivyo, ahenzaye kwaaviza, unda-aaviza, ela mimi bee, k'amundakala nami ts'iku zosi.
41014008	Yiye uhenda vyakwe aidimavyo. Go mafuha udzinimwagira, kuubambanya chimbere mwiri wangu kwa maziko.
41014009	Ninamwambira jeri mino, duniani kosi kondosumurirwa Nguma Mbidzo, gaga godzohendwa ni yuyu muchet'u nago, ni seti gahadzwe kumukumbikira."
41014010	Ndo Juda Isikariyoti, mumwenga wa arat'u anafunzi a Jeso kumi na airi wákwenda kwa makuhani abomu, na achidzilavira kwaonyesa Jeso kwa amugwire.
41014011	Makuhani abomu ariphosikira gago áhamirwa, na achimulaga kumuripha p'esa. Ndo kulaira ukati uo, Juda achanza kutsakula nafasi mbidzo ya kwaonyesa Jeso amugwire.
41014012	Ts'iku ya kwanza ya ts'ikuk'uu ya mikahe yots'otiywa hamira, ukati urio mwanagonzi wa P'asaka nikutsinzwa, Jeso wáuzwa ni anafunzie vivi, "Vyakurya vya ts'ikuk'uu, unahenza hukavibambanyephi sino?"
41014013	Ndo Jeso achiahuma anafunzie airi achiaamba, "Endani mudzini, na kuko mundakwendaonana na mwabaye mumwenga yedzetsukula chirenje cha madzi. Muchimona, mutuweni
41014014	ta ndani ya nyumba yondokwendaphenya, na mwenye undakala u mumo. Ye mwenye muchimona, mwambeni, 'Mwalimu udzihwamba hudze hukuuze kukala, ni chiphicho cho chumba chondorya ts'ikuk'uu phamwenga na sino anafunzie?'
41014015	Naye undamonyesa chumba chibomu gorofani, murimo chila chit'u chipangwat'o kare phat'uphe. H'a mwanze kubambanya chakurya mumo."
41014016	Ndo o anafunzi airi achiuka, achenda ko mudzini, na achendaona chila chit'u chi sawa dza vyokala Jeso udziaambira, na achanza kujit'a chakurya cha ts'ikuk'uu.
41014017	Dziloniye, Jeso na arat'u ahumwae a widimi kumi na airi achiloka.
41014018	Na ariphokala anarya, Jeso wáamba, "Ninamwambira jeri, mumwenga wenu mwimwi phapha unarya nami, ela undaniguza."
41014019	Phapho anafunzie achishononeka muno ta achigomba mumwenga-mumwenga kwamba, "Bee nami mimi ts'imi Bwana, hebu ndimi?"
41014020	Jeso ye achiaamba, "Ni mumwenga wenu mwimwi kumi na airi, ariye ta unats'ats'a mukahe bakuli mwenga na mimi.
41014021	Bee, mimi Mut'u yelaa dzulu nindakwendaulagwa dza Maandiko ga Mulungu gaambavyo dzulu yangu. Ela undamanya mwenye yiye mut'u yendeniguza. Yiye ta ni baha kala k'avyalirwe!"
41014022	Jeso na anafunzie ariphokala anaenderera kurya chakurya, Jeso wáhwala mukahe achilavya mumvera kwa Mulungu, chisha achiumega-mega achiap'a anafunzie na achamba, "Uu ni mwiri wangu, hwalani murye."
41014023	Chisha, Jeso achihwala chikombe cha divai, achilavya mumvera kwa Mulungu na achiap'a, nao achinwa na kusazirana ta osi.
41014024	Chisha achiaamba, "Yiyi ni milatso yangu yihakikishayo Lagano ra Mulungu na at'u, maana, milatso yangu yindamwagwa yiuse dambi za at'u anji.
41014025	Ninamwambira jeri mino, mimi ts'indanwa divai kahiri, ta paka ts'iku yiyat'u yiriyo nindanwa divai mbiphya ko Ufalumeni kwa Mulungu."
41014026	Musindikizowe osi achiimba p'ambiyo, na achenda mulima wa Mizeituni.
41014027	Jeso wá-aamba anafunzie vivi, "Mwimwi mosi mundachimbira muniriche. Maana, Maandiko ga Mulungu ganaamba, 'Nindamubanda murisa ta agwe, nago magonzige gandatsamukana.'
41014028	Ela nichifufuka, nindamulongolera kwenda Galilaya."
41014029	P'etero ye phapho achimwamba, "Aa asena ta akachimbira osi, ela mimi bee, ts'indakuricha kamare!"
41014030	Jeso achimuudzidza achimwamba, "Ninakwambira jeri mino uwe P'etero, usiku wa rero jogolo richiika k'ano mbiiri, undakala udzinitina k'ano t'ahu."
41014031	Ela P'etero achidina kwamba, "Ta kumba ni kufa, mimi ni kwete nife nawe, ela ts'indakutina kamare!" Phapho ta o anafunzi anzie osi nao achamba vivyo.
41014032	Ndo Jeso na anafunzie achenda ta phat'u phaihiwapho Getisemane, na achiaamba vivi o anafunzie, "Sagalani phapha mino ninenda nikavoye."
41014033	Chisha achiuka na ano P'etero, Jakobo, na Johana, na kuko achendagwirwa ni shenene na achiyugika muno.
41014034	Phapho achiaamba ano P'etero, "Shenene yihenda muno mwangu moyoni ta yindanirya. Kwa vivyo, chesani kusagala phapha."
41014035	Ndo achisengera mbere vichache, achidzitsupha phots'i na achivoya kukala, vichikala vinaidimikika uts'imupate o ukati wa shenene.
41014036	Yiye wáamba, "Baba, maneno gosi kwako ganaidimikika! Ndo niusira yiyi shenene yonipangira. Ela ta vivyo, henda vyo uhenzavyo uwe, ts'i mimi nihenzavyo."
41014037	Chisha, Jeso achizuka achiuya kurat'u kwa anafunzie ahahu, na achendaaona aphotserwa. Achimulamusa Simoni P'etero achimwamba, "Kwadze urere? K'widimire kukala matso ta kumba ni saa mwenga tu?"
41014038	Chisha achiaamba, "Bee, ts'ilaleni mwimwi, voyani kwa ta muchijezwa muts'igwe dambini. Ninamanya mino, munagahenza na moyo ta ni munashindwa tu."
41014039	Ariphomala kugomba gago, Jeso achenda k'anda kahiri hicheye, achendavoya mavoyo gago ga mwanzo.
41014040	Chisha, achizuka achiauyira kahiri arat'u anafunzie ahahu, na achendaaona arere. Ao ákala ashindwa ni usingizi, ta k'aaidimire kumuudzidza Jeso.
41014041	Jeso achendavoya lwa hahu, na ariphouya ko kwa anafunzie, wáalamusa na kuno una-aamba, "Mwi mucheri kudzigolosa ta vivi? Vitosha vivyo, na lamukani bee, maana, saa yangu ya konyeswa kwa at'u ai anigwire, yifika.
41014042	Zukani hwendeni vyehu. Mut'u yendeaonyesa at'u mimi anigwire, hiyuno unadza."
41014043	Ndo Jeso ariphokala ucheri kugomba gago, Juda, mumwenga wa arat'u anafunzie kumi na airi, achidza. Yiye wákala ulongoza duu ra at'u okala ana p'anga na magundu. At'u ao ákala ahumwa ni makuhani abomu, alimu a shariya na atumia a Chiyahudi.
41014044	Juda yekala undaaonyesa ao at'u Jeso amugwire, wákala udziaambira chimbere vyokala undahenda kwamanyisa ni yuphiye Jeso. Yiye wákala udziaamba, "Yendekwendamubusu tu, manyani ndiye mut'u wenu mumuhenzaye, h'a phapho mumugwire na mumulongoze na kumurinda."
41014045	Ndo phapho Juda achimusengerera kare Jeso achimwamba, "Mwalimu!" Chisha achimubusu.
41014046	Ndo arat'u at'u okala akudza na ye Juda, achidzamulinga Jeso achimugwira.
41014047	Na mumwenga wa arat'u okala aimire phapho, achitsomola upanga, achimutema muhendikazi wa kuhani mubomu ta achimutosa sikiro.
41014048	Jeso achiaamba, "Aa! Mudzikudza na p'anga na magundu munigwire dza kwamba mimi nákala ninahenza nipinduwe sirikali?
41014049	Samba chila ts'iku nákala ni phamwenga namwi, nichifunza at'u mo boma ra hekalu? Heka k'amunigwirire ko? Ela ta vivyo, Maandiko ga Mulungu nagachimire."
41014050	Phapho, anafunzie osi achimuricha, achichimbira.
41014051	Jeso aripholongozwa, mutana mumwenga, yekala udzidzifunga shuka, wámutuwa Jeso. O at'u achiheza kumugwira,
41014052	ela yiye achiphonyoka na yo shuka yichitsunduka, achichimbira phuphu.
41014053	Ao at'u omugwira Jeso, áuka naye ta kwa kuhani mubomu. Na makuhani abomu osi, atumia a Chiyahudi, na alimu a shariya achirundikana kuko.
41014054	P'etero achiatuwa, ela wákala u nyuma kure vichache. Achendaphenya ndani ya boma ra kuhani mubomu, achisagala na arinzi, achoha moho.
41014055	Ndo makuhani abomu na ngambi yosi achitsakula chisingwa cha kumusingizira Jeso kwa amunyonge, ela k'aapatire kamare.
41014056	At'u anji ákudza achilavya ushaidi wao wa ulongo dzulu ya Jeso, ela ao k'aaerekezanire.
41014057	Musindikizowe, anjine áima achilavya ushaidi wa ulongo achamba,
41014058	"Mut'u yuyu wáamba, 'Nindaribit'a riri hekalu rojengwa ni at'u, na nijenge rinjine rots'ojengwa ni at'u, kwa ts'iku t'ahu tu.' "
41014059	Ela ta vivyo, ushaidi wao k'augwiranire.
41014060	Ndo kuhani mubomu achiunuka, achiima kati-kati yao na achimwamba Jeso vivi, "Udzigasikira mba godzokwamba ano, h'aya uchikala una ra kuudzidza, udzidza."
41014061	Ela Jeso ye achinyamala tu zii. Kuhani mubomu achimuuza kahiri vivi, "Ukale we u ye K'irisito, Mwana wa Mulungu?"
41014062	Jeso achimuudzidza achamba, "Eh'e mimi ndimi. Na mundanona mimi Mut'u yelaa dzulu nisegere mukono wa kulume wa Mwenyezi Mulungu, na nonewe ninauya na maingu."
41014063	Kuhani mubomu ariphosikira gago, wáahula valore kwa gago makufuru. Chisha achamba, "K'ahutakiya ushaidi unjine kahiri!
41014064	Mwimwi mosi mudzigasikira makufuruge! Sambi mwi munaambadze?" O achimuudzidza achamba, "Yiye unawirya kunyongwa!"
41014065	Ndo phapho o at'u achimulats'ira mahe ga uso. Chisha achimufunga chibubu, na achimupiga ngumi na kuno anamuuza vivi, "Hwambire, ni ani yedzekupiga?" Arinzi nao, achimuphokera na kumupiga.
41014066	P'etero ariphokala ucheri pho bomani, mumwenga wa ahendikazi a chiche a kuhani mubomu wákudza.
41014067	Ariphomona P'etero unaoha moho, wámulolat'o na achimwamba, "Ta uwe udzikala u phamwenga na Jeso muchina Nazareti!"
41014068	Ela P'etero achitina achamba, "Ts'irimanya na ts'irelewa ro urigombaro!" Chisha achiunuka achenda ko dziyangoni, na phapho jogolo richiika.
41014069	Ye musichana phomona kahiri P'etero, achanza kahiri kwaambira o at'u okala aimire phapho kukala, "Mut'u yuyu ni mumwenga wao!"
41014070	P'etero ye achitina kahiri. Kwimaima vichache, at'u okala aimire phapho achimwamba P'etero kukala, "Hakika uwe udzikala u phamwenga na Jeso, maana, u Mugalilaya."
41014071	Ela P'etero achilapha achamba, "Haki ya Mulungu mimi kuulagwa ni phapha, ts'imumanya mut'u yiye mumuhadzaye! Nichikala ninalemba, Mulungu naanone!"
41014072	P'etero ariphogomba vivyo tu, jogolo richiika lwa phiri. Ndo P'etero achikumbikira garat'u maneno gokala udzambirwa ni Jeso kukala, "Usiku wa rero jogolo richiika k'ano mbiiri, undakala udzinitina k'ano t'ahu uwe." Na phapho P'etero achanza kurira.
41015001	Chiramukoche danidani, makuhani abomu, atumia a Chiyahudi, alimu a shariya na ngambi yosi, áchiza ulamuli wao. Chisha, Jeso achifungwa mikowa, na achiphirikwa kwa Pilato.
41015002	Pilato achimuuza Jeso vivi, "We ndiwe mufalume wa Ayahudi?" Jeso achimuudzidza achimwamba, "Vinahwalana na vyo wambavyo."
41015003	Makuhani abomu álumba kukala, Jeso una makosa manji.
41015004	Ndo Pilato achimwamba vivi kahiri, "K'una ra kuudzidza we, na ano at'u anakulumbira maneno manji?"
41015005	Ela Jeso ye k'audzidzire ta mwenga, na gago gachimwangalaza muno ye Pilato.
41015006	Chila ukati wa ts'ikuk'uu ya P'asaka, Pilato wákala una ada ya kwavugulira at'u mufungwa mumwenga, yendekala uhadzwa ni duu ra Ayahudi.
41015007	Ndo ukati wa ts'ikuk'uu yiyo, kwákala kuna mut'u mumwenga aihiwaye Baraba. Yiye wákala ufungwa jela na at'u anjine ai okala adziulaga at'u muyuwanoni.
41015008	At'u anji achimwendera Pilato, achimuvoya aahendere dza adaye.
41015009	Pilato achiauza vivi, "Munahenza nimuvugulire mufalume wa Ayahudi?"
41015010	Pilato wágomba vivyo, maana, wákala unamanya lwazu-lwazu kukala, makuhani abomu ámuphirika Jeso kwakwe, kwakukala, ákala anamonera chidzitso.
41015011	Ela makuhani abomu achiakalata at'u amuvoye Pilato aavugulire Baraba.
41015012	Pilato achiauza kahiri achiaamba, "H'anga yuno mumwihaye 'Mufalume wa Ayahudi,' munahenza nimuhendedze?"
41015013	Ela o achigomba k'ululu kwamba, "Muulage kwa kumukot'a misumari musalabani!"
41015014	Pilato achiauza vivi, "Bee kwadze? Kwani wáhenda ii rani yuno mut'ungwa?" Ela o ta achikaza kupiga k'ululu kwamba, "Muulage kwa kumukot'a misumari musalabani!"
41015015	Pilato wáhenza kurihamya ro duu ra at'u. Ndo achiavugulira Baraba, na achamula Jeso apigwe vibok'o. Chisha, achimulavya akaulagwe kwa kukot'wa misumari musalabani.
41015016	Ndo shikari a Chirumi ámuhwala Jeso achenda naye ko ndani ya boma ra ye mubomu wao, na gingi yosi ya shikari yichimuzangila.
41015017	Ao phapho achimuvika zurungi ra rangi ya zambarawe, na achilinga chiremba cha vitai vya miya, achimuvika chitswani.
41015018	Ndo achanza kumulamusa vivi, "H'a k'amuna ut'u baba mufalume wa Ayahudi?"
41015019	Achimupiga chitswani na chidat'a kwenda-kwenda, achimulats'ira mahe, na achimumit'ira mavindi dza kwamba anamwabudu.
41015020	Ariphomala kumuhenda chinyago, ámuvula ro zurungi ra zambarawe, achimuvika nguwoze. Chisha, achimulongoza kwendamuulaga kwa kumukot'a misumari musalabani.
41015021	Shikari ámulongoza Jeso kwendamuulaga. Na ariphokala anenda, áonana na mut'u aihiwaye Simoni muchina Kurene. Yiye wákala ndiye abaye Alekizanda na Rufo, na ukati uo wákala unaloka mudzi wa Jerusalemu kulaa vidzidzini. Ndo achimugaramisha autsukule urat'u musalaba wa Jeso,
41015022	na achenda ta achifika phat'u phaihiwapho Goligota kwa Chiburania, na maanaye, ni "Muma wa Chitswa."
41015023	Achimup'a Jeso divai yokala yitsanganywa na dawa ya kuusa matsungu anwe, ela Jeso achiyirema.
41015024	O shikari achimukot'a misumari musalabani phapho. Chisha, achigavyana mavaloge kwa kupiga k'ura ya k'amari.
41015025	Ukati uo yákala ni saa t'ahu za chiramuko pho ariphomukot'a misumari musalabani.
41015026	Na dzulu ya musalaba wa Jeso, achikot'a chibao chokala chidzandikwa gotuma ta aulagwe. Nago gákala ni, "YUYU NI MUFALUME WA AYAHUDI."
41015027	Chisha, o shikari achiakot'a at'u anjine airi okala ni anyang'anyi, mumwenga mukonowe wa kulume, na munjine mukonowe wa kumots'o, na Jeso ye achikala adzimwika kati-kati na musalabawe.
41015029	At'u ochira na phat'u phapho ariphomona, ámuhakana, achitukusa vitswa vyao kumuzomorera na achimwamba, "H'aya, samba wáamba unaidima kurivomola hekalu, na ukarijenga kwa ts'iku t'ahu tu?
41015030	Amba vino tserera pho musalabani udzitivye!"
41015031	Makuhani abomu na alimu a shariya nao, ámuhenda chinyago vivyo. Ao áamba, "Wáativya at'u anjine, ela vino ye mwenye heka, k'adzitivya?
41015032	Amba ye K'irisito, ariye ni mufalume wa Aiziraeli, vino rero naatserere kulaa phara musalabani kwa ta hwone na hukuluphire ndiye jeri." Phapho ta okala akot'wa misumari musalabani dza yiye nao, achimwamba dza gago.
41015033	Dzuwa ririphofika vitswani, ráanza kugwirwa, na its'i yiyo yosi kuchikala na dziza masaa mahahu.
41015034	Ziriphofika saa chenda za mutsana, Jeso wárira kwa laka ra dzulu achamba, "Eloi, Eloi lema sabakitani?" Na maanaye ni, "Mulungu wangu, Mulungu wangu, heka udziniricha?"
41015035	Ela anjine okala aimire pho phephi ariphosikira vivyo k'aaelewere, na kwa vivyo achamba, "Sirikisani, unamwiha Eliya."
41015036	Ndo phapho mumwenga wao achimusengerera maruru, achits'ats'a kasiku ka godoro ndani ya divai ya ngwadu, achikadunga na mudat'a wa mwanzi, achimulambisa chisha achamba, "Nahumuloleni yiye kumba Eliya undakudzamutsereza pho musalabani."
41015037	Jeso achirira kwa laka ra dzulu, achitosa roho.
41015038	Ndo phapho p'aziya ya hekalu yichahuka kati-kati, kulaa dzulu ta phots'i.
41015039	Na mubomu wa shikari a viha mumwenga yekala wimire mbereze ariphoona Jeso vyorira na vyokala unafa, wáamba, "Mut'u yuyu wákala ni Mwana wa Mulungu jeri."
41015040	Phapho phákala phana achet'u okala aimire kure analolera. Kati yao, wákala ni Maryamu muchina Magidala, Salome na Maryamu ameye ano Jakobo.
41015041	Achet'u ao ndio okala achimuhikirahikira Jeso, na ákala akudza osini kulaa Galilaya. Na kwákala kuna achet'u anjine anji okudza Jerusalemu phamwenga naye.
41015042	-
41015043	Ts'iku youlagwa Jeso, yákala ni ya kudzibambanya, kwa ta kuchidzachakwe ndiyo ts'iku ya Sabato. Ndo kuko kwákala kuna mut'u mumwenga aihiwaye Jesefu, muchina Arimataya. Yiye wákala ni mumwenga wa o atumia a ngambi yekala unamanyikana muno, na wákala unalolera kudza kwa Ufalume wa Mulungu. Ndo kuriphokala kunatswa, yiye wákwenda kwa Pilato phots'o woga, achendavoya ahewe lo lufu lwa Jeso.
41015044	Pilato k'aaminire kukala, Jeso wákala udzefa kare. Ndo achimulagizira ye mubomu wa shikari a viha achidzamuuza.
41015045	Na ariphoambirwa ni ye mubomu kukala, Jeso wákala udzefa jeri, achimuhenzeza Jesefu kwendaluhwala lo lufu.
41015046	Phapho Jesefu achendagula sanza. Achidzalutsereza lo lufu, achiluvika sanza ya kitani, na achendaluzika ndani ya mbira yokala yitsongwa mwambani. Chisha, achiphimbilisa dziwe achiribinik'iza pho muyangoni.
41015047	Ano Maryamu muchina Magidala, na Maryamu ameye Jose, áphaona pharat'u phat'u ariphozikwa.
41016001	Dziloni yotuwiriza phokala Sabato yisira, Maryamu muchina Magidala, Salome na Maryamu ameye Jakobo, águla mavumba ga kwendaluphaka lufu lwa Jeso.
41016002	Ts'iku ya mwanzo wa juma ra Ayahudi na chiramuko danidani, ákwenda ko mbirani dzuwa phokala rinaahula ingu.
41016003	-
41016004	Mo njirani, ákala anenda achiuzana vivi, "Ni ani yendekwendahuphimbilisira dziwe ariuse pho muyango wa yo mbira?" Dziwe riro rákala ni bomu muno. Ela ariphofika, áona dziwe ridziuswa kare.
41016005	O achet'u ariphophenya mo mbirani, ámona mwanalume mumwenga yekala uvala valo dzeruphe tsetsetse, usegere upande wa kulume wa phokala phalazwa lufu lwa Jeso, na ao achogofyerwa muno.
41016006	Ela ye mwanalume achiaamba, "Ts'ogofyerweni! Ninamanya kukala, munamutsakula Jeso muchina Nazareti, ariyekot'wa misumari musalabani. Bee, yiye ufufuka k'amo mumu. Lolani phokala ulazwa.
41016007	Kwa vivyo, mwimwi vivi endani muka-aambire anafunzie, na kamwe P'etero vya kukala, vivi unamulongolera kwenda Galilaya. Yiye mundakwendamona kuko dza arivyomwamba."
41016008	O achet'u achilaa mo mbirani, ela achikala adzangalala, na anatetema kwa woga. Chisha, achiuka mairo na kogofyerwa muno ta achikala k'aaidima kumwambira mut'u mo njirani godzogaona.
41016009	Jeso ariphofufuka yo ts'iku ya mwanzo wa juma ra Ayahudi na chiti, mwanzo wádzonyesa kwa Maryamu muchina Magidala, ariye wákala udzimulavya p'ep'o afungahe.
41016010	Ndo Maryamu achenda-aambira arat'u okala, akala phamwenga na Jeso, na ukati uo ákala anashononeka na kurira.
41016011	Ela ao ariphosikira vya kukala Jeso u moyo, na ta yiye wákala udzimona, ao k'aamukuluphirire vivyo.
41016012	Gariphochira gago, Jeso wáalairira anafunzie airi, na wákala ugaluka chivinjine. Anafunzi ao ákala alaa ko Jerusalemu.
41016013	Ndo ariphomumanya yiye ni ani, áuya achenda-aambira o anziao, ela o k'aakuluphirire vivyo.
41016014	Musindikizowe, Jeso wáalairira arat'u anafunzie kumi na mumwenga ukati okala anarya. Ndo yiye achiagombera muno kwa kuts'akuluphira kwao, na chiphurye chao, maana, ao k'aakuluphirire arat'u okala adzimona phokala ufufuka.
41016015	Ndo achiaamba, "Mwimwi endani kwa at'u osi chila its'i, mukaasumurire Nguma Mbidzo.
41016016	Na yeyosi yendekuluphira na kubatizwa, undativywa. Ela yeyosi yenderema kunikuluphira, undalamulwa.
41016017	Na arat'u ondokuluphira, andahenda gaga; andalavya p'ep'o kwa dzina rangu, na andagomba kwa viryomo viphya vinjine.
41016018	Ao achigwira nyoka, na achinwa shumu, vivyo k'avindaahenda vii. Na andaaikira mikono akongo kwavoyera, nao andaphola."
41016019	Ndo Bwana Jeso ariphomarigiza kugomba gago na o anafunzie, wáhwalwa achenda dzulu mulunguni, achendasagala mukono wa kulume wa Mwenyezi Mulungu.
41016020	Ela o anafunzi áhwala chiwango, ndo achanza kusumurira neno ra Mulungu chila phat'u. Bwana Jeso achihenda kazi phamwenga nao, na zo dalili za kwangalaza zozihenda, záahenda at'u anji akuluphire kukala, o udzumbe wao wákala ni wa jeri.
42001001	Kwa mwishimiwa Teofilo, At'u anji áhenda vyao aidimavyo kwandika dzulu ya maneno garat'u garigo gáhendeka kati yehu.
42001002	Ao áandika garat'u genye hurigoambirwa ni o at'u ohendagaona na matso maneno gago hangu pho mwanzo, na ao ndio osema o udzumbe wa Mulungu.
42001003	Ndo kwahivira mimi nami nidzikala nichigalola t'ot'ot'o, na kulilikana dzulu ya maneno gago gosi hangu pho mwanzo, nidzona ni baha mimi nami nikwandikire kwa kugapangat'o, uwe mwishimiwa Teofilo,
42001004	kwa ta nawe widime kumanya ujeri wa maneno garat'u urigofunzwa.
42001005	Ukati Herode ariphokala ndiye mufalume wa Judea, kwákala kuna kuhani mumwenga aihiwaye Zakariya, wa chirundu cha Abiya. Muchewe wákala ndiye Elizabeti, na wákala ni wa murere wa mufadzi kuhani Haruni.
42001006	Zakariya na muchewe ákala osi ni at'u ahendao ga haki jeri, na ákala k'aana ila kwa ákala adzidzilavira tsetsetse kutuwa shariya, na malagizo gosi ga Mulungu.
42001007	Ela ákala k'a-aajaliwirwe kupata ana, maana, Elizabeti wákala ni t'asa, na ta chisha osi airi ákala atsakala muno.
42001008	-
42001009	Ts'iku mwenga, rákala ni jiba ra chirundu cha ano Zakariya kuhenda kazi ya ukuhani mbere za Mulungu. Na makuhani ákala niapige k'ura ya k'amari, atsagule kuhani mumwenga yendephenya hekaluni kwa ta afukize ubani. Ndo ts'iku yiyo, k'ura yichimugwerera Zakariya, na achiphenya hekaluni ra Mulungu kwendafukiza ubani, na
42001010	duu ra at'u richikala rirundikana pho phonze kuvoya ukati phokala o ubani unafuka.
42001011	Ndo malaika wa Bwana achimulairira Zakariya mo ndani ya hekalu, achiima upande wa kulume wa cho chijaja cha kufukizira ubani.
42001012	Zakariya ariphomona, wádziuhuka, na achogofyerwa muno.
42001013	Ela ye malaika achimwamba, "Uts'ogophe Zakariya, maana, mavoyogo ga chila ts'iku gasikirwa ni Mulungu, na mucheo undainjiza na avyale mwanalume, nawe undamuhats'a Johana.
42001014	Uwe undahamirwa muno na usikiret'o, na at'u anji andahamirwa ni kuvyalwakwe,
42001015	maana, yiye undakala mut'u mubomu mbere za Bwana Mulungu. Yiye k'andanwa divai hebu uchi wowosi, na undaudzazwa Roho wa Mulungu kulaira ndanini mwa ameye.
42001016	Yiye undaalongoza Aiziraeli anji kuuya kwa Bwana Mulungu wao.
42001017	Yiye undakala chiroho, na ahende widimi dza mugomvi wa Mulungu Eliya, na undamulongolera Bwana amutsengere njiraye, kwa kwatsanganya atumia na ana ao, na undaahenda at'u ots'omogopha Mulungu akale na maazo ga kuhenda ga haki."
42001018	Zakariya phapho ye malaika achimwamba, "Ni ut'u wani ondoonyesa kukala, godzogagomba ni ga jeri? Maana, mimi na muche wangu bee, hudzitsakala."
42001019	Ye malaika achimuudzidza achimwamba, "Mimi ni Gaburaeli nikalaye kwa Mulungu, na yiye udzinihuma nidze nigombe nawe, kukwambira yiyi nguma mbidzo.
42001020	Na bee sirikisa wahi, vivi undafungwa kauli ta yo ts'iku yondolairira maneno gago, kwakukala, k'uukuluphirire udzumbe wangu ondokudzachimira ts'ikuze zichifika."
42001021	Ukati uo wenye arat'u at'u okala anamutariza Zakariya ákala adzangalala ariphomona utowa muno mo hekaluni.
42001022	Aripholaa konze, k'aidimire kugomba nao. Ndo ao at'u achimanya kare kukala, wákala udzona ono mo hekaluni. Ndo kwakukala, wákala ufungwa kauli, achihendaatsuphira mikono kwaamba auke.
42001023	Jibare ra kufukiza ubani hekaluni ririphosira, wáuya kwakwe mudzini.
42001024	Ariphokwenda kwakwe mudzini, muchewe Elizabeti k'atowere achiinjiza kare, naye k'alaire nyumbani ta myezi mitsano yenye. Yiye wákala achigomba achamba,
42001025	"Gaga gáhendwa ni Mulungu mwenye, na udziniusira waibu okala ninao mbere za at'u."
42001026	Elizabeti phokala t'umboye ni mwezi wa handahu, malaika Gaburaeli wáhumwa ni Mulungu ende mudzi wa Nazareti ko jimbo ra Galilaya,
42001027	kwa musichana mumwenga aihiwaye Maryamu. Maryamu wákala ni wendengwa wa Jesefu yekala ni wa murere wa mufalume Daudi.
42001028	Malaika achendaphenya nyumbani mwa Maryamu achimulamusa. Chisha achimwamba, "Wáajaliwa mwanamuche uwe, Bwana u phamwenga nawe!"
42001029	Ela Maryamu ariphosikira maneno gago wáyugika muno na achaza vivi, "Maneno gano gana maana, yani?"
42001030	Ndo phapho ye malaika achimwamba, "Maryamu, uts'ogophe, Mulungu udzikwajaliya.
42001031	Na sirikisa wahi: undainjiza, na uvyale mwanalume uriye undamuhats'a Jeso.
42001032	Yiye undakala mubomu, na undaihiwa Mwana wa Mulungu ariye u dzulu kuchira osi, na Bwana Mulungu undamup'a chihi cha utawali cha mukarewe mufalume Daudi.
42001033	Ndo undatawala murere wa Jakobo ta kare na kare, na utawaliwe k'aundasika."
42001034	Phapho Maryamu achimuudzidza achimwamba vivi, "Bee vindaidimikikadze vyo, na ta mino ni musichana niriye ts'idzangwe kukala na mulume?"
42001035	Malaika achimuudzidza achimwamba, " Roho wa Mulungu undakutsererera, na widimi wa Mulungu ariye u dzulu kuchira osi undakukudzirira. Kwa vivyo, mwana yendemuvyala undaihiwa mutakatifu, ariye ni Mwana wa Mulungu ariye u dzulu kuchira osi.
42001036	Na chisha, kala uchimanya kukala, ta mubario Elizabeti aambwaye ni t'asa na utsakala, bee vivi wáinjiza mwanalume ta mwezi uu ni wakwe wa handahu.
42001037	Maana, k'akuna rots'oidimikika kwa Mulungu."
42001038	Maryamu achamba, "Mimi ni muhendikazi wa Bwana, kwa vivyo nanihenderwe dza vyodzamba uwe." Kufikira phapho, ye malaika achiuka.
42001039	Ziriphochira ts'iku ch'ach'e, Maryamu wáfunga charo achenda maruru ta mudzi umwenga urio myango ya Judea.
42001040	Kuko wákwendaphenya nyumbani mwa Zakariya, na achimulamusa Elizabeti.
42001041	Naye Elizabeti aripholamuswa ni Maryamu tu, mwana mo mwakwe ndanini achisumba kwa raha, na Elizabeti achiudzalwa ni Roho wa Mulungu,
42001042	na achigomba kwa laka ra dzulu achamba vivi, "Uwe Maryamu wáajaliwa kuchira ache osi, na ye mwana yendemuvyala wáajaliwa vivyo naye!"
42001043	Elizabeti achenderera kwamba, "Uu! Mino ni ani ta ameye Bwana wangu adze kwangu!
42001044	Maana, uwe phodzonilamusa tu, mwana mumu mwangu ndani akasumba kwa raha.
42001045	Baha uwe uriyekuluphira kukala, garat'u goambirwa ni Mulungu gandachimira."
42001046	Phapho Maryamu achiimba wira uu, "Moyo wangu unamulika Mulungu,
42001047	na roho yangu yinahamirwa kwa Mulungu Mutivyi wangu.
42001048	Maana, udzinonera mbazi mimi muhendikaziwe yets'emanyikana. Na kwanzira vivi, at'u a vivyazi vyosi andaniiha mut'u yeajaliwa,
42001049	maana, Mwenyezi Mulungu udzinihendera mabomu, na dzinare ni takatifu.
42001050	Yiye wonera mbazi arat'u amogophao, kulaa chivyazi ta chivyazi.
42001051	Uhenda maneno mabomu na widimiwe; udziatsamusa at'u adzivunyao na mipango yao yosi;
42001052	Udzialavya enye vyeo kulaa mwao vihini vya utawali, udziatiya at'u ap'ore.
42001053	Enye nzala udziamvunya na vit'u vidzo, na matajiri udziaricha ende mikono miphuphu.
42001054	Wá-aaviza achina Iziraeli ahendikazie, na k'achinyalire chilaganeche choalaga akare ehu.
42001055	K'anyalire kumonera mbazi Burahimu na murerewe, na chisha, undaenderera kwaonera mbazi ta kare na kare."
42001056	Na Maryamu wásagala kwa ano Elizabeti ta myezi mihahu, ndo achiuya kwao mudzini.
42001057	Ukatiwe wa kudzivugula Elizabeti wáfika, na achivyala mwanalume.
42001058	Anzie na mbarize ariphosikira nguma yiyo ya kukala, Mulungu wákala udzimonera mbazi, áhamirwa dza yiye.
42001059	Na mwana ariphohenda ts'iku nane, o mbarize na anzie ákudza kwa ta amubit'ets'i, na amuhats'e. Dzina rokala anahenza amuhats'e ni ra abaye, yaani Zakariya.
42001060	Ela ameye achamba, "H'a-a, ts'ivyo, naahats'we Johana."
42001061	O achimwamba, "Bemba k'aahats'a Johana aa kwao mbarini?"
42001062	Ndo achimutsuphira mukono abaye kumuuza angehenza mwanawe ahats'we ani.
42001063	Naye achivoya chibao cha kwandika na achandika vivi, "Dzinare ni Johana." Osi phapho achangalala.
42001064	Na phapho kare lulimi na laka lwa Zakariya luchivugulwa, achiidima kugomba kahiri, na achimulika Mulungu.
42001065	O anziao osi achangalala, na nguma zizo zichigot'a chila phat'u ko myango ya Judea.
42001066	Osi osikira maneno gago áaza myoyoni mwao, na achiuzana vivi, "Mwana ye undakala mut'u wa chidzedze? Maana, widimi wa Mulungu wákala u lwazu kukala, u phamwenga naye."
42001067	Zakariya abaye Johana wáudzalwa ni Roho wa Mulungu, na achisema udzumbe wa Mulungu. Yiye wáamba,
42001068	"Naalikwe Bwana Mulungu wa Aiziraeli, maana, ukudza-aaviza, na kwativya at'ue,
42001069	na udzihup'a Mutivyi mwenye widimi, ariye ni wa murere wa Daudi, muhendikaziwe.
42001070	Mulungu wálaga pho p'indi kwa njira ya agomvie atakatifu kukala,
42001071	undahutivya kulaa kwa adawa ehu, na kulaa kwa at'u osi odzohumena.
42001072	Yiye wáamba undaasamehe akare ehu, na akumbikire chilaganeche chitakatifu.
42001073	Mulungu wámulaphira chilagane mukare wehu Burahimu kukala,
42001074	undahutivya kulaa kwa adawa ehu kwa ta humuhikirehikire phots'o woga,
42001075	na hukale hu atakatifu, na kuhenda ga haki mbereze ts'iku zosi ta kufa kwehu.
42001076	Na uwe mwanangu undaihiwa mugomvi wa Mulungu ariye u dzulu ya osi, maana, undamulongolera Bwana umutsengere njiraye,
42001077	kwa kwamanyisa at'ue kukala, andativywa kwa kusamehewa dambi zao.
42001078	Mulungu wehu una mbazi, na undareha mwanga wa kung'ala wa kutivya, uhudzirire kulaa dzulu,
42001079	na uo undaafunulira osi acherio dzizani bomu ra chifo, uhufunulire hugwire njira ya reri."
42001080	Ye mwanache wákula achikomala chiroho, na achendasagala nyika ta ukati ariphokudzadzimanyisa kwa Ayahudi.
42002001	Kaisari Augusito wálagizira at'u osi okala a ts'ini ya utawaliwe atarwe.
42002002	Kutarwa kwa at'u kuko kwákala ni kwa mwanzo, ukati Kireniyo ariphokala ndiye gavuna wa jimbo ra Siriya.
42002003	Na chila mut'u wákwendadzandikishira kwao-kwao.
42002004	Ndo Jesefu wábanda charo kulaa mudzi wa Nazareti urio Galilaya, ta mudzi wa Betelehemu urio jimbo ra Judea, kovyalwa mufalume Daudi, maana, wákala ni wa murere wa ye Daudi.
42002005	Na Jesefu wákwendadzandikisha phamwenga na wendewe Maryamu yekala ukomalirwa.
42002006	-
42002007	Ariphofika kuko ákwendayona nyumba ya ajeni yidziudzala at'u kare. Kwa vivyo, achendaphenya dzibanda ra ng'ombe. Na phokala acheri kuko, Maryamu ts'ikuye ya kudzivugula yáfika, na achidzivugula mwanawe wa kwanza mwanalume. Achimufinik'ira nguwo, na achimulaza ndani ya sanduku ra kup'ira nyasi ng'ombe.
42002008	P'ande zizo za phephi-phephi na o mudzi wa Betelehemu, kwákala kuna arisa okala achichesa kurinda mifugo yao.
42002009	Ndo malaika wa Mulungu achialairira maruru, na mung'alo wa Mulungu uchiamwirikira k'anda zosi. Phapho ao arisa achogofyerwa muno, na
42002010	ye malaika achiaamba, "Muts'ogophe! Maana, nidzimurehera Nguma Mbidzo yondoahamira muno at'u osi.
42002011	Rero Mutivyi wenu uvyalwa ko Betelehemu mudzi ovyalwa mufalume Daudi, na ndiye K'irisito Bwana.
42002012	Mwimwi mundakwendaona dalili zizi; mundakwendaona mwana mutsanga ufinik'irwa nguwo, na ulazwa ndani ya sanduku ra kup'ira nyasi ng'ombe."
42002013	Na phapho kare, duu bomu ra malaika a mulunguni achigwirikana na ye malaika yekala unagomba na o arisa, achimulika Mulungu kwa kwamba:
42002014	"Mulikeni Mulungu ko dzulu mulunguni, na reri duniani kwa at'u aajaliwao ni Mulungu!"
42002015	Ao malaika ariphouka kuuya mulunguni, o arisa áambana, "Hindeni mwenga kwa mwenga ta mudzi wa Betelehemu, hukagaoneni gaga godzambirwa ni malaika wa Mulungu."
42002016	Ndo hinyo achenda mairo, na achendamona Maryamu na Jesefu, na ye mwana wao mutsanga ulazwa ndani ya sanduku ra kup'ira nyasi ng'ombe.
42002017	Ao arisa ariphomona ye mwana, achiaambira at'u osi nguma yokala malaika udziaambira dzulu ya ye mwana.
42002018	Osi osikira gago gosemwa ni o arisa áangalala.
42002019	Ela Maryamu ye wágaika moyoni maneno gago gosi, na achikala achililikana dzuluye.
42002020	Na o arisa achiuya kwao mifugoni na kuno achikala anamulika Mulungu kwa gosi gokala adzambirwa na kona, maana, gosi gákala dza vyokala adzambirwa ni ye malaika.
42002021	Yiriphofika ts'iku ya nane, wábit'wats'i, na achimuhats'a dzina ra Jeso, ririro wákala uhewa ni malaika phokala k'adzangwe ta kwinjizwa.
42002022	Ukati wa Jesefu na Maryamu wa kudzitakasa wáfika dza vyokala vinahenzwa ni Shariya ya Musa. Ndo achimuhwala ye mwana wao achenda naye Jerusalemu, kwa ta akamulavye mbere za Mulungu,
42002023	dza yirivyoandikwa Shariyani ya Bwana kukala, "Chila musundula sanzu wa chilume kulaa chila nyumba naatakaswe na alaviwe kwa Bwana."
42002024	Chisha, ákala akwenda kamare kulavya makafara ga ngiya manga airi, hebu anap'uji airi dza vyokala vinahenzwa ni Shariya ya Mulungu.
42002025	Ukati uo kuko Jerusalemu, kwákala kuna mut'u mumwenga yekala unahenda ga haki, na wádzilavya kumuhikirahikira Mulungu tsetsetse aihiwaye Simoni. Yiye wákala una p'ola ya kona Mulungu achitivya Aiziraeli, na wákala u chiroho.
42002026	Na Roho wa Mulungu wákala udzimufunulira kukala, k'andafa phots'omona ye K'irisito wa Bwana Mulungu yekala ulagwa.
42002027	Ndo kwa kulongozwa ni Roho wa Mulungu, Simoni wáphenya hekaluni, na avyazi a Jeso ariphomureha hekaluni mwana wao, kwa ta amuhendere dza vyokala vinahenzwa ni Shariya,
42002028	Simoni achimuhwala ye mwana achimugwiririra mwakwe mikononi, na achimulavira mumvera Mulungu achamba,
42002029	"Vivi Bwana Mulungu, udzichimiza chilaganecho ta nikafa dza rero mimi muhendikazio ninenda razi.
42002030	Maana, nidzimona Mutivyi na matso gangu mwenye,
42002031	Mutivyi yedzemuhuma kwa at'u osi.
42002032	Mwana yuyu ni mwanga ondong'azira manenogo at'u a makabila manjine, na undaahenda Aiziraeli ario ni at'ue amanyikane."
42002033	Abaye Jeso na ameye ákala adzangalazwa ni maneno gokala ganagombwa ni Simoni dzulu ya ye mwana wao.
42002034	Phapho Simoni achiahats'a, chisha achimwamba Maryamu ameye ye mwana, "Aiziraeli anji k'aandamukuluphira mwana yuyu, na ndo ta andalamulwa ni Mulungu. Ela anjine o andamukuluphira, nao ativywe. Na undang'aza henzo ra Mulungu, na at'u anji andamupinga
42002035	na maazo gao gandang'azwa lwazu-lwazu. Na uwe mwenye undasikira utsungu muno mwako rohoni."
42002036	Na phákala phana mugomvi wa Mulungu mumwenga wa chiche, muchet'u mukare aihiwaye Ana mwanangwa wa Fanueli, yekala ni Mwasheri. Muchet'u yuyu wákala ni gungu. Yiye ariphohwalwa wásagala na mulumewe myaka mifungahe tu, na mulume achifa.
42002037	Ndo achirichwa gungu kulaira phapho ta ukati uo wákala ni muchet'u mukare wa myaka mirongo minane na mine (84). Na ukati uo wosi wákala usagala hekaluni achifunga na kuvoya usiku na mutsana.
42002038	Ndo saa yiyo yenye wádzilavya mbere achimulavira mumvera Mulungu, na achisema nguma ya ye mwana kwa at'u osi okala analolera Mulungu aativye achina Jerusalemu.
42002039	Jesefu na Maryamu ariphomala kuhenda gosi gokala ganahenzwa ni Shariya ya Mulungu, áanza charo cha kuuya kwao Nazareti ko jimbo ra Galilaya.
42002040	Kuko mwana wao achikula na mamura, achiudzala hekima, na Mulungu achenderera kumuhats'a.
42002041	Chila mwaka, avyazi a Jeso ákala ana ada ya kwenda Jerusalemu ts'ikuk'uuni ya P'asaka.
42002042	Ndo ariphokala mwana wao Jeso uhenda myaka kumi na miiri, ao ákwenda naye ko ts'ikuk'uuni dza yirivyokala ada yao.
42002043	Ts'ikuk'uu yiriphosira, áanza charo cha kuuya kwao, ela Jeso ye achisala ko Jerusalemu phots'o avyazie kumanya.
42002044	Ao avyazie áona dza kwamba u kati ya ro duu ra acharo. Kwa vivyo, o aenenda charo cha ts'iku nzima, ndo achanza kumuuzira-uzira kati ya mbari zao, na asena ao.
42002045	Ariphokala k'aamonere, áuya Jerusalemu kwenda achimutsakula.
42002046	Ts'iku ya hahu, ákwendamona hekaluni usegere na alimu a shariya, unaasirikisa na kwauza maswali,
42002047	na osi osikira manenoge, áangalazwa ni ko kumanyakwe na maudzidzige.
42002048	Avyazie ariphomona áangalala, na ameye achimuuza vivi, "Mwanangu, heka unahutsosa vino? Mimi na abayo hangu dzuzi hunakutsakula ta k'ahurya chit'u."
42002049	Ela ye achiaudzidza achiaamba, "Mayo, kwadze mwákala munanitsakula? K'amumanyire mwi kukala, nákala ninahenzeka nikale nyumbani kwa Baba?"
42002050	Ela o avyazie k'aamanyire chotuma ta agombe gago.
42002051	Ndo Jeso phapho achiuya phamwenga na avyazie ta mudzi wa Nazareti, na achikala unaasikiza muno. Ela ameye wágaika mwakwe moyoni maneno gago gosi.
42002052	Naye Jeso achenderera kukula na mamurage, achikaza kupata hekima na achikaza kuhats'wa ni Mulungu, na kuhenzwa ni at'u nao.
42003001	-
42003002	Kaisari T'iberiyo ariphokala uhenda myaka kumi na mitsano (15) ya kutawala Rumi, Mulungu wámwamba Johana mwanangwa wa Zakariya yekala u nyika, asumurire nenore. Ukati uo P'onitiyo Pilato wákala unatawala jimbo ra Judea, Herode wákala ndiye mubomu wa jimbo ra Galilaya, na nduguye Filipu ye wákala ni mubomu wa majimbo ga Itureya na T'irakoniti. Lusania wákala ni mubomu wa jimbo ra Abilene, na Anasi na Kayafa ákala ndio makuhani abomu.
42003003	Ndo Johana achenda p'ande zosi zodzophakana na muho wa Jorodani, achikala unasumurira kukala, ni seti at'u atye na abatizwe, kwa ta Mulungu aasamehe dambi zao.
42003004	Gago gálairira dza mugomvi wa Mulungu Isaya arivyoandika mwakwe chitabuni kukala, "Kuna mut'u unagomba kwa laka ra dzulu ko nyika unaamba: 'Mutsengereni Bwana njiraye, yiikeni tititi mikondoye.
42003005	Chila det'e narisirirwe, chila mulima na mwango nayiikwe reri mwenga, phenye ngurai naphaikwe tititi, njira mbii-mbii nazitengezwe zikale mbidzo.
42003006	Na chila mut'u undawona wokofu ulaao kwa Mulungu!' "
42003007	At'u anji ámutuwa Johana kwa abatizwe. Ndo Johana achiaamba, "Mwi chivyazi chii dza nyoka! Ni ani yemutsunira kukala, munaidima kuchimbira kutiywa akili kwa Mulungu kudzako?
42003008	H'a vivi bee onyesani kwa mahendo kukala mwátya. Ts'oneni munaidima kuchimbira kutiywa akili kwa Mulungu kudzako kwa kwamba abayenu ni Burahimu. Ninamwambira jeri, Mulungu unaidima kugagaluza mawe gaga gakakala anangwa a Burahimu.
42003009	Tsoka ridziunulwa kare vivi, na chila muhi ots'ovyala t'ude mbidzo undatemwa wochwe."
42003010	Duu ra at'u achimuuza vivi, "Bee huhendedze sambi?" Johana achiaudzidza achiaamba,
42003011	"Mwenye mavalo ga ndani mairi, mwenga naamup'e yets'ena, na mwenye chakurya naagavye anzie."
42003012	Atosi a kodi ra miyo nao achidza kwa ta abatizwe, na achimuuza vivi, "Mwalimu, huhendedze sino?"
42003013	Johana achiaamba, "Muts'ivoye kodi ra miyo kuchira chiwango choikwa."
42003014	Shikari nao achimuuza achimwamba, "Hanga sino swi huhendedze?" Johana achiaudzidza achiaamba, "Muts'iuhuse-uhuse at'u kwa muhongwe, hebu kumulumbira mut'u ulongo. Toshekani na mishahara yenu tu."
42003015	Osi ákala analolera kudza kwa Mutivyi, na ndo phapho achanza kudziuza mwao myoyoni dzulu ya Johana, 'Akale yuyu ndiye ye K'irisito?'
42003016	Phapho Johana achiaambira osi kukala, "Mimi ninamubatiza na madzi tu, ela mut'u wa widimi muno kuriko mimi, undakudza, ariye ts'iwirya ta kukala muhendikaziwe wa kumuvula virahu. Yiye undamubatiza na Roho wa Mulungu, na moho.
42003017	Na yiye unga dza mut'u yedzegwira lungo mwakwe mikononi, aphet'e nganu ayitiye chitsagani, na mak'oya akagaoche na moho ots'ofisika."
42003018	Kwa gago na manjine manji, Johana wáasumurira at'u Nguma Mbidzo na kwadinira agaluze njira zao.
42003019	Ela Johana wámona Herode Anitipa mufalume wa jimbo ra Galilaya, kukala ni mulongo, na achimugombera kwakukala, wákala udzimutorosa Herodiya mukaza nduguye. Na chisha, achimugombera kahiri kwa mai gosi manjine gokala udzigahenda.
42003020	Ndo Herode Anitipa achonjeza uiwe kwa kumufunga Johana.
42003021	At'u osi ariphobatizwa, Jeso naye wábatizwa. Na ariphokala unavoya, mbingu zichifunuka,
42003022	na Roho wa Mulungu yemutsererera na umbo dza ra ngiya achidzamudulama. Laka kulaa mulunguni richisikirika richamba, "Uwe u Mwanangu nikuhenzaye, na uwe mimi unanihamira."
42003023	Jeso ariphoanza kaziye mbere za at'u, wákala una myaka yifikayo mirongo mihahu (30) hivi, na at'u áona dza kwamba wákala ni mwanangwa wa Jesefu, ariye abaye wákala ni Heli.
42003024	Heli wákala ni mwanangwa wa Matati, na Matati naye wákala ni mwanangwa wa Lawi. Lawi wákala ni mwanangwa wa Meliki, Meliki wákala ni mwanangwa wa Janai, na Janai naye wákala ni mwanangwa wa Jesefu.
42003025	Jesefu wákala ni mwanangwa wa Matatiya, Matatiya wákala ni mwanangwa wa Amosi, na Amosi naye wákala ni mwanangwa wa Nahumu. Nahumu wákala ni mwanangwa wa Hesili, Hesili wákala ni mwanangwa wa Nagai,
42003026	Nagai wákala ni mwanangwa wa Maati, Maati wákala ni mwanangwa wa Matatiya, Matatiya wákala ni mwanangwa wa Shemeni, Shemeni wákala ni mwanangwa wa Joseki, na Joseki naye wákala ni mwanangwa wa Juda.
42003027	Juda wákala ni mwanangwa wa Johanani, Johanani wákala ni mwanangwa wa Resa, Resa wákala ni mwanangwa wa Zerubabeli, Zerubabeli wákala ni mwanangwa wa Shealitiyeli, na Shealitiyeli naye wákala ni mwanangwa wa Neri.
42003028	Neri wákala ni mwanangwa wa Meliki, Meliki wákala ni mwanangwa wa Adi, Adi wákala ni mwanangwa wa Kosamu, Kosamu wákala ni mwanangwa wa Elamadamu, na Elamadamu naye wákala ni mwanangwa wa Eri.
42003029	Eri wákala ni mwanangwa wa Joshuwa, Joshuwa wákala ni mwanangwa wa Eliezeri, Eliezeri wákala ni mwanangwa wa Jorimu, Jorimu wákala ni mwanangwa wa Matati, na Matati naye wákala ni mwanangwa wa Lawi.
42003030	Lawi wákala ni mwanangwa wa Simoni, Simoni wákala ni mwanangwa wa Juda, Juda wákala ni mwanangwa wa Jesefu, Jesefu wákala ni mwanangwa wa Jonamu, na Jonamu naye wákala ni mwanangwa wa Eliakimu.
42003031	Eliakimu wákala ni mwanangwa wa Meleya, Meleya wákala ni mwanangwa wa Mena, Mena wákala ni mwanangwa wa Matata, Matata wákala ni mwanangwa wa Natani, na Natani naye wákala ni mwanangwa wa Daudi.
42003032	Daudi wákala ni mwanangwa wa Jese, Jese wákala ni mwanangwa wa Obedi, Obedi wákala ni mwanangwa wa Boazi, Boazi wákala ni mwanangwa wa Shela, Shela wákala ni mwanangwa wa Nashoni,
42003033	Nashoni wákala ni mwanangwa wa Aminadabu, Aminadabu wákala ni mwanangwa wa Adimini, Adimini wákala ni mwanangwa wa Arini, Arini wákala ni mwanangwa wa Hesironi, Hesironi wákala ni mwanangwa wa P'eresi, na P'eresi naye wákala ni mwanangwa wa Juda.
42003034	Juda wákala ni mwanangwa wa Jakobo, Jakobo wákala ni mwanangwa wa Isaka, Isaka wákala ni mwanangwa wa Burahimu, Burahimu wákala ni mwanangwa wa T'era, T'era wákala ni mwanangwa wa Nahori,
42003035	na Nahori naye wákala ni mwanangwa wa Serugi. Serugi wákala ni mwanangwa wa Reu, Reu wákala ni mwanangwa wa P'elegi, P'elegi wákala ni mwanangwa wa Eberi, Eberi wákala ni mwanangwa wa Shela,
42003036	na Shela naye wákala ni mwanangwa wa Kainani. Kainani wákala ni mwanangwa wa Arifakisadi, Arifakisadi wákala ni mwanangwa wa Shemu, Shemu wákala ni mwanangwa wa Nuhu, na Nuhu naye wákala ni mwanangwa wa Lameki.
42003037	Lameki wákala ni mwanangwa wa Matusela, Matusela wákala ni mwanangwa wa Henoki, Henoki wákala ni mwanangwa wa Jaredi, Jaredi wákala ni mwanangwa wa Mahalaleli, na Mahalaleli naye wákala ni mwanangwa wa Kainani.
42003038	Kainani wákala ni mwanangwa wa Enosi, Enosi wákala ni mwanangwa wa Seti, Seti wákala ni mwanangwa wa Adamu, na Adamu naye wákala ni wa Mulungu.
42004001	Ndo Jeso ariphobatizwa muho wa Jorodani, wáuka udziudzalwa ni Roho wa Mulungu, na achilongozwa ni ye Roho kwenda nyika.
42004002	Kuko wákwendakala ts'iku mirongo mine (40), na achijezwa ni Shetani. Ukati uo wosi k'arirye chochosi, na unamala ts'iku zizo wákala unasikira nzala muno.
42004003	Ndo ye Shetani achimwamba, "Kwahivira uwe u Mwana wa Mulungu, rigaluze dziwe rino rikale mukahe."
42004004	Jeso achimuudzidza achimwamba, "Gáandikwa Maandikoni ga Mulungu kukala, 'Mukahe hicheye ts'io umuhendao mut'u akale na uzima.' "
42004005	Ndo Shetani achimuhwala ta dzulu, achimonyesa maruru-maruru its'i zosi za dunia. Chisha achimwamba,
42004006	"Nindakup'a widimi wa its'i zosi zizi na utajiri wao, kwakukala, miyo yiyi yosi náyihewa, na ninaidima kumup'a mut'u yeyosi nimuhenzaye.
42004007	Ndo mino yiyi miyo yosi nindakup'a uchikala undanabudu mimi."
42004008	Phapho Jeso achimuudzidza achimwamba, "Gáandikwa Maandikoni ga Mulungu kukala, 'Mwabudu Bwana Mulunguo, na umuhikirehikire yiye hicheye tu!' "
42004009	Phapho Shetani achimuhwala Jeso vivi ta Jerusalemu, na achimuphirika ta dzulu ya chitsuri cha hekalu na achimwamba, "Kwahivira uwe u Mwana wa Mulungu, dzitsuphe kulaa phapha ta phots'i.
42004010	Mba gáandikwa ta Maandikoni ga Mulungu kukala, 'Mulungu undakulagizira malaikae akurinde,'
42004011	na chisha, gáandikwa kahiri kukala, 'Ao andakuunula mwao mikononi, kwa ta uts'idze ukakwala mawe.' "
42004012	Ela ye Jeso achimuudzidza achimwamba, "Ni gago, ela gáandikwa vivyo mo Maandikoni ga Mulungu kukala, 'Uts'imuheze Bwana Mulunguo.' "
42004013	Shetani ariphomala kumujeza kwa chila njira, wámuricha kumutarizira ukati unjine.
42004014	Gariphochira gago, Jeso wálongozwa ni Roho wa Mulungu kuuya Galilaya, na ngumaye yichigot'a p'ande zosi za phephi-phephi.
42004015	Kuko achanza kwafunza at'u mwao masinagogini, na osi achimulika.
42004016	Jeso wákwenda Nazareti kut'u korerwa, na yiriphofika ts'iku ya Sabato achiphenya sinagogini dza yirivyokala ni adaye. Mumo achiima kwa ta asome Maandiko ga Mulungu,
42004017	na phapho achihewa chitabu choandikwa ni mugomvi wa Mulungu Isaya, na achifunula ta phat'u phokala phadzandikwa vivi:
42004018	" Roho wa Bwana Mulungu u mwangu ndani, kwakukala, Mulungu wánitsagula niasumurire achiya Nguma Mbidzo. Yiye udzinihuma niaambire afungwa kukala, andakala tsare, na at'u ots'oona andaona kahiri;
42004019	Mulungu udzinihuma niativye aonerwao, na niaambire kukala, ukati wa Bwana Mulungu wa kwativya at'ue, ufika."
42004020	Jeso ariphomala kusoma, achichifunga cho chitabu achimup'a ye muhendikazi wa mo sinagogini chisha achisagala; at'u osi achimukodorera matso.
42004021	Ndo naye achanza kwaambira kukala, "P'ande yiyi ya Maandiko ga Mulungu yodzoyisikira nichiyisoma, yichimira rero."
42004022	Osi achihamirwa muno ni yiye, na achangalazwa ni manenoge madzo arigogagomba, chisha achamba, "Yuno samba ni mwanangwa wa Jesefu?"
42004023	Jeso naye achiaamba, "Nina uhakika mundanambira maana, ya t'adi yiyi, 'Muganga dzilagule mwenye,' na chisha mundaamba, 'Garat'u gosi hurigogasikira wágahenda ko Kaparinaumu, gahende phapha kadzidzini phenu napho.' "
42004024	Achenderera kwamba, "Ninamwambira jeri, mugomvi wa Mulungu k'akubaliwa kwao.
42004025	Ela sirikisani wahi! Ni jeri kukala kwákala magungu manji phapha Iziraeli ukati wa Eliya. Ukati uo k'akukalire na mvula myaka mihahu na nusu, na phachikala na nzala bomu phapha.
42004026	Ela ta vivyo, Eliya k'ahumirwe kwa gungu rorosi phapha, ats'iphokala wáhumwa kwa gungu mwenga yekala ta ts'i Muyahudi, ariye wákala achisagala mudzi wa Serepita, boma ra Sidoni.
42004027	Na chisha, phapha Iziraeli phákala at'u anji a mahana ukati wa mugomvi wa Mulungu Elisha, na k'akuna ta mumwenga yephozwa, ats'iphokala Naamani tu muchina Siriya hiko yekala ta ts'i Muyahudi."
42004028	Phapho osi okala a mo sinagogini átsukirwa muno ariphosikira gago.
42004029	Chisha osi achizuka, achimugaramisha Jeso alae konze ya mudzi wao okala ujengwa dzulu ya mwango, na achimuchuchusa ta ko chidengodengoni cha o mwango kwa ta amuvoromose.
42004030	Ela Jeso achahula kati-kati yao achenda vyakwe.
42004031	Jeso aripholaa phapho, wákwenda ta mudzi wa Kaparinaumu jimbo ra Galilaya, ariko wákala achiafunza at'u ts'iku za Sabato.
42004032	At'u achangalazwa ni mafunzoge, maana, gákala gana widimi.
42004033	Na mo ndani ya sinagogi mwákala muna mut'u yekala una p'ep'o, na achigomba kwa laka ra dzulu achamba,
42004034	"Unaswini we Jeso muchina Nazareti? Vidze, udzikudzahuhangamiza? Ninakumanya uwe u ani. Uwe u Mutakatifu wa Mulungu!"
42004035	Ela Jeso achimuchemera ye p'ep'o achamba, "Nyamala! Mulae mut'u yuyu!" Ndo ye p'ep'o ariphomubit'a phots'i ye mut'u, achimulaa na k'amulumizire kamare.
42004036	At'u osi achangalala, achikala anauzana-uzana vivi, "Ni maneno gani gano asena! Maana, kwa widimi na mukotse unaachemera p'ep'o alae, nao analaa jeri!"
42004037	Ngumaye yichigot'a chila phat'u jimbo riro.
42004038	Jeso aripholaa mo sinagogini, wákwenda mudzini kwa Simoni. Kuko mutsedzangwa wa chiche wa Simoni wákala ni mukongo wa chiphuti, na ndo at'u phapho achimuvoya Jeso amuphoze.
42004039	Jeso achendamwimira phephi, achichichemera cho chiphuti, nacho chichimuricha. Ye muchet'u achizuka kare, achanza kwahikirahikira.
42004040	Dzuwa ririphotoka, osi okala ana akongo a makongo ga aina-aina, áaphirika kwa Jeso, naye achiabandikira mikono chila mumwenga wao, na osi achiphola.
42004041	Na at'u anji álaiwa ni p'ep'o, na kuno anagomba k'ululu achamba, "Uwe u Mwana wa Mulungu!" Ao p'ep'o ákala anamumanya kukala, yiye ni ye K'irisito. Ela Jeso achiachemera, na k'aahenzezere agombe rorosi, kwakukala, wákala k'enzi ngumaye yigot'ezwe ni ao p'ep'o.
42004042	Kunadzachakwe na chiramuko, Jeso wáuka achenda phat'u k'anda hicheye phots'o at'u. At'u achanza kumutsakula, na ariphomona achimulembalemba kwa ta ats'iuke.
42004043	Ela ye achiaamba, "Ninahenzwa nisumurire Nguma Mbidzo ya Ufalume wa Mulungu midzi minjine nayo, kwakukala, yiyo ndiyo yohumwa niyihende."
42004044	Ndo achisumurira Nguma Mbidzo masinagogini ko Judea.
42005001	Ts'iku mwenga, Jeso wákala wimire k'anda-k'anda ya ziya ra Genesareti, na at'u anji achikala adzimuzunguluka na kuno anasukumana kwa ta akale phephi naye asirikise neno ra Mulungu.
42005002	Jeso achona mashuwa mbiiri zibit'wa nanga pho k'anda-k'anda ya ro ziya, na o avuwi enye achikala álaa anatsukutsa vimia vyao.
42005003	Ndo Jeso achiphenya mashuwa mwenga yokala ni ya Simoni na achimwamba, "Simoni, yisengeze pho chinani vichache." Achisagala mo ndani ya mashuwa, na achanza kufunza ro duu ra at'u.
42005004	Ariphomala kufunza wámwamba Simoni vivi, "Yiphirike mashuwa chinani phenye mukatsuphe vimia vyenu muvuwe mabeshe."
42005005	Simoni achimuudzidza, "Aa! Baye, siswi hudzihenda hwidimavyo kuvuwa usiku wosi na k'ahupatire kamare, ela kwa ta udzamba, hundatsupha vimia vivyo."
42005006	Na ariphotsupha vimia, achigwira mabeshe manji ta vimia vyao vichanza kukakat'ika.
42005007	Achiaiha anziao okala a yo mashuwa yinjine adze a-aavize. Achidza, go mabeshe achigatiya mashuwa zosi mbiiri na zichiudzala ta zichitsuma kuhoha.
42005008	-
42005009	Avuwi achangalazwa ni go mabeshe manji gogagwira. Simoni P'etero ariphoona gago, achimit'a mavindi mbere za Jeso achamba, "Nidzimanya mimi ni mudambi ta ts'iwirya kukala phamwenga nawe ta vichache!"
42005010	Jakobo na Johana anangwa a Zebedayo okala ni avuwi dza Simoni áangalala vivyo nao. Jeso achimwamba Simoni, "Uts'ogophe; kwanzira rero undakala uchiavuwa at'u."
42005011	Ndo ariphoziphirika k'anda-k'anda ya ziya zo mashuwa, achibit'a nanga na achiricha gosi achimutuwa Jeso.
42005012	Ts'iku mwenga, Jeso wákala u mudzi umwenga wa Galilaya, kuriko kwákala kuna mut'u mumwenga yekala una mahana mwiri wosi. Mut'u yiye ariphomona Jeso tu, wáfinik'irika vifunefune achimuvoya Jeso achimwamba, "Bwana, nitakasa. Ninamanya unaidima kunitakasa uchihenza."
42005013	Jeso achigolosa mukonowe achimukumba na kuno unaamba, "Ninahenza, takasika!" Phapho kare mahana gachimuricha.
42005014	Jeso achimwamba, "Uts'imwambire mut'u yeyosi gaga godzokuhendera. Ela enda ukadzonyese kwa kuhani tu we, na ukalavye sadaka dza vihenzwavyo ni Shariya ya Musa, na yiyo yindaamanyisa at'u kukala udzitakaswa."
42005015	Ela nguma dzulu ya Jeso yichikaza kugot'a chila phat'u. At'u anji achidza kwa ta amusirikise na aphozwe makongo gao.
42005016	Ela Jeso ye wákala ukati kwa ukati wenda phat'u k'anda hicheye phots'o at'u kwendavoya.
42005017	Ts'iku mwenga, Jeso wákala unafunza duu ra at'u. Kati ya ro duu ra at'u, phákala phasegere Afarisayo, na alimu a shariya kulaa chila kadzidzi ka jimbo ra Galilaya, jimbo ra Judea na mudzi wa Jerusalemu. Phapho Bwana Mulungu wákala unamwidimisa Jeso kuphoza akongo.
42005018	Ndo phapho pháchidza at'u anamurehera na luts'ats'a mut'u wa kupholoza. At'u ao áheza kumuphenyeza nyumba yokala Jeso kwa akamwike mbereze,
42005019	ela k'aapatire mwanya wa kumuphenyeza kwa ro duu ra at'u. Ndo at'u ao achikot'a na ngazi ta dzulu ya yo nyumba, achitsamula phat'u ta achipata mwanya, na achimutsereza na luts'ats'alwe, achimwika mbere za Jeso pho kati-kati ya ro duu ra at'u.
42005020	Jeso ariphoona jisi at'u ao arivyokala na kuluphiro, wámwamba vivi ye mut'u, "Musena, udzisamehewa dambizo."
42005021	Ndo phapho alimu a shariya na Afarisayo achanza kudziuza vivi, "Ni mut'u ani yuno amukufuruye Mulungu vino? K'akuna mut'u aidimaye kusamehe dambi, ta ats'iphokala Mulungu hicheye tu!"
42005022	Ela Jeso achimanya maazo gao phots'oambirwa ta ni mut'u, na achiauza vivi, "Kwadze munaazavyo mwenu myoyoni?
42005023	Ni riphiro ririro dide, ni kumwamba yuno mut'u wa kupholoza, 'Udzisamehewa dambizo,' hebu ni kumwamba, 'Unuka wenende'?
42005024	Bee nindamonyesa vivi kukala, mimi Mut'u yelaa dzulu nina widimi phapha duniani wa kusamehe at'u dambi zao." Phapho Jeso achimwamba ye mut'u yekala upholoza, "Unuka uhwale luts'ats'alo, wende vyako mudzini."
42005025	Ye mut'u yekala upholoza achiunuka phapho kare mbere za osi, achihwala luts'ats'alwe achenda vyakwe mudzini na kuno unamulika Mulungu.
42005026	Osi achangalala, na achiphenywa ni woga achimulika Mulungu achamba, "Hudzona ut'u wa kwangalaza rero."
42005027	Gariphochira gago Jeso wálaa konze ya o mudzi, achimona mutosi wa kodi mumwenga aihiwaye Lawi usegere ufisi ya kodi, na Jeso achimwamba, "Nituwa!"
42005028	Lawi achiunuka achiricha gosi achimutuwa.
42005029	Lawi achendamuhendera Jeso ujeni ubomu kwakwe mudzini, na phákala phana atosi a kodi anji na at'u anjine phapho orya naye.
42005030	Ndo Afarisayo na alimu a shariya achanza kwanung'unikira anafunzi a Jeso na kwauza vivi, "Heka munarya na kunwa vinwadzi phamwenga na atosi a kodi na at'u anjine ots'oriwa?"
42005031	Ela Jeso ye achiaamba, "Azima k'aana haja muganga, ario na haja na muganga ni akongo.
42005032	Mimi ts'idzire kudzaaiha at'u adzonao anahenda ga haki atye, ela nákudzaaiha adambi atye."
42005033	At'u anjine ámwamba Jeso vivi, "Anafunzi a Johana Mubatizi anafunga k'ano nyinji na kuvoya, na anafunzi a Afarisayo nao ndivyo ahendavyo. Ela heka we ano ako k'aafunga ta anarya na kunwa tu?"
42005034	Jeso naye achiauza chit'adi vivi, "Vidze, munaidima kwahenda at'u oambirwa nyambura afunge, na ta bwana nyambura ucheri phamwenga nao? K'aviidimikika vivyo.
42005035	Ela ukati undafika urio bwana nyambura undauswa kati yao, na ukati uo ndipho andafunga."
42005036	Chisha Jeso achiaambira t'adi yiyi, "K'akuna mut'u atosaye chiraka kulaa valo iphya na kuchishona demuni. Achihenda vivyo, undakala udziribananga ro valo iphya, na cho chiraka k'achindaigana na ro demu.
42005037	Hebu k'akuna mut'u atiyaye divai mbitsi ndani ya viriba vya p'indi, maana, mut'u achihenda vivyo, yiyo divai mbitsi yindachemuka na yivyudule vyo viriba, yo divai yimwagike, na vyo viriba vibanangike.
42005038	Ela divai mbitsi niyitiywe ndani ya viriba viphya.
42005039	Na k'akuna mut'u ahenzaye divai mbitsi anwapho ya kwiva, kwakukala, ye nikwamba, yiyat'u ya kwiva ndiyo mbidzo muno."
42006001	Ts'iku mwenga ya Sabato, Jeso wákala unachira phamwenga na anafunzie kwenye minda ya nganu, na anafunzie achanza kufutsula masuche ga nganu achigafikitsa na kwafuna.
42006002	Afarisayo anjine achiauza vivi, "Heka munahenda neno ririro ts'i shariya kuhendwa ts'iku ya Sabato?"
42006003	Jeso achiaudzidza achiaamba, "Vidze, k'amudzangwe kusoma dzulu ya vyohenda mufalume Daudi na anzie ukati phokala ana nzala?
42006004	Daudi ukati uo wáphenya dzumba rokala Aiziraeli achivoya Mulungu, achihwala yiyat'u mikahe yokala yidziikwa mbere za Mulungu, achirya na achiap'a o anzie nao. Chishariya, ákala ni makuhani hichiyao tu, okala anahenzezwa arye mikahe yiyo."
42006005	Ndo achimarigiza na kwamba, "Mimi Mut'u yelaa dzulu ni Bwana ta wa Sabato."
42006006	Ts'iku yinjine ya Sabato, Jeso wáphenya sinagogini achifunza. Mo ndani mwákala muna mut'u yekala mukonowe wa kulume wákala upholoza.
42006007	Phapho alimu a shariya na Afarisayo ákala anatsakula chausa cha kumulumbira Jeso. Ndo achikala a phapho anatariza aone kumba undamuphoza mut'u ts'iku yiyo ya Sabato.
42006008	Ela Jeso ye achigamanya go maazo gao phots'oambirwa ta ni mut'u, na achimwamba ye mut'u wa kupholoza mukono, "Unuka udze wime phano mbere." Ye mut'u achiunuka achendaima pho mbere.
42006009	Ndo Jeso achiaamba, "Ninamuuza, ni riphiro ririro ni shariya kurihenda ts'iku ya Sabato, ni kuhenda neno idzo, hebu kuhenda neno ii, ni kutivya mut'u, hebu kuulaga?"
42006010	Ariphoalola na kona k'aphana ta mumwenga amuudzidzaye, achimwamba vivi ye mut'u, "Golosa mukonoo." Naye achihenda vivyo, na mukonowe uchiuya uzima kamare.
42006011	Ela Afarisayo na alimu a shariya achitsukirwa muno ta achiuzana-uzana ra kumuhenda Jeso.
42006012	Ts'iku mwenga, Jeso wákot'a ta mwangoni kwendavoya, na achichesa kuko kuvoya.
42006013	Kunadzachakwe achiaiha anafunzie, na kati yao achitsagula at'u kumi na airi ario wáap'a dzina ra ahumwa a widimi.
42006014	Na o at'u otsagulwa ndio aa: Simoni (ariye wámuhats'a dzina ra P'etero), Andireya nduguye ye P'etero, Jakobo na Johana, Filipu na Batolomayo,
42006015	Matayo na T'omasi, Jakobo wa Alifayo na Simoni (mut'u wa chama cha Zelote),
42006016	Juda wa Jakobo, na Juda Isikariyoti yekudzamuguza Jeso.
42006017	Jeso ariphoteremuka kulaa ko mwangoni phamwenga na ao ahumwae a widimi, wáima phat'u phokala pha t'ambarare. Phapho phákala phana duu bomu ra anafunzie, na at'u anji okala alaa p'ande zosi za Judea, mudzi wa Jerusalemu na p'ande za k'anda-k'anda ya bahari za Tiro na Sidoni. Osi ákala ákudzamusirikisa Jeso, na aphozwe makongo gao.
42006018	Jeso achiaphoza at'u osi okala anayugwa ni p'ep'o a vitswa.
42006019	Na at'u osi ákala anasukumana kwa ta amukumbe, kwakukala, nguvuze za kuphoza zákala zilaa mwakwe mwirini, na osi omukumba, áphola.
42006020	Jeso wáagalukira anafunzie achiaamba, "Baha mwimwi achiya, maana, Ufalume wa Mulungu ni wenu.
42006021	Baha mwimwi musikirao nzala vivi, maana, mundakudzamvunywa. Baha mwimwi murirao vivi, maana, mundakudzahamirwa ta mutseke.
42006022	Ndo baha mwimwi murio at'u adzimumena, anamurema, anamuhakana na ario anamubanangira dzina renu kwa dzulu ya mimi Mut'u yelaa dzulu.
42006023	Maneno gaga gachilairira, mwi hamirwani ta muvine, maana, manoso genu ni mabomu mulunguni. Vivyo bee ndivyo akare ao arivyoahendera agomvi a Mulungu.
42006024	Ela mundamanya enye mwimwi murio mu matajiri vivi, maana, mwáphokera kare mazagazi genu ga raha.
42006025	Mundamanya enye mwimwi odzomvuna vivi, maana, mundakudzasikira nzala. Mundamanya enye mwimwi murio muna raha ta munatseka, maana, mundakudzashononeka na murire.
42006026	Mundamanya enye mwimwi mulikwao ni chila mut'u, maana, akare enu áalika dza vivyo agomvi a Mulungu a ulongo."
42006027	Jeso wáenderera kugomba achamba, "Ela ninamwambira mwimwi munisirikisao, ahenzeni adawa enu, ahenderenit'o arat'u odzomumena,
42006028	avoyereni aajaliwe ni Mulungu arat'u amulaphizao, na avoyereni nao arat'u amuhenderao vii.
42006029	Mumwenga wao achikupiga ukofi k'ai mwenga, we bee ta mugaluzire yo k'ai yinjine nayo apige. Achihwala kotiro, murichire ta shatiyo nayo.
42006030	Chila akuvoyaye-voyaye chit'u mup'e, na achikuphoka miyoyo, ts'imwambe akuudzire.
42006031	Ahenderenit'o anjine dza virat'u muhenzavyo nao amuhendere.
42006032	Maana, muchikala mwahenza arat'u amuhenzao nao tu, bee muna udzo wani? K'amuna udzo, maana, ta adambi nao anaahenza arat'u aahenzao.
42006033	Muchiahenderat'o arat'u amuhenderaot'o nao tu, bee muna udzo wani? K'amuna udzo, maana, ta adambi nao anagahenda gago.
42006034	Na muchikala munaakopesha arat'u murio munaaona andamuripha nao tu, mukale munawirya kulikwa na kunoswa? Ng'o k'amuwirya, maana, ta adambi anaakopesha adambi anziao, kwa ta ariphwe chit'u dza chicho!
42006035	Kwa vivyo, ahenzeni adawa enu, na ahendereni t'ot'ot'o. Lavyani phots'ololera kuriphwa, na manoso genu gandakala mabomu, na mundakala anangwa a Mulungu ariye u dzulu kuchira osi, maana, yiye ni mudzo ta kwa ots'o mumvera, na ai.
42006036	Mwimwi hendani mbazi dza Abayenu Mulungu arivyo na mbazi."
42006037	Chisha Jeso wágomba achamba, "Muts'ialamule anjine, na ndipho namwi k'amundalamulwa ni Mulungu; muts'ialaumu anjine, na ndipho namwi k'amundalaumiwa ni Mulungu, na asameheni anjine, na ndipho namwi mundasamehewa ni Mulungu,
42006038	ap'eni anjine chodzoaphungukira, namwi mundahewa ni Mulungu. Mwimwi mundaphokera na mikono yenu p'ishi ya tele, yodzofyeherwa na kukuchwakuchwa ta kumwagika. Maana, p'ishi yiyat'u muyihumirayo kwa anjine, ndiyo ariyo Mulungu undayihumira kwenu naye."
42006039	Chisha Jeso achiaambira t'adi yiyi: "Vidze, mut'u yets'ona unaidima kumulongoza munziwe yets'ona vivyo? H'a-a k'aviidimikika, na achivihenda, osi airi andavoromoka bop'oni.
42006040	Mwanafunzi ts'i mubomu kuriko mwalimuwe, ela chila mwanafunzi achimala masomoge t'ot'ot'o, nikukala dza mwalimuwe.
42006041	Kwadze unalola chidudu chiricho dzitsoni mwa munzio, ela k'uchona chikokopha chiricho mwako dzitsoni?
42006042	Hebu unaidimadze kumwamba munzio, 'Musena, hima nikulavye chidudu,' na kuno k'uchona chikokopha chiricho mwako dzitsoni? U mulumakwiri uwe! Chilavye mwanzo chikokopha chiricho mwako dzitsoni, na ndipho undaidima kona t'ot'ot'o ta widime kumulavya chidudu munzio naye."
42006043	Jeso wáenderera kugomba achamba, "Muhi udzo wa t'ude za kuriwa k'auvyala t'ude za k'oma, hebu muhi wa k'oma k'auvyala t'ude mbidzo za kuriwa.
42006044	At'u aumanya muhi kwa t'udeze uvyalazo. Vi lwazu kukala, at'u k'aahunda t'ini kulaa kwa mihi ya miya, hebu k'aahunda zabibu kulaa kwa vitsaka vya mihi ya miya.
42006045	Mut'u mudzo, una madzo mwakwe moyoni, na kwa vivyo, ugomba go madzo galaago mo moyoni. Na mut'u mui naye, una mai mwakwe moyoni, na kwa vivyo, ugomba go mai galaago mo moyoni. Maana, mut'u ugomba garat'u garigo tele mwakwe moyoni."
42006046	Chisha Jeso wágomba achamba, "Kwadze munaniiha 'Bwana, Bwana,' na kuno k'amugahenda gano nimwambirago?
42006047	Bee ninamwambira mino, chila mut'u adzaye kwangu, akasikira maneno gangu na kugatuwa,
42006048	unga dza mut'u ajengaye nyumba. Yiye nikuyitsimbira ndani muno ta akakumba mwamba, chisha akayitiya chunu. Ndo muvo wa madzi nikudza ukayipiga yo nyumba, ela ukashindwa vivyo, maana, yájengwa kudiniswa.
42006049	Ela asikiraye maneno gangu na k'agatuwa, unga dza mut'u yejenga nyumba na k'ayitsimbirire ndani muno, na chisha k'ayitiyire chunu. Ndo muvo wa madzi uriphokudzayipiga, nyumba yiyo yágwa maruru, na yichikuluzwa ni madzi kamare!"
42007001	Jeso ariphomarigiza kwaambira at'u gago gosi, wáuka achenda mudzi wa Kaparinaumu.
42007002	Kuko kwákala kuna mubomu mumwenga wa shikari a viha wa Chirumi, yekala una muhendikaziwe amuhenzaye muno, ni mukongo yupwi.
42007003	Ndo ye mubomu ariphosikira nguma mbidzo ya Jeso, wáahuma atumia a Chiyahudi ende akamutuwe adze amuphoze muhendikaziwe.
42007004	Na ao ariphofika kwa Jeso, ákwendamwambira gokala áhumwa, na achimulombera muno achimwamba, "Ye mubomu wa shikari a viha bee unawirya umwavize jeri uwe,
42007005	maana, yiye mwenye unaahenza at'u ehu na kusema ujeri, ndiye ariyehujengera rirat'u sinagogi."
42007006	Ndo Jeso achenda phamwenga nao, na ariphokala unatapira nyumba ya ye mubomu, yiye wáahuma asenae akamwambe Jeso vivi, "Bwana, ye mubomu wa shikari a viha udzamba k'awirya kukupiga karibu uwe mwakwe nyumbani,
42007007	na vivyo ndivyo vyodzomuhenda ta k'adzire kwako yiye mwenye. Kwa vivyo, yiye udzamba uwe wambe muhendikaziwe aphole tu, naye undaphola.
42007008	Maana, ta yiye naye ni mut'u ariye ts'ini ya widimi wa abomu anjine, na unao shikari ts'inize. Na nikumuhuma mumwenga naye akenda; akamwiha munjine naye akadza; na nikumwamba muhendikaziwe, 'Henda rino!' naye akahenda."
42007009	Ndo Jeso ariphosikira gago, wáangalazwa ni yiye, chisha achigalukira ro duu ra at'u rokala u phamwenga naro achamba, "Ninamwambira mino, ts'idzangwe kona mut'u wa kuluphiro bomu dza yuyu phapha Iziraeli phosi!"
42007010	Arat'u at'u okala ahumwa kwa ye Jeso achiuya ko nyumbani kwa ye mubomu, na achendamona ye muhendikaziwe uphola kamare.
42007011	Jeso ariphomuphoza muhendikazi wa ye mubomu wa shikari a viha tu, wákwenda mudzi umwenga wihiwao Naini, phamwenga na anafunzie, na duu bomu ra at'u.
42007012	Ndo phokala unatapira dziyango bomu ra kuphenyera o mudzi, phálairira at'u okala atsukula lufu lwa mutana mumwenga yevyalwa hicheye tu, mwanangwa wa muchet'u gungu, na at'u anji a mudzi uo ákala a phamwenga na ye mufererwa.
42007013	Ndo Jeso ariphomona yiye muchet'u, wámugwizira mbazi muno na achimwamba, "Ts'irire Mayo."
42007014	Chisha, achendarikumba ro jeneza, na arat'u okala adziritsukula achiima. Chisha Jeso achamba, "Mutana, ninakwamba lamuka!"
42007015	Ye mutana achifufuka achisagala, na achanza kugomba. Jeso achimwamba ye muchet'u, "H'a hiye mwanao."
42007016	At'u osi phapho achangalala na achogopha, na achanza kumulika Mulungu achamba, " Mugomvi mubomu wa Mulungu ukudza kati yehu!" na, "Mulungu ukudzaativya at'ue!"
42007017	Nguma zizo za Jeso zichigot'a Judea kosi, na its'i za phephi-phephi.
42007018	Anafunzi a Johana ámwambira ye mwalimu wao nguma dzulu ya maneno gago gosi. Naye Johana achiaiha anafunzie airi
42007019	achiahuma kwa Bwana akamuuze kukala, "We ukale ndiwe yeambwa undakudza, hebu hulolere mut'u munjine?"
42007020	Arat'u anafunzi airi ariphofika kwa Jeso ámwamba, "Sino hudzihumwa ni Johana Mubatizi hudze hukuuze, 'We ukale ndiwe yeambwa undakudza, hebu hulolere mut'u munjine?' "
42007021	Ukati uo, Jeso wákala unaaphoza at'u anji okala anayugika na makongo na p'ep'o a vitswa, na kwaidimisa kona at'u ots'oona.
42007022	Ndo Jeso achiaamba vivi, "Endani mukamwambire Johana gaga godzogaona, na godzogasikira: at'u ots'oona anaphozwa ta anaona, vigurye anaphozwa ta anenenda t'ot'ot'o, a mahana anatakaswa, at'u ots'osikira anaphozwa ta anasikira vino, at'u a kufa anafufulwa, na achiya anasumurirwa Nguma Mbidzo.
42007023	Kwa vivyo, baha mut'u yets'ericha kunikuluphira!"
42007024	Ndo adzumbe a Johana ariphouka, Jeso wáanza kugomba na ro duu ra at'u dzulu ya Johana. Yiye wáauza vivi, "Muriphokwenda kwa Johana ko nyika, mwákala munahenza mukaone ani? Mwákala munahenza mukaone mut'u wa kuyumbiswa-yumbiswa dza lunyasi lulazwavyo ni p'eho?
42007025	H'a mwákwendalola ani? Mukale mwákala mudzikwendalola mut'u yekala udzidzivalira nguwoze mbidzo? Sirikisani, at'u avalao nguwo mbidzo na kusagala mazagazi ga raha, anasagala ta madzumbani mwa afalume vivyo!
42007026	Ndo sambi nambirani, mwákala mudzikwendalola ani? Mukale mwákala mudzikwendalola mugomvi wa Mulungu? Ni jeri, na bee ninamwambira mino kukala, ye Johana yekwendamona kuko, uchira mugomvi wa Mulungu.
42007027	Yiye Johana ndiye ahadzwaye mo Maandikoni ga Mulungu gaambago, 'Sirikisa, ninahuma mudzumbe wangu akulongolere, akakutsengere njirayo.' "
42007028	Jeso achimarigiza na kwamba, "Ninamwambira mino, kati ya binadamu osi, k'akuna mubomu kumurima Johana Mubatizi. Ela ta vivyo, ariye ni mudide kamare Ufalumeni kwa Mulungu, ni mubomu kumurima ye Johana.
42007029	Na at'u osi ta atosi a kodi ásikira udzumbe wa Johana, na achikubali Mulungu ni mujeri kwa kubatizwa ni ye Johana.
42007030	Ela Afarisayo na alimu a shariya árirema ro henzo ra Mulungu rokala ri dzulu yao kwa kurema kubatizwa ni ye Johana.
42007031	Ndo sambi nindaahwalanisha at'u ano na chit'u chani? Ni at'u a chidzedze ano?
42007032	At'u aa anga dza t'adi ya anache asegereo cheteni virundu viiri, chila chirundu chichambwa ni chinjine, 'Hudzimupigira ngoma, ela k'amuvinire! Hukamupigira musego, ela k'amuririre!'
42007033	Maana, Johana wákudza, achifunga na k'anirwe ta divai, ela mwi mwákala muchamba, 'Una p'ep'o!'
42007034	Nichidza mimi Mut'u yelaa dzulu. Mimi ts'ifungire na nichinwa ta divai, ela mwi munaamba, 'Muloleni mut'u yuno, una mutsare na ni munwadzi, na asenae ni atosi a kodi na at'u anjine ots'oriwa.'
42007035	Ela ta vivyo, hekima ya Mulungu yinaonyeswa kukala ni ya jeri ni at'u osi ayikubalio."
42007036	Mufarisayo mumwenga aihiwaye Simoni wámupiga karibu Jeso kwakwe nyumbani, ende akarye chakurya phamwenga naye. Jeso achenda, achendaphenya nyumbani mwa ye Mufarisayo, achisagala na achirya chakurya.
42007037	Ndo kwákala kuna muchet'u mumwenga mudzi uo yekala unasagala mazagazi makolo muno. Ariphosikira nguma kukala Jeso wákala u nyumbani kwa ye Mufarisayo, wáhwala t'upa ya alabasita yokala yina mafuha.
42007038	Achenda ta ko nyumbani, achendaima nyuma ya Jeso phakwe maguluni kuno unarira, na phapho matsozige gachimutwenera Jeso maguluni. Phapho ye muchet'u achivumbama na achigahakusa go magulu ga Jeso na nyereze, chisha achigabusu-busu na kugaphaka garat'u mafuha.
42007039	Ye Mufarisayo yekala udzimupiga karibu Jeso ariphoona gago, wáaza mwakwe moyoni achamba, "Kala mut'u yuyu ni mugomvi wa Mulungu, angari kumanya muchet'u yuyu amukumbaye u chidzedze, maana, muchet'u yuyu unasagala mazagazi makolo muno."
42007040	Phapho Jeso achimwamba vivi ye Mufarisayo, "Simoni, nina chit'u nihenzacho nikwambire." Naye Simoni achimwamba, "H'aya nambira tu we Mwalimu." Jeso achamba,
42007041	"Kwákala at'u airi omukopa p'esa mut'u mumwenga: mumwenga wákala udzimukopa shilingi helufu mirongo mitsano (50,000), na ye munjine shilingi helufu ts'ano (5,000).
42007042	At'u ao ariphoshindwa ni kuripha madeni gao, yiye mut'u wáasamehe osi airi. Sambi, ni yuphiye kati ya ano airi yendemuhenza muno ye mut'u yeakopesha, chisha achiasamehe madeni gao?"
42007043	Simoni achimuudzidza achimwamba, "Vi lwazu kukala, yuyat'u yesamehewa deni bomu, wámuhenza muno." Phapho Jeso achimwamba, "Ni jeri."
42007044	Ndo achimugalukira ye muchet'u na achimwamba Simoni vivi, "Unamona yuno muchet'u?" Simoni achivumikiza, "Ee?" Jeso achamba, "Bee, mimi phodzophenya mumu mwako nyumbani, uwe k'unip'ire madzi ga koga magulu gangu, ela muchet'u yuyu udzinogesa magulu na matsozige, na akagahakusa na nyereze.
42007045	Uwe uriphonilamusa k'unibusure, ela yuyu muchet'u hangu phodzophenyera mumu ukala achigabusu magulu gangu tu.
42007046	Uwe k'uniphakire mafuha chitswani, ela yuyu muchet'u udzigaphaka mafuha ga kunuk'at'o magulu gangu.
42007047	Ndo ninakwambira mino uwe, ta ziripho dambize ni nyinji, ela zisamehewa, maana, udzonyesa menzwa bomu. Ela asamehewaye dambi ch'ach'e, ta yo menzwaye nayo ni ch'ach'e vivyo."
42007048	Na Jeso ye muchet'u achimwamba vivi, "Udzisamehewa dambizo."
42007049	Na phapho arat'u okala a mezani phamwenga naye achiuzana vivi, "Ni mut'u wa chidzedze yuno aidimaye kumusamehe mut'u dambi?"
42007050	Jeso ye achimwamba vivi ye muchet'u, "Kuluphiroro ridzikutivya enda vyako na reri."
42008001	Gariphochira gago tu, Jeso wáahula na kati-kati ya midzi na vidzidzi, achisumurira Nguma Mbidzo ya Ufalume wa Mulungu. Arat'u ahumwae a widimi kumi na airi ákwenda osini,
42008002	na chisha achet'u anjine nao okala Jeso udzialavya p'ep'o ai na kwaphoza makongo, ákwenda nao. Ao ni ano Maryamu (muchina Magidala), yelaviwa p'ep'o ai afungahe,
42008003	Joana, mukaza Kuza muhendikazi mubomu wa Herode, Suzana na anjine anji. Ao achet'u ákala achimuhikirahikira Jeso na o ahumwae a widimi na miyo yao enye.
42008004	At'u áenderera kudza kwa Jeso kulaa chila mudzi, na at'u anji ariphorundikana Jeso achiaambira t'adi yiyi,
42008005	"Mundimwa mumwenga wákwendamwagira mbeyuze. Ariphokala unamwagira zirat'u mbeyu, zinjine zágwa njirani, na achizi na njira achiziyaha, na nyama a kuburuka nao achidzazichot'a.
42008006	Zinjine zichigwa mut'u mokala muna mawe, na ziriphomera, zichinyauka kwakukala, mutsanga wa mumo wákala k'auna chinemi.
42008007	Zinjine zo zágwa kati-kati ya mizi ya mihi ya miya, yo mizi yichifundula na yichikula phamwenga na yo mimera, na yichiyigwira yo mimera.
42008008	Na zinjine zichigwa phenye mutsanga udzo, zichimera, zichikula na zichivyala mavuno manji muno." Ndo kumarigiza Jeso achamba, "Musikizi naasikire!"
42008009	Jeso wáuzwa ni anafunzie lengo ra yo t'adi,
42008010	naye achamba, "Mwimwi mwájaliwa kumanya njama za Ufalume wa Mulungu, ela ao anjine k'aajaliwirwe ta aambirwa chit'adi, kwa ta 'Akaona ats'imanye nini, na ta akasikira, chisha ats'elewe.' "
42008011	Jeso wáamba "Yiyi ndiyo maana, ya t'adi yiyi: mbeyu ni neno ra Mulungu.
42008012	Murat'u njirani mogwa mbeyu fulani, ni mufano wa arat'u at'u arisikirao riro neno, chidzako Shetani akadza, na akarilavya mwao myoyoni kwa ta ats'idze akakuluphira, na phapho akaokoka.
42008013	Mura mut'u mokala muna mawe mogwa zinjine, munaonyesa arat'u at'u ario achisikira neno ra Mulungu, anariphokera na raha. Ela kwahivira anga dza mo mut'u mwenye mawe, neno k'ariaphenya mwao myoyoni; anakuluphira kwa ts'iku ch'ach'e tu, na achijezwa nikuuya nyuma.
42008014	Himura mwenye mizi ya mihi ya miya, ni mufano wa arat'u at'u arisikirao riro neno ela achiuka tu, phapho kare nikukala chimoyomoyo, akaphenywa ni chipherephere cha miyo na mazagazi ga raha, na ndo ta k'aakomala chiroho.
42008015	Na murat'u mwenye mutsanga udzo, ni mufano wa arat'u at'u arisikirao riri neno, akariika moyoni, na kurituwa jeri-jeri, na ao nikuvumirira ta akakomala chiroho."
42008016	Jeso wáenderera kwaambira chit'adi. Yiye wá-aamba, "At'u k'a-aasha taa na akarifinik'ira na daba, hebu akariika muvunguni. Ela, ariika dzulu-dzulu kwa ta at'u achiphenya ndani aone.
42008017	Maana, chochosi chofitswa chindang'azwa, na chohendwa chinjama-njama, chindakudzahendeka lwazu-lwazu, na chimanywe ni anji.
42008018	Ndo dzimanyirireni na gaga mugasirikisago, maana, yuyat'u amanyaye kare undakaza kung'azirwa amanye manji muno, ela yets'emanya na k'enzi kumanya, undakaza kufimbirwa."
42008019	Ndo phapho nduguze Jeso na ameyao achidza, ela k'aaidimire kumufikira phephi, maana, at'u ákala ni anji.
42008020	Ndo Jeso achambirwa kukala, "Ameyo na nduguzo a chilume a ko konze anahenza akone."
42008021	Ela Jeso ye achiaamba vivi o at'u, "Mayo na enehu ni arat'u asikirao neno ra Mulungu na akarigwira."
42008022	Ts'iku mwenga, Jeso wáphenya mashuwani phamwenga na anafunzie achiaamba, "Nahuvukeni ziya hwendeni ng'ambo." Ndo hinyo achanza charo.
42008023	Phokala a mo mashuwani anenda, Jeso wányekererwa ni usingizi achilala. Vuto bomu richanza kuvuma, na madzi gachanza kuphenya mo mashuwani na achikala a maengaengani.
42008024	Arat'u anafunzi achendamulamusa Jeso na kuno anamwamba, "Bwana, Bwana! Hunahoha!" Jeso achilamuka, achirichemera ro vuto na go maimbi manji, nako kuchihurira, kuchikala zizizi.
42008025	Chisha achiaamba, "H'a ri lwaphi kuluphiro renu?" Ela o achikala adzangalala ta achisala kwambana, "Ni ani yuno, ariye ta unaramba vuto na maimbi gahurire, nago ganamogopha jeri?"
42008026	Jeso na anafunzie ákwenderera na charo ta achifika its'i ya Agerasa, ng'ambo ya ziya, yodzololana na jimbo ra Galilaya.
42008027	Jeso aripholaa mo mashuwani tu, mut'u mumwenga yekala una mapepo kulaa phapho achenda kwakwe. Mut'u yiye wákala uhenda ts'iku nyinji k'avala nguwo, na k'asagala mudzini ta usagala mabirani.
42008028	-
42008029	Go mapepo gákala ukati unji nikumulokera, na kwa vivyo, wákala achirindwa na chisha kuno ufungwa minyororo ya magulu na p'ingu mikononi. Ela ye wákala achilokerwa ni higo mapepo, unayitosa yo minyororo, na azivunze zo p'ingu, na ndo akaziswe ni higo mapepo ta nyika. Ndo Jeso achigachemera go mapepo gamulae yiye mut'u. Ye mut'u achidzibit'a mbereze achigomba kwa laka ra dzulu achamba, "Unamini we Jeso Mwana wa Mulungu ariye u dzulu kuchira osi? Ninakuvoya uts'initurise!"
42008030	Phapho Jeso achimuuza achimwamba, "Kwani we dzinaro ndiwe ani?" Ye achiudzidza achamba, "Ndimi Jeshi." Na wásema dzina riro, maana, p'ep'o anji ákala adzimupagaa.
42008031	Ao p'ep'o achimulombera Jeso ats'ialavye kwa mut'u yiye na kwendayaya bop'o rots'osika.
42008032	Kwákala kuna duu bomu ra nguluwe a kufuga okala anarisa jemajema ra mwango. Ndo ao p'ep'o achimulombera Jeso aahenzeze akaaphenye ao nguluwe, naye achiahenzeza.
42008033	Phapho o p'ep'o achimulaa ye mut'u, achendaaphenya o nguluwe, na achivoromoka ta ziyani achihoha.
42008034	Arisa a o nguluwe ariphoona gago, ákaza mairo achenda-aambira at'u nguma zizo ko midzini na mindani.
42008035	At'u achidza mairo kudzalola godzolairira. Achenda ta kokala Jeso, achendamona, na ye mut'u yekala udzimulavya p'ep'o wákala usegere phephi naye uvala nguwo, na akilize zidziuyat'o kamare. At'u phapho achogopha muno.
42008036	Arat'u at'u arioona maneno gago gachihendeka, á-aambira at'u anjine jisi mut'u yiye ariyepagaiwa ni mapepo arivyophozwa ni Jeso.
42008037	Chisha, at'u osi a phephi-phephi na yo its'i ya Agerasa áphenywa ni woga muno, na achimuvoya Jeso auke phapho. Jeso naye ta k'asitire, achiphenya kahiri mashuwani kuuya Galilaya.
42008038	Ye mut'u yekala ulaiwa ni p'ep'o wámuvoya Jeso ende osi. Ela Jeso k'amuhenzezere, its'iphokala wámwamba,
42008039	"Uya mudzini ukaseme higo maneno mabomu godzohenderwa ni Mulungu." Ndo ye mut'u achenda achitaratara chila phat'u mudzi uo go maneno mabomu gokala uhenderwa ni Jeso.
42008040	Jeso ariphouya ng'ambo ya ziya kahiri, at'u anji ámutsangira kwakukala, osi ákala anamutariza.
42008041	Ndo mut'u mumwenga aihiwaye Jairo yekala ni mubomu wa sinagogi achidza. Jairo achimit'a mavindi mbere za Jeso, achimuvoya ende kwakwe mudzini,
42008042	kwakukala, mwanawe mumwenga tu, wa chiche wa myaka kumi na miiri, wákala ni mukongo yupwi. Jeso phokala unenda, at'u ákala anamufyeha kosi-kosi.
42008043	Ndo phákala phana muchet'u mumwenga kati ya ro duu ra at'u yekala ugaya na ukongo wa muruwo myaka kumi na miiri, na k'akuna ta mumwenga yeidima kumuphoza.
42008044	Ndo muchet'u yiye achimutuwa Jeso nyuma, achikumba mutse wa valore, na kuruwakwe kuchituma phapho kare.
42008045	Jeso phapho achiuza achamba, "Ni ani yedzenikumba?" Osi achamba kukala k'akuna mut'u yekala udzimukumba, chisha P'etero ye achamba, "Mwalimu, wuzadze vyo nawe ta u kati-kati ya duu ra at'u na anakufyeha?"
42008046	Ela Jeso ye achamba, "Ni vivyo, ela phana mut'u udzinikumba, maana, ninasikira mukotse wangu udzinilaa."
42008047	Ye muchet'u ariphoona kukala k'aidima kudzifitsa, wádzilavya mwenye na kuno unatetema kwa woga, achidzitsupha mbere za Jeso, na phapho achisema mbere za osi chotuma ta amukumbe Jeso, na jisi vyokala uphozwa phapho kare.
42008048	Jeso achimwamba, "Mayo, kuluphiroro ridzikuphoza, kwa vivyo, enda vyako na reri."
42008049	Jeso ariphokala ucheri kugomba gago, mut'u mumwenga kulaa mudzini kwa Jairo wákudza achidzamwambira Jairo mwenye kukala, "Mwanao kurat'u udzefa, kwa vivyo, ts'imutsose bule ye mwalimu!"
42008050	Ela Jeso ye ariphosikira gago wámwamba Jairo vivi, "Uts'ibabaike, kuluphira tu, na mwanao undaphola." Ndo achiunuriza charo achenda vyao kuko.
42008051	Ariphofika ko mudzini, Jeso k'amuhenzezere mut'u yeyosi aphenye mo ndani phamwenga naye, ats'iphokala P'etero, Johana, Jakobo na avyazi a ye musichana.
42008052	At'u osi ákala anarira na kushononeswa ni ye musichana. Ela Jeso achiaamba, "Ts'irireni, maana, k'afire yuyu ta ni urere tu!"
42008053	Ela o at'u phapho achimona Jeso dza kwamba ts'i muzima, maana, o ákala anamanya ye mwanache udzefa, ela ye unaamba urere tu.
42008054	Ndo Jeso achimugwira mukono achamba, "Lamuka mwanache!"
42008055	Na phapho achiudza moyo, na achizuka phapho kare. Jeso achilagiza ahewe wari ye mwanache.
42008056	Avyazie achangalala, ela Jeso ye achiaamba ats'imwambire mut'u yeyosi gago gokala gahendeka.
42009001	Jeso wáaiha phamwenga arat'u ahumwae a widimi kumi na airi, achiap'a widimi dzulu ya p'ep'o osi na widimi wa kuphoza makongo,
42009002	na phapho achiahuma ende akasumurire dzulu ya Ufalume wa Mulungu, na aphoze makongo.
42009003	Yiye wá-aamba ahumwae vivi, "Muts'itsukule chochosi ko mwendako: kala ndat'a, muk'oba, chakurya, p'esa, hebu ta valo ra k'anda.
42009004	Na nyumba yondopiga hodi na mupigwe karibu, sagalani mumo ukati muchikala munafunza ta phondoukira kadzidzi kako.
42009005	Phat'u phophosi pharipho enye andarema kumupiga karibu, ukani, na muchikala munalaa pho kadzidzini, kut'ani-kut'ani vumbi rondokala ri mwenu maguluni, kwaonyesa kukala, andamanya enye."
42009006	Ndo o ahumwa a Jeso a widimi achanza charo, achichira na vidzidzini kuno anasumurira Nguma Mbidzo na kuphoza akongo chila phat'u.
42009007	Herode mutawali wa Galilaya ariphosikira nguma dzulu ya maneno gosi gokala ganahendeka, wáyugika muno mwakwe moyoni, kwakukala, anjine ákala achamba, "Johana wáfufulwa kulaa kuzimu."
42009008	Anjine o ákala achamba, " Eliya ulairira," na anjine áamba, "Mumwenga wa agomvi a Mulungu a p'indi ufufuka."
42009009	Ela Herode ye achamba, "Yiye Johana námulagizira achitoswa chitswa, sambi ni ani ye nimusikiraye ngumaze?" Kwa vivyo, achikala una p'ola amone Jeso muno.
42009010	Ahumwa a Jeso okala na widimi ariphouya, ámwambira Jeso gosi gokala adzigahenda ko kwao charoni, na Jeso achiuya na ao tu hichiyao ta kadzidzi ka Betisaida.
42009011	Ela o at'u ariphomanya kukala yiye wákala udziuka, ámutuwa, na ariphokwendamona, Jeso achiapiga karibu, achiasumurira nguma dzulu ya Ufalume wa Mulungu, na achiaphoza okala ni akongo.
42009012	Dzuwa phokala rinalewalewa, arat'u ahumwae kumi na airi a widimi ámwendera achimwamba, "Alage aa at'u kwa ta ende vidzidzini na mindani yiriyo phephi-phephi, akadzipatire vyakurya na mut'u mwa kulala, maana, phapha huripho bee ni nyika."
42009013	Ela ye Jeso achiaamba, "Ap'eni mwimwi chakurya arye." O achimuudzidza achimwamba, "Huriyo nayo ni mikahe mitsano na mabeshe mairi tu, ta k'ahumanya hwende hukaagulire chakurya, ela bee ta k'ahumanya kumba hundachigulaphi chakurya cha kwamvunya at'u aa osi!"
42009014	Maana, phákala phana alume apatao helufu ts'ano (5,000) phapho. Jeso phapho achiaamba anafunzie vivi, "Aambireni at'u asagale maduu-maduu ga at'u mirongo mitsano-mitsano (50) ahewe chakurya."
42009015	Anafunzi achihenda vyokala adzambwa, na at'u osi achisagala.
42009016	Jeso achiyihwala yiyat'u mikahe mitsano na garat'u mabeshe mairi, achilola dzulu mulunguni, achilavya mumvera kwa Mulungu, chisha achanza kuyimega-mega, na achiap'a o anafunzie aap'e at'u agavyane.
42009017	Phapho at'u osi achirya ta achimvuna, na anafunzi a Jeso achitsola-tsola visiku vya yo mikahe na vya go mabeshe vyokala visala, na achiudzaza vikaphu kumi na viiri.
42009018	Ts'iku mwenga, Jeso wákala unavoya k'anda hicheye, na anafunzie achenda phephi naye. Ndo yiye achiauza vivi, "At'u anaamba mino ni ani?"
42009019	O achimuudzidza achimwamba, "At'u anaamba uwe u Johana Mubatizi, anjine o anaamba u Eliya, na ta anjine anaamba kukala uwe u mumwenga wa agomvi a Mulungu a p'indi ariye wáfufuka."
42009020	Jeso achiauza kahiri achiaamba, "Hanga mwi, munaamba mino ni ani?" P'etero achimuudzidza achimwamba, "Uwe ndiwe ye K'irisito wa Mulungu."
42009021	Jeso wáafungira ats'imwambire mut'u maneno gago,
42009022	na achenderera kugomba achamba, "Ni seti mimi Mut'u yelaa dzulu nituriswe muno, na niremwe ni atumia, makuhani abomu, na alimu a shariya. Na ta nindaulagwa, ela ts'iku ya hahu nindafufuka."
42009023	Chisha, achiaambira at'u osi vivi, "Mut'u yeyosi ahenzaye kukala mwanafunzi wangu, ni seti ariche njiraze mwenye, autsukule musalabawe chila ts'iku, na anituwe.
42009024	Maana, ahenzaye kutivya maishage mwenye, bee k'andapata uzima. Ela alavyaye maishage kwa dzulu yangu, undapata uzima.
42009025	Na vina faida yani mut'u kuupata utajiri wosi wa dunia, ela ye mwenye ats'ipate uzima? K'aphana!
42009026	Mut'u achinonera waibu mimi na mafunzo gangu, mimi Mut'u yelaa dzulu nami nindakudzamonera waibu mut'u yiye ukati mimi phondokudza na mung'alo wangu, mung'alo wa Baba Mulungu, na wa malaika atakatifu.
42009027	Na ninamwambira jeri, phana anjine phapha ario k'aandafa phots'owona Ufalume wa Mulungu."
42009028	Jeso ariphogomba dzulu ya chifoche, wákala vivi ta zichichira ts'iku nane hivi, ndo achiahwala ano P'etero, Johana na Jakobo, achenda nao ta dzulu mwangoni kwendavoya.
42009029	Ariphokala unavoya, suraye yágaluka chivinjine, na ta mavaloge nago gachigaluka meruphe tsetsetse.
42009030	Ndo phapho kare phachilairira at'u airi achigomba naye, nao ákala ni agomvi a Mulungu Musa na Eliya,
42009031	na ao álairira na mung'alo wa Mulungu, achigomba naye dzulu ya vyokala undachimiza lengo ra Mulungu kwa kufa Jerusalemu.
42009032	P'etero na anzie ákala arere jeri-jeri, ela achilamuka vivyo, achiwona o mung'alo wa Jeso, na arat'u at'u airi okala aimire phamwenga naye nao achiaona.
42009033	Ndo ao at'u airi phokala anauka, P'etero achimwamba Jeso vivi, "Mwalimu, ni vidzo vivi vya kukala naswi hu phapha, ndo ima hujenge vibanda vihahu; chimwenga chako, chimwenga cha Musa, na chinjine cha Eliya." Ela ujeri ni kwamba, k'amanyire rokala unagomba.
42009034	P'etero phokala unagomba gago, phálairira ingu phapho kare na richiima dzulu yao kwaerekeza; na ingu riro ririphoazizira dzuwa, arat'u anafunzi áogofyerwa muno.
42009035	Na laka kulaa ko inguni richamba, "Yuyu ndiye Mwanangu yemutsagula, musirikiseni."
42009036	Ariphosikira laka riro, ámona Jeso u phapho hicheye, na o anafunzi k'aagahendere ng'anzi na mut'u yeyosi maneno gago gokala adzigaona.
42009037	Kunadzachakwe, Jeso na anafunzie ariphokala ateremuka kulaa ko mwangoni, duu bomu ra at'u ráonana nao.
42009038	Phapho mut'u mumwenga kati ya ro duu achigomba kwa laka ra dzulu achamba, "Mwalimu, ninakuvoya umonere mbazi mwanangu, ariye ni ye mumwenga tu,
42009039	na una p'ep'o ariye achimulokera unamupigisa k'ululu phapho kare, na achanza vivyo nikumufitisa na kumulavya fulo mulomoni ta akakala k'adzimanya kahiri kwa masaa manji genye.
42009040	Kala ni ano anafunzio náavoya amulavye, ela k'aaidimire."
42009041	Phapho Jeso achiaamba, "At'u mwimwi k'amuna kuluphiro, na mu adambi! Nindakala namwi ta rini? Na nindamuvumirira ta rini?" Chisha achimwamba ye mut'u, "Hebu murehe ye mwanao phano."
42009042	Ndo mwanache phokala unenda kwa Jeso, p'ep'o achimubit'a phots'i, na achimufitisa. Ela Jeso achimuchemera ye p'ep'o, na mwanache achiphola na achihewa abaye.
42009043	At'u osi phapho achangalazwa ni widimi ubomu wa Mulungu. At'u ariphokala acheri kwangalazwa ni maneno gokala gahendwa ni Jeso, Jeso wá-aamba anafunzie vivi,
42009044	"Hegani masikiro genu mugasikire t'ot'ot'o maneno gaga: mimi Mut'u yelaa dzulu nindalaviwa kwa at'u ario andaniulaga."
42009045	Ela ao anafunzi k'aamanyire maana, ya maneno gago, maana, maanaye yákala yifitsika kwa ats'elewe, na ao achogopha kumuuza dzulu ya maneno gago.
42009046	Kwálairira k'ani kati ya o anafunzi dzulu ya ni yuphiye kati yao yekala ni mubomu kuriko anzie osi.
42009047	Ela Jeso ye achimanya maazo gokala ga mwao myoyoni, na achimuhwala mwanache mudide achimwimisa mbereze
42009048	na achiaamba, "Mut'u amuphokeraye mwanache dza yuyu kwa dzina rangu, bee unaniphokera mimi, na aniphokeraye mimi, unamuphokera yuyat'u yenihuma. Ye ariye ni mudide kati yenu, ndiye mubomu kuchira mwimwi mosi."
42009049	Johana achimukat'a ulimi achimwamba, "Bwana, hudzimona mut'u mumwenga unalavya p'ep'o kwa kuhumira dzinaro, naswi hukamukahaza, kwakukala, yiye bee ts'i mumwenga wehu."
42009050	Ela Jeso ye achimwamba, "Muts'imukahaze mut'u dza yiye, maana, yets'emupinga bee unavuhira kwenu."
42009051	Ukati uriphokala u phephi na kufika wa Jeso kuhwalwa ende dzulu mulunguni, Jeso wáamula kwenda Jerusalemu.
42009052	Ndo wáahuma adzumbe amulongolere, na ao achendaphenya kadzidzi kamwenga ka Asamariya, kwa ta amubambanyire phat'u.
42009053	Ela achina phapho k'aahenzere kudzamuphokera, kwakukala, wákala unamanyikana lwazu-lwazu kukala, u njirani kwenda Jerusalemu.
42009054	Ndo anafunzie airi, Johana na Jakobo ariphoona gago áamba, "Bwana, unahenza huvoye Mulungu abit'e moho kulaa mulunguni waoche at'u ano?"
42009055	Ela Jeso ye achiagalukira achiagombera,
42009056	na achiuka phapho achenda kadzidzi kanjine.
42009057	Phokala a njirani anenda, mut'u mumwenga wámwamba Jeso vivi, "Mino nindakutuwa uwe kosi kondokwenda."
42009058	Ela Jeso ye achamba, "Mbewa ana miina, na nyama a kuburuka ana nyumba, ela mimi Mut'u yelaa dzulu ts'ina phat'u pha koya."
42009059	Chisha achimwamba mut'u munjine vivi, "Uwe nituwa." Ela ye achamba, "Bwana, niricha nikazike baba mwanzo."
42009060	Ela Jeso ye achimwamba, "Ga mahanga garichire ao ario chiroho áfa, ela uwe hinde ukasumurire dzulu ya Ufalume wa Mulungu."
42009061	Na mut'u munjine achimwamba, "Bwana, uwe mino nindakutuwa, ela niricha mwanzo nikaalage at'u angu."
42009062	Ela Jeso ye achimwamba, "Mut'u agwiraye jembe na kwanza kurima, ela chidzako auchirire kuriika jembe fuzini, ts'i mundimwa, na mut'u dza yiye bee k'awirya kwenye Ufalume wa Mulungu."
42010001	Gariphochira gago, Bwana wáatsagula anafunzi anjine mirongo mifungahe (70), na achiahuma airi-airi amulongolere chila kadzidzi, na phat'u phophosi ambapho yiye mwenye wákala udzila kwenda.
42010002	Yiye wá-aamba, "Kuna nyoha, ela aguwi ni achache. Ndo muvoyeni Mulungu mwenye munda ahume aguwi anjine mwakwe mundani akaavize kuguwa.
42010003	Vivi endani, maana, ninamuhuma, ela manyani kukala, munga dza anagonzi endao kati-kati ya ts'imba.
42010004	Ndo muts'itsukule p'ochi, muk'oba hebu virahu, na muts'ihende lubando mo njirani.
42010005	Muchiphenya nyumba yoyosi, enye nyumba yiyo alamuseni vivi mwanzo, 'Enye mo k'amuna ut'u? Mulungu naamup'e reri!'
42010006	Phachikala phana mut'u ahenzaye reri, undapata reri yenu, ela chikala k'aphana, mundauka nayo enye.
42010007	Na sagalani nyumba yiyo murye na kunwa chondohewa, maana, muhendikazi unawirya kuriphwa mushaharawe. Mwimwi muts'ikale miyango-miyango.
42010008	Na muchifika mudzi wowosi na at'u a phapho achimupiga karibu, viryeni vyondolavirwa,
42010009	mwaphoze akongo ondokala a mudzi uo, na mwaambire kukala, ' Ufalume wa Mulungu u phephi.'
42010010	Ela muchenda mudzi wowosi, na at'u a phapho areme kumupiga karibu, ukani na muchikala mu mumo njirani mwao bomu munachira, aambeni,
42010011	'Ta riri vumbi ra mudzi wenu ririro mwehu maguluni hunarikut'a kumonyesa mundamanya enye. Na chisha manyani kukala, Ufalume wa Mulungu u phephi.'
42010012	Na ninamwambira mino kukala, ts'iku ya ulamuli yichifika, Mulungu undaatiya akili vikali achina mudzi uo kuchira yiyat'u yondohewa achina Sodoma."
42010013	Jeso wáamba, "Mundamanya enye mwimwi achina Korazini! Mundamanya enye mwimwi achina Betisaida, maana, kala vyo vilinge vyohendwa kwenu, bee vyáhendwa midzi ya Tiro na Sidoni, at'u a kuko angari ávala kare mavalo ga magunia, na kusagala ivuni konyesa kukala, adzetya.
42010014	Mulungu undamutiya akili vikali mwimwi ts'iku ya ulamuli kuchira o achina Tiro na Sidoni.
42010015	Na mwi achina Kaparinaumu, munaona enye mundaunulwa dzulu mulunguni? Ng'o! Mundatsuphwa kuzimu!"
42010016	Chisha Jeso achiaamba anafunzie vivi, "Amusirikisaye mwimwi, unanisirikisa ta mimi, na aremaye kumuphokera mwimwi, bee unarema kuniphokera ta mimi. Na aremaye kuniphokera mimi, bee unarema kumuphokera ta yenihuma."
42010017	O anafunzi mirongo mifungahe (70) ariphomala kusumurira neno ra Mulungu, áuya na kuno achikala anahamirwa muno. Ao ariphouya ámwamba Jeso vivi, "Bwana, ta p'ep'o áhwogopha huriphoachemera kwa dzinaro!"
42010018	Jeso achiaamba, "Mino nákala gago gosi ninagaona, na nichimona Shetani vyogwa dza mufyu wa chikwakwara kulaa mulunguni.
42010019	Sirikisani wahi, mino námup'a widimi wa kuvyoga ta nyoka na vizimba, na widimi wosi wa kurima mudawa, na k'akuna chondomuzuru.
42010020	Ela ta vivyo, muts'ihamirwe muno kwakukala, p'ep'o anamogopha, hamirwani tu kwakukala, madzina genu gáandikwa mulunguni, kwenye chitabu cha uzima."
42010021	Roho wa Mulungu wámuhenda Jeso ukati uo wenye ahamirwe ta achamba, "Baba, uriye u Bwana wa mbingu na dunia, ninakulavira mumvera kwakukala, gaga udzigafitsa at'u adzonao ana hekima na anamanya, na udzigafunulira at'u ario dza anache adide. Ni t'ot'ot'o Baba, kwakukala, vivyo ndivyo urivyohenza."
42010022	Chisha achiaamba at'u vivi, "Baba wáika gosi mwangu mikononi. K'akuna amanyaye mimi Mwana ni ani ats'iphokala ye Baba, na hebu k'akuna amanyaye Baba ni ani ats'iphokala mimi Mwanawe, na yeyosi ariye ninahenza kumung'azira yiye Baba."
42010023	Chisha, Jeso achiagalukira anafunzie hichiyao achiaamba, "Mwájaliwa mwimwi, kwakukala, munagaona na matso genu gaga!
42010024	Ninamwambira jeri, agomvi a Mulungu anji na afalume anji átamani muno agaone gaga mugaonago, ela k'aagaonere. Achitamani asikire gaga mugasikirago, ela k'aagasikirire vivyo."
42010025	Ndo Jeso ariphomarigiza kugomba gago, mumwenga wa alimu a shariya wáima achimuhega kwa kumuuza vivi, "Mwalimu, ninihendedze mino ta ndo nipate uzima uphya wa kare na kare?"
42010026	Jeso naye achimuudzidza kwa kumuuza vivyo achimwamba, "Kwani Maandiko ga Mulungu ganaambadze? Uchigasoma welewani we mo?"
42010027	Ye achimuudzidza achimwamba, "Ganaamba, 'Muhenze Bwana Mulunguo na moyoo wosi na rohoyo yosi, kwa mukotseo wosi na akilizo zosi. Na muhenze munzio dza vyo udzihenzavyo uwe mwenye.' "
42010028	Phapho Jeso achimwamba, "Udziudzidzat'o! Na bee henda vivyo, nawe undaupata uo uzima uphya wa kare na kare."
42010029	Ela ye mwalimu wa shariya wáhenza kudzonyesa kukala ni muhaki, na ndo achimuuza Jeso kahiri vivi, "Na musena ni yuphiye?"
42010030	Phapho Jeso achimuudzidza kwa kumwambira t'adi yiyi. "Mut'u mumwenga wákala unateremuka kulaa Jerusalemu wenda mudzi wa Jeriko, na achigwirana na anyang'anyi omupiga achimuphoka miyoye, na achimuricha udzegwa phapho uzimya moyo.
42010031	Ndo vyálairira kukala, kuhani mumwenga wákala unateremuka na yiyo njira bomu naye, ela ariphomona, wáchira na k'anda ta k'amurungire.
42010032	Mulawi mumwenga naye dza vivyo, ariphofika phapho wámona na achichira na k'anda vivyo.
42010033	Ela Musamariya mumwenga yekala naye una yiyo njira bomu, wáfika pharat'u phokala ye mut'u, na ariphomona tu achimushononekera muno.
42010034	Ndo phapho, achimuhendera h'ameh'ame kwa kumutiya mafuha na divai mokala udzahulwa-ahulwa. Chisha achimufunga videmu, achimupandiza dzulu ya p'undawe, na achimuphirika ta nyumba mwenga ya ajeni arimo wámurarisa.
42010035	Kunadzachakwe, achilavya magana mairi (200) achimup'a yuyat'u mwenye yo nyumba ya ajeni, na achimwamba, 'Murarise yuyu mut'u, na chochosi chondohumira kuchira p'esa zizi kwa dzuluye, nindakudzakuudzira nichiuya.' "
42010036	Ndo Jeso achimarigiza na kumuuza vivi ye mwalimu wa shariya, "H'aya, kati ya ano at'u ahahu, ni yuphiye yemuhikirahikira dza munziwe ye mut'u yekala upigwa ni anyang'anyi?"
42010037	Ye mwalimu wa shariya achimuudzidza achimwamba, "Ni yuyat'u yemugwizira mbazi ta achimurarisa." Jeso phapho achimwamba, "H'a nawe enda ukahende dza vivyo vyenye."
42010038	Jeso na anafunzie ariphokala a charoni kwenda Jerusalemu, áphenya kadzidzi kamwenga, na phapho muchet'u mumwenga aihiwaye Marita achimupiga karibu.
42010039	Marita wákala una nduguye wa chiche aihiwaye Maryamu, na Maryamu ts'iku yiyo wásagala phephi na Jeso achisirikisa mafunzoge.
42010040	Ela Marita wákala una makazi manji ta gachikala gadzimuchira chimo. Ndo achimwendera Jeso achimwamba, "Bwana, k'ona vii ta vichache we kukala, yuno mwenehu udzinirichira makazi gosi nigahende hichiyangu? Mwambe adze anavize bee."
42010041	Ela Bwana Jeso achimuudzidza, "Uwe Marita unadzangaisha, na kudziyuga na gago makazigo manji.
42010042	Ela chihenzwacho ni chit'u chimwenga tu, na munzio Maryamu utsagula cho chit'u cha jeri, na chit'u chicho k'andaphokwa."
42011001	Ts'iku mwenga, Jeso wákala u phat'u unavoya, na ariphomala kuvoya, mwanafunziwe mumwenga wámwamba, "Bwana, hungehenza uhufunze kuvoya dza Johana Mubatizi arivyoafunza anafunzie."
42011002	Jeso achiaamba, "Muchikala munavoya, ambani: 'Baba, dzinaro takatifu narilikwe; Ufalumeo naudze.
42011003	Hup'e chila ts'iku chakurya huricho huna haja nacho,
42011004	na husamehe dambi zehu, maana, siswi naswi hunaasamehe osi ahukoserao, na uts'ihutiye majezoni.'"
42011005	Chisha achiap'a t'adi yiyi, "Nahwambe kwa mufano una musenao. Ndo umutuwe na usiku wa manane ukamwambe, 'Musena wangu, p'ore kwa kukuyuga, ela ninakuvoya unip'e ta kumba ni wari odzosala,
42011006	maana, nidzilokerwa ni musena wangu munjine ariye ta u charoni, na ts'ina cha kumup'a.'
42011007	Ela musenao ye ta ats'iunuke mo chit'andani akwambe, 'Uts'iniyuge! Mino nidzisindika kare luvi, na mimi na anangu bee hu t'andikoni. Kwa vivyo, ts'indazuka mino kwa ta nikup'e chit'u uwe!'
42011008	Na ninamwambira mino, ta aripho undakala k'azukire na kukup'a cho chakurya dza kwamba k'u musenawe, uwe uts'one waibu ta áenderera kumuvoya, na musindikizowe undazuka akup'e cho uhenzacho, kwakukala, udzenderera kumuvoya.
42011009	Ndo ninamwambira mino, voyani, namwi mundahewa; tsakulani, namwi mundapata; na pigani hodi, namwi mundasundulirwa muyango.
42011010	Maana, chila avoyaye unahewa, atsakulaye unapata, na apigaye hodi unasundulirwa muyango.
42011011	Ni mutumia ani phano kati yenu, ariye achivoywa beshe ni mwanawe, ye undamup'a nyoka?!
42011012	Hebu achivoywa tumbi, akale ye nikumup'a chizimba?
42011013	Bee, chikala mwimwi tu, ta muripho mu ai, munamanya kwap'a ana enu miyo midzo, akale Baba Mulungu ariye mulunguni k'andaap'a Rohowe kwa unji arat'u amuvoyao?"
42011014	Ts'iku mwenga, Jeso wákala unamulavya mut'u p'ep'o yekala udzimuhenda k'agomba. Ndo yiye p'ep'o achimulaa, na yuyat'u mut'u achiidima kugomba, na phapho duu ra at'u rokala ri phapho richangalala.
42011015	Ela at'u anjine achamba, "Unaalavya p'ep'o kwa widimi ahewao ni Belizabuli, ye mubomu wa p'ep'o,"
42011016	na anjine o, achimuheza kwa kumwamba ahende dalili ya konyesa kukala, widimiwe ulaa kwa Mulungu.
42011017	Ela ye kwahivira wákala udzigamanya kare maazo gao, achiaambira t'adi yiyi, "Chila ufalume ogavikana virundu-virundu viyuwanavyo, nikuvunzika, na at'u amwenga nao achigavikana na kuyuwana, mudzi undafa.
42011018	Ndo chikala Shetani naye unadzigavya, o ufalumewe k'aundatowa. Na munaamba kukala, mimi bee ninaalavya p'ep'o, kwakukala, Belizabuli unanip'a widimi wa kuhenda vivyo.
42011019	Sambi chikala mino vyo ndivyo nilavyavyo p'ep'o, o at'u enu anaalavya kwa widimi wa ani? Bee, vyo at'u enu enye alavyavyo p'ep'o, ndivyo vimuvungavyo ulongo.
42011020	Na ts'ivyo bee ta ujeri wenye ni kukala, ninaalavya p'ep'o kwa widimi wa Mulungu, na vivi vinaonyesa kukala, Ufalume wa Mulungu ukudza kare kwenu.
42011021	Mut'u wa mukotse na achikala una ch'inga, arindapho nyumbaye, miyoye yosi k'ayikumbwa ni mut'u.
42011022	Ela mut'u wa mukotse kumurima yiye naye amudzagamirapho na kumurima, ye nikwanza kuzihwala zo ch'inga zokala mwenye udzizikuluphira, na ndo nikwendayigavya asenae yo miyo yodziyinyang'anya.
42011023	Kwa vivyo, yets'egwirikana na mimi, unanipinga, na yeyosi yets'enaaviza kwareha at'u kwangu, bee unaatsamula."
42011024	Jeso wáenderera kufunza chit'adi achamba, " P'ep'o achilaa kwa mut'u, nikwendazunguluka nyika kutsakula phat'u pha koya, ela achikala k'apata nikwamba, 'Nindauya kwa mut'u wangu kolaa.'
42011025	Ndo auyapho nikwendamona ye mut'u unga dza nyumba yophyerwat'o, na chila mwiyo kwikwa phat'uphe.
42011026	Na achona vivyo, nikwendatsaka p'ep'o anzie afungahe, ai muno kuriko yiye mwenye, na osi akendamuphenya ye mut'u. Na phapho mazagazige mut'u yiye nikukala mai muno kuriko pho mwanzo."
42011027	Jeso ariphogomba gago, muchet'u mumwenga kati ya rirat'u duu ra at'u wágomba kwa laka ra dzulu achamba, "Una raha ye muchet'u yekuvyala na kukwamwisa uwe!"
42011028	Ela Jeso ye achimuudzidza achimwamba, "Ni t'ot'ot'o, ela mwenye raha muno ni yuyat'u asikiraye neno ra Mulungu na kurigwira."
42011029	Duu ra at'u ririphokaza kurundikana, Jeso wá-aamba vivi o at'u, "At'u mwimwi mu ai. Mwimwi munanihenza nihende dalili ya konyesa kukala, nálaa kwa Mulungu, ela ts'indamuhendera dalili yoyosi, ta dalili yindasala dza yiyat'u yohenderwa mugomvi wa Mulungu Jona tu.
42011030	Maana, virat'u Jona arivyokala dalili ya Mulungu kwa achina Ninewi, mimi Mut'u yelaa dzulu nami ndivyo vyondokala dalili kwenu mwimwi.
42011031	Malikiya kulaa Sheba undalairira ukati at'u mwimwi muchikala munalamulwa, naye undakala shaidi wa kwamba, at'u mwimwi mu alongo! Maana, yiye waenenda kulaa kwao kure, achidzasirikisa maneno ga hekima ga mufalume Selemani, na vivi ninamwambira jeri, phapha phana mubomu kumurima Selemani.
42011032	Achina Ninewi andalairira ukati at'u mwimwi muchikala munalamulwa, na andalavya ushaidi kwamba, at'u mwimwi mu alongo! Maana, ao achina Ninewi átya ariphosikira masumuriro ga Jona, na vivi phapha, phana mubomu kumurima Jona!"
42011033	Jeso wáenderera kugomba achamba, "Mut'u k'aasha taa na akariika kut'u kots'o at'u, hebu akarifinik'ira na daba, rits'iphokala taa riikwa dzulu-dzulu kwa ta at'u aphenyao ndani aone.
42011034	Matsogo ndigo garigo dza taa ra mwirio. Gachikala ni mazima, mwirio wosi una mwanga, ela matsogo gachikala ni makongo, bee ta o mwirio nao ni seti ukale na dziza gigigi.
42011035	Ndo dzimanyirire, uts'idze ukakala o mwanga udzonao unao mwako ndani ni dziza.
42011036	Maana, mwirio wosi uchikala una mwanga phots'o ta chilungo chimwenga chiricho dzizani, mwirio wosi undang'ala dza virat'u taa rakavyo na kukup'a mwanga."
42011037	Jeso ariphomala kugomba, Mufarisayo mumwenga wámupiga karibu ende osi kwakwe nyumbani akarye chakurya. Ndo achenda, achendaphenya na achisagala kurya chakurya.
42011038	Ela ye Mufarisayo wáangalala ariphomona Jeso unarya chakurya na ta k'aogere mikono dza vyokala vinahenzwa ni jadi yao.
42011039	Jeso achimwamba vivi, "Mwimwi Afarisayo bee mutsukutsa vikombe na masahani konze hicheye, ela mwenu ndani mu tele ukora na ui.
42011040	Bee k'amumanya mwimwi! Vino yuno yetengeza kuno konze samba ndiye yetengeza ta ko ndani nako?
42011041	Mwimwi lavyani na moyo umwenga mwap'e achiya, namwi mutsuke tsetsetse ndani na konze.
42011042	Ela mundamanya enye mwimwi Afarisayo, maana, munamulavira Mulungu fungu ra kumi ta kwa vilungiro vya mbogani, na kuno munaricha kuhenda ga haki, na kumuhenza Mulungu. Bee, malagizo gaga munahenzwa mugatuwe jeri-jeri, na ta gago manjine nago muts'igariche, nimwenderere kugahenda vivyo.
42011043	Mundamanya enye mwimwi Afarisayo, maana, munahenza kusagala mbere-mbere mo masinagogini, na kuhenza kulamuswa ni at'u chiishima ko vyeteni.
42011044	Mundamanya enye, maana, munga dza mbira zots'omanyikana, at'u anenenda dzulu-dzulu zao phots'omanya."
42011045	Phapho mumwenga wa alimu a shariya achimwamba, "Mwalimu, uchigomba maneno gago dzulu ya Afarisayo, bee unahuphenyerera ta siswi naswi."
42011046	Ela Jeso ye achimuudzidza achimwamba, "Mundamanya enye mwimwi alimu a shariya namwi, maana, munaahwika at'u mizigo yots'otsukulika na kuno mwi enye k'amugolosa ta chala kwaaviza mizigo yiyo.
42011047	Mundamanya enye, maana, munagajengera vikuta mabira ga agomvi a Mulungu arat'u ario akare enu áaulaga.
42011048	Vivyo vinaonyesa kukala, ta mwimwi enye munakubali na munagalavira ushaidi mahendo ga akare enu. Maana, o áaulaga ao agomvi a Mulungu, na vino mwi namwi munagajengera vikuta mabira gao.
42011049	Vivyo ndivyotuma ta Mulungu mwenye hekima achamba, 'Nindaaphirikira agomvi angu na adzumbe angu, ela andaaulaga anjine ao, na anjine aahendere mauku.'
42011050	Kwa vivyo, at'u mwimwi mundatiywa akili kwa kuulagwa kwa agomvi a Mulungu osi hangu mwanzo wa urumwengu;
42011051	kwanzira Abeli ariphoulagwa ta chifo cha Zakariya, ariye ámuulaga kati-kati ya chijaja cha kulavira makafara na hekalu mo bomani. Ndo ninamwambira jeri at'u mwimwi kukala, mundatiywa akili kwa mahendo gago gosi.
42011052	Mundamanya enye mwimwi alimu a shariya, maana, mwáahenda at'u ats'imumanye Mulungu. Mwimwi enye mwákala k'amwenzi kumumanya, na muchiaziza anjine okala anahenza amumanye!"
42011053	Jeso ariphokala unauka phat'u phapho, arat'u Afarisayo na alimu a shariya achanza kumuphenyerera kumuuza maswali makomu-makomu,
42011054	kuheza kumuhega amugwire achigomba neno rorosi ii.
42012001	At'u mahelufu na mahelufu ariphorundikana ta kuno achikala anayahana, Jeso wá-aambira anafunzie mwanzo kukala, "Dzimanyirireni na kufutuka kwa hamira ya Afarisayo, yaani ulumakwiri.
42012002	Chila chofinik'irwa chindafunulwa, na chila chofitswa chindamanyikana.
42012003	Kwa vivyo, chila murirorigomba dzizani, at'u andarisikira na mutsana, na chila murirorigomba p'ore-p'ore ndani ya vyumba vyodzosindikwa, at'u andahendapanda dzulu za nyumba arisumurire."
42012004	Chisha, Jeso achiagalukira arat'u at'u achiaamba, "Ninamwambira asena angu, muts'iaogophe at'u aulagao mwiri na achihenda vivyo akakala k'aana rinjine ii muno ra kuhenda.
42012005	Nindamwambira ye muwiryaye kumogopha: mogopheni Mulungu, ariye achiulaga, mwiri una widimi wa kutsupha mut'u moho wa Jahanamu. Ninamwambira mino, yuyu bee ndiye muwiryaye kumogopha jeri!
42012006	Hwalani mufano wa vinyama vidide vya kuburuka. Vivyo kala nikuguzwa, vitsano vilaa shilingi mbiiri tu, chisha Mulungu k'avinyala vivyo ta kamwenga.
42012007	Nichiuya upande wenu mwimwi, ta zo nyere zenu zosi mo mwenu vitswani, Mulungu unazimanya ni ngaphi! Ndo muts'ogophe, maana, mwimwi muna tende muno kuchira duu ra vyo vinyama vya kuburuka!"
42012008	Jeso wágomba achamba, "Ninamwambira jeri, mut'u yeyosi ashuhudiyaye jamani kukala, yiye ni mut'u wangu, bee ta mimi Mut'u yelaa dzulu nami nindakudzashuhudiya dza vivyo mbere za malaika a Mulungu kukala, yiye ni wangu.
42012009	Ela anitinaye jamani, bee ta mimi nami nindamutina dza vivyo mbere za malaika a Mulungu.
42012010	Chila mut'u agombaye maneno ga kunipinga mimi Mut'u yelaa dzulu, bee kusamehewa dambize unaidima, ela yeyosi amukufuruye Roho wa Mulungu k'andasamehewa.
42012011	At'u achimugwira na kumuphirika mbere za abomu a masinagogi na mbere za atawali na enye widimi, muts'angalazwe ni vyondodzihehera hebu muts'angaike rondogomba.
42012012	Maana, Roho wa Mulungu undamufunza ukati uo cho muhenzwacho mugombe."
42012013	Mut'u mumwenga kati ya rirat'u duu ra at'u wámwamba Jeso vivi, "Mwalimu, mwambire muvyere wangu hugavye ufa huriorichirwa ni baba."
42012014	Jeso achimuudzidza achimwamba, "Abaye, ni ani yenip'a utumia wa kulamula kumugavya ufa wenu?"
42012015	Na phapho achenderera kwaambira osi kukala, "Dzimanyirireni muts'ilaiwe ni matso kamare kwa vya at'u, maana, mazagazi ga mut'u k'agatsukulwa ni unji wa miyo ariyo nayo."
42012016	Chisha achiaambira t'adi yiyi, "Kwákala tajiri mumwenga ariye mundawe wákala u tele chila chit'u.
42012017	Ndo yiye mut'u achaza mwakwe moyoni achamba, 'Nina chila chit'u jeri, ela ts'ina phat'u pha kuviika, nindahendadze mino?
42012018	Chit'u chondohenda ni chichi, nindavomola vitsaga vyangu na nikot'e vibomu vyenye, na mumo nindaikat'o matsere gangu gosi na miyo yangu yosi.
42012019	Nichimala kuhenda vivyo, nindaidima kuyamba roho yangu, vivi unayo mbeko yiriyo undahumira myaka minji. Kwa vivyo, sagala uhurire, urye miyo tu we, unwe na kudzihendera uhenzaro.'
42012020	Ela phapho Mulungu achimwamba, 'U muzuzu uwe. Uu usiku wa rero rohoyo yindatoswa. H'aya, vit'u vyosi vyo urivyodzirundikira vindakala vya ani?' "
42012021	Jeso achimarigiza na kwamba, "Vivyo ndivyo virivyo kwa mut'u adzirundikiraye miyo mwenye tu bahi, kwa Mulungu ts'i tajiri."
42012022	Chisha Jeso achiaamba anafunzie vivi, "Ndo ninamwambira mino, muts'ibabaikire mazagazi genu, kukala mundaryani, hebu muts'ibabaikire miiri yenu, kukala mundavalani.
42012023	Maana, uzima ndio chit'u cha maana, kuchira chakurya, na mwiri nao una maana, muno kuchira nguwo.
42012024	Hwalani mufano wa nyama a kuburuka. Ao k'aarima na k'aaguwa, hebu k'aana vitsaga, ela Mulungu unaarisa vivyo. H'a kafuje mwi murio ta muna maana, muno kuchira o nyama a kuburuka?
42012025	Na muts'ibabaike kwakukala, k'akuna aidimaye kudzonjezera ta dakika mwenga kwakwe maishani kwa kubabaika.
42012026	Ndo muchikala k'amwidima kuhenda ta neno dide dza rino, kwadze mubabaikire gano manjine?
42012027	Hwalani mufano wa maruwa gatsamulavyo nago. Gago k'agahenda kazi, na k'agadzifumira nguwo, ela ninamwambira mino, ni madzo go genye ta Selemani mwenye na utajiriwe wosi, chisha k'adzivikire nguwo mbidzo dza mwenga ra maruwa gaga.
42012028	Ndo chikala Mulungu unagamanyirira ta maruwa garigo rero ga phapho na machero ganang'olwa, akale yiye k'andamwidimisa mupate nguwo mwimwi? Heka mwi ta kuluphiro renu ni dide vino?
42012029	H'a bee muts'iike mbere kutsakula chondorya hebu chondonwa, na muts'ibabaike kamare.
42012030	Kwakukala, gago gosi bee ndigo gazungulukirwago ni at'u osi ots'omumanya Mulungu. Ela mwimwi Abayenu Mulungu unamanya kukala, gago munago haja.
42012031	Ndo kurichisa vivyo, ikani mbere maneno ga Ufalumewe, na gago mundaonjezwa dzuluye."
42012032	Jeso wágomba achamba, "Muts'ogophe mwimwi achache, kwakukala, Abayenu Mulungu uhenza kumup'a uo ufalumewe.
42012033	Guzani miyo yenu yosi na p'esa zondopata mukaap'e achiya, na vivyo mundakala munadziikira mbeko mulunguni, kuriko utajiri ni wa kamare na k'auphunguka. Kuko aivi k'aafika, na hebu k'aubanangwa ni myungu.
42012034	Maana, moyo wa mut'u chila ukati waza pharat'u pharipho utajiriwe."
42012035	Jeso wáenderera kugomba achamba, "Dziikeni kwete ukati wosi, dzifungeni nguwo zidine na mataa genu muts'igafise.
42012036	Kalani dza ahendikazi amutarizao tajiri wao auye kulaa nyamburani, kwa ta achifika muyangoni na kupiga hodi tu, mumuvugulire phapho kare.
42012037	Baha arat'u ahendikazi ario tajiri wao achiuya undakudzaaona a matso. Ninamwambira jeri, phapho ye tajiri achona vivyo undavula nguwoze mbidzo, avale za kazi na aambe o ahendikazie asagale, ye aahikirehikire.
42012038	Na ta kala ni usiku wa manane hebu ni p'eho za kucha, ao ahendikazi andahamirwa vivyo achidzaonewa ni ye tajiri wao a matso.
42012039	Ela kalani muchimanya kukala, kala mwenye nyumba nikumanya ni usiku wa saa ngaphi urio mwivi undakudza, k'angakubalire nyumbaye yivunzwe na kuphenywa.
42012040	Ndo ta mwimwi namwi, kalani kwete ukati wosi, maana, mimi Mut'u yelaa dzulu nindakudza ukati urio mundakala k'amunilolera."
42012041	P'etero achimwamba, "Bwana, gano ni ga dzulu yehu siswi hichiyehu tu, hebu ta at'u osi?"
42012042	Bwana Jeso naye achimuudzidza kwa kumuuza vivi, "Hebu nimwambire muhendikazi wa kukuluphirika, na mwenye hekima arivyo. Muhendikazi wa kukuluphirika ni yuyat'u ariye tajiri undamwika mwimirizi wa ahendikazi anzie kwa ta aap'e chakurya ukati uwiryao.
42012043	Ndo baha ye muhendikazi wa kukuluphirika ariye tajiriwe achiuya, undakudzamona unahenda godzomulagiza.
42012044	Ninamwambira jeri mino, tajiri achona vivyo, undamwika muhendikazi yiye mwimirizi wa miyoye yosi.
42012045	Ela achikala muhendikazi yiye undaaza mwakwe moyoni na aambe, 'Aa, tajiri wangu undachelewa kuuya,' ndo ta aaphenyerere kwapiga o ahendikazi anzie ache kwa alume, chidzako aanze kurya na kunwa ta akole,
42012046	tajiriwe undakudza ts'iku yiriyo undakala k'amulolera, na saa ariyo k'ayimanya. Phapho ndipho tajiriwe undamutiya akili vikali, na amwike duu mwenga na arat'u ots'okuluphira.
42012047	Na muhendikazi amanyaye ahenzwago ahende ni tajiriwe ela ye akose kudziikat'o na kugahenda, yiye kutiywakwe akili kundakala kubomu muno.
42012048	Ela yuyat'u ariye k'amanya ahenzwago ahende ni tajiriwe, ta akahenda gawiryago atiywe akili, kutiywakwe akili kundakala kuchache. Yehewa manji undahenzwa alavye manji, na yehewa manji muno undahenzwa alavye manji muno vivyo."
42012049	Jeso wáenderera kugomba achamba, "Kudza kwangu kundaricha dunia yitiywe ts'anzala, nami ta ninaaza kala yáashwa kare vivi.
42012050	Ela mimi ni seti nishononeswe muno, nife musalabani, na gago gananiyuga muno ta paka gachimire!
42012051	Munaona nákudza duniani kureha reri? Ng'o ts'ivyo, ta náreha mugavikano.
42012052	Maana, kwanzira vivi, nyumba ya at'u atsano andagavikana ahahu kwa airi, na airi kwa ahahu.
42012053	At'u andagavika, ta mutumia amureme mwanawe wa chilume, na mwana wa chilume naye amureme abaye. Achet'u andaarema ana ao a chiche, na o ana a chiche nao, andaarema amezao. Achet'u enye akaza ana andaarema akaza ana ao, na akaza ana nao, andaarema mevyala ao."
42012054	Jeso wá-aambira kahiri maduu ga at'u kukala, "Muchona maja, na muchisikira musindo tu phapho munaamba, 'Mvula yindanya,' na chidzako nikunya jeri.
42012055	Muchona vuto ra vuri rinavuma munaamba, 'Kundakala na kazikazi,' na chidzako vinakala vivyo jeri.
42012056	Mwi alumakwiri, munamanya kulola chimbere virimo vyondokala kwa kulola duniani na mainguni, ndo heka sambi k'amwidima kumanya gano gahendekago vino?"
42012057	Chisha phapho Jeso wáamba, "Na kwadze k'amwidima kudzilamulira enye neno idzo ra kuhenda?
42012058	Achikala mulumbirio unakuphirika kotini, henda widimavyo werekezane naye mo njirani, kwa ta ats'idze akakuphirika mbere ya mulamuli, na mulamuli akakulavya kwa shikari, shikari nao akakutiya jela.
42012059	Ninamwambira mino, uchitiywa kuko, k'undalaa ta ulavye t'at'u yosi."
42013001	Ukati uo at'u anjine ámwambira Jeso dzulu ya at'u a Galilaya ario Pilato wákala udzialagizira achitemwa-temwa ta achifa ukati phokala analavya makafara kwa Mulungu, na milatso yao yichitsanganyikana na yo ya makafara.
42013002	Ndo Jeso achiauza vivi, "Sambi munaona o Agalilaya a kuulagwa ákala ni adambi muno kuchira Agalilaya anziao osi?
42013003	Ts'ivyo vivyo bee, na ninamwambira mino, ta mwimwi namwi muts'iphotya, mundahangamizwa dza ao.
42013004	Hebu munaona ara at'u kumi na anane (18) ofinik'irwa ni chidzumba cha mawe cha chimo chire kura Siloamu na kufa phapho kare, ákala ni adambi muno kuchira anjine osi okala anasagala Jerusalemu?
42013005	Ts'ivyo vivyo bee, na ninamwambira mino, ta mwimwi namwi muts'iphotya, mundahangamizwa dza ao."
42013006	Chisha Jeso achiaambira t'adi yiyi: "Mut'u mumwenga wákala una muhi wa mutini mwakwe mundani wa mizabibu, na yiye wákala achenda achiulola kwa ta awone uvyala t'ude ahunde ngawa, ela wákala achifika wendawona k'audzangwe kuvyala ta t'ude mwenga.
42013007	Ndo achimwamba ye muroromi wa mundawe, 'Lola, mimi nidzihenda myaka mihahu ya kudza nichidza kwa ta nihunde t'ude za mutini uu, na ts'idzangwe kona ta mwenga. Ndo sambi uteme, maana, unabananga mutsanga wangu bule.'
42013008	Ela yiye muroromi wa munda achimwamba, 'Mutumia, nahuuriche mwaka uu kahiri, nami nindautsimbira bop'o kuzunguluka na niutiyire mboleya.
42013009	Uchikala undavyala t'ude mwaka udzao, bee vindakala ni vidzo, ela uchikala k'auvyalire, h'a bee phapho undautema.' "
42013010	Ts'iku mwenga ya Sabato Jeso wákala unafunza sinagogini,
42013011	na mumo mwákala muna muchet'u mumwenga yekala una p'ep'o, yekala udzimuyuga myaka kumi na minane (18). Muchet'u yiye wákala ta wenenda chivumbavumba k'aidima kwima tititi kwa yiye p'ep'o.
42013012	Ndo Jeso ariphomona yiye muchet'u, wámwiha achimwamba, "Mayo, udzihendwa uvugukwe."
42013013	Na chisha achimubandikira mikono kumuvoyera, na phapho kare mwiriwe uchitororoka kahiri, na achimulika Mulungu.
42013014	Ela mubomu wa sinagogi wátsukirwa muno, kwakukala, Jeso wákala udzimuphoza ye muchet'u ts'iku ya Sabato. Ndo ye mubomu wa sinagogi achiaambira arat'u at'u okala arundikana phapho kukala, "Ts'iku zehu za kuhenda kazi ni t'andahu. Ndo mwimwi kalani muchidza ts'iku zizo muphozwe makongo genu, ela muts'idze phapha, kudzaphozwa ts'iku ya Sabato."
42013015	Phapho Bwana Jeso achiudzidza achamba, "Mwi alumakwiri! Phakale phana yeyosi phano ariye k'asundulira ng'ombewe, hebu p'undawe kulaa chaani akendaneswa ts'iku ya Sabato?
42013016	Asena! Bee, vikale ni vii vivi kumuhenda avugukwe yuyu muchet'u wa mudzungu wa Burahimu, ariye Shetani udzimuyuga myaka kumi na minane?"
42013017	Ariphogomba gago, osi okala anashindana naye ágwirwa ni haya muno, na at'u osi achihamirwa muno kwa maneno gosi mabomu gokala udzigahenda.
42013018	Jeso wáuza vivi, " Ufalume wa Mulungu u chidzedze? Nindauhwalanisha na ut'u wani?
42013019	Ufalume wa Mulungu unaidima kuhwalanishwa na t'adi ya mbeyu ya haradali yiriyo mut'u mumwenga wáyihwala achiyiphanda mwakwe mundani, yichimera na kukula ta uchikala muhi ubomu. Nyama a kuburuka achidzajenga nyumba zao mo mwakwe vitaini."
42013020	Jeso wáuza kahiri achamba, "Nindauhwalanisha Ufalume wa Mulungu na ut'u wani?
42013021	Ufalume wa Mulungu unaidima kuhwalanishwa na t'adi yiyi. Ts'iku mwenga, muchet'u wáhwala hamira achiyitsanganya phamwenga na unga wa nganu daba mwenga, achiukanda, na yo nganu yosi yichikolea hamira."
42013022	Jeso wáenderera na charoche cha kwenda Jerusalemu, achichira na midzini na vidzidzini kusumurira neno ra Mulungu.
42013023	Mut'u mumwenga achimuuza vivi, "Mwalimu, akale at'u ondotivywa ni achache?"
42013024	Jeso achiaamba, "Hendani chadi muphenye uzimani na muyango ufufu. Ninamwambira mino, anji andahenza kuphenya, ela k'aandaidima.
42013025	Ukati undafika ambapho mwenye nyumba undazuka asindike luvi, na phapho mwimwi mundaanza kwima konze mupige hodi muchamba, 'Bwana, husundulire.' Ela yiye undamuudzidza amwambe, 'Ts'imumanya mulaako.'
42013026	Namwi mundaanza kumwamba, 'Aa! Bwana, samba ndiswi okala huchirya na kunwa phamwenga nawe, na ta uwe wáfunza ta mwehu vidzidzini.'
42013027	Ela ye undamwamba, 'Ts'imumanya mulaako mwimwi, na kwa vivyo, niukirani phapha. Mwimwi mosi bee, mu at'u muhendao mai!'
42013028	Phapho ndipho mundadzuta, na murire ta ga milatso chisha, musale konze vivyo. Na mundaaona ano Burahimu, Isaka na Jakobo na agomvi a Mulungu osi, ko Ufalumeni kwa Mulungu, ela mwi mundakala mudzitsuphwa konze!
42013029	At'u andakudza kulaa mulairo wa dzuwa na mutserero wa dzuwa, kulaa vurini na mwakani, adze arye shuhuli phamwenga na ao, ko Ufalumeni kwa Mulungu.
42013030	Arat'u ario ni a musindikizo vivi, andakala a mwanzo, na arat'u ario ni a mwanzo vivi, andakala a musindikizo."
42013031	Ukati uo, Afarisayo anjine ámwendera Jeso achendamutsunira kukala, " Herode unahenza akuulage, kwa vivyo, uka phapha wende phat'u phanjine."
42013032	Jeso ye achiaudzidza achiaamba, "Endani mukamwambe vivi ye mbewa, 'Rero na machero ninalavya p'ep'o na kwaphoza akongo, ela ts'iku ya hahu, nindamarigiza kazi yangu.'
42013033	Ela ta vivyo, rero, machero na muhondo ni seti nikale ni charoni, maana, k'aviidimikika mugomvi wa Mulungu kuulagwa konze ya Jerusalemu!
42013034	At'u a Jerusalemu! Mwi achina Jerusalemu! Mwimwi munaaulaga agomvi a Mulungu na kwapiga mawe arat'u adzumbe ario Mulungu unaahuma kwenu! Ni k'ano ngaphi mino zohenza kwaudza phamwenga at'u enu dza kolo ra k'uk'u riakuyakuyavyo anae mwakwe makwaphani, ela mwi k'amukubalire vivyo.
42013035	Bee, vivi Mulungu ta k'andaulola kahiri mudzi wenu. Na ninamwambira jeri, k'amundanona kahiri ta mwambe, 'Wáajaliwa ni Mulungu yiye adzaye kwa dzina ra Bwana!' "
42014001	Ts'iku mwenga ya Sabato, Jeso wápigwa karibu achendarya chakurya nyumbani kwa mumwenga wa vilongozi a Afarisayo, na at'u osi okala a kuko achikala anamulolera kumba undahendadze.
42014002	Mbere za Jeso phákala phana mut'u mumwenga yekala una ukongo wa ts'afura.
42014003	Ndo Jeso achiauza alimu a shariya na Afarisayo achiaamba, "Vidze, yikale shariya yinahuhenzeza kumuphoza mut'u ts'iku ya Sabato?"
42014004	Ela ao achinyamala zizizi. Jeso phapho achimugwira mukono ye mukongo, achimuphoza na achimuricha ende vyakwe.
42014005	Chisha o achiaamba vivi, "Ni ani kati yenu ariye kala mwanawe hebu ng'ombeye yidzegwa chisimani ts'iku ya Sabato, k'angamugwirire maruru akamulavya?"
42014006	Ela o k'aamuudzidzire vivyo.
42014007	Jeso arat'u at'u okala adzalikwa wáaona anadzitsagulira nafasi za kwanza-kwanza za at'u abomu, na phapho achiakanya achiaamba,
42014008	"Mut'u achikwambira nyambura, ts'endesagala nafasi za kwanza-kwanza za abomu, maana, nikukala mut'u munjine mubomu muno kukuchira uwe udzambirwa naye.
42014009	Na umanye chikala mut'u dza yiye wáambirwa, ye mwenye yemwambira mosi airi unaidima kudza akakwamba, 'Muphise nafasi yuno.' Na phapho undaifyika mbere za at'u osi uchambwa wende nyuma, chisha ukasagale gogoni.
42014010	Ndo uchambirwa shuhuli, enda ukasagale ko nyuma gogoni, na phapho musenao yekwambira achidza undakudzakwamba, 'Musena wangu, nzo hiku mbere vihini kut'u kwa abomu.' Na phapho undaava mbere za osi ondokala asegere phamwenga nawe.
42014011	Maana, chila adziunulaye, undaudzwa nyuma, na adziudzaye nyuma, undaishimiwa."
42014012	Chisha, Jeso achimwamba vivi yuyat'u Mufarisayo yekala udzimupiga karibu, "Uchikala unausa shuhuli, yikale ni mutsana hebu ni usiku, ts'iaambire asenao, nduguzo a chilume, mbarizo hebu anzio ario ni matajiri tu. Maana, uchihenda vivyo, ao nao andakudzakwambira shuhuli zao ts'iku zinjine, na andakala adzikuripha.
42014013	Ela ra kuhenda uchikala unausa shuhuli ni riri. A-aambire achiya, virema, viswere na at'u ots'oona,
42014014	nawe undahats'wa, maana, ao k'aana cha kukuripha. Mulungu mwenye undakuripha ukati at'u ahendao ga haki phondofufuka."
42014015	Mumwenga wa arat'u okala asegere phamwenga na Jeso ariphosikira gago, wámwamba vivi, "Una raha ye mut'u yenderya chakurya ko Ufalumeni kwa Mulungu."
42014016	Ela Jeso ye achimwambira t'adi yiyi, "Mut'u mumwenga wáika shuhuli bomu na achiaambira at'u anji.
42014017	Ts'iku ya shuhuli yiriphofika, achimuhuma muhendikaziwe aka-aambire okala adzambirwa adze, maana, chila chit'u chákala chikamilika.
42014018	Ela chila yetuwiwa wákala una gakwe ta osi. Wa kwanza wámwamba vivi ye muhendikazi, 'Nágula munda mino, sambi ni seti nende nikaulole. Ndo ninakuvoya unisamehe.'
42014019	Wa phiri achendaamba, 'Nágula ng'ombe kumi za kurima, na vivi ni njirani kwendazibaza. Ndo ninakuvoya unisamehe.'
42014020	Wa hahu ye achamba, 'Náhwala mino, kwa vivyo, ts'indaidima kuricha musena nyumbani hicheye.'
42014021	Phapho yuyat'u muhendikazi achiuya achendamwambira tajiriwe dzulu ya gago. Tajiri achitsukirwa muno ta achimwamba muhendikaziwe, 'Enda maruru njira bomu na vichochoro vya mudzi, uka-aambire achiya, virema, at'u ots'oona na viswere adze.'
42014022	Muhendikazi achenda maruru, na ariphomala kuhenda dza vyokala udzambwa, achiuya achidzamwamba tajiriwe vivi, 'Bwana, nidzihenda dza vyodzonilagiza, ela phacheri na nafasi vivyo.'
42014023	Ndo ye tajiri achimwamba kahiri yuyat'u muhendikazi, 'Enda mirimira ya mudzi na matanyikoni ukaagaramishe at'u adze aphenye, kwa ta nyumba yangu yiudzale.
42014024	Maana, ninakwambira mino, arat'u oambira k'aphana ta mumwenga yendetata shuhuli yangu.' "
42014025	Ts'iku mwenga, maduu manji ga at'u gákala ganamutuwa-tuwa Jeso. Ndo achiagalukira at'u achiaamba,
42014026	"Mut'u yeyosi adzaye kwangu, k'aidima kukala mwanafunzi wangu phots'onihenza mimi kuchira vyo ahenzavyo abaye na ameye, muchewe na anae, nduguze osi a chiche na a chilume na ta ye mwenye naye.
42014027	Mut'u phots'ohwala musalabawe mwenye na kunituwa, k'aidima kukala mwanafunzi wangu.
42014028	Ni ani kati yenu, ariye achihenza kujenga dzumba bomu ra mawe, chisha ra chimo, k'andasagala kwanza akataradiya garama za kujengera, kwa ta amanye kumba una chasi cha kumalira yo jengo?
42014029	Achikala k'andasagala akataradiya, mumanye achitsimba musinzi na chidzako ashindwe ni kumala kujenga, at'u andamutseka
42014030	amwambe, 'Mut'u yuyu wáheza kujenga, ela vivi gadzimushinda kamare.'
42014031	Hebu ni mufalume ani, ariye achihenza kwendaheha na mufalume munjine, k'andasagala kwanza akaaza kumba undaidima yiye na shikarie helufu kumi (10,000), kuheha na mwenye jeshi ra shikari helufu mirongo miiri (20,000)?
42014032	Achona k'andaidima, undahuma adzumbe akamwambe ye mufalume munjine kukala, 'Munzio udzamba uhenza reri k'enzi k'ondo,' phots'o ta ye mufalume munjine kudza.
42014033	Ndo ta mwimwi namwi, k'akuna ta mumwenga wenu yendekala mwanafunzi wangu phots'oniika mimi mbere ya vit'uvye vyosi."
42014034	Jeso wáamba, "Munyu ni udzo, ela uchikala k'aukoza, undawudzadze kukala udzo kahiri?
42014035	Munyu uchikala k'aukoza, k'auwirya kahiri kwa mutsanga, hebu kwa mboleya. Ndo at'u nikuutsupha kure. Musikizi naasikire!"
42015001	Ts'iku mwenga, atosi a kodi na adambi ákwendamusirikisa Jeso.
42015002	Afarisayo na alimu a shariya achanza kunung'unika phapho kwamba, "Muloleni yuno Jeso! Unaapiga karibu adambi, na ta unarya nao."
42015003	Jeso achiaudzidza kwa kwaambira t'adi yiyi:
42015004	"Nahwambe mumwenga wenu akale una magonzi gana mwenga (100), ela phalairire ts'iku amanye mwenga tu riyaya, munaona ye undahendadze? Yiye undagaricha dzeruni garat'u mirongo chenda na chenda (99) ende akaritsakule rirat'u mwenga rodzoyaya ta arone.
42015005	Achirona, nikuhamirwa muno ta akaripiga chibega akenda naro mudzini.
42015006	Achifika mudzini, nikwaiha asenae na anzie aka-aamba, 'Hosini nahuhamirweni, maana, nidzirona rirat'u gonzi rangu rodzokala riyaya.'
42015007	Ndo ninamwambira, vivyo bee ndivyo virivyo ko mulunguni. Kuko nikukala na raha bomu kwa kutya kwa mudambi mumwenga, kuriko at'u mirongo chenda na chenda (99) adzonao anahenda ga haki ta k'aatakiya kutya."
42015008	Chisha Jeso wá-aamba, "Hebu nahwambe akale muchet'u una noti kumi za magana matsano-matsano (500). Ndo achiyaza mwenga, munaona ye undahendadze? Muchet'u yiye undaasha taa, aphyere nyumba na kuno unatsakula t'ot'ot'o ta ayone.
42015009	Na achiyona, nikwambira anzie na asenae kukala, 'Hosini nahuhamirweni, maana, nidziyona yiyat'u noti yangu yodzokala yiyaya.'
42015010	Ndo ninamwambira, yiyo ndiyo raha bomu yondokala mbere za malaika a mulunguni, kwa kutya kwa mudambi mumwenga."
42015011	Jeso wáenderera kugomba achamba, "Kwákala mutumia mumwenga na anae airi a chilume.
42015012	Ts'iku mwenga, ye muvaha wámwamba abaye vivi, 'Baba, urat'u mutaro wangu onipangira ta ukafa dza rero ninihwale, nip'a mwenye vivi.' Ndo ye mutumia achiagavya miyoye.
42015013	Ziriphochira ts'iku ch'ach'e, ye muvaha vivyo wáhwala miyoye yosi yokala uhewa, achiyiguza, na achiuka na zo p'esa achenda its'i ya kure, ariko wákwendazifuja.
42015014	Ariphozimala kuzihumira tsetsetse, kwálairira nzala bomu its'i yiyo na yiye achanza kwangaika.
42015015	Ndo achendauza kazi kwa muchina its'i yiyo mumwenga. Yiye muchina kuko achendamwandika kazi ya kurisa nguluwe kwakwe mundani.
42015016	Ndo ye mutana achisirima muno na nzala ta achaza kurya ta go makanda gokala ganariwa ni o nguluwe, ela k'akuna mut'u yemup'a.
42015017	Ndo wásirima vivyo na nzala ta musindikizowe akili zichimukudzirira, na phapho achamba, 'Aa! Kwa baba kuna ahendikazi anji na ao niarye ta auriche, ela mino heka phano ta nitsuma kwirika na nzala?
42015018	Bee, mimi nindauya kwa baba nikamwambe, "Baba, mimi nákukosa, na ni dambi ta kwa Mulungu.
42015019	Vivi mimi ts'iwirya kwihiwa mwanao kahiri. Ela ninakuvoya unihende dza mumwenga wa ahendikazio." '
42015020	Ndo hiye achanza charo cha kuuya kwa abaye. Ela yiye phokala unatapira mudzi wao, abaye wámona, na kwa utsungu wa mwana, achimukazira achendamuunula, na achimubusu.
42015021	Ela phapho, ye mwana achimwamba abaye vivi, 'Baba, mimi nákukosa, na ni dambi ta kwa Mulungu. Vivi mimi ts'iwirya kwihiwa mwanao kahiri.'
42015022	Ela abaye ye achiaamba ahendikazie vivi, 'Kahwaleni yiyat'u nguwo mbidzo, p'ehe ya dahabu na virahu maruru adze avale mwanangu!
42015023	Na kafungeni yuya mwanandewa wa kunona mumutsinze niuse hati ra mwanangu!
42015024	Maana, yuyu mwanangu wákala dza kwamba udzefa, ela ye kumba ta u moyo, wákala uhangamika, ela vino uzumbuka.' Ndo o ahendikazi achanza kuhikahika kuhenda gokala adzambwa, na hati richiuswa.
42015025	Ukati uo, ye muvyerewe wákala u mundani. Mauyi phokala unatapira pho mudzini, wásikira ngoma zinapigwa na at'u anaimba. Phapho achiima achisirikisa,
42015026	na ariphomona mumwenga wa o ahendikazi ao, achimutsuphira mukono kumwiha. Ariphokudza achimuuza vivi, 'Kudzegwani kura?'
42015027	Ye muhendikazi achimwamba, 'Muvahao uloka, na abayo udzimutsinzira yuyat'u mwanandewa wa kunona kumuusira hati, maana, mwanawe udziuya mudzini na ni muzima kamare.'
42015028	Ela ye muvyere ariphosikira gago, wátsukirwa muno ta achirema ta kuphenya pho mudzini. Ye muhendikazi achiuya achendamwambira abaye. Phapho abaye achilaa, achendamulombera aphenye,
42015029	ela ye achimuudzidza achimwamba, 'Mimi nidzikuhikirahikira myaka minji, na ts'idzangwe kukukosera kamare, na k'udzangwe kunip'a ta mwanambuzi mumwenga nikausa shuhuli phamwenga na asena angu!
42015030	Ela yuno mwanao yekwendarya miyoyo yosi na madzichet'u phodzoloka tu, udzimutsinzira ye mwanandewa wa kunona!'
42015031	Abaye achimuudzidza achimwamba, 'Mwanangu, uwe ts'iku zosi hu hosi phapha, na chila niricho nacho ni chako.
42015032	Ela kwahivira yuno nduguyo wákala dza kwamba udzefa, na kumba u moyo, wákala uyaya, ela vino uzumbuka, nidzona ni vidzo humuusire hati, kwa ta hosini huhamirweni phamwenga.' "
42016001	Jeso wá-aambira anafunzie t'adi yiyi: "P'indi kwákala kuna tajiri mumwenga yekala una karaniwe wa kwimirira miyoye. Ye tajiri achitsunirwa ni at'u kukala, ye karaniwe wákala unamwiyira miyoye.
42016002	Ndo yuyat'u tajiri achimwiha achimwamba, 'At'u anaamba unaniiyira uwe! Sambi, lavya isabu yosi ya p'esa zopata na zohumira, maana, uwe k'widima kukala karani wangu kahiri.'
42016003	Ye karani achaza mwakwe moyoni achamba, 'Tajiri wangu unanifuta kazi yangu ya ukarani, nindahendadze mino? Kala ni kwendarima ts'iidima, na kwendavoya-voya dza achiya ni waibu.
42016004	Ela nidzimanya ra kuhenda vivi kwa ta nichifutwa kazi, at'u akale ananimanya ni mut'u mudzo, na ta anipige karibu mwao midzini.'
42016005	Ndo achanza kwaiha adeni a tajiriwe mumwenga-mumwenga. Achimuuza ye wa kwanza, 'Wiswani ni tajiri wangu we?'
42016006	Ye achimuudzidza achimwamba, 'Ninaiswa madiramu gana mwenga (100) ga mafuha.' Ye karani achimwamba, 'Nindakuphunguzira mino, hwala risiti ya isabuyo usagale wandike maruru madiramu mirongo mitsano (50).'
42016007	Achimuuza mudeni wa phiri, 'We nawe unaiswani?' Ye achimuudzidza achimwamba, 'Ninaiswa magunia gana mwenga (100) ga nganu.' Ye karani achimwamba, 'Uwe nawe nidzikuphunguzira vivyo, hwala risiti ya isabuyo wandike magunia mirongo minane (80).'
42016008	Ndo ye tajiri achimulika yiye karani yekala ts'i mwaminifu, maana, wáhenda kaziye na akili. Na bee, ataifa anahenda maneno gao na akili kuriko at'u ario mwangani.
42016009	Ndo ninamwambira mino, humirani miyo yenu t'ot'ot'o muriyo nayo phapha duniani, kwa ta at'u amugwire usena, na chisha yichisira miyo yiyo, mwende mukaphokerwe mulunguni, kuriko uzima k'auna musindikizo.
42016010	Mut'u achikala mwaminifu kwenye maneno madide-madide, undakala mwaminifu ta na mabomu, ela mut'u ats'iphokala mwaminifu kwenye maneno madide-madide, k'andakala mwaminifu vivyo ta kwenye maneno mabomu.
42016011	Ndo muchikala mwimwi k'amundakala aaminifu na uu utajiri wa phapha duniani, bee k'amundaaminiwa ta na o utajiri wa jeri wa mulunguni.
42016012	Na muchikala k'amudzangwe kukala aaminifu na miyo yiriyo ts'i yenu, bee k'amundahewa ta yo yenu.
42016013	K'akuna muhendikazi aidimaye kwahikirahikira matajiri airi ukati umwenga. Maana, mumwenga undamutsukirirwa na munjine amuhenze, hebu undamusirikisa mumwenga, na ye munjine amuphurye. Ndo k'amwidima kumuhikirahikira Mulungu na p'esa."
42016014	Afarisayo ariphosikira gago gosi, ámuphurya Jeso, kwakukala, ákala anahenza p'esa muno.
42016015	Ela Jeso ye achiaamba, "Mwimwi munadzihenda mu adzo mbere za at'u, ela Mulungu unayimanya myoyo yenu. Maana, chirat'u chonewacho ni at'u china maana, Mulungu unachona ts'i chit'u.
42016016	Shariya ya Musa na Maandiko ga agomvi a Mulungu, gáenderera ta ukati Johana Mubatizi ariphokudza. Na kwanzira ukati wa Johana, Nguma Mbidzo ya Ufalume wa Mulungu, yichanza kusumurirwa, na at'u anji anayipinga.
42016017	Ela ta vivyo, ni ut'u udide kwa mbingu na dunia kukala na musindikizo kuriko kufutwa kadona kamwenga ka Shariya.
42016018	Chila amurichaye muchewe na kuhwala munjine unazinga tu, na ahwalaye muche yerichwa ni mulume unazinga vivyo naye."
42016019	Jeso wáenderera kugomba achamba, "Kwákala tajiri mumwenga yekala achivala nguwo za gali za rangi ya zambarawe na ya kitani, na mazagazige gákala ni ga raha ts'iku zosi.
42016020	Na chisha, kwákala kuna muchiya mumwenga aihiwaye Lazaro, yekala una vironda mwiri wosi, na wákala achilazwa muhalani pha ye tajiri.
42016021	Ndo Lazaro wákala achaza ahewe ta kumba ni zo p'ukup'uku zokala zichigwa ts'ini ya meza ya ye tajiri; na dzulu ya gago, madiya nago gákala gachidza gachilamba vyo virondavye!
42016022	Ndo Lazaro wákudza achifa, na malaika a Mulungu achihwala rohoye yichendasagala mulunguni phephi na Burahimu. Yuyat'u tajiri naye achifa, achizikwa,
42016023	na rohoye yichenda kuzimu kuriko wákwendaturika muno, ta achiriyariya na achimona Burahimu kwa kure na Lazaro u phapho phephi naye.
42016024	Ndo achiiha kwa laka ra dzulu achamba, 'Baba Burahimu, nonera mbazi, na muhume Lazaro atobe ta kumba ni lo lukombelwe madzini, adze anitenezerwe mulomoni, maana, ninaturika muno mimi phapha mohoni.'
42016025	Ela Burahimu achimuudzidza achimwamba, 'We baye unamanya uriphokala u duniani, wásagala mazagazi ga raha, ela Lazaro ye achikala urichirwa kusirima. Ndo vivi Lazaro naye unarya raha phapha, ela we nawe sere jibaro usirime.
42016026	Chisha, ts'i gago hicheye tu, ela phátsimbwa bop'o bomu pho kati-kati yehu na mwimwi, kwa ta ahenzao kudza kuko kwenu kulaa kuku kwehu ats'iidime, na a kuko kwenu ats'iidime kudza kuku kwehu.'
42016027	Yuyat'u yekala tajiri achamba, 'Bee chisha ninakuvoya vivyo Baba, umuhume Lazaro ende kwehu,
42016028	maana, nina enehu atsano kuko. Ndo naaende aka-aambire atye, ats'idze akadza kuku sheneneni.'
42016029	Ela Burahimu ye achimwamba, 'Kuna Musa na agomvi a Mulungu a kwaambira nduguzo atye. Ndo o nduguzo anahenzwa asirikise go gagombwago ni ao tu.'
42016030	Ela ye achamba, 'Baba Burahimu k'avitosha vivyo! Kala mut'u ni kufufuka kulaa kuzimu akenda-aambira, phapho ndipho nikutya.'
42016031	Burahimu ye achamba, 'Achikala k'aandamusikira Musa na agomvi a Mulungu, bee ta mut'u akafufuka kulaa kuzimu, chisha o k'aandakwendamusikira vivyo.' "
42017001	Jeso wá-aamba anafunzie vivi, "Mahezo gandalairira gondoahenda at'u ahende dambi, ela undamanya mwenye yiye mut'u yendeahenda at'u ahende dambi.
42017002	Vingekalat'o muno kala mut'u yiye nikufungwa lwala lubomu lwa ts'ingo na akendatsuphwa kati-kati ya baharini, kuriko yiye kumuhenda mumwenga wa aa ario chiroho ni atsanga ariche kunikuluphira.
42017003	Ndo dzimanyirireni! Nduguyo achikukosa mukanye, na achitya, musamehe.
42017004	Achikukosa k'ano fungahe ts'iku mwenga na chila achikosa unakubali kosare, musamehe vivyo."
42017005	Ndo ahumwae a widimi achimwamba vivi, "Bwana! Hujenge kwa ta huhende kuluphiro ra kudina."
42017006	Bwana Jeso naye achiaudzidza achiaamba, "Kala ngawa muna kakuluphiro ta kumba ni kadide dza mbeyu ya haradali tu, mungari kwidima kuwamba muhi uu wa muchilifi, 'Ng'oka ukadzitiye baharini,' nao ungari kumogopha."
42017007	Chisha phapho Jeso achamba, "Nahwambe mumwenga wenu akale una muhendikazi ariye ni muroromi wa munda, hebu murisa wa magonzi. Ndo achiuya kulaa mundani, akale nikumwamba ye muhendikazi, 'Nzo maruru, urye chakurya'?
42017008	Ng'o ts'i hivyo! Its'iphokala undamwamba, 'Nijit'ira chakurya na dzifunge nguwo zidine kwa ta unilavire chakurya na nirye ta nimale kurya na kunwa, ndipho nawe urye na unwe.'
42017009	Na ye muhendikazi achigahenda gago, k'awirya mumvera, kwakukala, uchimiza godzambwa.
42017010	Ndo ni dza mwimwi namwi, muchihenda gosi goambwa, ambani, 'Siswi hu ahendikazi tu, na hudzihenda kazi yehu.' "
42017011	Jeso ariphokala u charoni kwenda Jerusalemu, wáchira na miphaka ya Samariya na Galilaya.
42017012	Na ariphokala unaphenya kadzidzi kamwenga, wáonewa ni at'u kumi okala ana mahana. Ao at'u ákala aimire kure vichache,
42017013	na achiiha kwa laka ra dzulu achamba, "Mwalimu Jeso, hwonere mbazi."
42017014	Jeso ariphoaona wá-aamba, "Endani mukadzonyese kwa makuhani." Ndo ariphokala anenda, achiphola.
42017015	Mumwenga wao ariphoona kukala uphozwa, wáuya kwa Jeso na achikala kuno unamulika Mulungu kwa laka ra dzulu.
42017016	Achendagwa vifunefune mbere za Jeso achimulavira mumvera. Mut'u yuyu wákala ts'i Muyahudi wákala ni Musamariya.
42017017	Ndo phapho Jeso achamba, "Odzophozwa samba ni at'u kumi, hebu ts'ivyo? Sambi o anjine chenda a lwaphi?
42017018	K'aphana munjine yedziuya kudzamulika Mulungu ta ni yuyu mujeni hicheye tu?"
42017019	Chisha Jeso achimwamba vivi ye mut'u, "Zuka wende vyako, kuluphiroro ridzikuphoza."
42017020	Ukati umwenga, Afarisayo ámuuza Jeso vivi, " Ufalume wa Mulungu undakudza rini?" Jeso naye achiaudzidza achiaamba, "Ufalume wa Mulungu k'audza kwa njira yonekayo.
42017021	Hebu k'akuna yendeidima kwamba, 'Lola, hinyu phano,' hebu 'hinyura phara.' Maana, Ufalume wa Mulungu u mwehu ndani."
42017022	Chisha achiaamba anafunzie vivi, "Ukati unadza urio mundaaza niuye nidze nikale namwi ta kumba ni ts'iku mwenga mimi Mut'u yelaa dzulu, ela k'avindakala vivyo.
42017023	At'u andamwamba, 'Lolani hiyu phano,' hebu 'Hiyuya phara,' ela mwi muts'ilae, hebu muts'iatuwe kwendalola.
42017024	Maana, mimi Mut'u yelaa dzulu nichikala ninadza, nindaonewa lwazu dza virat'u mufyu umetavyo maruru kulaa upande umwenga ta unjine.
42017025	Ela ni seti nishononeswe muno, na niremwe ni at'u a chivyazi chichi gachikala gago ta k'agadzangwe kulairira.
42017026	Virat'u at'u arivyokala ukati wa Nuhu, ndivyo vyondokala ukati nichikala ninadza mimi Mut'u yelaa dzulu.
42017027	Ukati wa Nuhu, at'u áenderera kurya na kunwa, kuhwala na kuhwalwa ta ukati Nuhu ariphophenya safinani. Muvo wa madzi uriphokudza, uchidzaahosa at'u osi.
42017028	Na vindakala dza vyolairira ukati wa Lutu. Ukati wa Lutu at'u áenderera kurya na kunwa, kugula na kuguza, kuphanda na kujenga.
42017029	Ela ts'iku yiyat'u Lutu ariphouka mudzi wa Sodoma, moho unji uchidza dza mvula kulaa mulunguni, na uchiahangamiza osi.
42017030	Vivyo ndivyo vyondokala ts'iku yiyo mimi Mut'u yelaa dzulu phondolairira.
42017031	Ts'iku yiyo mut'u yendekala u dzulu ya nyumba, achitserera naats'iphenye nyumbani kuhwala miyoye. Hali dza yiyo, yendekala u kwakwe mundani, naats'iuye mudzini.
42017032	Galilikaneni gomupata mukaza Lutu.
42017033	Yeyosi adzonaye unaidima kugativya maishage mwenye phots'o mimi, unazinza rohoye, ela yendegarichira mimi maishage undagativya.
42017034	Ninamwambira mino, ts'iku yiyo na usiku at'u airi andakala arere t'andiko mwenga, na mumwenga undahwalwa, na ye munjine arichwe.
42017035	Achet'u airi andakala anasukumana, na mumwenga undahwalwa, na ye munjine arichwe."
42017037	Phapho ao achimuuza vivi, "Bwana, gandahendekaphi gano?" Naye achiaamba, "Pharat'u phenye chimba ndipho phondorundikana nderi."
42018001	Chisha, Jeso wáatarira anafunzie t'adi yiyi kwaonyesa kukala, ni seti avoye ukati wosi phots'okuluphukwa.
42018002	Jeso wáamba, "Kwákala mulamuli mumwenga mudzi umwenga yekala k'amogopha Mulungu, hebu kumumanya mut'u.
42018003	Na mudzi uo vivyo, kwákala kuna muchet'u gungu mumwenga yekala achimwendera yiye mulamuli k'ano nyinji na kumwamba, 'Nihehera nipate haki yangu yophokwa ni mudawa wangu.'
42018004	Ndo ts'iku nyinji záchira na yiye mulamuli achikala k'enzi kumuhehera yiye gungu. Ela musindikizowe achaza mwakwe moyoni achamba, 'Ta niripho mimi ts'imogopha Mulungu hebu kumumanya mut'u,
42018005	ela nindamuhehera vivyo yuyu muchet'ungwa, kwakukala, unadza achiniyuga, na nits'iphohenda vivyo, bee undaenderera kudza phapha kwenda-kwenda ta musindikizo ganitsose go gakwe!' "
42018006	Ndo Jeso achenderera kwamba, "Chikala ye mulamuli mui tu wáona ni baha amuhehere ye muchet'ungwa kwa ta wákala unenda achimuvoya gago kwenda,
42018007	ndo akale Mulungu k'andaahehera at'u oatsagula, ario anamuririra usiku na mutsana? Akale undaaumirirya at'u achimuririra?
42018008	Ninamwambira mino, undaahehera maruru. Ela ta garipho maneno ga hivyo, nikale mino Mut'u yelaa dzulu nichiuya kahiri duniani, nindakudzaona at'u ondokala acheri kunikuluphira?"
42018009	Jeso wá-aambira t'adi yiyi at'u okala anadzona anahenda ga haki, na anaaphurya anjine.
42018010	Yiye wá-aamba, "Kwákala alume airi okwenda hekaluni kwendavoya. Mumwenga wákala ni Mufarisayo, na ye munjine wákala ni mutosi wa kodi.
42018011	Ye Mufarisayo wákwendaima achivoya chimoyomoyo kwamba, 'Ninakulavira mumvera Mulungu, kwakukala, mimi ts'inga dza at'u anjine ario ni anyang'anyi, adambi, azembe, na hebu ta ts'inga dza yuyu mutosi wa kodi.
42018012	Mino ninafunga k'ano mbiiri kwa juma, na ninalavya sadaka na fungu ra kumi ra pato rangu.'
42018013	Ela ye mutosi wa kodi wáima k'anda, na ta k'alolere dzulu mulunguni ats'iphokala wágwira hama kwa utsungu tu na achamba, 'Mulungu, nonera mbazi, mimi ni mwenye dambi.'
42018014	Ndo ninamwambira jeri, ye mutosi wa kodi wáuya mudzini achikala uphokerwa ni Mulungu dza mwenye haki. Ela ye munjine ye k'aphokererwe ni Mulungu dza mwenye haki, maana, chila adziunulaye undaudzwa nyuma, na chila adziudzaye nyuma undaishimiwa."
42018015	Ts'iku mwenga, at'u ámurehera Jeso anache adide kwa ta aabandikire mikonoye aahats'e, na anafunzi ariphoaona arat'u at'u oareha, achiagombera.
42018016	Ela Jeso ye achiaiha ende kwakwe arat'u anache na achiaamba anafunzie vivi, "Muts'iazize ao anache, aricheni adze kwangu, maana, Ufalume wa Mulungu ni wa at'u ario dza aa anache.
42018017	Ninamwambira jeri, mut'u yeyosi yets'e kuluphiro dza ra mwanache mudide, k'andaphenya kwenye Ufalume uo."
42018018	Chilongozi mumwenga wa Chiyahudi wámuuza Jeso achimwamba, "Mwalimu mudzo, ninihendedze mino ta ndo niupate uzima uphya wa kare na kare?"
42018019	Jeso achimuuza naye achimwamba, "Kwadze unaniiha mudzo? K'akuna ariye mudzo, ats'iphokala Mulungu tu bahi.
42018020	Ukale unagamanya gano malagizo ga Mulungu gaambago, 'Uts'izinge, uts'iulage, uts'iiye, uts'ilavye ushaidi wa ulongo, na aishime abayo na ameyo' ?"
42018021	Ye achamba, "Gago gosi bee ninagamanya, na nidzigatuwiriza hangu utana wangu."
42018022	Jeso ariphosikira gago achimwamba, "Uwe ucheri kukosa kuhenda chit'u chimwenga tu. Kaguze chila chit'u uricho nacho na p'esa zondopata wagavye achiya. Uchihenda vivyo, undakala udzidziikira mbeko mulunguni, h'aya chidzako udze unituwe."
42018023	Ela ye mut'u ariphosikira gago, wáshononeka, maana, wákala ni tajiri muno.
42018024	Jeso ariphomona unashononeka, wáamba, "Heka ni vikomu muno kwa matajiri kuphenya Ufalumeni kwa Mulungu!
42018025	K'aviidimikika ngamia kuchira na t'undu ya ts'inzano, na k'aviidimikika muno yenye tajiri kuphenya Ufalumeni kwa Mulungu."
42018026	Arat'u at'u ariphosikira gago achiuza achamba, "Bee, ni ani sambi aidimaye kutivywa?"
42018027	Jeso achiudzidza achamba, "Gots'oidimwa ni at'u, Mulungu unagaidima."
42018028	P'etero naye achimuuza vivi, "Sino vidze? Kwani vyo hwáricha midzi yehu huchikutuwa!"
42018029	Jeso achiaamba, "Ninamwambira jeri, mut'u yeyosi yericha mudzi wao, muchewe, nduguze, avyazie hebu anae kwa dzulu ya Ufalume wa Mulungu,
42018030	undaphokera manji muno kuchira gogaricha ukati uu, na chisha akale na uzima uphya wa kare na kare kwenye o urumwengu udzao."
42018031	Jeso wáausa k'anda arat'u ahumwae kumi na airi a widimi achenda-aamba, "Sirikisani! Vivi hunakot'a kwenda Jerusalemu, na kuko chila chit'u choandikwa ni agomvi a Mulungu dzulu ya mimi Mut'u yelaa dzulu, chindachimizwa.
42018032	Maana, mimi nindakwendalaviwa kwa at'u a makabila manjine, na ao andanihenda chinyago, anihendere maneno ga waibu, na anilats'ire mahe.
42018033	Ao andanipiga vibok'o, na chisha aniulage, ela ts'iku ya hahu yichifika, nindafufuka."
42018034	Phapho ao anafunzi achililikana, ela k'aamanyire chokala chinagombwa ni Jeso, maana, ujeri wa maneno gago k'aaumanyire.
42018035	Jeso ariphokala unatapira mudzi wa Jeriko, mut'u mumwenga yekala k'aona, wákala usegere njira bomu unavoya-voya achirao.
42018036	Ariphosikira duu ra at'u rinachira, wáuza vivi, "Kudzegwani asena?"
42018037	O at'u achimwamba, "Ni Jeso muchina Nazareti unachira rero."
42018038	Ndo yiye achigomba kwa laka ra dzulu achamba, "Nonera mbazi Jeso mut'u wa mudzungu wa Daudi!"
42018039	Arat'u at'u okala a mbere achimugombera na achimwamba anyamale, ela ye ta achikaza kugomba kwa laka ra dzulu kwamba, "Nonera mbazi Jeso mut'u wa mudzungu wa Daudi!"
42018040	Jeso ariphosikira gago wáima, achilagiza areherwe kwakwe. Ndo ye mut'u yets'ona ariphofiswa phephi, Jeso achimuuza achimwamba,
42018041	"Unahenza nikuhenderedze?" Ye mut'u yets'ona achimuudzidza achimwamba, "Bwana, ninavoya nipate kona."
42018042	Jeso achimwamba, "Ona! Kuluphiroro ridzikuphoza."
42018043	Phapho kare ye mut'u yets'ona achona, achimutuwa Jeso na kuno unamulika Mulungu. Arat'u at'u osi ariphoona gago, achimulika Mulungu nao.
42019001	-
42019002	Jeso wáenderera na charoche ta achiphenya mudzi wa Jeriko, okala uchisagala mut'u aihiwaye Zakayo. Zakayo wákala ni mubomu wa atosi a kodi, na wákala ni tajiri muno. Ndo Jeso ariphokala unachira na mudzi uo,
42019003	Zakayo wáhenza kumona, ela kwakukala, at'u ákala ni anji, na ta chisha kwakukala, wákala ni mwiphi, k'aidimire kumona.
42019004	Ndo sambi achilongola mbere mairo, achendakwera dzulu ya mukuyu kwa ta amone Jeso, maana, wákala undachira na phapho.
42019005	Ndo Jeso ariphofika phat'u phapho, achilola dzulu na achimwamba vivi, "Zakayo, tserera maruru, mimi rero ni mujenio."
42019006	Zakayo achitserera maruru na achihamirwa muno ta achimupiga karibu Jeso na nyemi ende kwakwe nyumbani.
42019007	Ela at'u osi ariphoona gago, áanza kunung'unika achamba, "Ukwendakala mujeni wa mut'u mwenye dambi."
42019008	Ndo Jeso ariphokala u nyumbani mwa Zakayo, Zakayo wáima achimwamba, "Bwana, mimi nindaap'a achiya nusu ya miyo yangu, na nichikala námuzulumu mut'u, nindamuripha chasi chicho chenye, bee chisha k'ano ne."
42019009	Jeso achiudzidza achamba, "Rero yuyu utivywa phamwenga na at'ue, maana, kwa kuluphirore, udzonyesa ni mut'u wa mudzungu wa Burahimu naye.
42019010	Na mimi Mut'u yelaa dzulu, nákudzaatsakula adambi dza yuyu niativye."
42019011	At'u áenderera kusirikisa maneno ga Jeso, na yiye achiaambira t'adi yiyi, maana, wákala umirimira ya Jerusalemu, na kwakukala, at'u ákala anaona Ufalume wa Mulungu k'auna p'indi kahiri undalairira tu.
42019012	Ndo yiye wáamba, "Kwákala mut'u mumwenga yekala unamanyikana muno. Mut'u yiye wáfunga charo kwenda its'i ya kure, kwa ta akahewe ufalume na auye kwao.
42019013	Ela ariphokala k'adzangwe kuuka, wáaiha ahendikazie kumi achiap'a helufu kumi-kumi (10, 000) chila mumwenga, na achiaamba vivi, 'Zichuzireni vivi ta niuye.' Chidzako hiye achenda vyakwe.
42019014	Ela achina kuko kwao ákala k'aamwenzi, na ndo ta achihuma adzumbe ende akamwambire ye chilongozi wa yo its'i ya kure yokala unenda kukala, 'K'ahumwenzi mut'u yuyu akale mufalume wehu.'
42019015	Ela ye mut'u wa kumanyikana wákwendahewa vivyo o ufalume, na achiuya kwao. Ariphouya tu, achialagizira aihiwe arat'u ahendikazi okala udziap'a zirat'u p'esa, kwa ta amanye chila mumwenga wápata faida chasi chani.
42019016	Ndo muhendikazi wa kwanza wákudza achamba, 'Mutumia, faida niriyopata bee ni k'ano kumi ya zirat'u p'esa zonip'a.'
42019017	Naye achimwamba, 'Vyohenda uwe ni vidzo, na uwe u muhendikazi mudzo. Na kwakukala udzikala mwaminifu na neno dide, nindakup'a ulongozi wa midzi kumi!'
42019018	Muhendikazi wa phiri achidza naye, na achamba, 'Mutumia, faida niriyopata bee ni k'ano ts'ano ya zirat'u p'esa zonip'a.'
42019019	Ye achimwamba, 'Uwe nawe nindakup'a ulongozi vivyo wa midzi mitsano.'
42019020	Ela ye wa hahu achidza achamba, 'Mwabaye, hwala p'esazo hizi. Mino nákala nidzizifunga chitambaani t'ot'ot'o, na nichizifitsa.
42019021	Mino náhenda vivyo, kwakukala, uwe u musiru muno, na u mut'u uhenzaye kudzipatira faida ya bule yots'oyihendera kazi.'
42019022	Ndo phapho ye mufalume achimwamba, 'Ninakulamula kutuwirizana na manenogo mwenye godzogomba, uwe u muhendikazi mui! H'aya nawe wámanya kukala mino ni musiru, na ni mut'u nihenzaye kudzipatira faida ya bule phots'oyihendera kazi,
42019023	heka sambi k'wendereziika bengi p'esa zangu zikatsuma ta vino vyouya nikazihwala na faidaye?'
42019024	Ndo ye mufalume achiaamba arat'u okala a phapho, 'Muphokeni ye zo p'esa mukamup'e yepata faida mara kumi.'
42019025	Ela o achimwamba, 'Mutumia, samba ye una mara kumi ya zizo kare!'
42019026	Ela ye mufalume achiudzidza naye achamba, 'Ahumiraye cho aricho nacho, undaonjezwa akale na vinji, ela yuyat'u yets'echihumira, undaphokwa ta cho aricho nacho.
42019027	Ndo vivi agwireni adawa angu okala k'aaenzi nikale mufalume wao mwarehe phapha, ninahenza mwaulage phapha nami ninalola.' "
42019028	Jeso wágomba gago, chisha achialongolera anafunzie achenda Jerusalemu.
42019029	Ariphokala unatapira vidzidzi vya Betifage na Betania k'anda-k'anda ya mulima wa Mizeituni, wáahuma anafunzie airi
42019030	achiaamba, "Endani kadzidzi kara kodzokalozera mbavu, na muchendaphenya tu pho kadzidzini, mundamona mwanap'unda, ariye k'adzangwe kutsukula mut'u. Muchendamona, muvuguleni mumurehe phapha.
42019031	Na mut'u yeyosi achimuuza, 'Kwadze munamuvugula?' mwambeni, 'Bwana una haja naye.' "
42019032	Ndo o anafunzi airi achenda, na achendaona dza vyokala Jeso udziaambira.
42019033	Ariphokala anamuvugula yuyat'u mwanap'unda, enye ye mwanap'unda áauza achiaamba, "Kwadze munamuvugula ye mwanap'unda?"
42019034	O achiaudzidza kukala, "Bwana unaye haja."
42019035	Na achimurehera Jeso ye mwanap'unda. Chisha, achiika mavalo gao dzulu-dzulu ya ye mwanap'unda, na Jeso achikwera dzuluye.
42019036	Jeso achenderera na charo cha kwenda Jerusalemu dzulu ya ye mwanap'unda, na at'u achichachasa mavalo gao kwenye yiyo njira bomu.
42019037	Ariphokala unatapira Jerusalemu, phenye muteremuko wa mulima wa Mizeituni, anafunzie na duu bomu ra at'u achanza kupiga njerejere kwa raha, na kumulika Mulungu k'ululu kwa maneno mabomu gokala adzigaona.
42019038	Ao ágomba k'ululu kwamba, "Wáajaliwa ni Mulungu yiye Mufalume adzaye kwa dzina ra Bwana. Reri mulunguni, na nguma kwa Mulungu!"
42019039	Ndo anjine a Afarisayo okala a kati ya ro duu ra at'u achimwamba Jeso, "Mwalimu, anyamaze aa anafunzio!"
42019040	Ela Jeso ye achiaudzidza achiaamba, "Ninamwambira jeri, aa achinyamala tu, gaga mawe gandapiga k'ululu."
42019041	Jeso ariphofika phephi kamare na Jerusalemu ta kuno achikala unawona, wáuririra
42019042	achamba, "Vingari kukala ni baha ta kala ngawa mudziumanya rero udzumbe wa Mulungu urio ungari kumurehera reri! Ela vino k'au lwazu kwenu.
42019043	Maana, ukati undafika urio adawa enu andamulingira dzikuta amulinge kwa ta amuphenyerere kulaa kosi-kosi,
42019044	na uu mudzi wenu undavunzwa, na at'u osi aulagwe. Ao k'aandaricha ta dziwe mwenga rikale dzulu ya rinjine, maana, k'amuumanyire urat'u ukati okala Mulungu ukudza kwa amutivye."
42019045	Jeso wákwendaphenya boma ra hekalu. Mumo achona achuzi, na achanza kwavuguza alae konze.
42019046	Yiye wá-aamba, "Gáandikwa Maandikoni ga Mulungu kukala, 'Hekalu rangu bee rindakala ra mavoyo tu.' Ela mwi, ninaona mudzirihenda ni p'anga ya aivi."
42019047	Jeso wákala achifunza hekaluni chila ts'iku. Makuhani abomu, alimu a shariya na vilongozi a Ayahudi ákala anahenza amuulage Jeso,
42019048	ela k'aapatire njira ya kumuulagira, maana, at'u osi ákala anamusirikisa t'ot'ot'o, k'aahenzere achirwe ta ni neno mwenga.
42020001	Ts'iku mwenga, Jeso wákala u hekaluni unafunza at'u na kwasumurira dzulu ya Nguma Mbidzo. Makuhani abomu, alimu a shariya phamwenga na atumia achidza,
42020002	na achimuuza Jeso achamba, "Hwambire, we unahenda maneno gano ga kwavuguza at'u muno boma ra hekalu kwa widimi wani? Na ni ani yekup'a widimi uno?"
42020003	Jeso naye achiaudzidza kwa kwauza swali achiaamba,
42020004	"Hebu nambirani, Johana Mubatizi ariphobatiza at'u, o widimiwe wákala ulaa kwa Mulungu, hebu wákala ulaa kwa at'u?"
42020005	Ela o achikwatya kwambana enye kwa enye: "Huchamba widimiwe wálaa kwa Mulungu, undahwuza yiye ahwambe, 'Bee kwadze k'amumukuluphirire?'
42020006	Na huchamba widimiwe wálaa kwa at'u, at'u osi phapha andahupiga mawe, kwakukala, osi ákala anakuluphira kukala, Johana wákala ni mugomvi wa Mulungu."
42020007	Ndo achimuudzidza achimwamba kukala k'aamanya widimiwe wálaaphi.
42020008	Jeso naye achiaamba, "H'aya bee ta mimi nami ts'indamwambira yenip'a widimi wa kuhenda maneno gaga."
42020009	Jeso wá-aambira at'u t'adi yiyi, "Mut'u mumwenga wárima mundawe na achiphanda mizabibu, chisha acherekezana na at'u anjine aurorome o munda, ela zabibu zichiiva adze agavye. Ndo ye mwenye achitsamira its'i ya kure, na achendakala kuko chirimo chizima.
42020010	Musimu wa zabibu kwiva uriphofika, mwenye munda wámuhuma muhendikaziwe kwa arat'u aroromi, kwa ta akamuhwalire fungure ra mavuno ga zabibu. Ela arat'u aroromi ákwendamupiga ye muhendikazi, na achimuudza mikono miphuphu.
42020011	Yuyat'u mwenye munda achimuhuma kahiri muhendikazi munjine, ela o achendamupiga yuyu naye na achimuhenda vii, chisha achimuudza mikono miphuphu vivyo.
42020012	Mwenye munda achimuhuma kahiri wa hahu; yuyu naye achendamupiga ta achimulumiza mbavu, na chisha achimutsupha konze ya o munda.
42020013	Phapho yuyat'u mwenye munda achaza mwakwe moyoni achamba, 'Nindahendadze mino? Mimi vivi nindamuhuma mwanangu mwenye nimuhenzaye, maana, yuyu anaidima akendamogopha.'
42020014	Ela arat'u aroromi ariphomona tu áambana vivi, 'Yuyu abaye achifa ndiye yendehwala ufa. Ndo nahumuulageni kwa ta abaye achidzafa, ufawe ukale wehu.'
42020015	Ndo achimugwira achimulavya konze ya urat'u munda wa mizabibu achendamuulaga." Ndo phapho Jeso achiuza vivi, "H'aya munaona ye mwenye achidza, undakudzaahendadze o aroromi?
42020016	Yiye achidza, undakudzaaulaga o aroromi, na o munda wa mizabibu aerekezane na aroromi anjine." At'u ariphosikira maneno gago achirema achamba, "Nagats'ikale hivyo kamare!"
42020017	Jeso achialola ye, chisha achiauza vivi, "Maandiko ga Mulungu gano, maanaye nini? 'Dziwe riro roremwa ni ajengi, vivi ndiro rodzokala dziwe ra tende muno!'
42020018	Mut'u achigwa dzulu ya dziwe riro, undatoka visiku-visiku, na richimugwerera mut'u, rindamutisatisa."
42020019	Alimu a shariya na makuhani abomu ámanya kukala, t'adi yiyo yákala yi dzulu yao. Ndo achikala anahenza amugwire Jeso phapho kare, ela ni áogopha at'u tu.
42020020	Ndo sambi achikala anamwinza, na achiahonga at'u anjine adzihende kukala ni adzo, na achiahuma akamuhege Jeso na maneno kwa ta achiudzidza ii, aidime kumugwira na amuphirike kwa abomu a sirikali.
42020021	Ndo ao at'u okala áhongwa achendamwamba Jeso vivi, "Mwalimu, hunamanya kukala, unagomba na unafunza maneno ga jeri. Hunamanya kukala, uwe k'ulola cheo cha mut'u, na unafunza ujeri dzulu ya njira ya Mulungu.
42020022	Ndo sambi, hwambire chikala ni shariya hebu ts'i shariya kuripha kodi kwa Kaisari!"
42020023	Ela Jeso wáumanya o muhambo wao, na phapho achiaamba vivi,
42020024	"Mwenye dinari naalavye." Mumwenga aripholavya, Jeso wáauza vivi, "Sura rino na dzina rino ni vya ani?"
42020025	O achimuudzidza achimwamba, "Ni vya Kaisari." Jeso achiaamba, "H'aya vya Kaisari mup'eni mwenye, na vya Mulungu navyo, mup'eni Mulungu mwenye vivyo."
42020026	Ao at'u achangalazwa ni maudzidzige. Achinyamala tu zii. Muhambo wao phapho mbere za at'u k'augwirire neno rorosi.
42020027	Asadukayo aambao kukala, afadzi k'aafufuka, ákwenda kwa Jeso achendamwamba,
42020028	"Mwalimu, Shariya ya Musa yinahwamba, 'Mut'u achihwala na afe achikala muchewe k'adzangwe kuvyala, nduguye yiye mufadzi ni seti amuhwale ye gungu amuvyalire ana nduguye.'
42020029	Ndo sambi, p'indi kwákala ndugu mwenga, alume afungahe. Yuyat'u muvyere wáhwala, ela achifa phots'ovyala naye ye muche.
42020030	Muvahawe achimuhwala yuyat'u gungu, ela yuyu naye k'avyalire naye achifa vivyo.
42020031	Nduguye wa hahu naye achimuhwala, ela maneno gachikala dza vivyo. Ndo achenderera vivyo kuhwala na kufa ta osi afungahe, phots'opata mwana.
42020032	Musindikizowe, achifa yuyat'u muchet'u naye.
42020033	Ndo sambi, ts'iku at'u phondofufulwa, muchet'u ye undakala mukaza ani? Kwani osi afungahe ámuhwala vyo."
42020034	Jeso achiaamba, "Phapha duniani at'u anahwala na kuhwalwa.
42020035	Ela arat'u ondokala anawirya kufufulwa kulaa kuzimu na apate uzima uphya wa kare na kare, k'aandahwala hebu kuhwalwa.
42020036	Kuko at'u andakala dza malaika a Mulungu, na k'aandafa kahiri. Ao andakala ni anangwa a Mulungu kwa ta andakala áfufulwa kulaa kuzimu.
42020037	Na dzulu ya kufufulwa kwa at'u, samba Musa wákung'aza lwazu-lwazu mo Maandikoni ga Mulungu dzulu ya chitsaka chokala chinaaka moho? Phapha Musa unamuhadza Bwana dza Mulungu wa ano Burahimu, Isaka na Jakobo.
42020038	Na bee, yiye ts'i Mulungu wa afadzi, ela ni Mulungu wa arat'u ario moyo, maana, arat'u osi oaiha kwakwe ana uzima wa kare na kare."
42020039	Alimu a shariya anjine achamba, "Mwalimu udziudzidza t'ot'ot'o kamare."
42020040	Na k'aphana ta mumwenga wao yesubutu kumuuza kahiri maswali manjine.
42020041	Jeso wáauza achamba, "Vyambikadze kukala, ye K'irisito ni mut'u wa mudzungu wa Daudi,
42020042	na ye Daudi mwenye kwenye chitabu cha Zaburi unaamba kukala; 'Bwana Mulungu wámwamba Bwana wangu, "Sagala upande wangu wa kulume hutawale phamwenga,
42020043	ta phondoarimira adawao, na niaike ts'ini za ufalumeo?" '
42020044	Ye Daudi mwenye tu, unamwiha ye K'irisito 'Bwana,' sambi ye K'irisito unaidimadze kukala ni mut'u wa mudzunguwe kahiri?"
42020045	At'u osi ariphokala anamusirikisa, Jeso wá-aamba anafunzie vivi,
42020046	"Dzimanyirireni na alimu a shariya. Ao ahenza kuchira-chira na kuno adzidzivalira mazurungi kwa aonewe ni abomu, na ahenza kulamuswa ni at'u chiishima ko vyeteni, ahenza kusagala mbere-mbere mo masinagogini, na kusagala mut'u mwa abomu shuhulini.
42020047	Ela anaaiyira magungu miyo yao ta k'aana haya, na chidzako, anaayaza manza at'u kwa kuvoya mavoyo mare. Ts'iku ya ulamuli andatiywa akili vikali muno ao!"
42021001	Ts'iku mwenga, Jeso wákala u hekaluni unalolera t'ot'ot'o vyo matajiri arivyokala anabit'a sadaka zao ndani ya chisanduku cha kuhwalira sadaka mo hekaluni.
42021002	Phapho pháchidza muchet'u mumwenga yekala ni gungu na ni muchiya, achibit'a ndururu mbiiri mo ndani.
42021003	Ndo Jeso achamba, "Ninamwambira jeri, yuyu muchet'u gungu na muchiya ulavya sadakaye na moyo umwenga kuchira anjine osi.
42021004	Maana, ao anjine osi alavya sadaka p'esa zodzokala zi mwao mifukoni tu, ela ana mbeko zao k'anda. Ela yuno muchet'ungwa muchiya ye, ulavya chila chit'u chodzokala unacho, na ta k'ana mbeko yinjine k'anda yodzoyikuluphira."
42021005	Anafunzi a Jeso anjine ákala anagomba dzulu ya hekalu, jisi ririvyojengwa t'ot'ot'o na mawe ga maana, na kutiywa maleleo kwa p'esa za sadaka zokala zilavirwa Mulungu. Ndo phapho Jeso achamba,
42021006	"Ukati undafika urio riri hekalu bee, rindavunzwa, na gaga mawe gosi mugaonago bee k'arindasala ta dziwe mwenga renye dzulu ya rinjine."
42021007	Ndo ao anafunzi achimuuza vivi, "Mwalimu, rira hekalu rindavunzwa rini? Na ni dalili yani yondoonyesa kukala, neno riro ri phephi na kulairira?"
42021008	Jeso achiaudzidza achiaamba, "Dzimanyirireni muts'idze mukalembwa, maana, at'u anji andalairira na andarihumira dzina rangu aambe, 'Mimi ndimi yiye K'irisito,' na 'Urat'u ukati ufika.' Ela mwi ts'iatuweni gao!
42021009	Na muchisikira kuna viha na miyuwano, muts'iphenywe ni woga, kwakukala, ni seti gago galairire mwanzo, ela vivyo ts'i kwamba gandakala ganaonyesa ts'iku ya musindikizo wa urumwengu yi phephi."
42021010	Ndo achenderera kwamba, "Its'i mwenga yindaheha na its'i yinjine, na ufalume umwenga undaheha na ufalume unjine.
42021011	Its'i yindasumba muno, na kundakala na nzala na makongo ga lugwiza kut'u mbali-mbali. Kundakala na maneno ga kogofya, na maut'u-maut'u manjine ga kwangalaza ko mbinguni.
42021012	Na gachikala gago gosi k'agadzangwe kulairira, mwimwi mundagwirwa muhenderwe mauku, muphirikwe masinagogini kwa alamuli na mufungwe jela, na mundaphirikwa ta mbere za afalume na magavuna, kwakukala, munanikuluphira.
42021013	Na uo ndio ondokala ukati wenu udzo wa kunishuhudiya.
42021014	Na vivi amulani kuts'alilikana chimbere myoyoni mwenu vyondoudzidza.
42021015	Maana, uo ukati uchifika, mimi mwenye nindamup'a hekima na widimi wa kugomba ta ao adawa enu ashindwe ni kumuvunga ulongo, hebu kumupinga.
42021016	Na ta avyazi enu, ndugu zenu, mbari zenu na asena enu nao andamugalukira, na ta andahendaaulaga anjine enu.
42021017	At'u osi andamumena, kwa munanikuluphira.
42021018	Ela gago k'agandamuhenda chochosi kamare.
42021019	Mwimwi gwiririrani kuluphiro renu kinyi tu, namwi mundatiya."
42021020	Jeso wáamba, "Muchidzayona Jerusalemu yilingwa ni majeshi, manyani kukala, ukatiwe wa kuvunzwa ufika.
42021021	Ndo phapho ondokala a Judea, naakazire virimani, ondokala a Jerusalemu phenye, naauke, na ondokala a phephi-phephi nao, naats'ende kamare pho Jerusalemu.
42021022	Maana, ts'iku zizo zindakala ni ts'iku za kutiywa akili, kwa ta garat'u gosi goandikwa ni agomvi a Mulungu gachimire.
42021023	Andamanya enye achet'u ondokala ana t'umbo na ondokala anaamwisa ts'iku zizo! Maana, kundakala na riki bomu its'i yiyi, na chitai cha Mulungu chindaapata aa.
42021024	Anjine andaulagwa na upanga, anjine andahwalwa mateka kwenda its'i zosi, na Jerusalemu yindakala mikononi mwa at'u a makabila manjine ta ukati wao wa kutawala phondosirira.
42021025	Ts'iku ya kuuya kwangu mimi Mut'u yelaa dzulu, kundahendeka maneno garigo ts'i ga kawaida ko mwezini, nyenyezini na dzuwani. Maimbi gandanguruma muno baharini, at'u a viryomo vyosi andakala chimoyomoyo ta aonde kwa zo ngurumo za go maimbi.
42021026	At'u andagwirwa ni muchechet'a ta agwe kwa woga vyo aloleravyo maneno gondolairira duniani, maana, nguvu za dzulu zindasumbiswa.
42021027	Ndo chidzako, munone mimi Mut'u yelaa dzulu ni mainguni ninadza na widimi na mung'alo unji wa Mulungu.
42021028	Maneno gago gachanza kuhendeka, imani na muunule vitswa vyenu mulole dzulu, kwakukala, phapho bee ndipho Mulungu undamutivya kamare."
42021029	Chisha Jeso wá-aambira t'adi yiyi, "Nahuhwaleni mufano wa muhi wa mutini na mihi minjine.
42021030	Mwimwi muyonapho yidzanza kulavya makodza matsanga, munamanya kukala, ukati wa kazikazi ufika.
42021031	Ndo dza gago godzomwambira nago. Muchigaona ganahendeka tu, manyani kukala, Ufalume wa Mulungu u phephi.
42021032	Ninamwambira jeri mino, at'u angu oatsagula k'aandafa akasira, ta garipho gago gosi gandahendeka.
42021033	Mbingu na dunia zindakala na musindikizo, ela maneno gangu k'agandasika. Gago gandakwenderera ta kare na kare."
42021034	Jeso wáenderera kugomba achamba, "Dzimanyirireni, muts'idze maisha genu mukagabananga kwa kuhenda mahendo makolo, unwadzi unji, hebu kukala chimoyomoyo kwa mazagazi gaga. Mwimwi muchikala k'amundadzimanyirira, ts'iku yiyo yondouya yindakudzamugwira dulukiza
42021035	dza muhambo wa fyuko ugwiravyo, na yindaakudzirira at'u osi a chila phat'u phapha duniani.
42021036	Ndo dzimanyirireni, na muvoye chila ts'iku kwa ta mwidime kupata mukotse wa kumuchiza azima kwenye maneno gago gosi gondolairira, na mwime mbere za mimi Mut'u yelaa dzulu."
42021037	Jeso wákala achifunza at'u hekaluni ukati wa mutsana ts'iku hizo, ela kwákala kuchifika usiku wenda mulima wa Mizeituni akalale kwakwe muwekani.
42021038	At'u osi ákala achenda hekaluni na chiti kwa ta akamusirikise.
42022001	Ts'ikuk'uu ya P'asaka yákala yi phephi, ts'iku zirizo ndizo aryazo mikahe yots'otiywa hamira.
42022002	Makuhani abomu na alimu a shariya achikala anatsakula njira ya kumuulagira Jeso, ela ni áogopha at'u tu.
42022003	Ndo Shetani wámuphenya Juda aihiwaye Isikariyoti, mumwenga wa arat'u ahumwa a Jeso kumi na airi a widimi.
42022004	Juda achendadzila na makuhani abomu na abomu arinzi a hekalu dzulu ya jisi vyokala undaaonyesa Jeso.
42022005	Na ao achihamirwa, na acherekezana naye kumuripha p'esa achiahendera vivyo.
42022006	Juda achikubali, na ndo achanza kutsakula nafasi mbidzo ya kwaonyesa Jeso phots'okalapho duu ra at'u.
42022007	Ndo ts'iku ya kwanza ya ts'ikuk'uu ya mikahe yots'otiywa hamira, ukati urio mwanagonzi wa P'asaka nikutsinzwa, yáfika.
42022008	Ndo Jeso wáalagiza P'etero na Johana maneno gaga. Wá-aamba, "Endani mukahubambanyire vyakurya vya ts'ikuk'uu, kwa ta hudze huryeni."
42022009	Na ao achimuuza vivi, "Vyakurya vya ts'ikuk'uu, unahenza hukavibambanyephi sino?"
42022010	Ye achiaamba, "Endani vivi ta muchikala munaphenya pho Jerusalemu, mundaonana na mutumia yendekala utsukula chirenje cha madzi. Muchimona, mutuweni ta ndani ya nyumba yondokwendaphenya, na mwenye undakala u mumo.
42022011	Ye mwenye muchimona mwambeni, 'Mwalimu udzihwamba hudze hukuuze kukala, ni chiphicho cho chumba chondorya ts'ikuk'uu phamwenga na sino anafunzie?'
42022012	Naye undamonyesa chumba chibomu gorofani, murimo chila chit'u chipangwat'o kare phat'uphe. H'a mwanze kubambanya chakurya mumo."
42022013	Ndo P'etero na Johana achenda, achendaona chila chit'u chi sawa dza vyokala Jeso udziaambira, na achanza kujit'a chakurya cha ts'ikuk'uu.
42022014	Saa ya chakurya yiriphofika, Jeso wákwendaphenya na achirya phamwenga na ahumwae a widimi.
42022015	Ndo Jeso achiaamba, "Nákala nichigaaza muno gaga ga kurya ts'ikuk'uu yiyi phamwenga namwi nichikala ts'idzangwe kushononeswa ta kufa.
42022016	Ninamwambira jeri, ts'indayirya kahiri ts'ikuk'uu yiyi ta maanaye yimanywe ko Ufalumeni kwa Mulungu."
42022017	Chisha, Jeso achihwala chikombe cha divai, achimulavira mumvera Mulungu na achiaamba, "Hwalani chichi chikombe cha divai, na munwe na kusazirana ta mosi.
42022018	Maana, ninamwambira mino, ts'indanwa divai kahiri ta Ufalume wa Mulungu udze."
42022019	Na achihwala mukahe nao, achilavya mumvera kwa Mulungu, chisha achiumega-mega, achiap'a na achiaamba, "Uu ni mwiri wangu, urio ninaulavya kwa dzulu yenu. Ndo hwalani murye, na kalani muchihenda vivi kunikumbikira."
42022020	Chisha dza vivyo vyenye kahiri, ariphomala kurya chilaliro achiap'a chikombe cha divai na achiaamba, "Chikombe chichi cha divai chinonyesa Lagano Iphya ra Mulungu na at'u, rihakikishwaro ni milatso yangu yondomwagika kwa dzulu yenu.
42022021	Ela manyani kukala, yendeniguza mimi u phamwenga naswi vivi huryavyo.
42022022	Mimi Mut'u yelaa dzulu nindakwendaulagwa dza Mulungu arivyodzila. Ela undamanya mwenye yiye mut'u yendeniguza mimi."
42022023	Phapho anafunzie achanza kuuzana ao kwa ao dzulu ya ni yuphiye kati yao yekala undahenda neno riro.
42022024	Kwálairira k'ani kati ya ao ahumwa a Jeso a widimi, dzulu ya ni yuphiye kati yao aonewaye kukala, ni mubomu kuchira anzie osi.
42022025	Ndo phapho Jeso achiaamba, "Afalume a mataifa anaatawala at'u na chiguvuguvu, na vilongozi ao ahenza kwihiwa, 'Asena a anats'i.'
42022026	Ela mwimwi kwenu ts'i hivyo, its'iphokala ye mubomu kati yenu naakale dza mudide kamare kuriko mosi, na ye ariye ni chilongozi, naakale dza muhendikazi.
42022027	Kwani mubomu ni ani sambi? Akale ni yuya asagalaye kutariza chakurya, hebu ni yuya mulavi wa chakurya? Phots'o tanga-tanga, ni yuyat'u asagalaye kutariza chakurya! Ela ta garipho ga hivyo, mino ni phapha kati yenu kumuhikirahikira dza muhendikazi.
42022028	Mwimwi ndimwi mudzisagala nami ukati wosi wa majezo gangu gojezwa,
42022029	na ninamup'a widimi na ufalume mwimwi, dza virat'u vyenye nirivyohewa widimi na ufalume ni Baba,
42022030	kwa ta murye na munwe nami kwangu Ufalumeni, na musagale vihini vya utawali, mutawale mbari kumi na mbiiri za Iziraeli.
42022031	Simoni, Simoni! Sirikisa! Shetani uhenzezwa ni Mulungu amuheze mosi kwa ta amanye kuluphiro renu dza mut'u aphet'avyo matsere, akagaika hicheye na wiswa k'anda.
42022032	Ela nidzikuvoyera mino kwa ta uts'iuye nyuma. Ela ye Shetani achimala kukuheza na uchiuya kwangu, ajenge nduguzo a chiroho nao."
42022033	P'etero ye achimuudzidza achimwamba, "Bwana, mimi ni kwete ta kumba ni kufungwa nifungwe nawe, na ta kumba ni kufa nife nawe vivyo."
42022034	Jeso ye achimuudzidza achimwamba, "Ninakwambira mino uwe P'etero, usiku wa rero jogolo k'arindaika phots'o uwe kukala udzinitina k'ano t'ahu!"
42022035	Chisha Jeso wáauza anafunzie vivi, "Ukati niriphomuhuma mukasumurire Nguma Mbidzo phots'o p'ochi, muk'oba, hebu virahu, mukale mwákala na haja na chit'u na muchichikosa?" O achimuudzidza achimwamba, "Ng'o, ta chimwenga k'ahukosere."
42022036	Ndo Jeso achiaamba, "Bee, vivi mwenye p'ochi naayitsukule, na mwenye muk'oba naye, naahende dza vivyo. Yets'e upanga, naaguze kotire apate p'esa akagule umwenga.
42022037	Maana, ninamwambira mino, go Maandiko ga Mulungu gaambago, 'Wáikwa duu mwenga na at'u ai,' ni seti nigachimize mimi, na garat'u goandikwa dzulu yangu, ga phephi na kuchimira vivi."
42022038	Anafunzie achamba, "Bwana phapha phana miiri kare." Jeso ye achiaamba, "Yinausa shuhuli yiyo."
42022039	Jeso wáuka Jerusalemu na dza yirivyokala adaye, achenda mulima wa Mizeituni, na anafunzie achimutuwa.
42022040	Ariphofika kuko, wá-aamba anafunzie vivi, "Kalani phapha mudzivoyere kukala muts'iphenye majezoni."
42022041	Chisha achiaricha, achenda chihezo cha mut'u kujeza dziwe rikafika, achimit'a mavindi na achivoya vivi:
42022042	"Baba, richikala ni henzoro, niusira yiyi shenene yonipangira. Ela ta vivyo henda uhenzavyo uwe, ts'i mimi nihenzavyo."
42022043	Phapho malaika kulaa mulunguni achimulairira kudzamutiya moyo.
42022044	Shenene bomu yokala unayo yámuhenda akaze kuvoya, na mvukuhi dza madwena ga milatso, zichanza kumulaa na kujera ta phots'i.
42022045	Ariphomala mavoyoge, wáauyira anafunzie, na achendaaona aphotserwa kwa shenene bomu.
42022046	Jeso achiauza vivi, "Kwadze murere? Lamukani muvoye, kwa ta muts'idze mukaphenya majezoni."
42022047	Jeso ariphokala ucheri kugomba, duu ra at'u rokala rilongozwa ni Juda mumwenga wa arat'u kumi na airi, rákudza. Juda achimusengerera phephi Jeso kwa amubusu.
42022048	Ela Jeso ye achimwamba, "Juda, unanonyesa mimi Mut'u yelaa dzulu kwa at'u aa anigwire kwa kunibusu?"
42022049	Arat'u anafunzie ariphoona maneno gokala ganahendeka, achamba, "Bwana, hwaanze ano?"
42022050	Na mumwenga wao achimutema upanga muhendikazi wa kuhani mubomu achimutosa sikirore ra kulume.
42022051	Phapho Jeso achiaamba, "H'ai h'ai h'ai! Nagasire." Achiritsola ro sikiro ra ye mut'u achiribandika kahiri phat'uphe, na achimuphoza.
42022052	Chisha Jeso achiaamba vivi o makuhani abomu, abomu a arinzi a hekalu na atumia okala akudzamugwira, "Vidze, mudzikudza na myundu na magundu munigwire dza kwamba mimi nákala ninahenza nipinduwe sirikali?
42022053	Samba nákala nichikala namwi chila ts'iku hekaluni, na heka k'amunigwirire ko? Bee h'ayani mwi asena ni ukati wenu, ukati wa dziza ritawale naro."
42022054	Ndo ao phapho ámugwira Jeso, achiuka naye kwenda nyumbani kwa kuhani mubomu. P'etero achiatuwa, ela wákala u nyuma kure vichache.
42022055	Ko ndani ya boma kwákala kukut'wa moho, na at'u achikala asegere phapho anawoha. Ndo P'etero naye achendaphenya na achisagala nao.
42022056	Muhendikazi mumwenga wa chiche ariphomona P'etero usegere phephi na pho mohoni, wámukot'orera matso achamba, "Mut'u yuyu ukala u phamwenga na Jeso naye."
42022057	Ela P'etero ye achitina achamba, "We muchet'ungwa we, mino ts'imumanya mut'u yiye."
42022058	Kwimaima vichache, mut'u munjine achimona P'etero na achamba, "Uwe nawe u mumwenga wa at'u a Jeso." Ela P'etero ye achiudzidza achamba, "We baye we, ts'i mumwenga wa at'ue mino!"
42022059	Rinachira saa mwenga hivi, mut'u munjine achidina kwamba, "Hakika yuyu ukala u phamwenga na Jeso jeri, maana, ni Mugalilaya naye."
42022060	Ela P'etero achamba, "We baye we, mino ts'irimanya ta ro ugombaro!" Na phapho kare phokala ta unagomba gago, jogolo richiika.
42022061	Bwana Jeso achigaluka achimulola P'etero, naye P'etero achikumbikira garat'u gokala udzambirwa ni Bwana kukala, "Rero richikala jogolo k'aridzangwe kwika, undanitina k'ano t'ahu uwe."
42022062	Phapho P'etero achilaa konze, achendarira muno.
42022063	Arat'u at'u okala anamwimirira Jeso, ámupiga na kumuhenda chinyago.
42022064	Ao ámufunga zuzu. Achimupiga na kwanza kumuuza vivi, "Ni ani yedzekupiga? Hebu hwambire!"
42022065	Na achimwamba maneno manji ga kuhakana.
42022066	Kuriphocha, ngambi ya atumia áonana phamwenga, ambapho makuhani abomu na alimu a shariya ákudza. Jeso achirehewa mbere za yo ngambi yao.
42022067	Na ao achimwamba vivi, "Hwambire chikala uwe ndiwe ye K'irisito." Ela Jeso ye achiaamba, "Ta nikamwambira k'amundanikuluphira,
42022068	na chisha ta nikamuuza k'amundaniudzidza.
42022069	Ela kwanzira vivi, mimi Mut'u yelaa dzulu nindasagala upande wa kulume wa Mwenyezi Mulungu."
42022070	Phapho osi achamba, "Ndo uhenza wambe we u Mwana wa Mulungu!" Ye achamba, "Mwimwi munanaamba ni yiye."
42022071	Phapho o achamba, "K'ahutakiya ushaidi unjine kahiri, siswi enye hudzimusikira achidzamba ni Mwana wa Mulungu."
42023001	At'u osi a yo ngambi ázuka achimuphirika Jeso mbere za Pilato.
42023002	Ariphofika kuko, áanza kumulumbira Jeso kwamba kukala, "Hwámugwira mut'u yuyu unaayaza at'u ehu. Yiye wákala una-aamba ats'iriphe kodi kwa Kaisari, na kudzamba hangwe yiye ni mufalume aihiwaye ye K'irisito."
42023003	Phapho Pilato achimuuza Jeso vivi, "We ndiwe mufalume wa Ayahudi?" Jeso achimuudzidza achimwamba, "Vinahwalana na vyo wambavyo."
42023004	Pilato achiaamba makuhani abomu na duu ra at'u kukala, "Mut'u yuyu ninamona k'ana kosa rorosi."
42023005	Ela ao achidina kwamba, "Unaasunganya at'u yiye na mafunzoge its'i yosi ya Judea. Wáanza Galilaya na ta vino ufika hiku nako."
42023006	Pilato ariphosikira gago wáuza kumba Jeso wákala ni muchina Galilaya.
42023007	Na ariphomanya kukala, Jeso wákala ulaa chipande chitawalwacho ni Herode, wálagizira aphirikwe kwa Herode yekala ukati uo wákala u Jerusalemu.
42023008	Herode wáhamirwa muno ariphomona Jeso, maana, wákala usikira kare ngumaze, na ndo ta achikala udzanza p'indi kutamani amone yiye mwenye. Dzulu ya gago, wákala unahenza amone Jeso achihenda dalili.
42023009	Ndo achimuuza Jeso maswali manji kwa chiwango chire, ela Jeso ye k'amuudzidzire chit'u.
42023010	Makuhani abomu na alimu a shariya phapho achidzilavya mbere, achimulumbira muno na chitsinzira.
42023011	Na phapho Herode phamwenga na shikarie achimuhenda Jeso chinyago na kumwifya-ifya, chisha achimuvika valo ra chitawali na achimuudza kwa Pilato.
42023012	Pho p'indi Herode na Pilato ákala k'aagwirana, ela ts'iku yiyo ákala asena.
42023013	Ndo Pilato wáika monano wa makuhani abomu, vilongozi na at'u,
42023014	na yiye achiaamba vivi, "Mut'u yuyu mwámureha kwangu jeri, muchamba kukala wákala unaayaza at'u. Sambi sirikisani! Neno riro niriphoritsagula mbere zenu, ts'imonere una kosa rorosi kutuwirizana na go malumbano genu gogalavya.
42023015	Na chisha, ts'i mimi hichiyangu, ela ta Herode naye k'amonere una kosa rorosi, na vivyo ndivyo vyodzotuma ta udzimuudza kwangu. Ndo sambi vi lwazu kukala, mut'u yuyu k'ahendere chochosi chiidimacho kumuhenda alamulwe kunyongwa.
42023016	Ndo mino vivi nindamulamula achapwe milanga, na nimuriche."
42023018	Ela osi achigomba k'ululu phamwenga achamba, "Muulage yiye Jeso, sino huvugulire Baraba!"
42023019	(Baraba wákala ufungwa jela kwa kureha muyuwano mudzini, na chisha kwakukala, wákala udziulaga.)
42023020	Pilato wákala unahenza amuriche tsare Jeso, na vivyo vyámuhenda agombe nao kahiri,
42023021	ela o achigomba k'ululu achamba, "Muulage, muulage kwa kumukot'a misumari musalabani!"
42023022	Pilato achiauza lwa hahu achiaamba, "Bee kwadze? Kwani wáhenda ii rani yuno mut'ungwa? Heka ts'irona ro kosare riidimaro kumuhenda aulagwe? Mino bee nindamwamba apigwe vibok'o na chidzako nimuriche."
42023023	Ela o achikaza kugomba k'ululu kwamba, Jeso ni seti aulagwe kwa kukot'wa misumari musalabani. Ndo ádina kugomba k'ululu vivyo ta musindikizowe,
42023024	Pilato achona aahendere vyokala anahenza.
42023025	Achimulavya jela yuyat'u yekala anamuhenza, ariye wákala ufungwa kwa kureha muyuwano na kuulaga, na achimulavya Jeso kwao amuhende vyokala anahenza.
42023026	Shikari ámulongoza Jeso kwendamuulaga, na ariphokala anenda, áonana na mut'u mumwenga aihiwaye Simoni muchina Kurene, yekala unaloka Jerusalemu kulaa vidzidzini. Ndo achimugwira, achimugaramisha autsukule urat'u musalaba wa Jeso. Achimwika mbere Jeso, na Simoni achimutuwiriza na o musalaba.
42023027	Maduu-maduu ga at'u gachimutuwa, na kati yao ákala ni achet'u okala anashononeka na kumuririra Jeso.
42023028	Ela Jeso achiagalukira achiaamba, "Mwi ano mayo a Jerusalemu! Muts'iniririre mimi, ela dziririreni mwimwi enye na ana enu.
42023029	Maana, ts'iku zindafika ambapho at'u andaamba, 'Baha arat'u achet'u ario k'aavyalire kamare!'
42023030	Na ndio ukati urio at'u andakwatya kwamba, 'Virima hugwerereni!' na, 'Myango hufinik'ireni!'
42023031	Maana, chikala o muhi witsi tu unaochwa, h'aya kafuje yo mifu vindakaladze?"
42023032	Jeso wákala ulongozwa na at'u anjine airi okala ni anyang'anyi, ende akaulagwe phamwenga naye.
42023033	Ariphofika phat'u phaihiwapho, "Muma wa Chitswa," achikot'wa misumari misalabani. Mumwenga na musalabawe mukonowe wa kulume, na ye munjine mukonowe wa kumots'o. Jeso achimwika kati-kati na musalabawe.
42023034	Phapho Jeso achamba, "Baba, asamehe, kwakukala, k'aamanya ro ahendaro." Chisha, shikari achigavyana mavaloge kwa kupiga k'ura ya k'amari.
42023035	At'u ákala aimire phapho analolera, na vilongozi nao achimuhenda chinyago kwa kwamba, "Wáativya anjine mba ye, bemba vino naadzitivye chikala yiye ndiye ye K'irisito jeri, mut'u yetsagulwa ni Mulungu!"
42023036	Shikari nao ámuhenda chinyago vivyo. Ámwendera achendamup'a divai ya ngwadu kwa ta anwe na
42023037	achimwamba, "Uchikala uwe u mufalume wa Ayahudi jeri, h'a dzitivye mwenye."
42023038	Na pho dzulu ya musalabawe phákala phadzandikwa vivi, "YUYU NI MUFALUME WA AYAHUDI."
42023039	Mumwenga wa arat'u anyang'anyi airi okot'wa misumari musalabani wámuhakana na kumwamba, "Samba we ndiwe ye K'irisito? Amba vino dzitivye we mwenye, na chisha naswi uhutivye."
42023040	Ela ye munyang'anyi munjine achimugombera ye munziwe achimwamba, "Heka k'umogopha Mulungu we? Uwe nawe udzilamulwa kuulagwa dza yiye!
42023041	Chisha, uwe na mimi hunawirya kuhendwa vivi, kwakukala, hunariphwa kutuwirizana na garat'u hurigogahenda. Ela yiye mut'ungwa k'ahendere ii rorosi."
42023042	Chisha achamba, "Jeso, uts'ininyale ukati uchiphenya kwako Ufalumeni."
42023043	Phapho Jeso achimwamba, "Ninakuhakikishira kukala, rero hundakala phamwenga ko mulunguni kwenye raha."
42023044	Dzuwa rákala ri vitswani, na richanza kugwirwa ukati uo kare. Its'i yiyo yosi kuchikala na dziza ta saa chenda,
42023045	na p'aziya ya hekalu yichahuka kati-kati.
42023046	Ndo Jeso achirira kwa laka ra dzulu achamba, "Baba, roho yangu nayiika mwako mikononi." Ariphogomba gago achitosa roho.
42023047	Phapho yuyat'u mubomu wa shikari a viha ariphoona gohendeka, achimulika Mulungu achamba, "Hakika mut'u yuyu wákala unahenda ga haki."
42023048	At'u osi okala arundikana phapho kulolera chihendo chicho ariphoona gago gokala galairira, áuya kwao midzini na kuno anashononeka muno.
42023049	Ela asenae osi phamwenga na arat'u achet'u omutuwa kulaa Galilaya, áima kure achigalolera gago.
42023050	-
42023051	Kwákala mut'u mumwenga aihiwaye Jesefu muchina kadzidzi kamwenga ka Ayahudi kaihiwako Arimataya. Jesefu wákala ni mut'u mudzo na ahendaye ga haki, na wákala unalolera kudza kwa Ufalume wa Mulungu. Yiye ta aripho wákala ni mumwenga wa ngambi bomu ya Ayahudi, ela wákala k'agahenzere go ga Ayahudi anzie ga kumulamula Jeso anyongwe.
42023052	Ndo yiye wákwenda kwa Pilato, achendavoya ahewe lufu lwa Jeso, na achihenzezwa.
42023053	Achilutsereza kulaa musalabani, achiluvika sanza ya kitani, na achendaluzika ndani ya mbira yokala yitsongwa dziweni, yiriyo yákala k'ayidzangwe kuzikwa mut'u.
42023054	Ts'iku yiyo yákala ni Ijumaa, na at'u ákala adzanza kudzibambanya ause ts'ikuk'uu ya Sabato yokala yinga dza macheroye.
42023055	Arat'u achet'u omutuwa Jeso kulaa Galilaya ámutuwa Jesefu, achiyona yiyat'u mbira, na jisi Jeso arivyozikwa.
42023056	Ndo achiuya kwao midzini, achendalubambanyira mavumba na mafuha ga kunuk'at'o lufu lwa Jeso. Ts'iku ya Sabato achoya dza yirivyokala yinahenzwa ni Shariya yao.
42024001	Ts'iku ya mwanzo wa juma ra Ayahudi na chiramuko danidani, arat'u achet'u ákwenda ko mbirani kwa Jeso na garat'u mavumba gokala adzigabambanya.
42024002	Ariphofika kuko, ákwendarona ridziuswa rirat'u dziwe rokala ribinik'izirwa mbira, na ridziikwa k'anda ya yo mbira.
42024003	Ariphophenya ndani ya mbira, k'aalonere lo lufu lwa Bwana Jeso.
42024004	Ndo ariphokala acheri kwangalala mumo dzulu ya neno riro, achihendaona kare at'u airi okala anametameta muno aimire mumo phephi nao.
42024005	Ao achet'u achogofyerwa muno ta achishindwa ni kwalola. Arat'u at'u achiaamba, "Kwadze munamutsakula mbirani mut'u ariye u moyo?
42024006	Yiye ufufuka k'amo mumu. Lilikanani maneno arigomwambira ukati ariphokala u kura Galilaya.
42024007	Yiye wámwambira kukala, ni seti yiye Mut'u yelaa dzulu alaviwe kwa vilongozi a Ayahudi amugwire, na ao andamukot'a misumari musalabani, ela ts'iku ya hahu undafufuka."
42024008	Phapho ao achet'u achigakumbikira garat'u manenoge,
42024009	achilaa mbirani na achenda-aambira arat'u ahumwa a Jeso a widimi kumi na mumwenga, na anjine nao nguma za maneno gago gosi.
42024010	Ao osema nguma zizo kwa ahumwa a Jeso a widimi ákala ni: Maryamu muchina Magidala, Joana na Maryamu ameye Jakobo, phamwenga na achet'u anjine oatuwa.
42024011	Ela ao ahumwa a Jeso a widimi achigahwalira maneno gago dza kwamba k'agana maana, na ndo ta k'aakuluphirire.
42024012	Ela P'etero wálaa, achikaza mairo ta ko mbirani. Ariphovumbama na kutsungurira mo ndani, achona yiyat'u sanza ya kitani tu hicheye, na achiuya mudzini na kwangalala dzulu ya gago gokala galairira.
42024013	Ts'iku yiyo mwenga, anafunzi airi a Jeso ákala anenda kadzidzi kamwenga kaihiwako Emau, phat'u phapatapho k'ilomita kumi na mwenga kulaa Jerusalemu.
42024014	Mo njirani ákala anenda achigomba dzulu ya gokala galairira.
42024015	Ndo enye vyokala anatarirana na kuuzana-uzana, Jeso mwenye achilairira achigwirikana nao.
42024016	Ao phapho ámona na matso gao jeri, ela k'aamumanyire ndiye.
42024017	Jeso achiauza vivi, "Munenda muchigombani mwi?" O achiima, achinyamala zizizi, na achikunza nyusi zao kwa utsungu.
42024018	Phapho mumwenga aihiwaye Kileopa achimuudzidza achimwamba, "Kwani we ukale u mujeni ko Jerusalemu? Bee ta kumba u mujeni, nawe bee ndiwe mujeni hicheyo Jerusalemu yosi yets'emanya golairira kuko vivi dzuzi?"
42024019	Ye achiaudzidza achiaamba, "Ni maneno gani asena golairira ko?" O nao achimuudzidza achimwamba, "Mba kuna maneno gomupata Jeso muchina Nazareti. Yiye wákala ni mugomvi wa Mulungu, yeajaliwa ni ye Mulungu widimi wa kuhenda vilinge vinji na kufunza, na at'u osi ákala adzimukubali.
42024020	Ts'o makuhani na vilongozi ehu gachikala k'agaahamira kare gago, ta achimulavya alamulwe kunyongwa, na achimukot'a misumari musalabani.
42024021	Ela sino hwákala hunamukuluphira kukala, yiye ndiye ariye angari kuhutivya siswi Ayahudi. Na dzulu ya gago gosi wahi, yiyi rero bee ni ts'iku ya hahu hangu maneno gago gahendeke.
42024022	Na achet'u anjine a kwehu adzihwangalaza. Maana, ákwenda ko mbirani na danidani,
42024023	ela k'enderelona lo lufulwe. Akauya na akadzaamba kukala, álairirwa ni malaika a Mulungu odzoambira kukala hangwe ufufuka ta u moyo.
42024024	Ndo anafunzi anziehu akenda ko mbirani kwendalola, na akendaona dza godzogombwa ni ao achet'u, maana, álola mo mbirani, ela k'aamonere."
42024025	Ndo phapho Jeso achiaamba, "Kwadze mwi mucheri dzizani vino na myoyo yenu ni mikomu ta k'amukuluphira gara gosi gogombwa ni agomvi a Mulungu?
42024026	Agomvi a Mulungu áamba ni seti ye K'irisito ashononeswe, ndipho aphenye kwakwe ubomuni!"
42024027	Ndo Jeso achanza kwaambira lwazu-lwazu maneno gosi gokala ga dzuluye kwenye Maandiko ga Mulungu, kwanzira vitabu vya Musa ta vya agomvi a Mulungu osi.
42024028	Ariphokala anatapira karat'u kadzidzi kokala anenda, Jeso achidzihenda dza kwamba undachira phapho aenderere na charo,
42024029	ela ao achimulombera achamba, "Kala phapha phamwenga naswi, maana, vivi kudzetswa na kwenenda na usiku ts'i kudzo." Ndo achiphenya pho kadzidzini, achikala phamwenga nao.
42024030	Ariphosagala kwa arye phamwenga nao, achihwala mukahe, achimulavira mumvera Mulungu, chisha achiumega achiap'a.
42024031	Ndo phapho aching'alwa ni matso achimukumbikira. Ela phapho kare achihendamona k'apho phapho.
42024032	Ndo achambana, "Vidze, udzikala usikiradze ko kuhamirwa we musena mo moyoni, phodzokala unahung'azira gara Maandiko ga Mulungu kura njirani?"
42024033	Ndo achiuka kare saa yiyo yenye achiuya Jerusalemu. Achendaaona arat'u ahumwa a Jeso a widimi kumi na mumwenga, na arat'u anjine okala a phamwenga nao a chirundu
42024034	anaamba, "Bwana ufufuka jeri, kwakukala, udzimulairira Simoni!"
42024035	Ndo arat'u anafunzi airi achiaambira garat'u gokala gadzialairira njirani, na jisi arivyomukumbikira Bwana ukati wa kumega mukahe.
42024036	Ao anafunzi airi ariphokala acheri kwaambira gago, Jeso mwenye achiima kati yao, na achiaamba, "K'amuna ut'u? Reri yikale namwi."
42024037	Ela o achahukwa ni myoyo, na achiphenywa ni woga achona dza kwamba adzona tunusi.
42024038	Ela ye achiauza achiaamba, "Kwadze munaogofyerwa na kuyugika mwenu myoyoni?
42024039	Lolani maganja gangu na vifumba vyangu, na mundaona ndimi yekot'wa misumari musalabani. Nikumbani mumanye ndimi jeri, maana, tunusi k'arina mwiri wa misoza dza munonavyo mimi."
42024040	Ariphogomba gago, achiaonyesa maganjage na vifumbavye.
42024041	Ela o achikala k'aadzangwe kukuluphira vivyo, maana, áhamirwa na achangalala. Jeso ye achiauza vivi, "Muna chakurya chochosi phano?"
42024042	Anafunzie achimup'a chisiku cha beshe ra kukanga.
42024043	Achichihwala, achirya na kuno osi anamulolera.
42024044	Chisha achiaamba, "Yiyi ndiyo maana, ya garat'u maneno nirigomwambira ukati niriphokala nicheri phamwenga namwi. Mwimwi námwamba ni seti gachimire gosi goandikwa dzulu yangu mo Shariyani mwa Musa, mo vitabuni mwa agomvi a Mulungu, na mo chitabu cha Zaburi."
42024045	Chisha achiaambira lwazu-lwazu, na achiaidimisa kumanya maana, ya go Maandiko ga Mulungu.
42024046	Jeso wá-aamba, "Gáandikwa kukala ye K'irisito undashononeswa na aulagwe, ela ts'iku ya hahu undafufuka kulaa kuzimu.
42024047	Na udzumbe wa kwahenda at'u atye kwa asamehewe dambi zao wáandikwa vivyo nao, na ni seti usumurirwe its'i zosi kwa dzinare, na undaanzira Jerusalemu.
42024048	Mwimwi ndimwi mashaidi a maneno gago.
42024049	Na mimi mwenye nindamuhumira yuyat'u ariye Baba wálaga undamuhuma, ela tarizani phapha Jerusalemu kwanza ta muhewe urat'u widimi wa dzulu."
42024050	Jeso wáuka Jerusalemu na anafunzie, achenda nao vivi ta phephi na Betania, achiunula mikonoye dzulu achiahats'a.
42024051	Ariphokala unaahats'a, achihwalwa kwenda dzulu mulunguni, o achiaricha.
42024052	Ao anafunzi achanza kumwabudu, achiuya Jerusalemu na kuno anahamirwa muno,
42024053	na achikala akala hekaluni kumulika Mulungu.
43001001	Pho mwanzo phokala urumwengu k'audzangwe kuumbwa, Neno wa Mulungu wákalako. Yiye wákala u na Mulungu, na ta yiye naye wákala ni Mulungu.
43001002	Ukati uo wa mwanzo, Neno wa Mulungu wákala u kuko kare na Mulungu.
43001003	Vyumbe vyosi vyáumbwa kwa njiraye, na k'akuna ta chumbe chimwenga choumbwa phots'o yiye.
43001004	Yiye ndiye chanzo cha uzima, na uzima uo ndio mwanga wa anadamu.
43001005	Na mwanga uo unaamwirikira at'u ario dzizani. Anjine a o at'u ario dzizani ákala k'aawenzi na, achiheza kuuziza, ela achishindwa vivyo.
43001006	Ye ariye ndiye mwanga phokala u phephi na kudza, Mulungu wámuhuma mut'u mumwenga aihiwaye Johana,
43001007	kudza-aambira at'u dzuluye, kwa ta at'u osi amukuluphire kuchirira ye Johana.
43001008	Yiye wákala ts'iye uo mwanga, ela wákudza tu ye, kudza-aambira at'u dzulu ya ye ariye ndiye mwanga.
43001009	Ye ariye ndiye mwanga wa jeri wákala unadza duniani, na yiye unaamwirikira at'u osi.
43001010	Yiye wákudza duniani, na ta yo dunia yáumbwa kwa njiraye, ela at'u a yo dunia k'aamumanyire.
43001011	Yiye wálokera na kwa at'ue enye, ela anji a o at'ue enye k'aamukubalire.
43001012	Ela arat'u osi omukubali na kumukuluphira, wáahenda akale na haki ya kukala anangwa a Mulungu.
43001013	Ao k'aavyalirwe kulairirana na mulatso, hebu kwa konana chimwiri, na hebu kwa mut'u kuhenza apate ana, ela Mulungu mwenye ndiye Abayao.
43001014	Ye Neno wa Mulungu wákala mudamu, na wásagala naswi. Siswi hwáwona o ubomuwe, ubomu urio ni wa yiye Mwana wa hicheye yelaa kwa Baba Mulungu na yiyi u tele mbazi, na ujeri.
43001015	Yiye ndiye mut'u ariye Johana Mubatizi wá-aambira at'u dzuluye phogomba kwa laka ra dzulu kukala, "Yuyu ndiye yekala ninamuhadza phoamba, 'Yendekudza nyuma zangu una widimi muno kuriko mimi, maana, wákalako hangu phokala ts'idzangwe kuvyalwa.' "
43001016	Na kwahivira wákala u tele mbazi, udzenderera kuhwonera mbazi.
43001017	Maana, Mulungu wálavya Shariya kuchirira Musa, na achonyesa mbazize na ujeriwe kuchirira Jeso K'irisito.
43001018	K'akuna ta mumwenga yekala udzimona Mulungu kare. Ela ye Mwana wa hicheye, ariye naye ni Mulungu na k'arichana na Mulungu, wáhumanyisa vyo Mulungu arivyo.
43001019	Vilongozi a Ayahudi ko Jerusalemu áahuma makuhani na Alawi kwa Johana akamuuze vivi, "We u ani?"
43001020	Johana ariphokwendauzwa,k'aremere kwaudzidza, ela wágomba lwazu-lwazu kukala, "Mimi ts'imi ye K'irisito."
43001021	O achimwamba, "Ts'igo go, hwambire we u ani? Vidze, we u Eliya?" Johana achiudzidza achamba, "Ng'o, ts'imi Eliya mino." O achimuuza kahiri achimwamba, "Ukale ndiwe ye mugomvi wa Mulungu?" Johana achiudzidza achamba, "Ng'o, ts'imi mino!"
43001022	Ao achimuuza kahiri achimwamba, "Bee, we u yuphiye sambi? Hwambire uwe u ani kwa ta huka-aambire ohuhuma nao amanye."
43001023	Phapho Johana achiudzidza achamba, "Mimi ndimi mut'u niriye ninagomba kwa laka ra dzulu ko nyika kukala, 'Yiikeni tititi njira ya Bwana.' " Maneno dza gago gágombwa chimbere ni mugomvi wa Mulungu Isaya.
43001024	Anjine a o at'u okala ahumwa, ákala ni Afarisayo.
43001025	Ndo ao achimuuza Johana vivi, "Uchikala we ts'iwe ye K'irisito, hebu Eliya, hebu ye mugomvi wa Mulungu, kwadze unabatiza?"
43001026	Johana achiaudzidza achiaamba, "Mino ninabatiza na madzi, maana, ye K'irisito u phapha kati yenu, ta its'iphokala ni k'amudzangwe kumumanya.
43001027	Yiye ndiye yendekudza nyuma zangu, na mimi ts'iwirya ta kukala muhendikaziwe wa kumuvula virahu."
43001028	Maneno gago gáhendeka ko Betania, ng'ambo ya muho wa Jorodani kokala Johana unabatiza at'u.
43001029	Kunadzachakwe, Johana wámona Jeso unadza kwakwe, na achamba, "Asenani, yuyat'u ndiye Mwanagonzi wa Mulungu ausaye dambi za dunia!
43001030	Yuyat'u ndiye yekala ninagomba dzuluye niriphoamba, 'Yendekudza nyuma zangu una widimi muno kuriko mimi, maana, wákalako hangu phokala ts'idzangwe kuvyalwa.'
43001031	Ta mimi mwenye nákala ts'imumanya ni ani, ela nákudza nichibatiza at'u na madzi, kwa ta nimumanyise kwa Aiziraeli."
43001032	Ndo phapho Johana achanza kwaambira at'u jisi arivyomumanya mut'u yiye. Yiye wá-aamba, "Mimi nidzona Roho wa Mulungu unatserera na umbo dza ra ngiya kulaa mulunguni, na akahurira dzulu-dzuluye.
43001033	Ta mimi ts'ingamumanyire ni ani, its'iphokala Mulungu phokala unanihuma nibatize at'u wánamba, 'Mut'u yendemona utserererwa ni Roho wangu, na ahurire dzulu-dzuluye, yiye ndiye yendeabatiza at'u na Roho wa Mulungu.'
43001034	Ndo vivyo nidzivyona, na ninamwambira kukala, yuyu ni Mwanangwa wa Mulungu."
43001035	Ts'iku yotuwiriza, Johana wákala wimire phamwenga na anafunzie airi.
43001036	Ariphomona Jeso unachira, wá-aamba vivi, "Lolani! Yuyat'u ndiye Mwanagonzi wa Mulungu."
43001037	Ao anafunzi airi ágasikira maneno gago, na achimutuwa Jeso.
43001038	Jeso aripholola nyuma na kona ao anafunzi airi anamutuwa, wáauza vivi, "Mutsakulani?" O nao achimuuza achamba, "Rabi" (yiriyo maanaye ni mwalimu), "Kwani we usagalaphi?"
43001039	Jeso achiaamba, "Nituwani namwi mundakona." Ao anafunzi achimutuwa, na achiphaona pho phat'u phokala achisagala. Ukati uo, gari ni madzuwa ga dziloni, kwa vivyo, achimarigiza dzuwa naye phapho.
43001040	Mumwenga wa ao anafunzi airi omutuwa nyuma Jeso, wákala ni Andireya nduguye Simoni P'etero.
43001041	Ndo Andireya wáanza kwendamutsakula nduguye Simoni mwanzo ta achimona. Ariphomona wámwamba, "Hwámona ye Masihi" (yiriyo maanaye ni K'irisito).
43001042	Chisha, achimuphirika Simoni kwa Jeso. Jeso naye achimulola Simoni, na achamba, "Uwe u Simoni mwanangwa wa Johana. Na vivi nidzikuhats'a rinjine ndiwe Kefa," (ririro kwa Chiyunani ni P'etero).
43001043	Kunadzachakwe, Jeso wákwenda jimbo ra Galilaya. Kuko, wákwendamona Filipu na achimwamba, "Filipu, nituwa."
43001044	Filipu wákala ni muchina Betisaida, kadzidzi kolaa ano Andireya na P'etero.
43001045	Ndo Filipu naye achendamona Natanieli na achimwamba, "Natanieli, hudzimona Jeso mwana wa Jesefu, kulaa Nazareti. Yiye ndiye yehadzwa ni Musa na agomvi a Mulungu anjine kukala undakudza."
43001046	Ela Natanieli achimwamba, "Hangu rini chit'u chidzo chikalaa Nazareti?" Filipu achimwamba, "Unaambadze? Hebu hinde ukamone."
43001047	Jeso ariphomona Natanieli unaloka, wáamba, "Munamona ye alokaye! Yiye bee ni Mwiziraeli mwenye, na mwakwe ndani k'amuna ulongo."
43001048	Natanieli achimuuza achimwamba, "Udzinimanyadze?" Jeso achimwamba, "Uwe phodzokala u kolo ra mutini, na ta phodzokala Filipu k'adzangwe kukwiha, mino nidzikala ninakona vivyo."
43001049	Phapho Natanieli achimwamba, "Mwalimu, uwe u Mwanangwa wa Mulungu jeri. Uwe u Mufalume wa Iziraeli!"
43001050	Jeso achimwamba, "Vidze, udzikuluphira vino kwakukala, nidzikwamba, nidzikona hangu u kolo ra mutini? H'a bee manya kukala, undaona mabomu kuchira gaga."
43001051	Jeso achenderera kwamba, "Ninamwambira jeri-jeri, mundaona mbingu zifunuka, na mone malaikangwa a Mulungu anakwera, na kutserera kwa mimi Mut'u yelaa dzulu."
43002001	Ts'iku ya hahu, kwákala na nyambura mudzi wa Kana ko jimbo ra Galilaya. Ameye Jeso wákala u phapho,
43002002	na Jeso naye wákala u pho nyamburani phamwenga na anafunzie, maana, ákala adzambirwa.
43002003	Ndo phapho divai yásira, na Maryamu achimutuwa mwanawe Jeso achendamwamba, "Baba, divai yisira!"
43002004	Jeso achimuudzidza achimwamba, "Mayo, gago ts'i gehu, maana, ukati wangu opangirwa ni Mulungu k'audzangwe."
43002005	Ela phapho Maryamu achiaamba o ahendikazi, "Rorosi rondoambwa ni Jeso, hendani."
43002006	Phapho phákala phana masimikiro mabomu mahandahu ga mawe, garigo chila simikiro rákala riudzala madaba mane, hebu matsano. Gago gákala gadziikwa phapho kwa kutuwiriza jadi za Chiyahudi za kudzitakasa.
43002007	Ndo Jeso achiaamba o ahendikazi, "Gaudzazeni madzi go masimikiro," na ao achigaudzaza tele-tele.
43002008	Chisha achiaamba, "H'aya hekani machache mukamuphirikire ye mubomu wa nyambura."
43002009	Madzi gago gákala gagaluka divai. Ndo mubomu wa nyambura ariphotsumbula yo divai, k'ayimanyire kokala yilaa. Ela o ahendikazi oheka go madzi ákala anamanya. Phapho mubomu wa nyambura achimwiha muloli
43002010	achimwamba, "Kawaida mut'u ausaye shuhuli wanza kulavya divai mbidzo mwanzo ta at'u achitosheka, ndo akalavya yiriyo ts'i mbidzo. Ela uwe ninaona udziyiika yo divai mbidzo ta vivi!"
43002011	Yiyi ndiyo dalili ya kwanza ya dalili za Jeso za kwangalaza, na wáyihenda ko mudzi wa Kana, jimbo ra Galilaya, na phapho achonyesa ubomuwe, nao anafunzie achimukuluphira.
43002012	Gariphochira gago, Jeso wáuka phamwenga na ameye, nduguze a chilume na anafunzie, achenda ta Kaparinaumu, ariko ásagala ts'iku ch'ach'e.
43002013	Ts'ikuk'uu ya Ayahudi ya P'asaka phokala yi phephi, Jeso wákwenda Jerusalemu, achendaphenya boma ra hekaluni.
43002014	Mumo, wáona at'u okala anaguzirana ng'ombe, magonzi na ngiya manga, na okala anavunzirana p'esa asegere mwao mezani.
43002015	Jeso achihwala ng'ongo, achizisuka chikoto, na achialavya konze ya hekalu phamwenga na magonzi na ng'ombe zao. Achizimwaga zo p'esa za okala anavunzirana, na achizipetula-petula zo meza zao.
43002016	Chisha, arat'u okala anaguza ngiya manga achiaamba vivi, "Aa auseni phapha. Muts'iyihende chete nyumba ya Baba!"
43002017	Ndo gariphochira gago, anafunzie achikumbikira gáandikwa Maandikoni ga Mulungu kukala, "Mimi vyo niyihenzavyo nyumbayo Mulungu, bee vindanirya."
43002018	Vilongozi a Ayahudi anjine átsukirwa na achimuuza Jeso vivi, "Kwani undahenda dalili yani yondohwonyesa kukala, Mulungu wákuhuma jeri uhende maneno gano?"
43002019	Jeso achiaudzidza achiaamba, "Ribit'eni hekalu riri, nami nindariunula kwa ts'iku t'ahu."
43002020	Phapho o Ayahudi achimwamba, "Hekalu riri rojengwa myaka mirongo mine na mihandahu (46), wambadze we kukala, undarijenga kwa ts'iku t'ahu?"
43002021	Ela Jeso ye wákala unagomba dzulu ya hekalu ririro ni mwiriwe.
43002022	Ndo ariphokudzafufulwa kulaa kuzimu, anafunzie achikumbikira kukala, wákala udzigagomba gago, na achigakuluphira Maandiko ga Mulungu, na garat'u maneno gokala Jeso achigagomba.
43002023	Jeso ariphokala u ts'ikuk'uuni ya P'asaka ko Jerusalemu, at'u anji ámukuluphira ariphoona zo dalilize za kwangalaza arizozihenda.
43002024	Ela Jeso k'aatuwire gao, maana, wákala unaamanya at'u osi vyo arivyo.
43002025	Yiye wákala k'atakiya kwambirwa ni mut'u dzulu ya at'u, maana, wákala unagamanya lwazu-lwazu maazo gao.
43003001	Kwákala chilongozi mumwenga wa Chiyahudi wa chirundu cha Afarisayo, aihiwaye Nikodemo.
43003002	Ts'iku mwenga na usiku yiye, wákwenda kwa Jeso, achimulamusa chisha achimwamba, "Mwalimu, hunamanya kukala uwe u mwalimu uriyeolohewa ni Mulungu, kwakukala, k'aphana mut'u aidimaye kuhenda zizi dalili za kwangalaza uzihendazo phots'o Mulungu."
43003003	Jeso achimwamba, "Ninakwambira jeri-jeri uwe, mut'u ats'iphovyalwa luphya, k'aidima kuwona Ufalume wa Mulungu."
43003004	Nikodemo achimuuza vivi, "Kwani mut'u muzima unaidimadze kuvyalwa kahiri? Akale unaidima kuuya ndanini mwa ameye, na akavyalwa lwa phiri?"
43003005	Jeso achimuudzidza achimwamba, "Ninakwambira jeri-jeri uwe, mut'u ats'iphovyalwa kuchirira madzi na kuchirira Roho wa Mulungu, bee k'aidima kamare kuphenya Ufalumeni kwa Mulungu.
43003006	Mwiri wa mudamu uvyalwa ni abaye na ameye, ela mazagazi ga chiroho gavyalwa ni Roho wa Mulungu.
43003007	Uts'angalale kwakukala, nidzikwambira kukala, ni seti muvyalwe luphya.
43003008	Vuto nikuvuma na kwenda rihenzako, na nikukala unarisikira vyo rivumavyo, ela k'umanya rilaako, hebu rendako. Ndo Roho wa Mulungu naye uvyala mazagazi ga chiroho dza vivyo."
43003009	Nikodemo achimuuza vivi, "Uu! Maneno gano ganaidimikikadze?"
43003010	Jeso achimuudzidza achimwamba, "Uwe u mwalimu mwenye umanyikanaye kwa Ayahudi. Ndo kwadze k'ugamanya maneno gano?
43003011	Ninakwambira jeri-jeri uwe, mimi ninagomba nigamanyago, na gogaona na matso, ela mwi k'amuwenzi udzumbe wangu.
43003012	Nichikala nidzimwambira gano maneno ga phapha duniani tu namwi k'amukuluphira, fuje nichidzamwambira maneno ga mulunguni?
43003013	K'akuna mut'u yekwenda dzulu mulunguni, ela mimi Mut'u yelaa dzulu nálaa kuko mulunguni.
43003014	-
43003015	Virat'u Musa arivyomuunula dzulu yuyat'u nyoka wa shaba ko nyika, mimi Mut'u yelaa dzulu nami, ni seti niunulwe dzulu dza vivyo, kwa ta chila anikuluphiraye akale na uzima uphya wa kare na kare."
43003016	Maana, Mulungu wáahenza at'u a dunia muno ta achimulavya Mwanawe wa hicheye, kwa chila amukuluphiraye ats'ihangamike, ela akale na uzima uphya wa kare na kare.
43003017	Maana, Mulungu wámuhuma Mwanawe duniani kudzaakombola at'u, ela k'amuhumire adze aalamule.
43003018	Chila amukuluphiraye Mwana k'alamulwa, ela yets'emukuluphira, ulamulwa kare ni mulongo kwakukala, k'amukuluphirire Mwana wa hicheye wa Mulungu.
43003019	Na Mulungu unaalamula at'u ni alongo kwakukala, wáhuma Mwanawe, ariye ndiye mwanga, ela at'u ahenza dziza kuriko o mwanga kwakukala, mahendo gao gákala ni mai.
43003020	Chila mut'u ahendaye mai umena mwanga, na k'adza pho phenye o mwanga, kwakukala, k'enzi mahendoge mai gamwirikwe.
43003021	Ela ahendaye ga haki unadza mwangani, kwa ta vimanywe lwazu kukala, gakwe gohenda wáidimiswa ni Mulungu.
43003022	Gariphochira gago, Jeso wákwenda vidzidzi vya jimbo ra Judea phamwenga na anafunzie, achikala kuko ts'iku nyinji, na o anafunzie achibatiza at'u.
43003023	Johana naye wákala unaenderera kubatiza at'u ko Ainoni, phephi na mudzi wa Salemu, kwakukala, kwákala kuna madzi manji, na at'u ákala anenda kwenda kwa akabatizwe.
43003024	(Ukati uo, Johana wákala k'adzangwe kufungwa.)
43003025	Ts'iku mwenga, kwálairira k'ani kati ya anafunzi a Johana, na Muyahudi mumwenga dzulu ya kutakaswa ndani ya madzi.
43003026	Ndo ao anafunzi achimutuwa Johana achendamwamba, "Mwalimu, yuyat'u mut'u yekala naye ko ng'ambo ya muho wa Jorodani na ta wákala uchiambira at'u dzuluye, bee vivi naye unabatiza, na at'u osi anamutuwa yiye."
43003027	Johana achiaudzidza achiaamba, "Mut'u k'aidima kupata chit'u chochosi phots'ohewa ni Mulungu.
43003028	Samba námwambira chimbere mwi kukala, 'Mimi ts'imi ye K'irisito, ela ni náhumwa ni Mulungu nimulongolere'?
43003029	Mwimwi nimumanye kukala, mwari ni wa muloli, ela musena wa muloli aimaye na kusikira laka ra muloli, nikuhamirwa muno. Sambi, yiyo ndiyo raha nisikirayo mimi, na yichimira.
43003030	Yiye ni seti ahwale nguma, nami nguma yangu yiphunguke."
43003031	Adzaye kulaa dzulu, u dzulu kuchira osi; na alaaye duniani, ni wa phapha duniani, na ugomba ga phapha duniani. Ela adzaye kulaa mulunguni, u dzulu kuchira osi,
43003032	na ugomba dzulu ya garat'u arigogaona na kugasikira, ela ni at'u achache tu akuluphirao udzumbewe.
43003033	Mut'u aukuluphiraye udzumbewe, bee unakubali tsetsetse kukala, Mulungu ni mujeri.
43003034	Maana, ye mut'u ahumwaye ni Mulungu ugomba ga ye Mulungu, maana, Mulungu unamwajaliya mut'u yiye Rohowe phots'o chipimo.
43003035	Baba Mulungu unamuhenza ye Mwanawe, na maneno gosi wámurichira yiye.
43003036	Kwa vivyo, amukuluphiraye ye Mwana, unao uzima uphya wa kare na kare. Ela yets'emukuluphira, k'andaupata uzima uo, maana, Mulungu unaenderera kumutsukirirwa.
43004001	-
43004003	Afarisayo ásikira nguma kukala, Jeso wákala unabatiza na kwapata anafunzi anji kuriko Johana. (Ela ujeri ni kwamba, Jeso wákala k'abatiza its'iphokala o anafunzie.) Ndo Jeso ariphomanya kukala, Afarisayo ákala asikira nguma zizo, wálaa Judea achanza kuuya Galilaya phamwenga na anafunzie,
43004004	na charo chicho, chámuhenda achire na jimbo ra Samariya.
43004005	Ndo achifika Sukari, kadzidzi ka ro jimbo ra Samariya, phephi na vuwe rokala Jakobo udzimup'a mwanawe Jesefu.
43004006	Phat'u phapho, phákala phana chisima cha Jakobo, naye Jeso achisagala k'anda-k'anda ya cho chisima, maana, wákala utsoka na charo, na dzuwa rákala ri vitswani.
43004007	-
43004008	Anafunzie achimuricha phapho, achenda madukani kugula chakurya. Ndo muchet'u mumwenga wa Chisamariya achidza phapho kudzaheka madzi. Jeso achimwamba, "Mayo, nihekera madzi ninwe."
43004009	Ela ye muchet'u wa Chisamariya achimwamba, "Aa! Univoyadze madzi we Muyahudi, na mino ni muchet'u wa Chisamariya?" (Chijadi, Ayahudi k'aatsanganyikana na Asamariya.)
43004010	Jeso achimuudzidza achimwamba, "Kala unamanya Mulungu ahenzacho kukup'a, na kala mimi nikuvoyaye madzi nami unanimanya ni ani, ungari udzinivoya kare, nami ningari nidzikup'a madzi ga uzima."
43004011	Ye muchet'u achimwamba, "Mutumiangwa, uwe k'una ndoo ya kuhekera madzi, na chisima chichi chi ndani. H'aya udzigapataphi go madzi ga uzima?
43004012	Hebu, we unadzihenda u mubomu kuchira mutumia Jakobo? Yiye ndiye yehusiyira chisima chichi, na ye mwenye, anae na mifugoye ákala achinwa madzi ga chisima chichi vivyo."
43004013	Jeso achimuudzidza achimwamba, "Chila anwaye madzi gaga, undagwirwa ni ch'iru kahiri.
43004014	Ela yendenwa madzi gondomup'a mimi, bee k'andagwirwa ni ch'iru ta kare na kare. Maana, madzi gondomup'a gandakala dza dzitso ra madzi mo mwakwe ndani, na gandaenderera kumup'a uzima uphya wa kare na kare."
43004015	Phapho ye muchet'u achimwamba vivi, "Mutumiangwa, bee nip'a madzi gago kwa ta nits'isikire ch'iru kahiri, hebu kudzaheka madzi phapha."
43004016	Jeso ye achimwamba, "Enda ukamwihe mulumeo udze naye phapha."
43004017	Ye muchet'u achimuudzidza achimwamba, "Ts'ina mulume mino." Jeso naye achimwamba vivi, "Udzigomba ujeri kukala, k'una mulume.
43004018	Maana, uwe wáhwalwa ni alume atsano, na ye uriye naye vivi ts'i mulumeo. Kwa vivyo, vyodzogomba bee, ni ujeri kamare."
43004019	Phapho ye muchet'u achimwamba, "Mutumiangwa, ninaona uwe u mugomvi wa Mulungu.
43004020	Sambi ni hivi baba, akare ehu ákala achivoya dzulu ya chirima chichi, na ta siswi vivi huvoya phapho. Ela mwi Ayahudi munaamba kukala, Mulungu ni seti avoywe ko Jerusalemu! Ndo ajeri ni aphio?"
43004021	Phapho Jeso achimwamba, "Mayo, nikuluphira. Ukati unadza urio k'undatakiya kumuvoya Baba Mulungu dzulu ya chirima chichi, hebu ko Jerusalemu.
43004022	Mwimwi Asamariya munamuvoya yets'emumanya, ela sino Ayahudi hunamumanya ye humuvoyaye. Maana, wokofu wáng'azwa kuchirira siswi Ayahudi.
43004023	Ela ukati unadza, na mwanzo ta ni ufika kare vivi, urio amuvoyao Baba Mulungu jeri, andamuvoya kwa kulongozwa ni Roho na ujeri, maana, Baba Mulungu unahenza avoywe ni at'u dza ao.
43004024	Ninakuhenza umanye kukala, Mulungu ni Roho, na at'u amuvoyao ni seti avoye kwa kulongozwa ni Roho, na ujeri."
43004025	Ye muchet'u achimwamba, "Mimi ninamanya kukala, ye Masihi" (yiriyo maanaye ni K'irisito), "undakudza. Na achidza, undahwambira chila chit'u."
43004026	Phapho Jeso achimwamba, "Mayo, mimi nigombaye nawe ndimi ye Masihi."
43004027	Anafunzie áuya ukati uo, na áangalala muno ariphomona Jeso unagomba na muchet'u. Ela k'aphana mut'u yemuuza ye muchet'u, "Uhenzani?" hebu yemuuza Jeso, "Kwadze unagomba na yuno?"
43004028	Ye muchet'u achiyiricha nyunguye phapho, achiuya mudzini achenda-aamba at'u vivi,
43004029	"Asenani! Mimi nidzonana na mut'u yedzenambira maneno gangu gosi gohenda! Mimi ninaona yiye ta ndiye K'irisito. Hindeni mukamone!"
43004030	At'u achilaa pho mudzini, achenda kwa Jeso.
43004031	Ukati uo wenye, anafunzie ákala anamulombera Jeso anamwamba, "Mwalimu, arya chakurya."
43004032	Ela Jeso ye achiaudzidza achiaamba, "Mimi nina chakurya chiricho mwimwi k'amuchimanya."
43004033	Anafunzie achiuzana-uzana vivi, "Vidze, phakale phana mut'u yedzemurehera chakurya?"
43004034	Jeso achiaudzidza achiaamba, "Chakurya changu ni kuhenda henzo ra yenihuma, na niyimale kaziye.
43004035	Mwimwi muchiphanda ni seti mwambe, huna myezi mine ndo huguwe. Ela ninamwambira mino kukala, tsuphani matso kuzunguluka phapha phosi huripho, na mundaona mavuno gafika ga kuguwa.
43004036	Vivi ye muguwi unapata muzawe kare, na kuguwakwe ni kwahenda at'u apate uzima uphya wa kare na kare, kwa ta muphandi na ye muguwi adze ahamirwe phamwenga.
43004037	Kwa vivyo, t'adi yiyi yambayo, 'Mumwenga ni kuphanda na munjine akaguwa,' ni ya jeri.
43004038	Ndo mimi nidzimuhuma mukaguwe mavuno garigo ts'imwi gáphanda. At'u anjine ndio ohenda kazi, ela mwimwi mwendaguwa go mavuno."
43004039	Maneno gogombwa ni ye muchet'u kukala, "Udzinaambira maneno gangu gosi nirigohenda" ndigo goahenda Asamariya anji a mudzi uo amukuluphire Jeso.
43004040	Ndo o Asamariya okwenda kwa Jeso ámuvoya akale kwao; naye achisagala mitsana miiri.
43004041	Na manenoge gogomba phapho gáahenda at'u anji muno amukuluphire.
43004042	Phapho o at'u ákala achimwamba ye muchet'u, "Siswi vivi hunakuluphira na hunamanya kukala, yuyu ndiye Mutivyi wa urumwengu jeri, maana, ta siswi enye hudzisikira, ela ts'i kwamba hunakuluphira kwa go manenogo hicheye tu."
43004043	Ziriphochira zo ts'iku mbiiri, Jeso wáuka phapho achilongoza kwenda Galilaya.
43004044	Maana, Jeso mwenye wákala ugomba kare kukala, " Mugomvi wa Mulungu k'aishimiwa kwao."
43004045	Kwa vivyo, Jeso ariphofika ko Galilaya, achina Galilaya ámutsangira kwakukala, ákala adzigaona gosi gogahenda ko Jerusalemu ukati wa ts'ikuk'uu ya P'asaka, maana, ao nao ákala a kuko.
43004046	Ndo Jeso ariphokala u ko Galilaya, wátsemberera mudzi wa Kana phat'u pharipho wákala ugaluza madzi kukala divai. Kuko, kwákala kuna mubomu mumwenga yekala una mwana mukongo mudzi wa Kaparinaumu.
43004047	Ndo ye mubomu ariphosikira kukala, Jeso wákala ulaa Judea na ukudza Galilaya, wámutuwa, achendamulombera kukala, ende akamuphoze mwanawe, maana, wákala ni mukongo ta yupwi!
43004048	Jeso achimwamba, "At'u mwimwi muts'iphoona dalili na maut'u-maut'u ga kwangalaza, k'amundakuluphira!"
43004049	Ye mubomu achimwamba, "Bwana, uwe hinde vivi kare, phots'o mwanangu kufa."
43004050	Jeso achimwamba, "Enda tu we, mwanao uphola." Ye mubomu achikuluphira maneno ga Jeso, na achanza charo cha kuuya mudzini.
43004051	Ndo mwenye ariphokala ucheri njirani unauya, achonana na ahendikazie anamutuwa, na achimwambira kukala, mwanawe wákala k'ana neno.
43004052	Achiauza saa yorichirwa mwanawe; nao achimwamba, "Ni dzana saa fungahe za mutsana pho chiphuti chiriphomuricha."
43004053	Phapho ye mutumia achikumbikira kukala, yákala ni saa yiyo yenye yiriyo Jeso wámwamba, "Mwanao uphola." Ndo yiye mwenye ariphofika mudzini, achikuluphira phamwenga na adamue osi.
43004054	Yiyi yákala ni dalili ya kwangalaza ya phiri yohendwa ni Jeso ko Galilaya, na yiyi wáyihenda ariphokala adziuya kuko kulaa Judea.
43005001	Gariphochira gago, Jeso wáuya Jerusalemu, maana, kwákala kuna ts'ikuk'uu ya Ayahudi.
43005002	Na kuko Jerusalemu, phephi na Dziyango ra Magonzi, phana bop'o ra madzi riihiwaro Betizata kwa Chiburania, ririro rina mavaranda matsano.
43005003	Mo mavarandani mwákala muna akongo anji alazwa; at'u ots'oona, virema, na a kupholoza.
43005005	Ndo phapho phákala phana mut'u mumwenga yekala ugaya na ukongo myaka mirongo mihahu na minane (38).
43005006	Jeso achimona uhembelele phapho, na wákala unamanya kare kukala, wákala ukala phapho ts'iku nyinji. Ndo achimulamusa, chisha achimuuza vivi, "Vidze, ukale unahenza kuphola we?"
43005007	Ye mut'u achimuudzidza achimwamba, "Aa! Baba, ts'ina mut'u wa kunitiya madzini gatsivulwapho, na chila nichamba ninaheza kuphenya, mukongo munjine nikukala udzinilongolera kare."
43005008	Phapho Jeso achimwamba, "Unuka, uhwale t'andikoyo na wenende."
43005009	Phapho kare ye mut'u achiphola, achihwala t'andikoye na achenenda. Neno riro ráhendeka ts'iku ya Sabato.
43005010	Kwa vivyo, vilongozi a Ayahudi ariphomona ye mut'u yephozwa utsukula t'andikoye, ámwamba, "Rero ni Sabato, kwa vivyo, shariya k'ayikuhenzeza kutsukula t'andikoyo."
43005011	Ela ye achiaamba, "Nidziphozwa mino, na ye mut'u yedzeniphoza ndiye yedzenamba, 'Hwala t'andikoyo wenende.' "
43005012	O Ayahudi achimuuza vivi, "Ye mut'u yedzekwamba, 'Hwala t'andikoyo wenende,' ni ani?"
43005013	Ela ye mut'u yekala uphozwa wákala k'amanya ni ani, maana, Jeso wákala uyaya mo duu bomu ra at'u.
43005014	Ndo gariphochira gago, Jeso wákwendamona hekaluni ye mut'u yekala udzimuphoza na achimwamba, "Unaona mba vino u muzima kamare, h'a bee uts'ihende dambi kahiri uts'idze ukagwirwa ni kuu kuchira rokala naro."
43005015	Ye mut'u unalaa phapho, wákwenda kwa vilongozi a Ayahudi achenda-aambira kukala, Jeso ndiye yemuphoza.
43005016	Jeso wákala maneno dza gago unagahenda ta ts'iku ya Sabato, na o vilongozi a Ayahudi ákala achimuhendera mauku kwa gago.
43005017	Ela Jeso ye achiaamba, "Baba unahenda kazi ts'iku zosi ta vivi, na mimi nami ninahenda kazi dza vivyo."
43005018	Na Jeso ariphogomba maneno gago, o vilongozi a Ayahudi ádina kutsakula njira ya kumuulagira. Maana, o ákala anamona unadzihenda u sawa na Mulungu kwahivira wákala udzamba ni Abaye, ela ts'i kwakukala, wákala uvunza shariya ya Sabato hicheye tu.
43005019	Ela Jeso ye achiaudzidza kahiri achiaamba, "Ninamwambira jeri-jeri, mimi Mwana ts'iidima kuhenda gangu mwenye, ta its'iphokala ninahenda chirat'u nichonacho Baba unachihenda. Maana, chirat'u chihendwacho ni Baba, mimi Mwana nami ndicho nihendacho.
43005020	Maana, Baba unanihenza mimi Mwanawe, na unanonyesa maneno gosi ahendago. Na vivi undanonyesa kazi bomu kuchira zizi, na nizihende ta mwimwi mosi mwangalale.
43005021	Ndo virat'u Baba Mulungu afufulavyo nyufu na kwaudza moyo, mimi Mwanawe nami, ninaap'a uzima osi niahenzao.
43005022	Dzulu ya gago, Baba Mulungu k'alamula mut'u, maana, o ulamuli wosi wánip'a mimi Mwanawe,
43005023	kwa ta at'u osi anogophe mimi Mwana, dza virat'u amogophavyo ye Baba Mulungu. Na yets'enogopha mimi Mwana, k'amogopha ta ye Baba Mulungu yenihuma.
43005024	Ninamwambira jeri-jeri mino, arisikizaye neno rangu, na kumukuluphira yenihuma, unao uzima uphya wa kare na kare. Yiye k'alamulwa, maana, wálaa kare chifoni achiphenya uzimani.
43005025	Ninamwambira jeri-jeri mino, ukati unadza, na mwanzo ta ni ufika kare vivi, urio at'u ario chifoni cha chiroho andasikira laka ra mimi Mwana wa Mulungu, na ondorituwa andakala na uzima.
43005026	Maana, Baba Mulungu ndiye chanzo cha uzima, na mimi Mwanawe nami, wánaajaliya kukala, chanzo cha uzima dza vivyo.
43005027	Na chisha, wánip'a widimi wa kulamula kwakukala, mimi ndimi Mut'u yelaa dzulu.
43005028	Ndo mwimwi muts'angalazwe ni gago, kwakukala, ukati unadza urio afadzi osi ario mbirani andasikira laka rangu,
43005029	na afufuke. Na arat'u ohenda madzo, achifufuka andakala na uzima uphya wa kare na kare, ela arat'u ohenda mai, achifufuka, anenda ulamulini.
43005030	Ela ta vivyo, mimi ts'iidima kuhenda gangu mwenye. Kwa vivyo, mimi nilamula virat'u nambwavyo nilamule, na o ulamuli wangu ni wa haki. Maana, maazo gangu ts'i kuhenda nihenzavyo mimi mwenye, ela ni kuhenda henzo ra yenihuma."
43005031	Jeso wáenderera kugomba achamba, "Mimi nichenderera kudzilavira ushaidi mwenye, mundawona dza kwamba ushaidi wangu ts'i wa jeri.
43005032	Ela phana munjine alavyaye ushaidi dzulu yangu, nami ninamanya kukala, ushaidi alavyao dzulu yangu, bee ni wa jeri.
43005033	Mwimwi mwáahuma at'u kwa Johana, na yiye wálavya ushaidi wa jeri dzulu yangu.
43005034	Ela ta vivyo, mimi ts'itakiya ushaidi wa mut'u, ta uo wa Johana nidzimuhadzira tu kwa mokoke.
43005035	Gago maneno ga Johana gákala dza taa ra mukono mumwirikiraro njira, na o mwangawe wámuhamira kwa chiwango.
43005036	Ela o ushaidi nirio nao dzulu yangu, uchira hinyo wa Johana. Maana, zo kazi nirizohewa ni Baba Mulungu nizichimize, ni zizi zenye nizihendazo, na zizi ni ushaidi dzulu yangu kukala, ye Baba Mulungu mimi wánihuma.
43005037	Na chisha, ye Baba Mulungu yenihuma, yiye mwenye naye wálavya ushaidi vivyo dzulu yangu, ta mwi ni k'amudzangwe kusikira lakare, hebu kona umbore,
43005038	na nenore k'arimo mwenu ndani, maana, mimi yenihuma mwi k'amunikuluphira.
43005039	Mwimwi munagasomat'o Maandiko ga Mulungu na kulilikana dzuluye, kwa munaona munaidima kupata uzima uphya wa kare na kare kuchirira vivyo. Bee manyani kukala, gago ganalavya ushaidi dzulu yangu,
43005040	ta mwi ni munarema kudza kwangu kudzapata o uzima uphya wa kare na kare.
43005041	Mimi ts'i kwamba ninahenza kulikwa ni at'u,
43005042	ela mwi ni ninamumanya k'amumwenzi Mulungu kamare.
43005043	Maana, mimi nákudza na ga Baba, na k'amuniphokera. Ela, mut'u munjine achidza na gakwe mwenye, mwimwi yiye munamuphokera.
43005044	Mwimwi k'amwidima kukuluphira! Maana, mwi muhenza kulikana mwimwi enye kwa enye, ela k'amutsakula kulikwa ni ye Mulungu wa hicheye.
43005045	Bee, ts'oneni mino ndimi yendemulumbira kwa Baba Mulungu. Ye mukare wenu Musa, ariye Shariyaye munayituwa, ndiye amulumbiraye.
43005046	Kala mwákala munamukuluphira Musa, ta mimi nami mungari kunikuluphira, maana, Musa wáandika dzulu yangu.
43005047	Ela kwahivira k'amugakuluphira go arigogaandika, h'aya bee gano maneno gangu mundaidimadze kugakuluphira?"
43006001	Gariphochira gago, Jeso wáphenya mashuwani achivuka ziya ra Galilaya, (hebu ziya ra T'iberiya).
43006002	Duu bomu ra at'u richitsegatsega ro ziya kumutuwa kwakukala, ákala adzona dalili za kwangalaza zokala achizihenda za kwaphoza akongo.
43006003	Jeso kuko achambuka mwangoni, achisagala phamwenga na anafunzie.
43006004	Ukati uo, ts'ikuk'uu ya Ayahudi ya P'asaka yákala yi phephi.
43006005	Ndo Jeso ariphotsupha matso na kona at'u analoka kuloka, wámuuza Filipu achimwamba, "Chakurya cha kwamvunya at'u ano osi, hundachigulaphi?"
43006006	(Wágomba vivyo kumuheza Filipu tu, ela ye mwenye wákala unamanya rondorihenda.)
43006007	Filipu achimuudzidza vivi, "Ta chakurya chigulwacho ni mahelufu ga p'esa, chisha k'achindaahenda chila mumwenga apate ut'u wa kusika moyo."
43006008	Mumwenga wa anafunzie aihiwaye Andireya, nduguye Simoni P'etero, achimwamba,
43006009	"Phana mwanache wa chilume mumwenga phapha mwenye mikahe mitsano ya mere, na mabeshe mairi. Ela ta vivyo, bee vyo nini wahi kwa duu bomu ra at'u dza rino?"
43006010	Phapho Jeso achamba, "Aambireni at'u asagale ahewe chakurya." Phat'u phapho phákala phana nyasi nyinji. Ndo o at'u achisagala, na alume hichiyao ákala anapata helufu ts'ano (5,000).
43006011	Jeso achiyihwala yiyat'u mikahe, achilavya mumvera kwa Mulungu, na achiap'a anafunzie aap'e o at'u agavyane. Achihwala go mabeshe nago, achihenda dza vivyo, na chila mut'u achipata cha kumumvunya.
43006012	At'u ariphomvuna, Jeso wá-aamba anafunzie vivi, "Tsolani-tsolani visiku vyodzosala. Hendani mitsunzu muts'ibanange chakurya."
43006013	Ndo achitsola-tsola visiku vyokala visazwa ni o at'u, na achiudzaza vikaphu kumi na viiri vya visiku vya mikahe ya mere.
43006014	O at'u ariphoona yo dalili ya kwangalaza yohendwa ni Jeso, áamba, "Yuyu ndiye ye mugomvi wa Mulungu yeambwa undakudza duniani!"
43006015	Ela Jeso ye achiuka hicheye achiuya ko mwangoni kahiri, maana, wákala unamanya andakudzamugwira amuhende mufalume wao.
43006016	Kuriphotswa, o anafunzi a Jeso áteremuka ta ziyani,
43006017	achendaphenya mashuwani, na achanza kuvuka kwenda Kaparinaumu. Ukati uo, kwákala kuhenda dziza, na Jeso wákala k'adzangwe kwagwira.
43006018	Ndo enye vyokala anenda, maimbi gachanza kuyipiga yo mashuwa, maana, kwákala kuna vuto bomu.
43006019	O anafunzi ariphokala ákwenda k'ilomita ts'ano hebu t'andahu, ámona Jeso unaenenda dzulu-dzulu ya madzi, ta udziyifikira phephi yo mashuwa, na achogofyerwa muno.
43006020	Ela Jeso achiaamba, "Ts'ogofyerweni, ndimi!"
43006021	Phapho o anafunzi achikala razi kumupakiya Jeso mo mashuwani, ela phapho kare mashuwa yichifika ko its'i yokala anenda.
43006022	Kunadzachakwe, at'u anji áanza kurundikana ko upande wa phiri wa ro ziya kokala Jeso urisa at'u mikahe. Ao ákala anatariza amone Jeso, maana, ákala anamanya kukala, yiye na anafunzie ákala ákudza na mashuwa mwenga kuko, na yiyo yákala yidziuka na anafunzie hichiyao, Jeso ye achikala adzimuricha kuko.
43006023	Mashuwa zinjine zokala zilaa mudzi wa T'iberiya, zákudzatiya nanga phephi na phapho phat'u pharipho Jeso wákala udziamvunya at'u okala achira helufu ts'ano (5,000) na mikahe mitsano.
43006024	Ndo ao at'u ariphomanya kukala, Jeso na anafunzie ákala k'aapho phapho, achiphenya mashuwa zizo, na achenda Kaparinaumu kwendamutsakula ye Jeso.
43006025	Ariphokwendamona ko Kaparinaumu, ámuuza vivi, "Mwalimu, wákudza rini kuno?"
43006026	Jeso ye achiaudzidza achiaamba, "Ninamwambira jeri-jeri, mwimwi munanitsakula kwa ko kukala námup'a mikahe muchirya ta muchimvuna, ela ts'i kwakukala, mwáona dalili za kwangalaza.
43006027	Ela bee ts'ihendeni chadi cha kuhenda kazi kwa mupate chakurya chibanangikacho tu. Its'iphokala, hendani chadi cha kuhenda kazi kwa mupate chakurya chots'obanangika, chondaenderera kumup'a uzima uphya wa kare na kare. Mimi Mut'u yelaa dzulu nindamup'a chicho, maana, ndimi yechizwa ni Baba Mulungu nichilavye."
43006028	Ao at'u phapho achimuuza vivi, "Sambi huhendedze kwa ta huhende zo kazi za Mulungu?"
43006029	Jeso ye achiaudzidza achiaamba, "Mulungu kazi amuhenzayo muyihende, bee ni kunikuluphira mimi yenihuma."
43006030	O at'u achimwamba, "Uwe niuhuhendere dalili ya kwangalaza ta huyone, ndo hukukuluphire. Kwa vivyo, undahuhendera dalili yani we?
43006031	Maana, ta akare ehu árya chakurya chiihiwacho mana, ko nyika, dza gaambavyo Maandiko ga Mulungu kukala, 'Wáap'a mukahe kulaa mulunguni arye.' "
43006032	Jeso achiaamba, "Ninamwambira jeri-jeri, Musa ts'iyeulavya mukahe kulaa mulunguni kwap'a akare enu. Baba ndiyeulavya, na vivi unamup'a mukahe wenye wa jeri kulaa mulunguni.
43006033	Maana, mukahe ulaviwao ni Mulungu, ni yuyat'u alaaye dzulu mulunguni kudzaap'a at'u a dunia uzima."
43006034	O at'u achimwamba, "Mutumiangwa, hup'e mukahe uo ts'iku zosi."
43006035	Phapho Jeso achiaamba, "Mimi ndimi mukahe up'ao at'u uzima, na adzaye kwangu k'andasikira nzala, na anikuluphiraye k'andasikira ch'iru kamare.
43006036	Ela dza nirivyomwambira chimbere, mwimwi ta muripho mudzinona, k'amunikuluphira vivyo.
43006037	Ela ta vivyo, osi nihewao ni Baba Mulungu andakudza kwangu, na yeyosi adzaye kwangu ts'indamuvuguza kamare.
43006038	Maana, mimi nálaa dzulu mulunguni nichidza phapha, kudzahenda henzo ra yenihuma, ela ts'idzire kudzahenda gangu mwenye.
43006039	Na henzo ra yenihuma ni riri; kukala, nits'imuyaze ta mut'u mumwenga mwenye kati ya arat'u osi onip'a, ela nidze niafufule osini ts'iku ya musindikizo wa urumwengu.
43006040	Maana, henzo ra Baba ni kukala; chila anonaye mimi Mwana na kunikuluphira, apate uzima uphya wa kare na kare, nami nindamufufula ts'iku ya musindikizo wa urumwengu."
43006041	Ndo sambi phapho vilongozi a Ayahudi achanza kunung'unika dzuluye kwakukala, Jeso wákala udzamba, "Mimi ndimi mukahe olaa mulunguni."
43006042	Ao áamba, "Samba yuno Jeso ni mwanangwa wa Jesefu, na hunamumanya ta ameye! H'a sambi vino wambadze, 'Nálaa dzulu mulunguni'?"
43006043	Ela Jeso achiaphenyerera achiaamba, "Richani kunung'unikirana.
43006044	K'akuna aidimaye kudza kwangu phots'olongozwa ni Mulungu Baba yenihuma. Na yendelongozwa ni Baba Mulungu ta adze kwangu, nindamufufula ts'iku ya musindikizo wa urumwengu.
43006045	Agomvi a Mulungu áandika vivi, 'At'u osi andafunzwa ni Mulungu.' Na chila mut'u yedzemusirikisa na kudzifunza kulaa kwa ye Baba Mulungu, unadza kwangu.
43006046	Na nichigomba vivyo ts'i kwamba ninaamba phana mut'u yemona Baba Mulungu, ta its'iphokala ni mimi yelaa kwakwe ndimi yemona ye Baba Mulungu.
43006047	Na ninamwambira jeri-jeri, chila anikuluphiraye unao uzima uphya wa kare na kare.
43006048	Mimi ndimi mukahe urehao uo uzima.
43006049	Mwimwi mosi munamanya kukala, akare enu árya mana ko nyika, ela ao áfa.
43006050	Ela mimi ndimi uo mukahe ulaao dzulu mulunguni, kwa at'u arye na ats'ife.
43006051	Nidzimwambira, na ninamwambira kahiri kukala, mimi ndimi uo mukahe ulaao mulunguni urehao uzima. Mut'u yenderya mukahe uu, undakala na uzima ta kare na kare. Mukahe uu ni mwiri wangu, urio nindaulavya kwa ta at'u a dunia apate uzima."
43006052	Ndo Ayahudi achanza kuhenderana k'ani muno. Ao áamba, "Unaidimadze yuno kuhup'a mwiriwe hurye?"
43006053	Ela Jeso ye achiaamba, "Ninamwambira jeri-jeri mwimwi, muts'iphourya mwiri wa mimi Mut'u yelaa dzulu, na kunwa milatso yangu, k'amuna uzima mwenu ndani.
43006054	Aryaye mwiri wangu na kunwa milatso yangu, unao uzima uphya wa kare na kare, na nindamufufula ts'iku ya musindikizo wa urumwengu.
43006055	Maana, mwiri wangu ndicho chakurya chenye, na milatso yangu ndiyo madzi genye ga kunwa.
43006056	Auryaye mwiri wangu, na kunwa milatso yangu, yiye unasala mwangu ndani, nami mwakwe ndani.
43006057	Virat'u nirivyo mimi ni moyo kwa ye Baba Mulungu yenihuma na ariye umoyo, vivyo ndivyo osi aniryao mimi andakala moyo kwa mimi vivyo.
43006058	Ndo kalani muchimanya kukala, mimi ndimi mukahe wenye olaa dzulu mulunguni. Kwa vivyo, yeyosi aryaye mukahe uu undakala na uzima ta kare na kare, ela k'andafa dza akare enu na ta ákala adzerya mana."
43006059	Jeso wágomba gago phokala unafunza sinagogini ko Kaparinaumu.
43006060	Ndo sambi anafunzie anji ariphosikira gago, áamba, "Neno riri ni komu muno ta k'akuna aidimaye kurikubali!"
43006061	Jeso achimanya mwenye phots'oambirwa ni mut'u kukala, anafunzie ákala ananung'unika dzulu ya neno riro. Ndo achiauza vivi, "Vidze, neno rino rinamukwaza hebudze?
43006062	Bee, vindakaladze sambi muchidzanona mino Mut'u yelaa dzulu ninauya ko dzulu kokala mwanzo?
43006063	Mwimwi manyani kukala, aap'aye at'u uzima ni Roho, ela mut'u k'aidima kupata uzima mwenye. Na gaga maneno godzomwambira galaa kwa ye Roho, na ganalavya uzima.
43006064	Ela ta vivyo, anjine kati yenu phapha k'aakuluphira." (Jeso wágomba vivyo kwakukala, wákala unamanya kulaa hangu mwanzo ni aphio okala k'aamukuluphira, na ni ani yekala undamuguza.)
43006065	Chisha achamba, "Gaga ndigotuma ta nichimwamba, k'akuna aidimaye kudza kwangu phots'oidimiswa ni Baba Mulungu."
43006066	Ndo kufikira phapho, anafunzie anji ámuricha, na k'aamutuwire kahiri.
43006067	Phapho Jeso achiauza vivi o ahumwae kumi na airi a widimi, "Vidze, mwi namwi munahenza muuke?"
43006068	Simoni P'etero achimuudzidza achimwamba, "Bwana, bee hwende kwa ani sino, na uwe ndiwe mwenye maneno garehago uzima uphya wa kare na kare?
43006069	Sino hunagakuluphira, na hunamanya kukala, uwe ndiwe yuyat'u Mutakatifu wa Mulungu."
43006070	Jeso achiaamba vivi, "Mino námutsagula mwenye mwimwi kumi na airi. Ela ta vivyo, mumwenga wenu una p'ep'o!"
43006071	(Jeso phapho wákala unagomba dzulu ya Juda, mwanangwa wa Simoni Isikariyoti, ariye ta aripho wákala u kati ya arat'u kumi na airi, ela yiye wákala ndiye yendemuguza Jeso.)
43007001	Gariphochira gago, Jeso waenenda kuzunguluka mo jimbo ra Galilaya. Yiye k'ahenzere kwenda jimbo ra Judea kwakukala, vilongozi a Ayahudi kuko ákala anamutsakula kwa amuulage.
43007002	Ela ts'ikuk'uu ya Ayahudi ya kulala miwekani yiriphokala yi phephi,
43007003	nduguze Jeso a chilume ámwamba vivi, "Uwe unawirya wuke phapha wende jimbo ra Judea, kwa ta anafunzio kuko akaone kazizo uzihendazo.
43007004	Maana, mut'u achikala unahenza amanyikane k'ahenda ut'u chisiri-siri. Ndo kwahivira uwe unaidima kuhenda maneno gaga, dzilavye kwa at'u a dunia akagaone."
43007005	(Ao ágomba vivyo, maana, ta o nduguze nao ákala k'aamukuluphira vivyo!)
43007006	Ela Jeso ye achiaamba, "Ukati wangu opangirwa ni Mulungu k'audzangwe kufika. Ela mwimwi ukati wosi kwenu u sawa.
43007007	At'u a dunia k'aaidima kumumena mwimwi, ela mino ananimena, maana, nina-aambira kukala, mahendo gao ni mai.
43007008	Kwa vivyo, mwimwi endani ko ts'ikuk'uuni. Ela mino vivi ts'i mucharo, maana, ukati wangu opangirwa ni Mulungu k'audzangwe kufikat'o."
43007009	Jeso ariphogomba vivyo, o nduguze a chilume áanza charo chao cha kwenda ts'ikuk'uuni, naye achisala ko Galilaya.
43007010	Ela o nduguze a chilume ariphouka kwenda ko ts'ikuk'uuni, yiye naye wákwenda, ela chisiri-siri, k'adzilavire jamani.
43007011	Vilongozi a Ayahudi ákala adzanza kumutsakula Jeso hangu mwanzo wa yo ts'ikuk'uu, na ákala anaenderera kumuuzira kumba phana mut'u yedzemona.
43007012	At'u pho duuni ákala anagomba dzuluye, ela chinjama-njama. Anjine ao áamba, "Ni mut'u mudzo." Ela anjine o ákala anaamba, "H'a-a, unaayaza at'u yiye."
43007013	Ela ta vivyo, k'aphana mut'u yesubutu kuhadza ngumaze jamani kwa kogopha vilongozi a Ayahudi.
43007014	Ts'ikuk'uu yiriphofika kati-kati, Jeso wákwenda hekaluni, na achendaanza kufunza.
43007015	Ayahudi phapho achangalala, na achamba, "Mut'u yuno umanyadze maneno vino na ta k'agasomerere?"
43007016	Jeso achiaudzidza phapho kare achiaamba, "Mafunzo gangu nigafunzago ts'i gangu, ela galaa kwa yenihuma.
43007017	Mut'u yeyosi ahenzaye kuhenda henzo ra Mulungu, bee undaidima kumanya kumba gaga mafunzo gangu galaa kwa Mulungu, hebu ni ninagomba gangu mwenye.
43007018	Mut'u adzigomberaye manenoge mwenye tu, unadzitsakulira nguma ye mwenye. Ela amutsakuliraye nguma yemuhuma, ni mujeri, na mwakwe ndani k'amuna ulongo wowosi.
43007019	Mwimwi Musa wámup'a Shariya, ela k'aphana ta mumwenga wenu ayituwaye yo Shariya. H'a heka munahenza muniulage, na Shariya ya Musa yinaamba, muts'iulage?"
43007020	O achimuudzidza achimwamba, "Una p'ep'o uwe! H'a ni ani ye ahenzaye akuulage?"
43007021	Jeso achiaamba, "Mimi niriphohenda yiyat'u kazi mwenga ya kumuphoza mut'u yo ts'iku ya Sabato, yiyo yámwangalaza mosi, na yichimutsukiza.
43007022	Mwimwi Musa wámwamba mwabit'ets'i ana enu, ela ujeri ni kwamba, kuko kwanzwa ni akare, ta Musa ye wákudzakwika dza shariya tu. Na vivi mudziima munabit'ats'i mwana mutsanga ta ts'iku ya Sabato, na vivyo munadzona k'amuhenda kazi.
43007023	Ndo chikala mwana mutsanga sambi unabit'wats'i ta ts'iku ya Sabato kwa ta Shariya ya Musa yits'ivunzwe, kwadze munanitsukirirwa mino kwakukala, námuphoza mut'u mwiri wosi kamare ts'iku ya Sabato?
43007024	Hebu richani kulamula maneno chidzulu-dzulu, lamulani haki."
43007025	Kufikira phapho, achina Jerusalemu anjine achamba, "Vidze, chisha yuno ts'iye mut'u ariye vilongozi a Ayahudi anamutsakula amuulage?
43007026	Lolani vino! Heka hiye unafunza jamani, na k'aamwamba ut'u! Phanjine o vilongozi amanya kukala, yuyu ndiye ye K'irisito?
43007027	H'a-a, ye K'irisito mwenye achidza, k'aphana mut'u yendemumanya kut'u alaako, ela sino hunamumanya kolaa mut'u yuyu!"
43007028	Jeso wákala ucheri kufunza mo hekaluni, na achigomba kwa laka ra dzulu achamba, "Ni vivyo, munanimanya jeri; na ta ko nilaako munakumanya nako! Ela mimi ts'idzire na gangu mwenye, nákudza na ga yenihuma, ariye ni mujeri ta mwi ni k'amumumanya.
43007029	Ela mino ninamumanya kwakukala, nálaa kwakwe, na yiye ndiye yenihuma."
43007030	Jeso ariphogomba vivyo, o vilongozi a Ayahudi áheza kumulinga, ela k'aphana mut'u yemugwira kwakukala, ukatiwe opangirwa ni Mulungu wákala k'audzangwe kufika.
43007031	Ela at'u anji pho duuni ámukuluphira, na achamba, "Ta ye K'irisito akadza, chisha k'andahenda dalili nyinji za kwangalaza, kuchira zizi zodzohendwa ni mut'u yuyu!"
43007032	Afarisayo árisikira ro duu ra at'u rinatsunirana maneno gago dzulu ya Jeso. Ndo ao na makuhani abomu achihuma arinzi a hekalu akamugwire.
43007033	Ela Jeso ye achamba, "Nicheri namwi kwa ts'iku ch'ach'e, na chisha nindakwenda kwa yenihuma.
43007034	Na mwimwi mundanitsakula, ela k'amundanona, maana, phondokala mimi, mwimwi k'amwidima kudza."
43007035	O vilongozi a Ayahudi achigomba ao kwa ao achamba, "Mut'u yuno upanga kwendaphi ko ariko k'ahundamona? Vidze, akale upanga kwenda kwa Ayahudi anziehu otsamukana kati ya Ayunani, na akafunze o Ayunani?
43007036	Una lwaphi yuno achamba vino, 'Mundanitsakula, ela k'amundanona,' na achamba, 'Phat'u phondokala mimi, mwimwi k'amwidima kudza'?"
43007037	Ts'iku ya musindikizo wa ts'ikuk'uu yiyo, yákala ya chilwakwe. Ts'iku yiyo Jeso wáima, na achigomba kwa laka ra dzulu achamba, "Mwenye ch'iru naadze kwangu anwe.
43007038	Dza gaambavyo Maandiko ga Mulungu kukala, 'Anikuluphiraye mimi, mwakwe moyoni mundakala muchilaa madzi ga uzima!' "
43007039	(Yiye wágomba gago dzulu ya Roho wa Mulungu, ariye arat'u okala anamukuluphira Jeso, ákala andamuphokera. Maana, ukati uo Roho wa Mulungu wákala k'adzangwe kuhumwa kwa at'u kwakukala, Jeso wákala k'adzangwe kuhewa ubomuwe.)
43007040	At'u ágasikira go maneno gogombwa ni Jeso. Ndo anjine kati ya o at'u achamba, "Mut'u yuyu ndiye ye mugomvi wa Mulungu vyenye!"
43007041	Anjine o achamba, "Yuyu ndiye ye K'irisito!" Ela at'u anjine o achamba, "Kwani ye K'irisito undalaa Galilaya?
43007042	Samba go Maandiko ga Mulungu ganaamba kukala, ye K'irisito undalaa murere wa mufalume Daudi, na undavyalwa Betelehemu, mudzi okala achisagala ye Daudi!"
43007043	Ndo o at'u maazo gao gákala k'aga sawa dzulu ya Jeso.
43007044	At'u anjine ákala anahenza amugwire, ela k'aphana mut'u yeheza kumugwira.
43007045	Arinzi a hekalu ariphouya kwa o makuhani abomu na Afarisayo, áuzwa vivi, "Heka k'amumurehere ye Jeso?"
43007046	O arinzi a hekalu achamba, "Siswi k'ahudzangwe kona mut'u wa kugomba maneno dza godzokala unagagomba yiye!"
43007047	Afarisayo achiaudzidza achiaamba, "Mwi namwi mudzilembwa vivyo?
43007048	Ko mukale mudzimona mumwenga wa vilongozi a at'u, hebu mumwenga wa Afarisayo yedzemukuluphira?
43007049	Go madzit'u godzogaona gakuluphira kuko, bee k'agamanya Shariya, na galaniwa."
43007050	Mumwenga wao wákala ni Nikodemo, ariye pho mwanzo wákala ukwenda kwa Jeso. Ndo yiye achiaamba,
43007051	"Munamanya asena, kutuwirizana na shariya yehu, k'ahuhenzwa hulamule mut'u phots'omusikiza mwanzo, na kumumanya gakwe ahendago."
43007052	Ela o vilongozi achamba, "We nawe ulaa Galilaya hebudze? Hebu tsakula mo Maandikoni ga Mulungu, na undaona kukala, k'akuna mugomvi wa Mulungu alaaye Galilaya!"
43007053	Vilongozi a Ayahudi ariphokala k'aana ra kumuhenda Jeso, chila mut'u wágwira njira achenda kwakwe mudzini.
43008001	Jeso ariphomala kufunza at'u hekaluni, wákwenda ko mulima wa Mizeituni.
43008002	Kunadzachakwe na chiramuko danidani, wáuya kahiri ko hekaluni. At'u osi achenda kwakwe, naye achisagala achiafunza.
43008003	Ndo alimu a shariya na Afarisayo, achimureha muchet'u mumwenga yekala ugwirwa unazinga. Achimwimisa pho mbere za at'u osi,
43008004	chisha achimwamba Jeso vivi, "Mwalimu! Muchet'u yuyu ugwirwa unazinga.
43008005	Na mo Shariyani, Musa wáhulagiza humupige na mawe vivi ta afe chila muchet'u azingaye. Ndo we mwalimu, unaamba humuhendedze yuno?"
43008006	Áuza neno riro kumuhega Jeso tu, kwa apate chisingwa cha kumulumbira. Ela Jeso achivumbama, achandika phots'i na chala.
43008007	Ariphokaza kumuuza, Jeso wárungarara achamba, "Mut'u yets'e dambi kati yenu, naakale wa mwanzo kumupiga dziwe."
43008008	Chisha achivumbama kahiri, achikala unaandika-andika phots'i.
43008009	O at'u ariphosikira gago, chila mut'u wáuza moyowe, chidzako achanza kuuka mumwenga-mumwenga, na o atumia ndio olongola kuuka. Achimuricha phapho ye muchet'u wimire mbere za Jeso.
43008010	Jeso achirungarara, na achimuuza vivi ye muchet'u, "Mayo, a lwaphi vino odzokureha? Vidze, k'aphana ta mumwenga yedzelamula kukutiya akili?"
43008011	Ye muchet'u achimuudzidza achimwamba, "K'aphana ta mumwenga baba!" Jeso naye achimwamba, "Ta mimi ts'ilamula kukutiya akili. Enda vyako, na kwanzira vivi uts'ihende dambi kahiri."
43008012	Jeso wáenderera kufunza at'u mo hekaluni. Yiye wá-aamba, "Mimi ni mwanga wa at'u a dunia. Anituwaye mimi k'andaenenda dzizani kamare, ela undakala na mwanga urehao uzima."
43008013	Ndo Afarisayo achimuuza vivi, "Heka we chila uchigomba maneno dzuluyo, shaidi ni uwe mwenye? Bee uwe chikala u vivyo, uo ushaidio ts'i wa jeri."
43008014	Jeso achiaudzidza achiaamba, "Ni vivyo chila nigombapho maneno dzulu yangu, shaidi ni mimi mwenye. Ela ta vivyo, ushaidi wangu ni wa jeri, maana, mimi ninakumanya kolaa, na ko nendako. Ela mwi k'amunimanya kolaa, hebu ko nendako.
43008015	Mwimwi munanilamula chidamu, ela mino ts'ilamula mut'u yeyosi.
43008016	Na ta nikalamula, ulamuli wangu ni wa jeri, maana, mimi ts'ilamula hichiyangu; ela nilamula phamwenga na yenihuma.
43008017	Mba ta mo mwenu Shariyani gáandikwa kukala, ushaidi wa at'u airi ni wa jeri.
43008018	Ndo mimi ni mumwenga wa go mashaidi galavyago ushaidi dzulu yangu, na ta Baba yenihuma naye, unalavya ushaidi dzulu yangu vivyo."
43008019	Phapho kare achimuuza vivi, "U lwaphi ye abayo?" Jeso achiaudzidza achiaamba, "Mwimwi mimi k'amunimanya, na ta ye Baba naye k'amumumanya vivyo. Kala mimi mwánimanya, ta ye Baba mungari kumumanya naye."
43008020	Jeso wágomba maneno gago kwenye chumba cha visanduku vya kwikira p'esa phokala unafunza mo hekaluni. Na k'aphana mut'u yemugwira, kwakukala, ukatiwe okala upangirwa ni Mulungu wákala k'audzangwe kufika.
43008021	Jeso wá-aambira at'u kahiri kukala, "Ninauka mino, na mwimwi mundanitsakula, ela mundafa na dambi zenu vivyo, maana, ko nendako mwimwi k'amwidima kudza."
43008022	Ndo phapho o Ayahudi achiuzana vivi, "Vidze, akale undadziulaga? Kwadze unaamba, 'Ko nendako mwimwi k'amwidima kudza'?"
43008023	Ela Jeso ye achiaamba, "Mwimwi mwa phapha phots'i, ela mino ni wa hiko dzulu. Mwimwi mwa phapha duniani, ela mino ts'i wa hipha duniani.
43008024	Gago ndigotuma ta nichimwamba, mundafa na dambi zenu. Na bee muchikala k'amundanikuluphira kukala, mimi ndimi yiye K'irisito, mwi bee mundafa na dambi zenu vyenye."
43008025	Ndo o achimuuza vivi, "We u ani sambi?" Jeso achiaudzidza achiaamba, "Mwimwi námwambira hangu mwanzo kukala mimi ni ani!
43008026	Nisirikisani wahi, mimi nina manji ga kugomba dzulu yenu, na nina manji ga kumulamulira, ela yenihuma ni mujeri, na at'u a dunia nina-aambira gogasikira kulaa kwakwe."
43008027	O at'u phapho k'aamanyire kukala, Jeso wákala unagomba nao dzulu ya Abaye Mulungu.
43008028	Ndo Jeso achamba, "Phondoniunula dzulu mimi Mut'u yelaa dzulu, bee phapho ndipho mundamanya kukala, mimi ndimi yiye K'irisito, na kukala ts'ihenda gangu mwenye, ela ninagomba garat'u Baba Mulungu arigonifunza.
43008029	Yenihuma u phamwenga nami; yiye k'anirichire hichiyangu, maana, mimi ts'iku zosi ninahenda garat'u gamuhamirago."
43008030	Na unamarigiza kugomba gago, at'u anji achimukuluphira.
43008031	Jeso wá-aamba vivi o Ayahudi okala adzimukuluphira, "Muchirituwiriza neno rangu, mundakala anafunzi angu a jeri.
43008032	Na mundaumanya ujeri, na o ujeri undamuhenda mukale tsare."
43008033	O achimwamba, "Siswi hu at'u a mudzungu wa Burahimu, na k'ahudzangwe kamare kukala agulwa ahumiki a mut'u yeyosi. H'a uhwambadze we kukala, hundakala tsare?"
43008034	Jeso achiaudzidza achiaamba, "Ninamwambira jeri-jeri, chila ahendaye dambi, ni mugulwa muhumiki wa dambi.
43008035	Na mugulwa muhumiki k'aenderera ta kare na kare kogulwa, ela mwana wa phapho unaenderera ta kare na kare.
43008036	Ndo ye Mwana achimuhenda mukale tsare, bee mundakala tsare jeri.
43008037	Ninakubali kukala, mwimwi mu at'u a mudzungu wa Burahimu! Ela munahenza muniulage kwakukala, neno rangu k'arimuphenya.
43008038	Mimi ninamwambira garat'u goonyeswa ni Baba Mulungu, na mwimwi namwi muhenda garat'u gogasikira kulaa kwa abayenu."
43008039	Ayahudi achimuudzidza achimwamba, "Baba sino ni Burahimu!" Jeso achiaamba, "Kala mwimwi mu anangwa a Burahimu jeri, mungari kuhenda maneno dza gokala gachihendwa ni Burahimu.
43008040	Ela vino mwi munahenza muniulage mimi mut'u yedzemwambira ujeri ousikira kulaa kwa Mulungu. Bee manyani kukala, Burahimu k'ahendere hivyo.
43008041	Kwa vivyo, mwimwi munaonyesa munahenda garat'u maneno gahendwago ni abayenu." O achimuudzidza achimwamba, "Sino k'ahu ana a vuweni! Sino abayehu ni mumwenga tu, naye ni Mulungu."
43008042	Jeso achiaamba, "Kala Mulungu ni abayenu jeri, mimi mungari kunihenza, kwakukala, nálaa kwakwe. Mimi ts'idzire mwenye, ela ye Mulungu ndiye yenihuma.
43008043	H'a kwadze k'amugamanya gano nigagombago? Vivyo ni kwakukala, k'amwidima kurisikiza neno rangu.
43008044	Ndo mwimwi abayenu ni Shetani, na genu muhenzago ni kutuwa zo t'amaa mbii za ye abayenu. Yiye wákala ni muulagi hangu mwanzo, na unapinga ujeri, maana, mwakwe ndani k'amuna ujeri. Shetani kulemba ndiyo kaziye, maana, yiye ni mulongo, na ndiye abaye ulongo.
43008045	Ela mino ninagomba ujeri, na gago ndigo gatumago ta mwimwi k'amunikuluphira!
43008046	Ndo ni ani kati yenu aidimaye konyesa kukala, nina dambi? Na kwahivira ninagomba ujeri, kwadze sambi k'amunikuluphira?
43008047	Bee, ariye ni wa Mulungu, unasikiza maneno ga Mulungu. Kwa vivyo, cho chitumacho ta mwimwi k'amugasikiza, bee ni ko kukala, k'amu a Mulungu."
43008048	O Ayahudi achimwamba, "Vivi bee hu ajeri huchikwamba uwe u Musamariya, na una p'ep'o!"
43008049	Jeso achiaudzidza achiaamba, "Mino bee ts'ina p'ep'o, ta ni ninamwishima Baba, ela mwi k'amuniishima.
43008050	Na mimi bee ts'i kwamba ninadzitsakulira ubomu mimi mwenye. Mulungu ndiye anitsakuliraye, na yiye ndiye mulamuli.
43008051	Ninamwambira jeri-jeri, mut'u yendetuwiriza neno rangu, bee k'andalamulwa chifo ta kare na kare."
43008052	Phapho o Ayahudi achimwamba, "Vivi bee, hudzimanya kukala, uwe una p'ep'o jeri! Ye Burahimu na agomvi a Mulungu tu áfa, ela we unaamba hangwe, 'Yendetuwiriza neno rangu, bee k'andalamulwa chifo ta kare na kare!'
43008053	Unadzona we u mubomu kuchira abayehu Burahimu? Yiye wákala ni mubomu na achifa, na ta o agomvi a Mulungu nao áfa vivyo. H'a we unadzona u ani sana ta unaamba yendetuwiriza nenoro, k'andalamulwa chifo ta kare na kare?"
43008054	Ela Jeso ye achiudzidza achamba, "Kala bee o ubomu ninadzip'a mwenye, ubomu wangu ungari kukala k'auna tende. Ela vino o ubomu nihewa ni Baba, ariye mwimwi munaamba, 'Ni Mulungu wehu,'
43008055	ela k'amudzangwe kumumanya. Ela mino ninamumanya, na kala náamba ts'imumanya, bee ningari nákala ni mulongo dza vyo mwimwi murivyo. Ela mino ninamumanya, na ninarituwa nenore.
43008056	Abayenu Burahimu wátikwatikwa phokala unalolera ukati wangu wa kudzira, naye achiwona, na achihamirwa."
43008057	Ela o Ayahudi achimwamba, "Hangwedze? Uwe mwanache wa dzana yenye ta k'ufisa ta myaka mirongo mitsano (50), h'a wámonadze Burahimu na ta wáfa p'indi yenye hiko?"
43008058	Phapho Jeso ye achiaamba, "Ninamwambira jeri-jeri, ta phokala Burahimu k'adzangwe kuvyalwa, mino neriko."
43008059	Phapho kare o Ayahudi achitsola mawe kwa amupige, ela Jeso achidzifitsa, na chidzako achilaa mo hekaluni.
43009001	Jeso ariphokala unachira na njiraze, wámona mut'u mumwenga yevyalwa na k'aona.
43009002	Ndo anafunzie achimuuza vivi, "Mwalimu, mut'u yuyu wávyalwa na k'aona. Ndo sambi, akale ni ye mwenye yehenda dambi, hebu ni o avyazie ta ndo avyalwe vino?"
43009003	Jeso achiudzidza achamba, "Yuyu mwenye ts'i kwamba wáhenda dambi, hebu o avyazie, ela wávyalwa vivyo, kwa ta kazi za Mulungu zonyeswe kuchirira yiye.
43009004	Vivi kucherivyo mutsana, ni seti huhendeni kazi za yenihuma. Usiku unadza, na k'akuna mut'u aidimaye kuhenda kazi na usiku.
43009005	Vivi nicherivyo phapha duniani, ni mwanga wa at'u a yo dunia."
43009006	Jeso ariphomarigiza kugomba gago, wálats'a mahe phots'i, achihenda t'ophe chisha achimuphaka matsoni ye mut'u yekala k'aona,
43009007	na achimwamba, "Enda ukaoge uso bop'o ra madzi ra Siloamu." (Maana ya dzina riri ni "Yehumwa"). Ndo ye mut'u yekala k'aona achendaoga usowe, na achiuya kuno unaona t'ot'ot'o kamare.
43009008	Ndo anzie asagalao nao phephi, na arat'u at'u okala achimona achivoya-voya pho mwanzo phokala k'aona achamba, "Chisha, yuno ts'i yuyat'u mut'u yekala achisagala na kuvoya-voya?"
43009009	Anjine achamba, "Ndiye!" Ela anjine o achamba, "Ng'o, yuyu ts'iye kamare ta ni adziigana tu." Ela ye mut'u mwenye achamba, "Mimi bee ndimi yekala ts'ona!"
43009010	Ndo achimuuza vivi, "Aa! Vyákaladze ta vino unaona t'ot'ot'o kamare?"
43009011	Ye achiudzidza achamba, "Ye mut'u aihiwaye Jeso phodzonona, ulats'a mahe phots'i akahenda t'ophe, chisha akaniphaka matsoni na akanamba, 'Enda ukaoge uso Siloamu.' Bee nikendaoga uso wangu mino, na phapho kare nikaanza kona."
43009012	O at'u achimuuza vivi, "Ukwendaphi vino mut'u ye aihiwaye Jeso?" Ye achiudzidza achamba, "Ts'imumanya ariko."
43009013	-
43009014	Ts'iku Jeso aripholats'a mahe na kuhenda t'ophe zophozera ye mut'u yekala k'aona, yákala ni ts'iku ya Sabato. Ndo o at'u achimuphirika kwa Afarisayo ye mut'u.
43009015	Afarisayo nao achimuuza vyokala ta ndo achiidima kona. Ye mut'u achiaudzidza achiaamba, "Mut'u aihiwaye Jeso phodzonona, ulats'a mahe phots'i akahenda t'ophe, chisha akaniphaka matsoni na akanamba, 'Enda ukaoge uso Siloamu.' Bee nikendaoga, na vino ndo ninaona."
43009016	Phapho anjine a ao Afarisayo achamba, "Mut'u yiye Jeso k'alaire kwa Mulungu, maana, k'atuwa shariya za Sabato." Ela anjine o achamba, "Mudambi bee, k'aidima kuhenda dalili za kwangalaza dza zizi." Ndo ao Afarisayo k'aaerekezanire.
43009017	Phapho achimuuza kahiri ye mut'u kukala, "Uwe wáphozwa matsogo ni Jeso ta vino unaona t'ot'ot'o kamare. Ndo unaambadze we dzuluye?" Ye achamba, "Ninaona mut'u yiye ni mugomvi wa Mulungu!"
43009018	O vilongozi a Ayahudi k'aakubalire vivyo kukala, mut'u yiye wávyalwa na k'aona jeri, na vino matsoge gákala gaphozwa ta unaona. Ndo achilagizira avyazie akaihiwe.
43009019	Avyazie ariphokudza, ao áauza vivi, "Yuno ni ye mwana wenu mwambaye mwámuvyala na k'aona? H'aya hwambireni vyákaladze ta vino unaona?"
43009020	O avyazie achamba, "Yuyu ni mwana wehu kamare, na hwámuvyala k'aona jeri.
43009021	Ela ta siswi naswi k'ahumanya kumba vyákaladze ta vino unaona, na hebu k'ahumumanya yemuphoza matsoge. Kwa vivyo, mwimwi muuzeni ye mwenye vivi kwakukala, ts'i mwanache kahiri, naye undasema mwenye."
43009022	Avyazie ágomba vivyo kwakukala, ákala anaogopha o vilongozi a Ayahudi. Maana, ao vilongozi ákala adzerekezana kukala, mut'u yeyosi yendekubali kukala Jeso ni ye K'irisito, bee avuguzwe kamare sinagogini.
43009023	Gago ndigotuma ta ao avyazie aambe, "Yiye ts'i mwanache kahiri, muuzeni ye mwenye."
43009024	Ndo o vilongozi achimwiha lwa phiri ye mut'u yekala k'aona pho mwanzo achimwamba, "Gomba ujeri mbere za Mulungu! Sino hunamanya kukala, Jeso ni mudambi."
43009025	Ye achiudzidza achamba, "Yiye achikala ni mudambi, bee mino gago ts'igamanya. Rangu nimanyaro ni kukala, nákala ts'ona, ela vino ninaona."
43009026	O vilongozi achimuuza kahiri vivi, "Kwani Jeso wákuhendadze ta ndo matsogo gachanza kona?"
43009027	Ye mut'u achiaudzidza achiaamba, "Mwimwi nidzimwambira kare, namwi k'amugasirikisire. H'a kwadze munahenza nimwambire kahiri? Mutsuma mukale anafunzie namwi hebudze?"
43009028	O achimwifya achimwamba, "Kala uwe mwanafunzi wa Jeso, ela sino hwa Musa.
43009029	Maana, hunamanya ta Mulungu wágomba na Musa. Ela k'ahundatuwa mut'u ariye ta k'ahumumanya wálaaphi sino!"
43009030	Ye mut'u achiudzidza achamba, "Riri ni neno ra kwangalaza! Mwimwi k'amumumanya kolaa yiye, ela wániphoza matso gangu ta ninaona.
43009031	Siswi hunamanya kukala, Mulungu k'aasikiza adambi, ela usikiza chila amogophaye, na ahendaye henzore.
43009032	Na hangu dunia yiumbwe, k'akudzangwe kusikirwa mut'u udzimuphoza mut'u yevyalwa na k'aona.
43009033	Ndo kala yiye k'alaire kwa Mulungu, k'angaidimire kuniphoza."
43009034	O achimuudzidza achimwamba, "Mut'u yevyalwa u tele madambi uwe, bee unahufunzani?" Na phapho achimuvuguza sinagogini.
43009035	Jeso wásikira kukala, o vilongozi ákala adzimuvuguza ye mut'u yemuphoza. Ndo achimutsakula na ariphomona achimuuza vivi, "Vidze, we unamukuluphira ye Mut'u yelaa dzulu?"
43009036	Ye mut'u yekala k'aona pho mwanzo achamba, "Aa! Ni yuphiye ye Mut'u yelaa dzulu baba? Nambira kwa ta niidime kumukuluphira."
43009037	Jeso achimwamba, "Uwe vivi ta unamona, maana, ta ni yuyu agombaye nawe."
43009038	Phapho ye mut'u achamba, "Ninakuluphira Bwana!" Chisha, achimit'a mavindi mbereze achimwabudu.
43009039	Chisha Jeso achamba vivi, "Mimi phapha duniani nákudza kwa nilamule, kwa ta at'u ots'oona aone, na arat'u adzonao anaona, ats'one."
43009040	Anjine a Afarisayo okala a phephi naye ágasikira maneno gago na achimwamba vivi, "Unaambadze? Yaani ta siswi k'ahwona?"
43009041	Jeso achiaamba, "Kala mwimwi munakubali chiroho k'amona, mungari k'amuna makosa. Ela vivi mudzambavyo, 'Hunaona,' mundasala na dambi zenu vivyo."
43010001	-
43010002	Jeso wáamba, "Ninamwambira jeri-jeri, murisa wa magonzi uphenya girini na muyangoni. Ela uchidzamona mut'u unaphenya na mwanyani, manya yiye ni mwivi, na ni munyang'anyi.
43010003	Murisa ndiye avugulirwaye muyango wa giri ni murinzi, na go magonzi ganamanya lakare. Kwa vivyo, yiye nikugaiha magonzige, chila mwenga na dzinare, nago gakamutuwa.
43010004	Achilavya magonzige gosi konze, nikugalongolera mbere, na go magonzi nikumutuwa nyuma, maana, ganamanya lakare.
43010005	Ela gago k'agatuwa kamare mujeni, ta achiheza kugaiha, nikumuchimbira, maana, k'agamanya laka ra ye mujeni."
43010006	Jeso wá-aambira t'adi yiyo o vilongozi a Ayahudi, ela o k'aagamanyire gokala una-aambira.
43010007	Ndo Jeso achigomba kahiri achamba, "Ninamwambira jeri-jeri, mimi ndimi muyango wa giri ra magonzi.
43010008	Kwa vivyo, o vilongozi a ulongo osi onilongolera, ákala ni aivi na anyang'anyi, ela ta vivyo magonzi k'agaasikizire.
43010009	Mimi ndimi o muyango wa giri. Aphenyaye mumo kuchirira mimi, u salama, na undakala achiphenya na kulaa kwendarisa.
43010010	Mwivi achenda phat'u unenda kwa ta akaiye, aulage, na abanange tu. Ela mino nákudza kwa ta niap'e at'u angu uzima, bee chisha uzima wa tele.
43010011	Mimi ndimi murisa mumanyiriri, na murisa mumanyiriri bee unalavya ta uzimawe kwa dzulu ya magonzige.
43010012	Ela mwandikwa ts'i murisa mumanyiriri dza mimi mwenye, na go magonzi ts'i gakwe. Kwa vivyo, yiye aonapho ts'imba unadza, nikugaricha go magonzi, na akachimbira. Ndo ye ts'imba nikugadidimusa, na akagaphenyerera jeri-jeri.
43010013	Na unachimbira kwakukala, ni mwandikwa tu, go magonzi k'agamuluma.
43010014	Mimi ndimi murisa mumanyiriri na magonzi gangu ninagamanya, nago gananimanya
43010015	dza virat'u Baba Mulungu animanyavyo, nami ninamumanya ye Baba Mulungu. Na mimi ninalavya uzima wangu kwa dzulu ya go magonzi.
43010016	Chisha, nina magonzi manjine garigo, ts'i ga giri riri. Gago ni seti nigatuwe nidze nago, na gago nago gandasikiza laka rangu. Kwa vivyo, kundakala bidi mwenga ra magonzi tu, na murisa mumwenga, ariye ni mimi mwenye.
43010017	Baba Mulungu unanihenza kwakukala, ninalavya uzima wangu kwa dzulu ya magonzi gangu, kwa ta nidze niupate kahiri uo uzima.
43010018	K'aphana mut'u wa kuniusira uzima wangu, ta mino nindaulavya tu kwa henzo rangu mwenye. Mino nina widimi wa kuulavya uzima wangu, na widimi wa kuupata kahiri, maana, Baba ndiyenilagiza nihende vivyo."
43010019	Kufikira phapho, Ayahudi k'aaerekezanire kahiri kwa maneno gago.
43010020	Anji ao áamba, "Yuyu una p'ep'o, na unaayuka. Ndo kwadze munamusirikisa?"
43010021	Ela anjine o achamba, "Mut'u ariye na p'ep'o, bee k'aidima kugomba maneno dza gaga. Ye mut'u ariye na p'ep'o unaidimadze kumuphoza mut'u yets'ona?"
43010022	Ko Jerusalemu, kwákala ts'ikuk'uu ya kukumbikira kutakaswa kwa hekalu, na yiyo yáuswa ukati wa p'eho.
43010023	Jeso wákala u mo hekaluni unaenenda varanda ra Selemani.
43010024	Ndo Ayahudi achiphenya mo ndani achimuzunguluka, chisha achimuuza vivi, "We Jeso, undahwika chimoyomoyo ta rini sambi? Uchikala uwe ndiwe ye K'irisito, vivi bee hwambire lwazu."
43010025	Jeso achiaudzidza achiaamba, "Mwimwi námwambira kare, ela mwi k'amunikuluphira. Mino ninahenda kazi kwa dzina ra Baba Mulungu, na kazi zizo zinaonyesa kukala mimi ni ani.
43010026	Ela mwi k'amunikuluphira kwakukala, k'amu bidini ra magonzi gangu.
43010027	Mino magonzi gangu ganasikiza laka rangu, mimi mwenye ninagamanya na gananituwa.
43010028	Na ninagap'a uzima uphya wa kare na kare. Kwa vivyo, chiroho k'agafa kamare, na k'akuna aidimaye kuniphoka.
43010029	Maana, Baba Mulungu ndiyenip'a go magonzi, na yiye ni mubomu kuchira osi. Kwa vivyo, k'akuna aidimaye kumuphoka ye Baba Mulungu.
43010030	Mimi na ye Baba Mulungu hu chit'u chimwenga."
43010031	Ayahudi phapho achitsola mawe kahiri kwa amupige.
43010032	Jeso ye achiaamba, "Nidzihenda kazi nyinji mbidzo zoambwa ni Baba Mulungu nidze nizihende, na ta mwimwi mudzikala muchizona. Ndo ni yiphiyo kati ya zozihenda yomutsumayo kunipigira mawe?"
43010033	Ayahudi achimuudzidza achimwamba, "Sino uwe k'ahukupiga mawe kwa kaziyo mbidzo yoyihenda. Ela hunakupiga mawe kwakukala, unamukufuru Mulungu. Maana, uwe u mudamu tu, ela unadzamba u Mulungu!"
43010034	Jeso achiaudzidza achiaamba, "Samba gáandikwa ta mwenu Shariyani kukala, Mulungu wá-aamba vilongozi fulani, 'Mu milungu.'
43010035	Na mwimwi munamanya kukala, Maandikoge gagomba ujeri ts'iku zosi. Ndo chikala Mulungu wáaiha milungu arat'u oap'a nenore,
43010036	h'aya, mino Mutakatifu wa Mulungu yehumwa ni ye Baba Mulungu nichidza phapha duniani, ninamukufurudze Mulungu nichamba, 'Ndimi Mwana wa Mulungu'?
43010037	Nichikala zizi nizihendazo ts'izo kazi zihendwazo ni Baba Mulungu, h'aya ts'inikuluphireni.
43010038	Ela nichikala mimi ninahenda zo kazi zihendwazo ni Baba Mulungu, bee ta muripho mimi mwenye k'amunikuluphira, ela zo kazi nizihendazo zikuluphireni, kwa ta mwidime kumanya t'ot'ot'o kukala, ye Baba Mulungu u mwangu ndani, nami ni mwakwe ndani."
43010039	Phapho achiheza kahiri kumugwira, ela Jeso achiaphonyoka, na achiuka phapho
43010040	achiuya kahiri ko ng'ambo ya muho wa Jorodani, phat'u phokala Johana Mubatizi wáabatiza at'u pho mwanzo, na Jeso achisagala kuko.
43010041	At'u anji achenda kwakwe kuko, na ng'anzi zao zákala zi dzuluye. Ao ákala achamba, "Johana k'ahendere dalili ya kwangalaza ta mwenga. Ela gosi gogagomba dzulu ya Jeso, bee ni ga jeri kamare."
43010042	Na at'u anji phat'u phapho achimukuluphira Jeso.
43011001	-
43011002	Mut'u mumwenga aihiwaye Lazaro wákala mukongo. Yiye wákala ndiye mwanalume wa ano Maryamu na Marita, na osini ákala asagala Betania. (Maryamu yuyu ndiye chidzakoche wákudzamumwagira mafuha ga kunuk'at'o Bwana Jeso, na achimuhakusa magulu t'ot'ot'o na nyereze.)
43011003	Ndo ao ndugu a chiche achihuma mut'u akamwambe Jeso kukala, "Bwana, ye Lazaro umuhenzaye, bee ni mukongo ta k'adzimanya!"
43011004	Ela Jeso ye ariphokwendaambirwa gago, wáamba, "Ukongo uo bee k'aundasikira chifoni, its'iphokala undaonyesa ubomu wa Mulungu, kwa ta mimi Mwanangwa wa Mulungu nimanywe nina ubomu kuchirira uo ukongo."
43011005	Jeso wákala unaahenza ano Marita, na mwanalume wao Lazaro.
43011006	Kwa vivyo, ariphosikira kukala, Lazaro wákala ni mukongo, wásagala kuko kokala kwa ts'iku mbiiri kahiri,
43011007	na zizo ziriphosira, wá-aamba anafunzie vivi, "Hindeni Judea kahiri."
43011008	Ela o anafunzie achimwamba, "Aa! Mwalimu, huuyedze Judea, na ta ni dzuzi yenye phokala Ayahudi átsuma kukuulaga na mawe?"
43011009	Phapho Jeso achiudzidza achamba, "Masaa ga mutsana ni kumi na mairi, na mut'u achenenda na mutsana k'akwala, maana, mwanga wa dunia unamuhenda aone tsetsetse kamare.
43011010	Ela mut'u achenenda na usiku ndo akwalapho kwakukala, k'akuna mwanga wa kumwaviza kona."
43011011	Jeso ariphomarigiza kugomba gago, wá-aamba anafunzie vivi, "Musena wehu Lazaro urere kuko, ela ninenda kuko kwa nikamulamuse."
43011012	Phapho o anafunzie achiudzidza achamba, "Bwana, achikala urere, bee undahenda baha."
43011013	Ao áona kukala, Jeso wákala udzamba Lazaro wákala urere usingizi wenye tu, ela ye wákala udzamba Lazaro udzefa.
43011014	Ndo Jeso achiaambira lwazu-lwazu kukala, "Lazaro udzefa.
43011015	Ela kwa dzulu yenu mwimwi, ninahamirwa vivi nirivyo ts'ikalireko kuko ukati wa kufakwe, kwa ta mwimwi vivi mwidime kukuluphira. Ndo hindeni kwakwe vivi."
43011016	T'omasi (aihiwaye P'atsa) achiaamba anafunzi anzie vivi, "Siswi naswi hindeni ko Judea. Chikala ni kufa, hukafeni na mwalimu wehu."
43011017	Jeso ariphokala unatapira Betania, wáambirwa kukala, Lazaro wákala uzikwa kare ta uhenda mitsana mine mbirani.
43011018	Kadzidzi ka Betania ka phephi na mudzi wa Jerusalemu, phat'u phapatapho k'ilomita t'ahu.
43011019	Na Ayahudi anji ákala ákudzaazika, na kwausa uvumvu Marita na Maryamu kutuwirizana na chifo cha ndugu yao Lazaro.
43011020	Ndo Marita ariphosikira kukala Jeso wákala unaloka, wálaa mairo nyumbani achendamutsangira na ndiro, ela Maryamu ye, achisala mo nyumbani.
43011021	Marita wámwamba Jeso vivi, "Bwana, kala uwe wákala u phapho, mwenehu k'angafere!
43011022	Ela ninamanya kukala, ta vivi chochosi chondomuvoya Mulungu, undakup'a."
43011023	Jeso achimungolangola Marita achimwamba, "Nyamala dede, nduguyo undafufuka."
43011024	Marita achimuudzidza achimwamba, "Ninamanya kukala undafufuka, ela bee vyo, ts'i pho ts'iku ya musindikizo wa urumwengu, phondokala at'u anafufulwa?"
43011025	Phapho Jeso achimwamba, "Mimi ndimi ufufulo, na uzima. Kwa vivyo, anikuluphiraye mimi, ta akafa nindamufufula akale na uzima vivyo;
43011026	na ariye una uo uzima urehewao ni kunikuluphira mimi, chiroho k'afa kamare. Vidze, unagakuluphira go?"
43011027	Marita achimwamba, "Eh'e, Bwana! Mino ninakuluphira kukala, uwe ndiwe ye K'irisito, Mwanangwa wa Mulungu, yekudza phapha duniani."
43011028	Marita unamarigiza kugomba gago, wákwendamwiha njama nduguye Maryamu, achimwamba, "Mwalimu ukudza, na unakwiha."
43011029	Maryamu ariphosikira gago tu achiunuka kare, achenda kwa Jeso.
43011030	Jeso wákala k'adzangwe kuphenya pho kadzidzini, ta wákala ucheri pharat'u phokala Marita ukwendamuphokera.
43011031	Arat'u at'u okala a mo nyumbani phamwenga na Maryamu anamuusa uvumvu, ámutuwa ariphomona uzuka na ulaa konze maruru. Ao áona dza kwamba unenda mbirani kwa nduguye kwendarira.
43011032	Ndo Maryamu ariphofika phokala Jeso, wámona, na achimit'a mavindi mbereze achimwamba, "Bwana, kala uwe wákala u phapho, mwenehu k'angafere!"
43011033	Jeso ariphomona unarira, na ao Ayahudi okala anaye nao anarira vivyo, wáshononeka muno mwakwe rohoni na achiyugika.
43011034	Chisha achiuza vivi, "Mwámuzikaphi?" O achiudzidza achamba, "Bwana, hinde hukakonyese kozikwa."
43011035	Jeso achenda na kuno unabagarikwa ni matsozi.
43011036	Ndo Ayahudi achamba, "Jeso wákala unamuhenza Lazaro asena! Lolani vyo amuririravyo!"
43011037	Ela anjine ao achamba, "Akale yuyu mut'u yemuphoza mut'u yekala ta uvyalwa na k'aona, wákala k'aidima kumuziza Lazaro ats'ife?"
43011038	Jeso achifika mbirani pha Lazaro na kuno unashononeka na kuyugika vivyo mwakwe rohoni. Mbira yenye yákala ni p'anga ya dziwe, na yákala yifinik'irwa na dziwe bomu pho muyangoni.
43011039	Jeso achamba, "Riuseni ro dziwe!" Marita nduguye ye mufadzi Lazaro achimwamba, "Aa! Bwana, uhenda ts'iku ne yiye hangu azikwe. Ndo ro dziwe richiuswa, k'aphandakalika phapha."
43011040	Jeso achimwamba, "Samba nákwambira we kukala, uchikuluphira undawona ubomu wa Mulungu?"
43011041	Ndo o at'u achiriusa ro dziwe. Jeso achilola dzulu mulunguni achamba, "Ninakulavira mumvera Baba, kwakukala, udziphokera mavoyo gangu.
43011042	Mimi ninamanya kukala, mavoyo gangu unagaphokera ts'iku zosi. Ela ninagomba maneno gaga tu kwa dzulu ya aa at'u aimireo phapha, kwa ta aidime kukuluphira kukala, uwe ndiwe yenihuma."
43011043	Ariphomarigiza kugomba gago, Jeso wámwiha Lazaro kwa laka ra dzulu achamba, "Lazaro! Laa konze!"
43011044	Lazaro achilaa konze na sanzaze ufungwa vivyo, na Jeso achiaamba, "Muvuleni zo sanza mumuriche ende vyakwe."
43011045	Ndo Ayahudi anji kati ya okala akudzaausa uvumvu ano Maryamu, na adzona cho chihendo chohendwa ni Jeso, ámukuluphira.
43011046	Ela anjine ao achenda kwa Afarisayo achenda-aambira dzulu ya gokala gohendwa ni Jeso.
43011047	Ndo makuhani abomu na Afarisayo achonana dza ngambi kwa ta adzile. Ao áanza kuuzana vivi, "H'aya asenani! Huhendedze? Kwani vyo mut'u yuyu unahenda dalili nyinji za kwangalaza.
43011048	Na huchimuricha aenderere, h'aya chila mut'u undamukuluphira, na phapho Arumi andakudza kare adze ahutaphe hekalu rehu, na its'i yehu!"
43011049	Phapho mumwenga wao aihiwaye Kayafa, ariye wákala ndiye kuhani mubomu mwaka uo, achiaamba, "Mwimwi bee k'amuna mumanyaro kamare!
43011050	Vino bee, k'amona ni baha kwenu mut'u mumwenga kufa kwa dzulu ya at'u osi, kuriko its'i nzima kuhangamika?"
43011051	Kayafa maneno gago k'agagombere yiye mwenye tu, ela kwahivira wákala ndiye kuhani mubomu mwaka uo, wákala unasema chimbere kukala, Jeso undafa kwa dzulu ya Ayahudi osi.
43011052	Na chifo cha Jeso chákala k'achindaativya Ayahudi hichiyao, ela chákala chindaareha phamwenga anangwa a Mulungu osi otsamukana hipha na hipha mumu duniani akale amwenga.
43011053	Ndo kwanzira ts'iku yiyo, ao áchiza kukala, andamuulaga Jeso.
43011054	Jeso achiyimanya yo ngewa yao. Kwa vivyo, k'aenendere kahiri lwazu-lwazu kati ya Ayahudi, ela wáuka phapho, achenda phephi na nyika, mudzi wihiwao Efuraimu, achendasagala kuko phamwenga na anafunzie.
43011055	Ts'ikuk'uu ya Ayahudi ya P'asaka yiriphokala yi phephi, at'u anji álaa makwao achenda Jerusalemu, kwa ta akadzitakase chimbere.
43011056	O at'u áenderera kumutsakula Jeso, na ariphorundikana phamwenga hekaluni achiuzana vivi, "Munaonadze asena! Akale Jeso undakudza ts'ikuk'uuni?"
43011057	Makuhani abomu na Afarisayo ákala alagiza kukala, mut'u achimumanya Jeso aripho, a-aambire, kwa ta amugwire.
43012001	Phokala zisere ts'iku t'andahu tu yifike yo P'asaka, Jeso wáuya kahiri Betania, kokala kuchisagala Lazaro yekala udzimufufula kulaa kuzimu.
43012002	Kuko Jeso achijit'irwa chilaliro. Marita ndiye ahikirahikira, na Lazaro ye wákala ni mumwenga wa omurisa Jeso.
43012003	Ndo Maryamu achihwala t'upa ya robo k'ilo ya narido yenye, achimumwagira Jeso maguluni, na chisha achigahakusa na nyereze. Narido ni mafuha ga kunuk'at'o, garigo ga gali muno, na ariphohenda gago, nyumba yosi yichigot'a k'ungu mbidzo ya go mafuha.
43012004	Ela mumwenga wa anafunzie aihiwaye Juda Isikariyoti, ariye chisha wákala ndiye yendemuguza Jeso, achamba,
43012005	"Kwadze mafuha gano ga gali k'agaguzirwe? Gaga kala gáguzwa, gangari gálaa p'esa nyinji zenye, na zizo zingari kuhewa achiya."
43012006	Yiye wágomba vivyo, ts'i kwakukala, wákala unaaonera mbazi achiya, ela kwakukala, wákala ni mwivi, na kwahivira wákala ndiye mwiki wa p'esa zao, wákala achiziiya k'ano nyinji zo p'esa kulaa mo kasandukuni.
43012007	Ela Jeso ye achamba, "Muts'imuyuge ye muchet'u! Yiye wákala una haki ya kugaika ta rero, na vivi udziniphaka kuniikat'o kwa maziko gangu.
43012008	Achiya mundakala nao ts'iku zosi. Kwa vivyo, ahenzaye kwaaviza, unda-aaviza, ela mimi bee k'amundakala nami ts'iku zosi."
43012009	Ayahudi anji ásikira kukala Jeso u Betania. Ndo achenda kuko kwa akamone ye Jeso, na kamare amone Lazaro yekala ufufulwa ni Jeso kulaa kuzimu.
43012010	Ndo makuhani abomu achamula kumuulaga ta Lazaro naye,
43012011	kwakukala, Ayahudi anji ákala anaaricha ao vilongozi ao, na kumukuluphira Jeso kwa yiye.
43012012	-
43012014	Kunadzachakwe, Jeso wáanza charo cha kwenda Jerusalemu. Yiye wámona mwanap'unda, achisagala dzuluye, na o at'u okala akudza Betania kumona Lazaro, achenda osini. Duu bomu ra at'u okala akudza ts'ikuk'uuni Jerusalemu ásikira kukala, Jeso wákala u njirani unadza. Ndo achivunza vitai vya mitende, achilaa kwendamutsangira, achipiga njerejere na kwamba, "Naalikwe Mulungu! Wáajaliwa ni Mulungu yiye adzaye kwa dzina ra Bwana, ariye ta ni mufalume wa Iziraeli!" Maneno gago gosi gálairira dza Maandiko ga Mulungu gaambavyo:
43012015	"Muts'ogophe achina Jerusalemu! Lolani, Mufalume wenu hiye upanda mwanap'unda unadza."
43012016	Ukati uo, anafunzie k'aagamanyire maneno gago. Ela Jeso ariphokudzafufulwa na kuhwalwa kwenda mulunguni, ndipho ariphomanya kukala, gago gákala gadzandikwa dzuluye, na wákala uhenderwa kare.
43012017	Arat'u at'u okala u phamwenga nao ukati ariphomufufula Lazaro, ndio okala akwenda-aambira at'u dzulu ya maneno gago.
43012018	Ndo at'u anji ákwendamutsangira Jeso, kwakukala, ákala asikira kukala, Jeso wákala uhenda dalili yiyo ya kwangalaza.
43012019	Jeso ariphophokerwa Jerusalemu na njerejere, Afarisayo áanza kuuzana enye kwa enye achambana, "Uu asena, ela gano gehu gandakala? At'u osi anamutuwa yiye kwani vyo!"
43012020	Kati ya o at'u okala akudzavoya o ukati wa ts'ikuk'uu yiyo, ákala ni Ayunani.
43012021	Ndo ao ámutuwa Filipu, muchina kadzidzi ka Betisaida kariko jimbo ra Galilaya, achamba, "Mutumiangwa, hunahenza humone Jeso."
43012022	Filipu achendamwambira Andireya, nao osi airi achendamwambira Jeso.
43012023	Phapho Jeso achiaamba vivi, "Vivi bee o ukati urio mimi Mut'u yelaa dzulu nindahewa ubomu ufika.
43012024	Ninamwambira jeri-jeri, mbeyu yits'iphozikwa mutsangani, yinasala yiyo mbeyu kwenda tu. Ela yichizikwa mutsangani yinamera, na yivyale muno yenye.
43012025	Kwa vivyo, mut'u aikaye mbere kuhenza maishage undagayaza; ela yets'eika mbere kuhenza maishage phapha duniani, undagaikat'o kwa dzulu ya uzima uphya wa kare na kare.
43012026	Anihikirayehikiraye, ni seti anituwe, na pharat'u niripho, muhendikazi wangu naye undakala phapho. Na Baba Mulungu undamwishima ye mut'u anihikirayehikiraye mimi.
43012027	Mimi vivi ninayugika mwangu rohoni ta ts'imanya kumba nambedze. Nambe, 'Baba nokola ukati uu?' Ng'o ts'ivyo. Maana, mimi bee nákudza kwa lengo riro renye.
43012028	Baba Mulungu, onyesa ubomu wa dzinaro." Phapho kare laka richisikirika kulaa mulunguni richamba, "Nidziwonyesa kare ubomu wa dzina rangu, na nindawonyesa kahiri."
43012029	Duu bomu ra at'u okala aimire phapho árisikira laka riro, na anjine ao achamba kukala, chákala ni chikwakwara. Ela anjine o achamba, " Malaika ugomba naye!"
43012030	Ela Jeso ye achiaamba, "Laka riro rodzorisikira bee rikala ri dzulu yenu mwimwi, ela ts'i kwa dzulu yangu mimi.
43012031	Vivi u phephi na kufika o ukati wa ulamuli wa yiyi dunia, na vivi ye mutawali wa yiyi dunia unabit'wa!
43012032	Na mimi nichiunulwa dzulu kulaa phapha ts'i, at'u osi nindaavuha kwangu."
43012033	Jeso wágomba vivyo kusema vyokala undafa chifo cha kukot'wa misumari musalabani.
43012034	Phapho ro duu ra at'u richimuudzidza kukala, "Hwásikira Shariyani kukala, 'Ye K'irisito bee undakala moyo ta kare na kare.' H'a heka we unaamba kukala, Mut'u yelaa dzulu ni seti aunulwe dzulu? Yuno Mut'u yelaa dzulu umuhadzaye we ni yuphiye?"
43012035	Jeso achiaudzidza achiaamba, "Mwanga mucheri nao kwa ts'iku ch'ach'e tu. Kwa vivyo, enendani vivi mucherivyo na o mwanga, kwa ta dziza rits'idze rikadzamuchira, maana, aenendaye dzizani, bee k'amanya endako.
43012036	Vivi murivyo na o mwanga, ukuluphireni kwa ta mukale ana a o mwanga." Unamarigiza kugomba maneno gago, Jeso wáuka phapho achendazama k'anda.
43012037	Ta aripho Jeso wáhenda dalili nyinji za kwangalaza mbere zao, ela o at'u k'aamukuluphirire vivyo,
43012038	kwa ta maneno gogombwa ni mugomvi wa Mulungu Isaya gachimire. Isaya wáamba, "Bwana, heka at'u ano k'aakuluphira udzumbe wehu? Heka k'aphana ta mumwenga yeuhuswa ni widimio?"
43012039	Ao at'u k'aakuluphirire, maana, Isaya wágomba kahiri achamba,
43012040	"Mulungu udziahosa matso, na myoyo yao udziyihenda yikale mifu. Kalapho ts'i vivyo, angari kona na matso gao, kumanya mwao myoyoni, na phapho angari kugaluka kwangu, nami ningari kwaphoza."
43012041	Isaya wágomba maneno gago kwakukala, wáona ubomu wa Jeso, na achigomba dzuluye.
43012042	Ela ta vivyo, vilongozi anji a Chiyahudi ámukuluphira Jeso, ela ni áogopha kugomba lwazu-lwazu mbere za vilongozi anziao okala ni Afarisayo, kwakukala, ákala anaogopha kuvuguzwa masinagogini.
43012043	Ao áhenza muno kulikwa ni at'u kuchira kulikwa ni Mulungu.
43012044	Chisha, Jeso wágomba kwa laka ra dzulu achamba, "Mut'u anikuluphiraye mimi, k'anikuluphira mimi hichiyangu tu, ela unamukuluphira ta yenihuma.
43012045	Na anonaye mimi, unamona ta yenihuma naye.
43012046	Mino ni mwanga, nami nákudza duniani kwa ta osi anikuluphirao ats'isale dzizani.
43012047	Agasikiraye maneno gangu na k'agatuwa ts'imulamula mino, maana, mino nákudza duniani kudzaativya at'u a yo dunia, ela ts'idzire kudzaalamula.
43012048	Ye aniremaye na k'atuwa maneno gangu, bee mulamuliwe ni gago maneno gangu gogagomba, na gago gandamulamula ts'iku ya musindikizo.
43012049	Gago gandakala kwakukala, mimi ts'igombere gangu mwenye. Baba Mulungu mwenye yenihuma wánilagiza ga kugomba, na ga kufunza.
43012050	Na ninamanya kukala, ro lagizore rinareha uzima uphya wa kare na kare. Ndo mino gangu nigombago ni garat'u Baba Mulungu arigonilagiza nigagombe."
43013001	P'asaka yákala k'ayidzangwe kwanza, na Jeso wákala unamanya kare kukala, ukatiwe wa kuuka duniani kuuya kwa Baba Mulungu, wákala ufika, na at'ue okala nao phapha duniani wáahenza ta musindikizo.
43013002	Dziloni yiyo, Jeso na anafunzie ákala asegere anatariza chilaliro. Shetani wákala udzimutiya kare Juda, mwanangwa wa Simoni Isikariyoti, maazo ga kumuguza Jeso.
43013003	Jeso wákala unamanya vivyo kukala, Baba Mulungu wákala udzimup'a widimi dzulu ya chila chit'u. Na chisha, wákala unamanya vivyo kukala, wálaa kwa Mulungu, na vino wákala unauya kwa ye Mulungu.
43013004	Ndo Jeso wáunuka, achivula valore achiriika k'anda, achihwala mukumbuuwe achidzifunga chununi.
43013005	Chisha, achitiya madzi k'araini, achanza kwaogesa anafunzie magulu, na kwahakusa na o mukumbuu okala udzidzifunga.
43013006	Ndo achimufikira Simoni P'etero, ela P'etero ye achimwamba, "Aa! Bwana, unahenza unogese magulu mimi?"
43013007	Jeso achimuudzidza achimwamba, "K'umanya cho nichihendacho vivi, ela hurira tu we undakudzachimanya."
43013008	P'etero achimwamba, "Aa! Bwana, bee k'undanogesa kamare magulu gangu." Jeso achimwamba vivi, "Bee nawe nits'iphokogesa, k'una ushirika na mimi."
43013009	Simoni P'etero achimwamba, "H'a bee chikala ni vivyo, uts'inogese magulu hicheye tu, ela nogesa mikono, na ta chitswa changu nacho!"
43013010	Phapho Jeso achimwamba, "Mut'u yedzoga kare, k'atakiya koga kahiri ta niaoge magulu tu, maana, mwiriwe wosi utsuka. Na mwimwi mudzitsuka, ta ni ts'i mosi tu."
43013011	(Jeso wákala unamumanya kare yekala undamuguza. Gago ndigotuma ta achamba, "Mwimwi mudzitsuka, ta ni ts'i mosi tu.")
43013012	Ariphomarigiza kwaogesa magulu, wáhwala valore achivala kahiri, chisha achisagala, na achiauza vivi, "Munagamanya gano godzomuhendera?
43013013	Mwimwi munaniiha Mwalimu na Bwana, na mu ahaki, maana, vivyo ndivyo nirivyo.
43013014	Ndo mimi Bwana wenu na Mwalimu wenu, nidzimogesa magulu phapha, na mwimwi namwi bee nimogesane magulu dza vivyo.
43013015	Gaga godzogahenda ni mufano nidzimup'a kwa ta namwi muhende dza vivi vyodzomuhendera.
43013016	Ninamwambira jeri-jeri, mugulwa muhumiki ts'i mubomu kuchira muguliwe, na ahumwaye ts'i mubomu kuchira ye amuhumaye.
43013017	Baha mwimwi muchikala mundagahenda maneno gago, maana, mudziima munagamanya vivi."
43013018	Jeso wáenderera kugomba achamba, "Gago godzogagomba, k'aga dzulu yenu mwimwi mosi. Mino ninamumanya mosi mwimwi omutsagula. Ela náhenda vivyo kwa kuchimiza Andiko ra Mulungu rambaro, 'Yerya hosi chakurya udzinigalukira.'
43013019	Mino gago nidzimwambira chimbere gachikala k'agadzangwe ta kulairira, kwa ta phondolairira mwidime kukuluphira kukala, mimi ndimi yiye K'irisito.
43013020	Ninamwambira jeri-jeri, amupigaye karibu yeyosi nimuhumaye, bee unanipiga karibu ta mimi nami, na anipigaye karibu mimi, bee unamupiga karibu yuyat'u yenihuma."
43013021	Ariphomarigiza kugomba gago, Jeso wáyugika muno rohoni, ta phapho achisema kukala, "Ninamwambira jeri-jeri, mumwenga wenu bee undaniguza."
43013022	Anafunzie achilolana, ela k'aamumanyire yekala unamuhadza.
43013023	Mwanafunziwe mumwenga yekala unamuhenza muno wákala usegere kutuwirizana naye.
43013024	Ndo Simoni P'etero achimufinyira dzitso mwanafunzi yiye kumwamba, "Muuze ye mwalimu pho ni ani yendemuguza."
43013025	Ndo yiye mwanafunzi achimuvumbamira Jeso, achimuuzira pho sikironi vivi, "Bwana, yendehenda go ni ani?"
43013026	Jeso achiudzidza achamba, "Yendemup'a chichi chisiku cha mukahe chondochits'ats'a mutsuzini, ndiye." Ndo achichits'ats'a mutsuzini, na achimup'a Juda, mwanangwa wa Isikariyoti.
43013027	Juda ariphochiphokera chisiku chicho, achiphenywa ni Shetani. Ndo Jeso achimwamba, "Ro ririro undarihenda, bee rihende maruru!"
43013028	Ela k'aphana ta mumwenga wa arat'u okala asegere phapho yemanya kwadze Jeso wámwamba vivyo.
43013029	Kwahivira Juda wákala ni mwiki wa kasanduku ka p'esa, anjine ao áona kukala, wákala udzimwamba akagule miyo yokala yinahenzwa pho ts'ikuk'uuni, hebu akalavye chochosi kwa achiya.
43013030	Ndo Juda ariphochirya cho chisiku cha mukahe tu, achilaa konze kare, na ta kwákala ni usiku.
43013031	Juda aripholaa, Jeso wáamba, "Vivi ubomu wangu mimi Mut'u yelaa dzulu unang'azwa, na mimi nami ninang'aza kukala, Mulungu ni mubomu.
43013032	Na niching'aza kukala, Mulungu ni mubomu, Mulungu naye undang'aza ubomu wangu nirio ninao mimi, na gago undagahenda sambi yenye.
43013033	Anangu, nicheri namwi kwa ukati uchache tu. Uo uchisira mwimwi mundanitsakula, ela vivi ninamwambira dza vyoaambira Ayahudi kukala, 'Nendako mwimwi k'amwidima kudza.'
43013034	Anangu, ninamup'a lagizo iphya, naro ni kwamba, mwimwi henzanani. Na henzanani dza nirivyomuhenza mimi.
43013035	Muchihenzana, at'u osi andamanya kukala, mwimwi mu anafunzi angu."
43013036	Simoni P'etero achimuuza vivi, "Kwani wendaphi Bwana we?" Jeso achiudzidza achamba, "Nendako k'widima kunituwa vivi, ela undanituwa chidzakoche."
43013037	P'etero achimwamba, "Bwana, kwadze ts'iidima kukutuwa vino? Mimi ni kwete ta kufa kwa dzuluyo!"
43013038	Jeso achimuudzidza achimwamba, "Uwe u kwete jeri ta kufa kwa dzulu yangu? Ninakwambira jeri-jeri, usiku wa rero jogolo k'arindaika, phots'o uwe kukala udzinitina k'ano t'ahu!"
43014001	Jeso wá-aamba anafunzie, "Muts'iyugike mwenu myoyoni. Mwimwi mukuluphireni Mulungu, na nikuluphirani mimi nami.
43014002	Kuuka kwangu bee ni kwa kwendamubambanyira phat'u, maana, nyumbani mwa Baba muna makalo manji. Kala maneno gago ts'i ga jeri, ningari ts'imwambirire ninendamubambanyira phat'u.
43014003	Na nichendamubambanyira makalo, nindauya nidze nimuhwale, kwa ta namwi mukakale phondokala mimi.
43014004	Munayimanya yo njira ya ko nendako mwimwi."
43014005	T'omasi achimuuza vivi, "Aa! Bwana, ko wendako tu sino k'ahukumanya. H'aya yo njira ya kuhufisako hundayimanyadze?"
43014006	Jeso achimuudzidza achimwamba, "Mimi ndimi njira, ujeri na uzima. K'akuna aidimaye kudza kwa Baba phots'onichirira mimi.
43014007	Kwahivira mwimwi munanimanya, bee ta Baba naye munamumanya. Na kwanzira vivi na kwenderera, munamumanya ye Baba, na mwámona."
43014008	Filipu achimwamba, "Bwana, hwonyese ye Baba Mulungu, na vivyo vindahutosha."
43014009	Jeso achimuudzidza achimwamba, "Filipu, mimi vyodzosagala namwi mwimwi, ela we k'udzangwe kunimanya? Yedzenona mimi, udzimona ta Baba Mulungu naye. H'a wambadze, 'Hwonyese ye Baba Mulungu we?'
43014010	K'ukuluphira we kukala, mino ni ndani mwa Baba Mulungu, na Baba Mulungu naye u mwangu ndani? Maneno nimwambirago ts'i gangu mwenye tu, ela Baba Mulungu ariye unasagala mwangu ndani ndiye ahendaye kazize kuchirira mimi.
43014011	Mwimwi nikuluphirani nichamba kukala, mimi ni ndani mwa Baba Mulungu, na Baba Mulungu naye u mwangu ndani, hebu nikuluphirani kwa zo kazi zozihenda.
43014012	Ninamwambira jeri-jeri, anikuluphiraye mimi, yiye naye undahenda kazi dza zo nizihendazo mimi, na ta undahenda kazi bomu kuchira zizo, kwakukala, mimi ninenda kwa Baba.
43014013	Ndo chochosi chondovoya kwa dzina rangu, nindachihenda, kwa ta ubomu wa Baba wonyeswe kuchirira mimi Mwanawe.
43014014	Kwa vivyo, muchinivoya chochosi kwa dzina rangu, mino nindachihenda."
43014015	Jeso wáenderera kugomba achamba, "Anangu, mwimwi muchikala munanihenza, bee mundagatuwa malagizo gangu.
43014016	Nami nindamuvoya Baba Mulungu, naye undamup'a Mwavizi munjine, yendekudzakala namwi ta kare na kare.
43014017	Mwavizi yiye ni Roho wa Mulungu wa ujeri, na at'u a dunia k'aaidima kumuphokera, maana, k'aamona, na k'aamumanya. Ela mwi munamumanya, maana, unasagala kati yenu, na undakala mwenu ndani.
43014018	Mino mwimwi ts'indamuricha dza anachiya; nindamuuyira kahiri.
43014019	Uu ukati uchache udzao uchisira, at'u a dunia k'aandanona kahiri, ela mwimwi ndimwi ondonona. Mwimwi mundakala na uzima kwakukala, mimi nindauya muzima.
43014020	Ts'iku yiyo nichifufuka, mundamanya kukala, mimi ni ndani mwa Baba, mwi namwi mu mwangu ndani, na mimi nami ni mwenu ndani.
43014021	Aphokeraye malagizo gangu na kugatuwa, ndiye anihenzaye. Na anihenzaye mimi, undahenzwa ni Baba, nami nindamuhenza na kudzonyesa lwazu-lwazu kwakwe."
43014022	Juda munjine (ts'i huya mwanangwa wa Isikariyoti) achamba, "Bwana, kwadze undadzonyesa kwehu siswi tu, ela k'undadzonyesa kwa at'u a dunia?"
43014023	Jeso achimuudzidza achimwamba, "Mut'u achinihenza mimi, bee niagatuwe maneno gangu. Achigatuwa, Baba undamuhenza mut'u yiye, na mimi na Baba, hundakwendasagala naye mut'u yiye.
43014024	Ela mut'u yets'enihenza mimi, bee k'agatuwa maneno gangu. Na manyani kukala, gago maneno mugasikirago ts'i gangu mwenye, ela galaa kwa Baba Mulungu yenihuma.
43014025	Maneno gago nidzimwambira vivi hucherivyo hosini,
43014026	ela ye Mwavizi, yaani Roho wa Mulungu, ariye Baba Mulungu undamuhuma adze kwenu kwa dzina rangu, undakudzamufunza chila chit'u, na amukumbikize gosi gomwambira.
43014027	Mimi ninamurichira reri, na reri yangu nimup'ayo k'ayinga dza reri yilaviwayo ni at'u a dunia. Ndo muts'iyugike mwenu myoyoni, hebu kukala aoga.
43014028	Mimi námwambira kare mwimwi kukala, nindamuricha, ela mino ni seti nimuuyire kahiri! Ndo kala mwimwi munanihenza jeri, mungari kukala munahamirwa kwakukala, ninenda kwa Baba Mulungu, maana, ye Baba Mulungu ni mubomu kuchira mimi.
43014029	Nidzimwambira gago vivi chimbere gachikala k'agadzangwe kulairira, kwa ta phondolairira mwidime kukuluphira.
43014030	Mino ts'indagomba namwi maneno manji kahiri, kwakukala, mutawali wa yiyi dunia unanituwa. Yiye ts'i kwamba unaniidima,
43014031	ela ninahenda golagizwa ni Baba Mulungu, kwa ta at'u a dunia amanye kukala, ninamuhenza Baba Mulungu. Ndo unukani huphaukeni phapha!"
43015001	Jeso wáenderera kugomba achamba, "Enehu, mimi bee ndimi sina ra muhi wa muzabibu wenye, mwi mu vitai, na Baba Mulungu ndiye mundimwa.
43015002	Ndo ye Baba Mulungu ariye ndiye mundimwa nikuvitema vitai vyangu vyosi vyots'ovyala t'ude, na vitai vivyalavyo, nikuvitsanira, kwa ta vikaze kuvyala muno.
43015003	Mwimwi dza vitai vivyalavyo, mudzitsanirwa kare, kwa ro neno niriromwambira.
43015004	Ndo endererani kukala mwangu ndani, nami nindaenderera kukala mwenu ndani. Chitai k'achiidima kuvyala t'ude chichikala chitemwa. Chivyala tu, chichikala chi phakwe muhini. Kwa vivyo, mwimwi namwi k'amwidima kuvyala t'ude za mimi muzabibu wenye muts'iphoenderera kukala mwangu ndani.
43015005	Mimi nidzimwambira, na ninamwambira kahiri kukala, mimi ndimi ro sina ra muzabibu, namwi mu vitai. Ndo mwimwi muchenderera kukala mwangu ndani, nami mwenu ndani, mundavyala t'ude nyinji, kwakukala, phots'o mimi bee k'amwidima kuvyala zo t'ude zangu.
43015006	Mut'u ats'iphoenderera kukala mwangu ndani, unga dza chitai chotemwa. Kwa vivyo, nikutsuphwa na kuuma. Na vitai dza vivyo ndivyo vipigwavyo maiyi na kochwa.
43015007	Muchenderera kukala mwangu ndani, na maneno gangu muchenderera kugaika mwenu myoyoni, voyani chochosi muhenzacho, namwi mundahenderwa.
43015008	Muchivyala t'ude nyinji, na konyesa vivyo kukala mu anafunzi angu a jeri, at'u andamulika Baba Mulungu muno.
43015009	Mino ninamuhenza mwimwi dza virat'u Baba Mulungu anihenzavyo mimi. Ndo mwimwi endererani kukala mwangu menzwani.
43015010	Muchigatuwa malagizo gangu, mundaenderera kukala mwangu menzwani, dza mimi virat'u vyotuwa malagizo ga Baba, na ninaenderera kukala mwakwe menzwani.
43015011	Mimi nidzimwambira maneno gago, kwa ta raha yangu yikale mwenu ndani, na kwa ta raha yenu yikale ya kamare.
43015012	Riri ndiro lagizo rangu: henzanani dza vyo nimuhenzavyo mimi.
43015013	K'akuna mut'u wa menzwa bomu kuchira yiyi ya mut'u kudzilavya kufa kwa dzulu ya asenae.
43015014	Ndo mwimwi mu asena angu muchigahenda go nimulagizago.
43015015	Mino mwimwi ts'imwiha ahendikazi kahiri, kwakukala, muhendikazi k'agamanya go gahendwago ni tajiriwe. Gago ndigo gatumago ta mino nidzimwiha asena angu, maana, gosi gogasikira kulaa kwa Baba Mulungu, mwimwi námumanyisa.
43015016	Mwimwi k'amunitsagulire, ela mino námutsagula, na nichimuhuma kwa ta mwende mukavyale t'ude zondaenderera ta kare na kare, na phapho Baba Mulungu undamup'a chochosi chondovoya kwa dzina rangu.
43015017	Ndo lagizo rangu kwenu ni riri: henzanani."
43015018	Jeso wáenderera kugomba achamba, "Enehu, at'u a dunia achimumena, kumbikirani kukala, áanza kunimena mimi.
43015019	Kala mwimwi mu at'u a dunia, o at'u a dunia angari kumuhenza dza anziao. Ela kwahivira k'amu at'u a dunia, ta ni námutsagula kulaa kati ya o at'u a dunia, ndo ao adzimumena.
43015020	Munagakumbikira gara maneno gomwambira kukala; 'Mugulwa muhumiki ts'i mubomu kuchira tajiriwe'? Ndo kwahivira ao ánihendera mauku, bee andamuhendera mauku ta mwimwi. Na kalapho átuwa mafunzo gangu, ta go genu nago angari kugatuwa.
43015021	Ao andamuhendera gago gosi kwa dzulu yangu, maana, k'aamumanya yenihuma.
43015022	Kala mimi ts'idzireaambira maneno ga Mulungu, k'aangakalire na dambi, ela vino k'aaidima kudzihehera kukala, k'aana dambi.
43015023	Yedzenimena mimi, bee ta Baba naye udzimumena vivyo.
43015024	Kala mimi ts'ihendere kazi kati yao zirizo k'azidzangwe kuhendwa ni mut'u munjine yeyosi, k'aangakalire na dambi. Ela vino ázona zo kazi zozihenda, na achinimena na Baba vivyo.
43015025	Ndo gago gáhendeka kwa gachimize Andiko rambaro, 'At'u ánimena bule!'
43015026	Ela mino nindamuhumira Mwavizi kulaa kwa Baba Mulungu, na yiye ni ye Roho wa Mulungu wa ujeri. Yiye undalaa kwa Baba Mulungu, na achimudzira undalavya ushaidi dzulu yangu.
43015027	Ndo mwimwi namwi aambireni at'u dzulu yangu kwakukala, mwákala nami hangu mwanzo.
43016001	Mimi nidzimwambira maneno gago gosi kumujenga, kwa ta muts'iuye nyuma.
43016002	O at'u a dunia andamuvuguza masinagogini. Na mwanzo ta ukati unadza urio mut'u undakala uchiulaga mumwenga wenu, ye unaona anamuhikirahikira Mulungu.
43016003	Na ao andagahenda maneno gago kwakukala, k'aamumanyire Baba Mulungu, na ta mimi.
43016004	Ndo nidzimwambira maneno gago, kwa ta ukatiwe uchifika, mudze mukumbikire kukala, námwambira kare gago. Mino maneno gago ts'imwambirire hangu mwanzo kwakukala, neri ni namwi."
43016005	Jeso wáenderera kugomba achamba, "Ela vino ninenda kwa yenihuma; na heka k'aphana ta mumwenga wenu aniuzaye ga ko nendako?
43016006	Hata its'iphokala mwi mudziudzala shenene myoyoni kwakukala, nidzimwambira maneno gago.
43016007	Bee ninamwambira jeri mino, kuuka kwangu ni maneno madzo kwenu, maana, nits'iphouka, yiye Mwavizi k'andamukudzirira. Ela nichenda, nindakwendamuhuma amudzirire.
43016008	Ye Mwavizi achidza, undaafunulira lwazu-lwazu at'u a dunia kukala, ana dambi, k'aana haki na ulamuli wao ni wa ulongo.
43016009	Yiye undaafunulira kukala, ana dambi, kwakukala, k'aanikuluphira.
43016010	Undaafunulira k'aana haki, kwakukala, ninenda kwa Baba, namwi k'amundanona kahiri.
43016011	Na undaafunulira ulamuli wao ni wa ulongo, kwakukala, ye mutawali wa yiyi dunia ulamulwa.
43016012	Mimi nicheri na manji ga kumwambira, ela k'amwidima kugagwira vivi.
43016013	Ela ye Roho wa ujeri achidza, undamulongoza mumanye ujeri wosi, maana, yiye k'andagomba gakwe mwenye, ela undagomba chila arisikiraro, na undamwambira chimbere maneno garigo gandalairira.
43016014	Yiye Roho undaonyesa ubomu wangu, maana, undahwala garat'u gangu amwambire mwimwi.
43016015	Vya Baba vyosi ni vyangu. Gago ndigo gatumago ta nidzimwamba, ye Roho wa Mulungu undahwala garat'u gangu amwambire."
43016016	Jeso wáenderera kwamba, "Usere ukati uchache nimuyaye, na ukati uchache uchichira, munone vivyo kahiri!"
43016017	Phapho anafunzie anjine achiuzana vivi, "Unaambadze yuno achamba, 'Usere ukati uchache nimuyaye, na ukati uchache uchichira, munone vivyo kahiri!'? Na unaambadze achamba, 'kwakukala, ninenda kwa Baba Mulungu!'?"
43016018	Ndo ao áenderera kuuzana-uzana, "Unaambadze yuno achamba, 'Ukati uchache'? K'ahugamanya gago gakwe agombago."
43016019	Jeso wámanya kukala, ákala ahenza amuuze gago. Ndo achiaamba, "Vidze, munauzana-uzana dzulu ya godzokala ninagagomba phodzamba, 'Usere ukati uchache nimuyaye, na ukati uchache uchichira, munone vivyo kahiri!'?
43016020	Bee, ninamwambira jeri-jeri, mwimwi mundarira na mugwirwe ni mukunguru, ela at'u a dunia o andahamirwa. Mundashononeka, ela shenene yenu yindagaluka raha.
43016021	Mwimwi bee mudzihwalana na t'adi ya muchet'u wa t'umbo. Muchet'u wa t'umbo achikala unasikira utsungu, undamona utsukirwa kwakukala, ukatiwe wa kusikira lwembe lunatsinza ufika. Ela achivyala mwanawe tu, riki zizo zosi nikuzinyala ta ukamona unatseka-tseka kwakukala, uvyala mut'u phapha duniani.
43016022	Ndo ni dza mwimwi namwi, vivi muna shenene. Ela nindamona kahiri, na phapho mundahamirwa, na k'aphana mut'u yendemuusira raha yiyo.
43016023	Ts'iku yiyo k'amundaniuza ut'u. Ninamwambira jeri-jeri, Baba Mulungu undamup'a chila chit'u chondomuvoya kwa dzina rangu.
43016024	Mwimwi ta vivi k'amudzangwe kuvoya chochosi kwa dzina rangu. Ndo voyani namwi mundahewa, na kuhamirwa kondohamirwa mwimwi, bee kundakala kwa kamare.
43016025	Mimi nidzimwambira chit'adi maneno gago. Ela ukati unadza urio ts'indagomba namwi chit'adi kahiri, ela nindamwambira maneno ga Baba Mulungu lwazu-lwazu.
43016026	Ts'iku yiyo, mundavoya kwa dzina rangu, na vivyo ts'i kwamba ninaamba nindamuvoyera kwa Baba Mulungu.
43016027	Ts'ivyo nambavyo vivyo, maana, yiye Baba Mulungu mwenye unamuhenza mwimwi, kwakukala, mwimwi namwi mudzinihenza, na munakuluphira kukala, nálaa kwa Mulungu.
43016028	Mimi nálaa kwa ye Baba Mulungu nichidza phapha duniani, na vino ninauka duniani ninenda kwa Baba Mulungu."
43016029	Phapho anafunzie achimwamba, "Ee, vivi bee unahwambira lwazu-lwazu kamare, ta k'uhumira t'adi kahiri.
43016030	Vivi bee hudzimanya kukala, uwe unamanya chila chit'u, ta mut'u k'atakiya kukuuza. Kwa vivyo, vivi vinahuhenda hukuluphire kukala, wálaa kwa Mulungu jeri."
43016031	Jeso achiaudzidza achiaamba, "Vidze, munakuluphira vino?
43016032	Bee ukati unadza, na ta mwanzo ni ufika kare, urio mundatsamukana mwimwi. Chila mumwenga wenu undakwenda kwao, na mino mundaniricha hichiyangu. Ela mino ts'i hichiyangu kwakukala, Baba Mulungu u phamwenga nami.
43016033	Enehu, nidzimwambira maneno gago, kwa ta mukale mwangu ndani, na phapho mukale na reri. Phapha duniani mundapata riki, ela kalani angumbau, maana, mino yiyi dunia nidziyirima."
43017001	Jeso ariphomarigiza kugomba gago, wálola dzulu mulunguni achamba, "Baba, ufika o ukati! Ndo ung'aze o ubomu wa mimi Mwanao kwa ta mimi Mwanao nami, niung'aze o ubomuo,
43017002	dza virat'u vyonip'a widimi dzulu ya at'u osi mimi Mwanao, kwa ta niap'e uzima uphya wa kare na kare arat'u osi onip'a.
43017003	Na uzima uphya wa kare na kare ni uu: at'u akumanye uwe Mulungu wa jeri wa hicheyo, na animanye vivyo mimi Jeso K'irisito yenihuma.
43017004	Mimi náng'aza ubomuo phapha duniani, kwa kumala kuyihenda kaziyo yonip'a.
43017005	Ndo vivi Baba, ninakuvoya ung'aze ubomu wangu ko mulunguni, ubomu urat'u okala hunao hosi hangu dunia k'ahudzangwe kuyiumba.
43017006	Baba, aa at'u onip'a kulaa mumu duniani, náang'azira uwe u ani. At'u aa ákala ni ako, ela uchialavya kwangu, nao nenoro adzirigwira.
43017007	Vivi anamanya kukala, chila chit'u niricho nacho, chilaa kwako.
43017008	Maana, mino náap'a garat'u maneno gonip'a uwe, nao achigaphokera. Vivi anamanya jeri kukala, nálaa kwako, na anakuluphira kukala, uwe ndiwe yenihuma.
43017009	Mimi vivi ninaavoyera aa. Mino ts'ivoyera at'u a dunia, ela ninaavoyera aa onip'a uwe, maana, ni at'uo.
43017010	Na at'uo osi ni angu, na at'u angu osi ni ako, na ao anaenderera kung'aza kukala, mimi ni mubomu.
43017011	Mimi vivi ninadza kwako, ts'indasagala duniani kahiri, ela aa at'u angu acheri phapha duniani. Baba mutakatifu, arinde na wamanyirire t'ot'ot'o kwa widimi wa dzinaro, dzina ririro wánip'a mimi, kwa ta aidime kukala chit'u chimwenga dza mimi na uwe hurivyo chit'u chimwenga.
43017012	Ts'iku zosi zodzokala nao, nidziarinda t'ot'ot'o kwa widimi wa dzina ronip'a. Mimi aa osi nidziarinda t'ot'ot'o ta k'aphana ta mumwenga yeyaya, ta ats'iphokala yekala udzambwa undayaya, kwa ta Maandikogo gachimire.
43017013	Ela vino ninadza kwako, na ninavoya maneno gaga vivi nicherivyo phapha duniani, kwa ta at'u aa ahamirwe dza vyo nihamirwavyo mimi.
43017014	Aa náasumurira nenoro, nao achiriphokera, na at'u a dunia adziamena kwakukala, aa ts'i a dunia dza mimi nirivyo ts'i wa dunia.
43017015	Mimi ts'i kwamba ninavoya wause phapha duniani, ela ninavoya wamanyirire t'ot'ot'o na yuyat'u Mui.
43017016	Aa ts'i a dunia dza mimi nirivyo ts'i wa dunia.
43017017	Dziikire t'ot'ot'o aa at'u angu kuchirira ujerio, urio ni nenoro.
43017018	Mimi ninaahuma mumu duniani dza virat'u vyenye vyonihuma uwe duniani;
43017019	na mimi mwenye ninadziikat'o kwa kaziyo tu, kwa dzulu yao, kwa nao adziiket'o jeri kwa kaziyo tu bahi."
43017020	"Baba, ninaavoyera aa at'u angu, na chisha ninaavoyera ta o anjine ario andanikuluphira kwa neno rondosumurirwa ni aa,
43017021	kwamba osini akale chit'u chimwenga Baba, dza virat'u uwe urivyo mwangu ndani, na mimi nirivyo mwako ndani. Ninavoya vivyo kwamba akale mwehu ndani, kwa ta at'u a dunia akuluphire kukala, uwe wánihuma jeri.
43017022	Mimi nidziang'azira o ubomu onip'a uwe, kwa ta akale chit'u chimwenga dza mimi na uwe hurivyo chit'u chimwenga,
43017023	mimi nikale mwao ndani, nawe ukale mwangu ndani, kwa ta hosini hukale chit'u chimwenga kamare, na phapho at'u a dunia amanye kukala, uwe ndiwe yenihuma, na unaahenza at'u ao dza vyo unihenzavyo mimi.
43017024	Baba! Ninahenza o at'u onip'a adze akale nami phondokala mimi, kwa ta aone ubomu wangu, ubomu urat'u onip'a kwakukala, wánihenza, phokala ta urumwengu k'audzangwe kuumbwa.
43017025	Baba muhaki, at'u a dunia k'aakumanya, ela mino ninakumanya, na aa at'u angu nao anamanya kukala, ndiwe yenihuma.
43017026	Aa at'u angu náang'azira uwe u ani, na nindaenderera kuhenda vivyo, kwa ta yo menzwa uriyo nayo kwangu yikale mwao ndani, na kwa ta mimi nami nikale mwao ndani."
43018001	Jeso ariphomala kuvoya mavoyo gago, wáuka na anafunzie, achahula det'e ra Kedironi achenda o upande unjine, kuriko kwákala kuna kadzunda ka mizeituni, na yiye achendaphenya phapho na anafunzie.
43018002	Juda, yekala undamuguza Jeso, wákala unakamanya pho karipho kadzunda kako, kwakukala, Jeso wákala achonana na o anafunzie kuko mara kwa mara.
43018003	Ndo Juda achilongoza gingi ya shikari na arinzi a hekalu kulaa kwa makuhani abomu, na Afarisayo. Ao ákala ana myundu, magundu, mikalanga, na mataa, na Juda achidza nao vivi ta pho kadzundani.
43018004	Jeso wákala unagamanya gosi gokala gandamupata. Ndo yo gingi ya shikari na o arinzi ariphofika pho kadzundani, ye achidzilavya achiauza vivi, "Ni ani ye mumutsakulaye?"
43018005	O achimuudzidza achimwamba, "Hunamutsakula Jeso muchina Nazareti!" Jeso achiaamba, "Mimi bee, ndimi yiye." Juda yemuguza Jeso wákala wimire phapho phamwenga nao.
43018006	Jeso ariphoamba, "Mimi ndimi yiye," alume átinira nyuma ta achigwa.
43018007	Jeso achiauza kahiri, "Ni ani ye mumutsakulaye mwi?" O achimuudzidza achimwamba, "Jeso muchina Nazareti mba!"
43018008	Jeso achiaamba, "Bee samba nidzimwambira kare mwi kukala, mimi ndimi yiye. Kwa vivyo, muchikala munatsakula mimi, h'a bee nigwirani mimi kare, ano anjine o aricheni ende vyao."
43018009	Jeso wágomba vivyo kuchimiza garat'u maneno gokala udzigagomba ukati phokala unavoya kukala, "Náarinda t'ot'ot'o aa osi onip'a, ta k'aphana ta mumwenga yeyaya."
43018010	Simoni P'etero wákala una upanga. Ndo phapho achiutsomola kare maruru achimutema Maliko muhendikazi wa kuhani mubomu, achimutosa sikirore ra kulume.
43018011	Jeso achimwamba P'etero, "H'ai, h'ai, h'ai! Udza upangao mwakwe chowani. Shenene yiyi nápangirwa ni Baba Mulungu, na k'amwidima kuyiziza yits'inipate!"
43018012	Yiyat'u gingi ya shikari na mubomu wao na o arinzi a Chiyahudi ámugwira Jeso achimufunga mikowa.
43018013	Ariphomala kumufunga mikowa, ámuphirika kwa Anasi kwanza, maana, Anasi wákala ni mutsedzangwa wa Kayafa, yekala ndiye kuhani mubomu mwaka uo.
43018014	Kayafa ndiye yekala udziaambira o vilongozi a Ayahudi anjine kukala, ni baha mut'u mumwenga kufa kwa dzulu ya at'u osi.
43018015	Simoni P'etero na mwanafunzi munjine ámutuwa Jeso. Yiye mwanafunzi munjine wákala ni musenangwa wa ye kuhani mubomu Anasi. Kwa vivyo, achendahenzezwa kuphenya phamwenga na Jeso ta mo bomani mwa ye kuhani mubomu,
43018016	ela P'etero ye achisala konze phephi na o muyango. Chidzakoche, ye mwanafunzi yekala ni musenangwa wa ye kuhani mubomu achilaa konze achendamwambira ye musichana yekala unaimirira o muyango, amuhenzeze P'etero naye aphenye. Musichana achikubali, achimuvugulira muyango P'etero achiphenya ndani.
43018017	Ye musichana yekala u muyangoni achimuuza P'etero vivi, "Chisha, we ukale k'u mumwenga wa anafunzi a yuno mut'u yedzegwirwa?" P'etero achimuudzidza achimwamba, "H'a-a, ts'i mumwenga wa anafunzie mino."
43018018	Ahendikazi na arinzi ákala akut'a moho wa makala anaoha kwakukala, kwákala kuna p'eho. Ndo P'etero naye achendaima phapho koha o moho.
43018019	Mo ndani, ye kuhani mubomu Anasi wáanza kumuuza maswali Jeso dzulu ya anafunzie, na mafunzo gokala ufunza.
43018020	Jeso achimuudzidza achimwamba, "Mimi nidzifunza at'u a dunia jamani, maana, nidzifunza masinagogini, na hekaluni k'ano nyinji, mut'u monanamo Ayahudi osi, na hebu ts'ifunzire neno rorosi chisiri-siri.
43018021	Ndo kwadze sambi, unaniuza kahiri mimi? Uchikala una maswaligo, auze arat'u nirioafunza. Ao anagamanya goafunza."
43018022	Ariphomarigiza kugomba gago, murinzi mumwenga yekala wimire phephi naye wámupiga ukofi na achimwamba, "Uts'imuudzidze hivyo kuhani mubomu!"
43018023	Jeso achimuudzidza achimwamba, "Mimi nichikala nidzigomba mai, h'aya gaseme phapha chila mumwenga agasikire! Ela nichikala nidzigomba madzo, heka sambi unanipiga?"
43018024	Anasi ariphomala kumuuza-uza Jeso, wálagiza aphirikwe kwa kuhani mubomu Kayafa, na kuno ufungwa mikowa vivyo, naye achiphirikwa.
43018025	Ukati uo, P'etero wákala ucheri kwima phapho unaoha moho. Ndo o at'u okala a phapho achimuuza vivi, "Chisha, we samba u mumwenga wa anafunzi a mut'u yuno yedzegwirwa?" P'etero achigakahala gago achamba, "Ts'i mumwenga wa anafunzie mino!"
43018026	Phapho phákala phana muhendikazi mumwenga wa ye kuhani mubomu Anasi. Yiye wákala ni mubaringwa wa yuyat'u yetoswa sikiro ni P'etero, naye achimuuza achimwamba, "Samba nidzikona u phamwenga naye we kura kadzundani?"
43018027	P'etero achirema kahiri, na phapho kare jogolo richiika.
43018028	Jeso ariphophirikwa kwa Kayafa, yiye wámuuza maswali ta p'eho za kucha. Ndo kunahendawewe, vilongozi a Ayahudi ámuusa Jeso pho pha Kayafa, achimuphirika dzumba ra utawali ra Arumi. Ela o vilongozi a Ayahudi k'aaphenyere mo ndani ya ro dzumba. Maana, kala áphenya, angari ákahazwa kurya P'asaka, kwakukala, angari áambwa ts'i atakatifu kwa aphenya nyumba ya at'u ario ts'i ya Ayahudi.
43018029	Ariphokala adzimuhumira Pilato mut'u akaambirwe dzulu ya Jeso, Pilato wáatuwa ko konze achendaauza vivi, "Mudzikudzamulumbira kwa kosa rani yuno?"
43018030	O achimuudzidza achimwamba, "Kala mut'u yuyu k'ahendere mai, hungari k'ahumurehere kwako."
43018031	Pilato achiaamba, "H'a bee achikala wáhenda mai, muhwaleni enye mukamulamule kutuwirizana na shariya yenu." O Ayahudi achimuudzidza vivi, "Chishariya, siswi k'ahuhenzezwa kunyonga mut'u."
43018032	(Ayahudi ágomba vivyo kwa achimize gokala gasemwa chimbere ni Jeso dzulu ya vyokala undafa).
43018033	Pilato achiuya mo ndani ya dzumba ra utawali, na achiaamba o shikari amuphenyeze ye Jeso mo ndani. Ndo kuko achimuuza vivi,"We ndiwe Mufalume wa Ayahudi?"
43018034	Jeso achimuudzidza achimwamba, "We go uniuzago ni gako uwe mwenye, hebu we go wáhendaambirwa ni at'u anjine dzulu yangu?"
43018035	Pilato achimuudzidza achimwamba, "Mino ninakuuza nimanye, we nawe unaniuza maswaligo. Kwani mino ni Muyahudi dza uwe? Hebu mino ndimi yekudzakugwira? At'uo mwenye na makuhani ndio odzokureha phapha. Sambi we nambira, wákosani?"
43018036	Jeso achimuudzidza achimwamba, " Ufalume wangu ts'i wa hipha duniani mino. Kala ufalume wangu ni wa phapha duniani, at'u angu angari apiga k'ondo kunihehera nits'igwirwe, na kuphirikwa kwa abomu a Ayahudi. Ela vino ufalume wangu ts'i wa hipha duniani!"
43018037	Phapho Pilato achimwamba, "Kwa vivyo, we u mufalume?" Jeso achimuudzidza achimwamba, "U muhaki uchinamba ni mufalume. Maana, mino návyalwa kwa gago, na nákudza duniani kudza-aambira at'u ujeri. Na chila mut'u ariye ni wa ujeri, unanisikiza."
43018038	Pilato achimwamba, "Ujeri nini?" Pilato ariphomarigiza kugomba gago, wáatuwa kahiri o Ayahudi ko konze ya ro dzumba achenda-aamba, "Mino ninamona mut'u yuyat'u k'ana kosa rorosi.
43018039	Ela kutuwirizana na ada yenu, ninimuvugulire mufungwa mumwenga ukati wa P'asaka. Sambi vino, mukale munanihenza nimuvugulire ye mufalume wa Ayahudi?"
43018040	Phapho o at'u achiudzidza k'ululu achamba, "H'a-a, k'ahumwenzi yiye. Sino huvugulire Baraba!" (Baraba wákala ni mumwenga wa chikundi chokala chinahenza chipinduwe sirikali.)
43019001	Ndo Pilato wámulagizira Jeso ahwalwe na apigwe vibok'o.
43019002	Na shikarie achilinga chiremba cha vitai vya miya, achimuvika chitswani, na achimuvika zurungi ra rangi ya zambarawe.
43019003	Achikala anadza achidza pho mbereze na kumwamba, "H'a k'amuna ut'u baba, mufalume wa Ayahudi?!" Chisha amupige makofi.
43019004	Shikari ariphomala kumupiga, na kumuhenda chinyago Jeso, ámuudza kwa Pilato. Pilato achilaa konze kahiri achiaamba, "Mwi, mino yuyu mut'u nidzimwamba arehewe phapha phonze mudze mumone, ela manyani kukala, ulamuli wangu ni uo wa kukala, ts'imona una kosa rorosi."
43019005	Ndo Jeso achilaviwa konze na kuno uvala cho chiremba cha vitai vya miya, na zurungi ra zambarawe. Pilato achiaamba, "H'aya hiye ye mut'u!"
43019006	Ela o makuhani abomu na arinzi ariphomona tu, ágomba k'ululu achamba, "Muulage kwa kumukot'a misumari musalabani! Muulage kwa kumukot'a misumari musalabani!" Pilato achiaamba, "Aa, h'a hiye, muhwaleni mwimwi enye mukamuulage kwa kumukot'a misumari musalabani, maana, mino ts'imona una kosa rorosi."
43019007	O Ayahudi achimuudzidza achimwamba, "Sino hunayo shariya, na kutuwirizana na shariya yiyo, ni seti anyongwe, kwakukala, wádzihenda hangwe ni Mwanangwa wa Mulungu."
43019008	Pilato ariphosikira gago, wákaza kuphenywa ni woga muno.
43019009	Ndo achiuya mo dzumbani ra utawali, naye achendamuuza Jeso vivi, "Kwani we wálaaphi?" Ela Jeso ye k'audzidzire neno rorosi.
43019010	Phapho Pilato achimwamba, "Aa, k'uniudzidza we! K'unimanya mino nina widimi wa kukuvugula na kukuricha tsare, na widimi wa kukulavya ukaulagwe kwa kukot'wa misumari musalabani?"
43019011	Jeso achimuudzidza achimwamba, "K'ungakalire na widimi wowosi kamare dzulu yangu kala k'uhewerwe kulaa dzulu. Kwa vivyo, yenilavya kwako, bee una dambi bomu kukuchira."
43019012	Pilato ariphosikira gago, wáheza kutsakula chila njira ya kumurichira tsare Jeso. Ela Ayahudi o achimwamba, "Uchimurichira tsare mut'u yiye, bee undakala u mudawa wa Kaisari. Maana, chila mut'u adzihendaye kukala, ni mufalume dza yiye, bee ni kukala unamupinga Kaisari!"
43019013	Ndo sambi Pilato ariphosikira maneno gago, achimulavya Jeso konze, achisagala chihi cha ulamuli, phat'u phaihiwapho "Phat'u pha Mawe," hebu "Gabata" kwa Chiburania.
43019014	Dzuwa rákala ri vitswani, na at'u ákala anadzibambanya, maana, Sabato ya ts'ikuk'uu ya P'asaka yákala yindaanza dziloniye. Ndo Pilato achiaamba Ayahudi vivi, "H'aya hiye mufalume wenu!"
43019015	O achigomba k'ululu achamba, "Muuse yiye! Muuse yiye! Na muulage kwa kumukot'a misumari musalabani!" Pilato achiauza vivi, "Vidze, vivi bee munahenza nimuulage kwa kumukot'a misumari musalabani mufalume wenu?" Makuhani abomu achimuudzidza achimwamba, "Sino k'ahuna mufalume munjine ta ni Kaisari tu!"
43019016	Ndo Pilato achimulavya Jeso kwao, kwa akaulagwe kwa kukot'wa misumari musalabani. Ndo shikari achimulongoza Jeso,
43019017	na yiye achilaa phapho na kuno utsukula musalabawe mwenye. Achenda naye vivi ta phat'u phaihiwapho "Phat'u pha Muma wa Chitswa" (ambapho phaihiwa "Goligota" kwa Chiburania).
43019018	Phapho ndipho ariphomuulaga Jeso kwa kumukot'a misumari musalabani, na at'u anjine airi; mumwenga mukonowe wa kulume na munjine mukonowe wa kots'o, Jeso ye achikala u pho kati-kati yao.
43019019	Ndo Pilato wákala udzandika dzina ra cheo chibaoni, na achamba chikakot'we pho dzulu-dzulu ya o musalaba wa Jeso. Dzina ra cheo riro rákala ni, "JESO MUCHINA NAZARETI, MUFALUME WA AYAHUDI."
43019020	Ayahudi anji árisoma ro dzina ra cheo rokala ridzandikwa phapho, kwakukala, phat'u phapho aripho Jeso wákot'wa misumari musalabani, phákala ni phephi na o mudzi. Na chisha, rákala ridzandikwa kwa viryomo vihahu, Chiburania, Chilatini na Chiyunani.
43019021	Ndo makuhani abomu achimwamba Pilato, "Rigaluze riro kulaa, 'Mufalume wa Ayahudi' rikale, 'Mut'u yuyu wádzamba, ni Mufalume wa Ayahudi.' "
43019022	Pilato achiudzidza achamba, "Vyodzandika mimi ni vivyo, k'avigaluzwa!"
43019023	Shikari ariphomukot'a misumari Jeso musalabani, áhwala mavaloge achigavya mafungu mane, fungu kwa chila shikari. Na árihwala ta zurungire naro, ririro rákala rishonwa phyululu.
43019024	Ndo o shikari achambana, "Nahuts'irahuleni riri zurungi, ela nahuripigireni k'ura ya k'amari hulole kumba ni ani yenderipata." Neno riro ráhendeka kwa richimize Andiko ra Mulungu rambaro, "Ágavyana mavalo gangu, na ta zurungi rangu achiripigira k'ura ya k'amari." Na vivi ndivyo vyohenda o shikari.
43019025	-
43019026	At'u okala aimire phephi na o musalaba wa Jeso ukati phokala o shikari anagavyana zo nguwo, ákala ni ameye, chaneye, Maryamu mukaza Kileopa, Maryamu muchina Magidala na mwanafunzi yekala unamuhenza muno. Jeso ariphomona ameye wimire phapho phephi na ye mwanafunzi yekala unamuhenza muno, wámwamba ameye vivi, "Sirikisa mayo! Yiye ni mwanao."
43019027	Chisha, achimugalukira ye mwanafunzi achimwamba, "Sirikisa dede, yiye ni ameyo." Na kulaira phapho, ye mwanafunzi wámuhwala ameye Jeso achendasagala naye kwakwe.
43019028	Jeso wákala unamanya kukala, gosi wákala udzigachimiza. Ndo chidzakoche achamba, "Ninasikira ch'iru" kwa achimize Andiko.
43019029	Phapho phákala phana bakuli ra divai ya ngwadu. Shikari mumwenga achivika kasiku ka godoro mo divaini na ts'a ya dat'a ra mwanzi, chisha achimulambisa Jeso.
43019030	Jeso ariphomiza yo divai ya ngwadu wáamba, "Nidziyimala kazi yangu vivi!" Ndo achivumbamisa usowe, achitosa rohoye.
43019031	Ts'iku yiyo yákala ni ya kudzibambanya, kwa ta dziloniye at'u aanze Sabato ya ts'ikuk'uu ya P'asaka. Ndo o abomu a Ayahudi ámuvoya ruhusa Pilato aahume shikarie akaavunze magulu o at'u okala akot'wa misumari misalabani, kwa afe maruru, na auswe pho misalabani. Ao ámuvoya ahende vivyo kwakukala, ákala k'aaenzi o at'u akale pho misalabani ta Sabato, na Sabato yiyo yákala yindakala bomu.
43019032	Ndo o shikari achendagavunza go magulu ga o at'u airi okala akot'wa misumari musalabani dza Jeso.
43019033	Ela ariphomufikira Jeso, ámona udzefa kare, na kwa vivyo, k'aamuvunzire magulu.
43019034	Ela shikari mumwenga achimudunga fumo ra mbavuni, na phapho kare milatso na madzi vichilaa.
43019035	(Yegaona gago, unalavya ushaidiwe, na ushudawe ni wa jeri na ye mwenye unamanya unagomba ujeri, kwa ta mwimwi namwi mukuluphire.)
43019036	Maana, maneno gago gáhendeka kwa gachimize Andiko rambaro, "K'aphana ta musozawe umwenga ondovunzwa."
43019037	Na chisha, kwa ta gachimize Andiko rinjine rambaro, "Andamulola yedzemudunga fumo ao."
43019038	Gariphosira gago, mut'u mumwenga aihiwaye Jesefu muchina Arimataya wákwendamuvoya ruhusa Pilato ya kuluhwala lufu lwa Jeso akaluzike. Jesefu wákala ni mwanafunzi wa Jeso, ela wákala u chisiri-siri kwa kogopha vilongozi a Ayahudi. Pilato achimuhenzeza, naye achendaluhwala lo lufu lwa Jeso.
43019039	Nikodemo naye, ariye pho mwanzo wákala ukwenda kwa Jeso na usiku, wákwenda phamwenga na ye Jesefu, na yiye wátsukula mutsanganyiko wa udi na ubani, wa k'ilo mirongo mihahu (30).
43019040	-
43019041	Phat'u phapho aripho Jeso wáulagwa, phákala phana kadzunda, na pho kadzundani phákala phana mbira mbiphya yokala yitsongwa dziweni, na k'ayidzangwe kuzikwa mut'u. Ndo ao ariphohwala lo lufu lwa Jeso, áluvika sanza ya kitani, na o udi na ubani achiutiya mumo kutuwirizana na maziko ga Chiyahudi.
43019042	Na achimuzika Jeso phapho kwakukala, Sabato yiyo ya ts'ikuk'uu ya P'asaka, yákala yi phephi na kwanza, na kamare kwahivira mbira yiyo yákala yi phephi kare.
43020001	Ziriphochira ts'iku mbiiri baada ya kuzikwa kwa Jeso, yákala ni ts'iku ya mwanzo wa juma ra Ayahudi. Ts'iku yiyo, Maryamu muchina Magidala wárauka chiramuko danidani ta kucheri na dziza, achenda ko mbirani kwa Jeso, na achendaona ro dziwe ra pho muyangoni rákala ridziuswa.
43020002	Ndo achikaza mairo achenda kwa Simoni P'etero na yuyat'u mwanafunzi munjine yekala achihenzwa ni Jeso muno. Achenda-aambira kukala, "Adzilulavya mo mbirani lo lufu lwa Bwana, na k'ahumanya kodzokwendalwika."
43020003	P'etero na ye mwanafunzi munjine achilaa, na achikazira kwenda ko mbirani.
43020004	Osi airi ákaza mairo, ela ye mwanafunzi munjine wákala wa mbere ta ko mbirani.
43020005	Ariphofika, wávumbama achitsungurira ko ndani, achona yiyat'u sanza ya kitani, ela k'aphenyere mo ndani.
43020006	Simoni P'etero ye, yekala u nyumaze ariphofika tu, achiphenya kare mo mbirani, na achona yo sanza yi mumo,
43020007	na cho chidemu chokala chifungirwa Jeso chitswani. Chicho chidemu chákala k'achi phamwenga na yo sanza, ela chákala chikunzwa, na chidziikwa k'anda hicheye.
43020008	Ndo ye mwanafunzi munjine yefika pho mbirani na chimbere, achiphenya mo mbirani naye, achona na achikuluphira.
43020009	(Maana, ta phapho, o ákala k'aadzangwe kumanya kulaa mo Maandikoni kukala, ni seti afufuke kulaa kuzimu.)
43020010	Ndo o anafunzi airi achikulaa kuko, achiuya kwao midzini.
43020011	Ela Maryamu ye wáima konze ya yo mbira achikala unarira. Chisha, achivumbama na kuno unarira vivyo, achitsungurira mo mbirani,
43020012	na achona malaika airi a Mulungu okala ana mavalo meruphe asegere pholazwa lufu lwa Jeso, mumwenga upande wa chitswani, na ye munjine upande wa maguluni.
43020013	Ao malaika achimuuza vivi, "Urizwa nini mayo?" Maryamu achiaudzidza achiaamba, "Aa, nirizwa ni kukala adziluhwala lufu lwa Bwana wangu, na ta ts'imanya kodzokwendalwika."
43020014	Unamarigiza kugomba gago, wágaluka na achona mut'u wimire phapho, ela k'amumanyire kukala ni Jeso.
43020015	Jeso achimuuza vivi, "Urizwa nini mayo? Na ni ani ye umutsakulaye?" Maryamu achona kukala, yiye ni mutsunzi wa pho kadzundani. Ndo achimwamba, "Mutumiangwa, uchikala ndiwe yedzeluhwala, nambira kodzokwendalwika nikaluhwale."
43020016	Jeso achimwiha, "Mariya!" Naye Mariya achigaluka, na achigomba kwa Chiburania achamba, "Raboni!" yaani "Mwalimu!"
43020017	Jeso achimwamba "Richa kunigwira, maana, mimi ts'enda dzulu kwa Baba Mulungu vivi kare. Ela enda ko kwa enehu uka-aambire kukala, 'Ni phephi na kwenda dzulu kwa Baba, ariye ni Abayenu ta mwimwi, kwa Mulungu wangu, ariye ni Mulungu wenu ta mwimwi.' "
43020018	Ndo Maryamu muchina Magidala achenda-aambira arat'u anafunzi kukala, "Asenani, mimi nidzimona ye Bwana!" Na chisha achiap'a o udzumbewe.
43020019	Ts'iku yiyo ya kwanza ya ro juma bee dziloni ya kausiku, anafunzi a Jeso ákala arundikana nyumbani, na kuno nyuvi zisindikwa kwakukala, ákala ni aoga na vilongozi a Ayahudi. Ndo achihendamona Jeso wimire kati-kati yao kare tu, na achiaamba, "Enehu, kalani na reri!"
43020020	Ariphomarigiza mulamuso uo, wáaonyesa maganjage, na pho mbavuni kwa amumanye kukala ndiye. Ndo ao anafunzi achihamirwa muno kwa kumona Bwana.
43020021	Jeso achiaamba vivi kahiri, "Kalani na reri! Mimi ninamuhuma dza virat'u Baba Mulungu arivyonihuma."
43020022	Na ariphogomba gago, wáavivira p'umuzi, na achiaamba, "Phokerani Roho wa Mulungu.
43020023	Muchisamehe dambi za mut'u yeyosi, zizo zisamehewa, na yeyosi ariye dambize k'amuzisamehe, zizo k'azisamehewa."
43020024	T'omasi, mumwenga wa arat'u kumi na airi, (ariye wihiwa P'atsa), wákala k'apho ukati Jeso ariphoalairira arat'u anzie.
43020025	Ndo T'omasi ariphouya, arat'u anafunzi anzie ámwamba, "Aa! T'omasi, siswi hudzimona Bwana!" Ela T'omasi achiaudzidza achiaamba, "Mwi asena, mino bee paka nihendemona ye Jeso mwenye, na ta nimukumbe mo mwakwe maganjani mokot'wa misumari, na pho phakwe mbavuni phodungwa fumo, h'aya ndo nikuluphire. Ela phots'okala vivyo, h'a-a ts'indakuluphira mino."
43020026	Yiriphofika ts'iku ya nane, ao anafunzi a Jeso ákala arundikana phamwenga kahiri mo ndani, na T'omasi wákala u mumo ts'iku yiyo. Nyuvi zákala zifungwa vivyo, ela achihendamona Jeso u kati-kati yao kare kahiri, na achiaamba, "Enehu, kalani na reri!"
43020027	Chisha achimwamba T'omasi, "T'omasi, bandika chalacho mumu mwangu maganjani mokot'wa misumari, chisha golosa mukonoo ubandike phano mbavuni phodungwa fumo. Na richa kura kuts'akuluphirako, ukuluphire!"
43020028	T'omasi achiudzidza achamba, "Aa! Bwana wangu na Mulungu wangu!"
43020029	Jeso achimwamba, "Ii, udzikuluphira vino kwakukala, udzinona? Bee, baha o akuluphirao phots'oona."
43020030	Jeso wáhenda dalili za kwangalaza zinjine nyinji mbere zehu siswi anafunzie, zirizo k'azandikirwe mumu chitabuni.
43020031	Ela gaga gadzandikwa kwa ta mukuluphire kukala Jeso ndiye ye K'irisito, Mwanangwa wa Mulungu; na kwa kukuluphira, mupate uzima uphya wa kare na kare kwa dzinare.
43021001	Gariphochira gago, Jeso wáalairira kahiri o anafunzie ko k'anda-k'anda ya ziya ra T'iberiya, na vivi ndivyokala:
43021002	Simoni P'etero, T'omasi aihiwaye P'atsa, Natanieli muchina Kana ko jimbo ra Galilaya, Johana na Jakobo anangwa a Zebedayo, na anafunzi anjine airi, ákala osini a phamwenga.
43021003	Simoni P'etero ndiyeanza kwamba, "Ninenda nikavuwe asena," na o anzie achamba, "Ta siswi hundakutuwa." Ndo phapho achilaa achendaphenya mashuwani, ela usiku uo wosi k'aagwirire chit'u.
43021004	Phokala kunahendawewe, Jeso wákala wimire k'anda-k'anda ya ro ziya, ela o anafunzi k'aamumanyire kukala ndiye.
43021005	Ndo Jeso achiaamba, "Vidze anangu, k'amudzangwe kugwira ta beshe mwenga?" O achimuudzidza achimwamba, "Ng'o! K'ahudzangwe kugwira ta mwenga."
43021006	Phapho Jeso achiaamba, "Tsuphani nyavu mukono wa kurya wa mashuwa, namwi mundagwira mabeshe." Ndo achitsupha nyavu yao dza vyoambwa, na achigwira mabeshe manji muno ta k'aaidimire kuyivuha na kuyitiya ndani yo nyavu.
43021007	Phapho yuyat'u mwanafunzi yekala achihenzwa ni Jeso muno achimwamba P'etero, "Ni Bwana!" Simoni P'etero ariphosikira vya kukala ni Bwana, wádzifunga zurungire (kwakukala, wákala udzirivula), na achitinira mo madzini.
43021008	Ela o anafunzi anjine ásala mo mashuwani, na achiyivuha p'ore-p'ore yo nyavu yokala yi tele mabeshe, maana, ákala k'aa kure na ko konze ya madzi, ta phákala ni phat'u phafikapho nyago gana (100).
43021009	Aripholaa mo madzini, áona moho wa makala ukut'wa ta mibano ya mabeshe yinakangwa phapho, na mukahe.
43021010	Jeso achiaamba, "Rehani mabeshe machache ga godzogagwira."
43021011	Ndo Simoni P'etero achiphenya mashuwani, na achiyivuha yo nyavu ta ko k'anda-k'anda, na yákala yidziudzala mabeshe mabomu, mabeshe gana mwenga na mirongo mitsano na mahahu (153). Na ta garipho go mabeshe gákala ni manji mo nyavuni, ela k'ayikakat'ikire.
43021012	Jeso achiaamba, "Nzoni mufungule." Phapho, o anafunzi osi ámumanya kukala ni Bwana, na kwa vivyo, k'aphana ta mumwenga kati yao yemuuza, "We u ani?"
43021013	Jeso achiuhwala o mukahe achiagavya, na achihwala go mabeshe nago achiagavya vivyo.
43021014	Lulu lwákala ni lwa hahu lwa Jeso kwalairira anafunzie pho ariphofufuka kulaa kuzimu.
43021015	Ariphomala kufungula, Jeso wámuuza Simoni P'etero vivi, "Simoni, mwanangwa wa Johana! Ukale uwe unanihenza muno mimi kuchira aa?" P'etero achimuudzidza achimwamba, "Eh'e Bwana, mba ta uwe unamanya kukala, mimi ninakuhenza." Jeso achimwamba, "H'a bee risa anagonzi angu."
43021016	Achimuuza lwa phiri, "Simoni, mwanangwa wa Johana! Ukale unanihenza uwe?" P'etero achimuudzidza achimwamba, "Eh'e Bwana, mba ta uwe unamanya kukala, mimi ninakuhenza." Jeso achimwamba, "Garorome magonzi gangu bee."
43021017	Chisha achimuuza lwa hahu, "Simoni, mwanangwa wa Johana! Unanihenza jeri uwe mimi?" Phapho P'etero achishononeka kwakukala, Jeso wámuuza lwa hahu: "Unanihenza jeri uwe mimi?" Na achimwamba, "Bwana, uwe unamanya gosi. Uwe unamanya kukala, mimi ninakuhenza." Jeso achimwamba, "H'a bee risa magonzi gangu.
43021018	Na ninakwambira jeri-jeri, uwe phokala u mutumia murika, wákala uchidzivika nguwo mwenye, na kwenda kwako uhenzako. Ela uchitumia, undakudzagolosa mikonoyo, na mut'u akufunge mikowa na akuphirike kut'u kots'okuhenza."
43021019	(Jeso wágomba vivyo, kusema vyokala P'etero undafa kwa ang'aze ubomu wa Mulungu.) Ariphomala kugomba gago achimwamba, "H'a bee nituwa."
43021020	P'etero phokala unamutuwa ye Jeso, wágaluka achilola nyuma, na achimona yuyat'u mwanafunzi ariye Jeso wámuhenza muno unaatuwa. (Yuyu ndiye mwanafunzi yesagala kutuwirizana na Jeso, na achimuuza vivi, "Bwana, ni ani yendekuguza?")
43021021	Ndo P'etero ariphomona unaatuwa, wámuuza Jeso vivi, "Bwana, vidze yuya?"
43021022	Jeso achimuudzidza achimwamba, "H'a nichikala ninamuhenza asale ta phondouya, ni gako go? Uwe nituwa mimi tu."
43021023	Ndo nguma zichigot'a kati ya akuluphiri kukala, mwanafunzi yiye k'andafa. Ela Jeso wákala k'agombere na P'etero kukala k'andafa. Ye wáamba, "H'a nichikala ninamuhenza asale ta phondouya, ni gako go?"
43021024	Mwanafunzi yiye bee wágaona na matsoge mwenye gago, na ndiye agashuhudiyaye na kugaandika, na hunamanya kukala ushudawe ni wa jeri.
43021025	Kuna maneno manjine manji gohendwa ni Bwana Jeso, garigo kala gáandikwa gosi kutuwirizana, bee ninaona ta yo dunia yenye yingari kuts'agot'a kuviika vitabu virivyo vingari kwandikwa.
44001001	Kwa mwishimiwa Teofilo; Mimi mo mwangu chitabuni cha kwanza, nákwandikira dzulu ya maneno gosi garigohendwa na kufunzwa ni Jeso, hangu mwanzo wa kaziye,
44001002	ta ts'iku ariphohwalwa kwenda dzulu mulunguni. Yiye phokala k'adzangwe kuhwalwa kwenda dzulu mulunguni, arat'u ahumwae a widimi okala udziatsagula, wáap'a malagizo kuchirira Roho wa Mulungu.
44001003	Na Jeso ariphoturiswa ta kuulagwa, wáfufuka na achialairira o ahumwae k'ano nyinji kwa ts'iku mirongo mine (40), kwa njira zoonyesa lwazu kamare kukala, wákala u moyo. Ao ahumwae ámona, naye achigomba nao dzulu ya Ufalume wa Mulungu.
44001004	Ts'iku mwenga, yiye na ao ahumwae ákala adzonana phamwenga, na achiaamba vivi, "Mwimwi ts'iukeni phapha Jerusalemu. Tarizani vivi ta mupate ye Mwavizi yelagwa ni Baba Mulungu, ariye ni yemwambira kare dzuluye.
44001005	Mwimwi munamanya kukala, Johana wábatiza na madzi, ela zichichira ts'iku ch'ach'e, mwimwi mundakudzabatizwa na Roho wa Mulungu."
44001006	Ts'iku yinjine, Jeso wáonana na o ahumwae a widimi, nao achimuuza vivi, "Vidze Bwana, ukale vino ndipho o ufalume undawudza kwa Aiziraeli?"
44001007	Ela Jeso ye achiaudzidza achiaamba, "Mwimwi ts'i kazi yenu kumanya gandakala rini maneno gago. Ukati na virimo vya maneno gago, u ts'ini ya widimi wa Baba.
44001008	Ela ye Roho wa Mulungu achimudzira na kuhurira dzulu-dzulu ya chila mumwenga wenu, mundahenda widimi. Na phapho, mundashuhudiya dzulu yangu phapha Jerusalemu, Judea na Samariya kosi, na ta duniani kosi."
44001009	Ariphogomba gago, wáhwalwa kwenda dzulu, na kuno osi anamulolera ta achiphenya inguni. Ao ákala k'aamona kahiri.
44001010	Ela Jeso vyokala uchira mainguni unenda dzulu, o áenderera kulola ko dzulu vivyo. Ndo phapho kare pháchidza alume airi okala avala nguwo nyeruphe, achiima phephi nao.
44001011	Na achiauza vivi, "Mwi achina Galilaya! Kwadze mwimire phano na kuno munalola dzulu mulunguni? Bee manyani kukala, Jeso uhwalwa akenda dzulu mulunguni. Ela undauya chivyodzimona unenda ko dzulu mulunguni."
44001012	Jeso ariphohwalwa kwenda dzulu mulunguni, anafunzie áuya Jerusalemu kulaa ko mulima wa Mizeituni, urio u phephi na pho Jerusalemu, phat'u pharipho phanafika k'ilomita mwenga.
44001013	Ao ariphofika pho mudzini, ákwera gorofani, achendaphenya mo chumbani mokala achisagala. Ao ákala ni P'etero, Johana, Jakobo na Andireya, Filipu na T'omasi, Batolomayo na Matayo, Jakobo wa Alifayo, Simoni yekala achiihiwa Zelote, na Juda wa Jakobo.
44001014	Na ao osi áenderera kugwirana chivimwenga, na ákala achivoya na lengo mwenga phamwenga na achet'u fulani, Maryamu ameye Jeso, phamwenga na nduguze Jeso a chilume nao.
44001015	Ts'iku mwenga, kwákala monano wa akuluphiri okala anafika gana mwenga na mirongo miiri (120). Ndo P'etero wáima mbere zao na
44001016	-
44001017	achamba, "Akuluphiri asena, p'indi Daudi wálongozwa ni Roho wa Mulungu, achisema chimbere maneno gokala gandamugwira Juda, na gago gákala ni seti gachimire. Juda wákala ni mumwenga wehu, maana, yiye wátsagulwa huhendeni kazi phamwenga. Ela yiye wákudzagaluka, achialongoza at'u achimugwira Jeso."
44001018	(Gariphochira gago, Juda wákwendagula chiwanja na zirat'u p'esa zokala uriphwa kwa kuhenda chicho chihendo chii, na achigwa phots'i phapho, na achahuka ta achilaa mahumbo.
44001019	Chila mut'u phapha Jerusalemu wágasikira maneno gago. Kwa vivyo, chicho chiwanja chichihewa dzina ra "Akelidama" kwa chiryomo chigombwacho phapha, na maanaye ni, "Chiwanja cha Milatso.")
44001020	Maana, ye Daudi mo Zaburini wáandika vivi, "Phakwe mudzini naphatsamwe, Phapho naphats'isagalwe ni mut'u yeyosi." Na chisha, mumo vivyo, wáandika vivi, "Nafasiye ya kazi, nayihwalwe ni mut'u munjine."
44001021	-
44001022	Bee akuluphiri asena, siswi ni seti hutsagule mut'u munjine, agwirikane naswi hwashuhudiyireni at'u anjine kukala, Bwana Jeso wáfufuka kulaa kuzimu. Na yiye, unahenzwa akale ni mumwenga wa arat'u okala hosini ukati wosi phokala Bwana Jeso unaenenda phamwenga naswi, kulaira ukati Bwana ariphobatizwa ni Johana, ta ukati urat'u ariphohwalwa kulaa kwehu, achenda mulunguni.
44001023	Ndo o akuluphiri achihadza at'u airi. Wa kwanza wákala ni Jesefu yekala achiihiwa Barisaba, na dzinare rinjine rákala ni Jusito. Na wa phiri wákala ni Matiya.
44001024	Ariphogahadza go madzina, ávoya vivi, "Bwana, uwe unamanya maazo ga chila mut'u. Ndo hunakuvoya uhufunulire kumba ni yuphiye kati ya aa at'u airi, uriye wámutsagula
44001025	akale muhumwao wa widimi. Mut'u yiye niahwale nafasi yorichwa ni Juda, yekwenda ko kut'u kokala unawirya kukala."
44001026	Ndo phapho achipiga k'ura ya k'amari, na k'ura yichimugwerera Matiya, na yiye achigwirikana na o ahumwa a Jeso a widimi kumi na mumwenga.
44002001	Ukati umwenga, ts'iku ya ts'ikuk'uu ya P'enitekosite yáfika, na akuluphiri osi ákala arundikana phamwenga.
44002002	Enye phokala a phapho, phapho kare phávuma ut'u dza vuto kulaa mulunguni, na muvumo uo uchenda udzala yo nyumba yosi yokala asegere.
44002003	Chisha, o akuluphiri achona vit'u dza luchemi lwa moho, luchitsamuka na kuhurira dzulu-dzulu ya chila mumwenga wao.
44002004	Osi achiudzalwa ni Roho wa Mulungu, na achanza kugomba viryomo vinjine vyoidimiswa ni ye Roho wa Mulungu.
44002005	Phapho Jerusalemu, phákala phanasagala Ayahudi kulaa chila its'i phapha duniani, na ao ákala anamukuluphira Mulungu.
44002006	Ndo ao ariphosikira k'ululu zizo, anji ákwenda, achendarundikana phapho. Ela achangalala muno, kwakukala, ao chila mumwenga wásikira chiryomoche chinagombwa ni o akuluphiri.
44002007	Ndo ao áangalala na achimaka achamba, "Aa! O at'u hwasikirao anagomba, samba osi ni achina Galilaya?
44002008	Ndo vidzanzadze ta vino chila mumwenga wehu unasikira chiryomoche agombacho chinagombwa ni ao?
44002009	Phapha anjine ehu ni achina P'ariti, anjine ni achina Medi na Elami, anjine ni achina Mesopotamia, anjine ni achina Judea, anjine ni achina Kapadokiya, anjine ni achina P'onito na Asiya,
44002010	anjine ni achina Furugiya na P'amufuliya, anjine ni achina Misiri na p'ande za Libiya phephi na Kurene, na anjine ni ajeni kulaa Rumi.
44002011	Anjine ni Ayahudi chihumbo, na anjine ni at'u ohendaphenya dini ya Chiyahudi. Na anjine o, álaa Kirete na Warabuni. Ela, heka chila mumwenga wehu unaasikira anagomba maneno mabomu ga Mulungu kwa chiryomoche mwenye!?"
44002012	Ao áangalala na achiyugika muno ta achiuzana vivi, "Uu! Ni maneno gani gano?"
44002013	Ela anjine achiaphurya o akuluphiri achamba, "At'u aa akola!"
44002014	P'etero ariphoona o at'u ákala anayugika, wázuka phamwenga na arat'u ahumwa anzie kumi na mumwenga, achisumiza na achanza kwasumurira udzumbe o at'u kwa laka ra dzulu. Yiye wá-aamba, " Ayahudi asena na anjine mosi musagalao phapha Jerusalemu, imani nimung'azire gaga, na bee, gasirikiseni t'ot'ot'o gondomwambira.
44002015	At'u aa k'aakolere dza vyo mwazavyo, maana, vivi bee ta ni saa t'ahu za chiramuko.
44002016	Ndo ujeri ni kwamba, garat'u maneno gogombwa p'indi ni mugomvi wa Mulungu Joeli, vivi ganaanza kuchimira.
44002017	Joeli wáamba, 'Bwana Mulungu unaamba kukala, "Ts'iku za musindikizo wa urumwengu, at'u osi nindaaudzaza Roho wangu. Ndo ana enu a chiche na a chilume, andasema udzumbe wangu. Atumia enu murika andaona maono, na atumia enu andaloheswa.
44002018	Ahendikazi angu nao, ache kwa alume, nindaaudzaza Roho wangu ts'iku zizo, na ao andasema udzumbe wangu.
44002019	Nindahenda maut'u-maut'u ga kwangalaza ko mbinguni, na phapha duniani, nindahenda dalili za kwangalaza. Kuko kundakala milatso, na kundakala na moho ondolavya mosi ta kukale gigigi.
44002020	Dzuwa rindagwirwa ta kuhende dziza, na mwezi nao undagwirwa ta kukale dododo dza milatso, ndipho yifike yo ts'iku bomu, yiriyo Mimi Bwana Mulungu, nindakudzaalamula at'u osi.
44002021	Ndo chila yendemuvoya Bwana, Bwana undamutivya." ' "
44002022	P'etero wáenderera kugomba achamba, "Bee k'amona Aiziraeli asena, vivi ninamwambira maneno dzulu ya Jeso muchina Nazareti, na gago gasirikiseni t'ot'ot'o vivyo. Mwimwi enye munamanya kukala, ye Jeso muchina Nazareti wáfunulwa kwenu ni Mulungu kukala, una widimi wa chimulungu kuchirira vyo vilinge, maut'u-maut'u ga kwangalaza na dalili, virivyo Mulungu wávihenda kati yenu kuchirira yiye.
44002023	Jeso wálaviwa ni Mulungu achidza kwenu, na mwimwi namwi muchimulavya kwa at'u ai, na phapho muchimuhenda aulagwe kwa kukot'wa misumari musalabani, maana, vivyo ndivyo vyokala Mulungu upanga, na udzamula kare.
44002024	Ela Mulungu wámuvugula Jeso minyororo ya chifo kwa kumufufula kulaa kuzimu, maana, vyákala k'aviidimikika kukala, chifo chenderere kumufunga.
44002025	Maana, ta Daudi wágomba vivi dzuluye, 'Ninamanya kukala, Bwana ukati wosi u mbere zangu, na u mukono wangu wa kulume. Kwa vivyo, ts'indayugika kwa gago.
44002026	Gago gananihamira, na chisha, ninapiga njerejere kwa raha. Mimi ta niripho nindafa, ela ninalolera kukala, nindakala na uzima uphya.
44002027	Maana, roho yangu k'undayiricha kuzimu, hebu lufu lwa mimi mutakatifuo, k'undariricha role mbirani.
44002028	Uwe udzinifunulira njira zifisazo uzimani, na unanihenda nihamirwe muno, kwakukala, u phamwenga nami.'
44002029	Enehu, mimi ninamwambira na kanuni dzulu ya maneno gomugwira mukare wehu Daudi. Yiye wáfa na achizikwa, na mbiraye yi phapha phehu ta rero.
44002030	Ela yiye wákala ni mugomvi wa Mulungu, na kwa vivyo, wákala unachimanya cho chilagane chokala ulagwa ni Mulungu. Mulungu wákala ulapha kukala, yiye Daudi achifa, undamuhenda mut'u mumwenga wa mudzunguwe ye Daudi, akale mutawali dza yiye vyokala.
44002031	Na chisha, Daudi wáfunulirwa chimbere maneno gokala gandahendwa ni Mulungu. Na kwa vivyo, achigomba dzulu ya kufufulwa kwa ye K'irisito pho ukati ariphoamba kukala, yiye k'arichirwe kuzimu, na hebu lufulwe k'arolere mbirani.
44002032	Ndo asena, Mulungu wámufufula jeri yiye Jeso ta siswi hosi, hu mashaidi ga lairiro riro.
44002033	Chisha, yiye Jeso wáhwalwa achenda mulunguni achendasagala mukono wa kulume wa Abaye Mulungu, na achihewa Roho wa Mulungu dza vyokala ulagwa. Ndo Jeso naye udzihutserezera ye Roho wa Mulungu. Kwa vivyo, gaga mugaonago na kugasikira, ganahendwa kwakukala, ye Roho wa Mulungu udzihutsererera.
44002034	Daudi k'ahwalirwe akenda dzulu mulunguni chimwiri dza Jeso. Kwa vivyo, yiye ariphoamba, 'Bwana Mulungu wámwamba Bwana wangu, "Sagala upande wangu wa kulume hutawale phamwenga, ta phondoarimira adawao,
44002035	na niaike ts'ini za ufalumeo," ' wákala k'adzihadza yiye mwenye.
44002036	Ndo mwimwi na Aiziraeli anjine osi, nimumanye na mukubali kukala, yiye Jeso muriyemuulaga kwa kumukot'a misumari musalabani, vivi Mulungu wámwika akale Bwana, na ye K'irisito!"
44002037	O at'u ariphosikira gago, ádzuta ta achimuuza P'etero na o ahumwa anzie vivi, "H'a bee sambi huhendedze enehu?"
44002038	P'etero achiaudzidza achiaamba, " Atyani, na chila mumwenga wenu abatizwe kwa dzina ra Jeso K'irisito, kwa ta mupate kusamehewa madambi genu, na phapho muphokere Roho wa Mulungu dza manoso.
44002039	Yiye Roho wa Mulungu ndiye yelagwa mwimwi na at'u a mudzungu wenu, na at'u osi phapha duniani, ario Bwana Mulungu wehu undaaiha kwakwe."
44002040	P'etero wáenderera kwaambira manji ga kwakanya, na achiavoya achiaamba, "Mwimwi tiyani, muts'igwirwe ni gondochigwira chichi chivyazi chii chots'okuluphira!"
44002041	Ts'iku yiyo, at'u atapirao helufu t'ahu (3,000) ákuluphira udzumbewe, achibatizwa na ao achigwirikana na o akuluphiri.
44002042	Ao osi ákala achidzilavya kufunzwa ni o ahumwa a Jeso a widimi, ákala achikala na ushirika, kurya phamwenga, na kuvoya phamwenga.
44002043	Ahumwa a Jeso a widimi áenderera kuhenda maut'u-maut'u ga kwangalaza na dalili nyinji, na gago gachimuhenda chila mut'u amogophe Mulungu muno.
44002044	Akuluphiri osi áenderera kukala chit'u chimwenga, na miyo yao nayo, ákala ahumira chivimwenga.
44002045	Ao ákala akaguza ta miyo yao, na zo p'esa akagavyana kutuwirizana na haja za chila mumwenga.
44002046	Ao áenderera kuvoya phamwenga mo hekaluni chila ts'iku, na ákala arya phamwenga kwao midzini na kuno anahamirwa, na ana myoyo mimwenga,
44002047	na kumulika Mulungu. At'u osi ákala anaaishima ao akuluphiri, na chila ts'iku, at'u ákala achitivywa, na ao Bwana wákala achiaonjeza kwa ro duu ra akuluphiri.
44003001	Ts'iku mwenga, ukati wa mavoyo ga mutsana ga saa chenda wákala ufika, na P'etero na Johana achikala anenda hekaluni.
44003002	Enye ariphokala anatapira pho hekaluni, áona mut'u utsukulwa unarehewa pho dziyango ra ro hekalu, riihiwaro "Idzo." Mut'u yiye wákala upholoza hangu kuvyalwakwe, na chila ts'iku wákala wikwa phapho dziyangoni, kwa avoye-voye o at'u okala achiphenya mo hekaluni.
44003003	Ndo ariphoona ao ano P'etero na Johana anaphenya mo hekaluni, wáavoya amup'e chochosi.
44003004	P'etero na Johana achimulolat'o, na ye P'etero achimwamba, "Hebu kaza kuhulola baye."
44003005	Ndo ye mut'u achikot'ola kwalola jeri na kuno unalolera kupata chochosi kulaa kwao.
44003006	Ela P'etero achimwamba, "Mimi ts'ina p'esa kamare, ela cho changu niricho nacho, nindakup'a. Kwa dzina ra Jeso K'irisito muchina Nazareti, zuka wenende!"
44003007	Na P'etero achimugwira mukono wa kulume achimuzula, naye maguluge na ngunyuze vichidina phapho kare.
44003008	Ndo ye mut'u achanza gegenyegegenye na achenenda. Chidzako achiphenya phamwenga nao mo hekaluni, naye bee achenenda na kutina-tina na kuno unamulika Mulungu.
44003009	At'u osi okala a mumo ámona vyokala unaenenda, na kumulika Mulungu.
44003010	Ariphomukumbikira kukala, ndiye yekala achivoya-voya pho dziyango ra ro hekalu riihiwaro Dziyango Idzo, áangalazwa muno ni gokala uhenderwa.
44003011	Yuyat'u mut'u yekala upholoza ariphophozwa, wáenderera kugwirana na o ano P'etero na Johana ta achiphenya phamwenga phat'u phaihiwapho, Varanda ra Selemani. At'u osi okala a mo hekaluni, achangalala muno, na achanza kukazira kwenda phokala ao.
44003012	Ndo P'etero ariphoona o at'u árundikana phapho, wá-aamba, " Ayahudi asena, kwadze neno rino rinamwangalaza? Kwadze munahukodorera matso vino? Bee, ts'oneni dza kwamba mut'u yuyu udziidima kwenenda kwa widimi wehu, hebu kwa kutuwa kwehu dini t'ot'ot'o!
44003013	Mimi ninamuhenza mumanye kukala, ye Mulungu yekala achivoywa ni ano Burahimu, Isaka, Jakobo na akare ehu anjine, udzonyesa kukala, muhendikaziwe Jeso una nguvu za chimulungu. Yuyu Jeso ndiye yuyat'u mut'u muriyemugwira, na muchimulavya kwa at'u achimuulaga. Mwimwi muriphomuphirika mbere za Pilato, Pilato wáamula kumuricha tsare, ela mwi muchimurema vivyo muchamba ts'i mufalume wenu.
44003014	Jeso wákala ni ye mutakatifu, na muhaki kamare. Ela mwi mwámurema, na muchivoya muvugulirwe mut'u munjine yekala ni muulagi.
44003015	Mwimwi mwámuulaga Jeso, ariye ndiye ye aap'aye at'u uzima uphya wa kare na kare. Ela manyani kukala, Mulungu wámufufula kulaa kuzimu, na siswi hu mashaidi a kukala, wáfufuka jeri.
44003016	Ndo yuyu mut'u mumonaye, na ariye ta munamumanya, upata mukotse kwa kukuluphira dzina ra Jeso. Widimi wa Jeso, na kuluphiro rilaaro kwa yiye ndivyo vyodzomuhenda mut'u yuyu aphole kamare dza mumonavyo mosi.
44003017	Ayahudi asena, mimi nina kanuni kukala, mwimwi na vilongozi enu muriphohenda gago, mwákala k'amumanya muhendaro.
44003018	Ela vyo vyenu vyohenda, vyáchimiza maneno ga Mulungu gogombwa chimbere ni agomvie osi kukala, ye K'irisitowe wákala ni seti aturike.
44003019	Ndo atyani vivi, na mugaluke kwa Mulungu, kwa ta yiye afute madambi genu.
44003020	Mwimwi hendani vivyo, kwa ta Bwana Mulungu amuhende musagale na reri, na amuudzire Jeso, ariye wámutsagula akale ye K'irisito kwa dzulu yenu.
44003021	Ela ta vivyo, Jeso undaenderera kukala kuko mulunguni ta ufike o ukati urio Mulungu undaudza vit'u vyosi dza vyokala mwanzo. Maneno gago gágombwa chimbere p'indi ni Mulungu kuchirira o agomvie atakatifu.
44003022	Mba ta Musa wáamba, 'Bwana Mulungu wenu undamutsagulira mut'u kulaa kati yenu, akale mugomviwe dza mimi. Gakwe gosi gondokudzamwambira, munahenzwa mugatuwe.
44003023	Ela mut'u yeyosi ariye k'andatuwa maneno ga yiye, undalaviwa kulaa duu ra at'u a Mulungu, na ahangamizwe.'
44003024	Mugomvi wa Mulungu Samweli na osi otuwiriza, ásema chimbere dzulu ya gaga maneno gahendekago vivi.
44003025	Virat'u vilagane vyolagwa ni Mulungu kuchirira agomvie, vi dzulu yenu. Na ro lagano roikwa ni Mulungu na akare enu, ri dzulu yenu vivyo. Mulungu wámwamba Burahimu, 'At'u a viryomo vyosi phapha duniani, andahats'wa kuchirira mut'u wa mudzunguo.'
44003026	Ndo Mulungu wámutsagula Jeso akale muhendikaziwe, na achimuhuma kwenu kwanza, kwa adze amuhats'e kuchirira kumuhenda chila mumwenga wenu ariche njiraze mbii."
44004001	P'etero na Johana ariphokala acheri kwasumurira at'u neno ra Mulungu mo hekaluni, makuhani, mubomu wa arinzi a ro hekalu na Asadukayo, ákwenda pho phao phokala.
44004002	At'u ao átsukirwa muno kwakukala, o ano P'etero ákala anaasumurira at'u kukala, afadzi andafufulwa kulaa kuzimu dza Jeso arivyofufulwa.
44004003	Ndo achiagwira o ano P'etero na Johana, ela kwákala kudzetswa kare. Kwa vivyo, achiatiya ndani ta kuchicha.
44004004	Ela ta vivyo, anji a o at'u okala asikira udzumbe wao, ákuluphira, na ao achonjeza isabu ya akuluphiri, ta alume hichiyao achikala anatapira helufu ts'ano (5,000).
44004005	Kuriphocha, vilongozi a Ayahudi, atumia a ngambi na alimu a shariya áonana phamwenga pho Jerusalemu.
44004006	Anasi yekala ulongola kukala kuhani mubomu, wákala u phapho. Kayafa yekala ndiye kuhani mubomu ukati uo, Johana, Alekizanda na at'u anjine a mudzungu wa kuhani mubomu nao, ákala a phapho.
44004007	Ndo ngambi yichilagiza P'etero na Johana arehewe mbere zao, na achidzaauza vivi, "Yuno mut'u yekala upholoza mwámuphoza kwa widimi wa ani, na kwa dzina rani?"
44004008	P'etero phapho wákala udziudzalwa ni Roho wa Mulungu, na kwa vivyo achiaudzidza vivi, "Vilongozi na atumia a ngambi!
44004009	Maneno gohenderwa mut'u yuyu yekala upholoza, bee gámokola. Ela kwahivira mudziuza vyophozwa,
44004010	hunamuhenza mwimwi na Aiziraeli osi mumanye kukala, mut'u yuyu aimireye mbere zenu, ni muzima kamare, kwakukala, wáphozwa kwa widimi wa dzina ra Jeso K'irisito muchina Nazareti. Yiye mwimwi mwámuulaga kwa kumukot'a misumari musalabani, ela Mulungu wámufufula kulaa kuzimu.
44004011	Jeso ndiye ariye Maandiko ga Mulungu ganagomba dzuluye kukala, 'Riri dziwe ririro mwárirema mwimwi ajengi, vivi ndiro rodzokala dziwe ra tende muno!'
44004012	Yiye Jeso hicheye, ndiye ariye unaidima kutivya. Maana, phapha duniani phosi, adamu k'aahewerwe dzina ra mut'u munjine yeyosi, ririro siswi hunaidima kutivywa kuchirira riro."
44004013	Ao atumia a ngambi ariphoona vyo ano P'etero na Johana arivyogomba phots'o woga, na ákala anaamanya k'aana chisomo cha tende na ni at'u a kawaida, áangalala na phapho achiamanya kukala, ao ákala achikala phamwenga na Jeso.
44004014	Mut'u yekala uphozwa, wákala wimire phamwenga nao phapho. Kwa vivyo, o atumia a ngambi k'aaidimire kugomba chit'u kwakukala, ákala anamona ni muzima kamare.
44004015	Ndo o atumia a ngambi achiaamba o ano P'etero na Johana alae konze, na o achisala ko ndani achigatsagula.
44004016	Ao áuzana achamba, "H'aya asena, hwahendedze at'u ano? Kwani vyo, chila mut'u asagalaye phapha Jerusalemu unamanya kukala, ao áhenda dalili ya kwangalaza jeri, na ta siswi naswi k'ahwidima kugarema.
44004017	Ela ta vivyo, at'u aa nahwakanyeni vyenye kukala, ats'imwambire mut'u yeyosi kahiri dzulu ya dzina ra Jeso, kwa ta neno riri huriulageni, na phapho k'arindagot'a kwa at'u."
44004018	Ndo ariphoerekezana vivyo, achialagizira akaihiwe adze ndani kahiri, na achidzaakahaza kukala, ats'igombe, hebu kufunza kamare kwa dzina ra Jeso.
44004019	Ela P'etero na Johana achiaudzidza vivi, "Lamulani enye kumba ni haki mbere za Mulungu kumwishima mwimwi kuriko kumwishima yiye.
44004020	Ela kala ni siswi, k'ahwidima kuricha kugomba dzulu ya go maneno hurigogaona na kugasikira."
44004021	Atumia a ngambi ariphosikira vivyo, akaaza kwakanya chisiru, na chidzako achiaricha tsare. Ao k'aaidimire kwatiya akili kwakukala, at'u osi ákala anamulika Mulungu kwa gokala gahendeka.
44004022	Dalili yiyo yákala ni ya kwangalaza, maana, mut'u yephozwa wákala una myaka yodzochira mirongo mine (40).
44004023	P'etero na Johana ariphorichwa tsare tu, áuya kare kwa akuluphiri anziao, achenda-aambira gosi garat'u gokala adzambwa ni makuhani abomu, na atumia a ngambi.
44004024	O akuluphiri anziao ariphosikira gago, ágwirikana chivimwenga achimuvoya Mulungu vivi, "Bwana Mwenyezi, uwe ndiwe yeumba mbingu, dunia, bahari na vyosi virivyo mwao ndani.
44004025	Uwe ndiwe uriyemuhenda mukare wehu Daudi, ariye ni muhendikazio agombe kwa widimi wa Rohoo kwamba, 'Heka at'u a makabila manjine ni asiru muno? Heka at'u anadzila mipango yiriyo ta k'ayindakala?
44004026	Afalume a phapha duniani ádziika ch'enich'eni, na atawali áonana phamwenga kwa amupinge Bwana Mulungu na ye K'irisitowe.'
44004027	Vivyo vyákala jeri, maana, Herode, P'onitiyo Pilato, Aiziraeli na at'u a makabila manjine áonana phapha mudzi uu, na achimupinga Jeso muhendikazio mutakatifu, ariye wámuhenda akale ye K'irisito.
44004028	Ao áhenda vivyo kuchimiza garat'u gokala udzigaaza, na kudzila hangu mwanzo kuchirira widimio na henzoro.
44004029	Ndo Bwana, ao vivi anahwogofya, ela hunakuvoya siswi ahendikazio, uhwidimise kusumurira nenoro phots'o woga kamare.
44004030	Golosa mukonoo wa kuphoza uphoze at'u, na henda dalili na maut'u-maut'u ga kwangalaza kwa dzina ra Jeso, muhendikazio mutakatifu."
44004031	O akuluphiri ariphomarigiza kuvoya tu, pharat'u phat'u phokala arundikana, phásumba na osi achiudzalwa ni Roho wa Mulungu, na achenderera kusumurira neno ra Mulungu phots'o woga.
44004032	Akuluphiri osi ákala ana nyaa mwenga, na mwimo wao nao, wákala ni umwenga vivyo. K'akuna ta mumwenga yehumira mwiyo hicheye kwa ni wakwe, its'iphokala ágavyana vyosi arivyokala navyo.
44004033	O ahumwa a Jeso a widimi áenderera kwaambira at'u na mukotse unji kukala, Bwana Jeso wáfufuka jeri, na Mulungu achiahats'a muno ao osini.
44004034	K'akuna ta mumwenga kati yao yekala na haja na ut'u, na achikosa. Maana, ákala achiimaima vivi, at'u okala ana minda hebu nyumba anaguza,
44004035	na p'esa zondopatikana zirehewe kwa ahumwa a Jeso a widimi. Ao ákala achireherwa anazigavya chila mut'u kutuwirizana na hajaze.
44004036	-
44004037	Mumwenga wa o akuluphiri oguza minda yao na p'esa achizireha kwa ahumwa a Jeso a widimi, ni Jesefu. Jesefu wákala ni Mulawi, na kwao kwákala ni Kupuro. Ahumwa a Jeso, yiye ákala amwiha Barinaba na maanaye ni, "Mut'u aatiyaye moyo anzie."
44005001	Mut'u mumwenga aihiwaye Anania na muchewe Safira, águza munda wao nao.
44005002	Ela acherekezana atanye k'anda chasi fulani cha zo p'esa zokala apata, na chidzako ahwale zirat'u zondokala zisala, ende akaalembe ahumwa a Jeso a widimi aambe ni zosi. Ndo Anania ariphokwendalavya zirat'u zokala zisala,
44005003	P'etero wámuuza vivi, "Anania, vikaladze ta we ukaphenywa ni Shetani, na ukadziikira k'anda chasi fulani cha zo p'esa zozipata phoguza munda, ta vino unamulemba Roho wa Mulungu?
44005004	Anania, uwe phokala k'udzangwe kuuguza o munda, wákala ni maliyo. Na ta uriphouguza, p'esa zozipata zákala ni zako vivyo, uzihumire vyako uhenzavyo! Ndo ni ut'u wani okuhenda wamule kuhenda neno rino? Bee uwe manya kukala, k'umulembere mut'u, ela udzimulemba Mulunguo!"
44005005	Anania ariphosikira gago, wágwa na achifa phapho kare. At'u osi ogasikira gago, áogofyerwa muno.
44005006	Atumia murika achidzalufinik'ira nguwo lufulwe, na achilulavya konze achendaluzika.
44005007	Gariphochira masaa mahahu hivi, Safira mukaza Anania wákudzaphenya mo ndani, ela achikala k'adzangwe kugamanya gokala gadzimupata mulumewe.
44005008	Ndo P'etero achimwamba, "Safira, zino p'esa zodzorehewa ni mulumeo, zikale ni zosi zozipata muriphoguza o munda wenu?" Safira achiudzidza achamba, "Eh'e ni zosi."
44005009	P'etero achimuuza vivi, "Vikaladze ta mukaima njama na mulumeo kukala, mumuheze Roho wa Bwana? Bee uwe manya kukala, mulumeo udzefa ta ukwendazikwa kare. Na vivi odzokwendamuzika hinyo a muyangoni anauya, na ta uwe nawe andakudzakuhwala!"
44005010	Phapho kare Safira naye achigwa mbere za P'etero, na achifa. Atumia murika ariphokudzamona udzefa, áluhwala lo lufulwe achilulavya konze, na achendaluzika pho mbirani pha ye mulumewe.
44005011	Ndo akuluphiri osi na anjine osi osikira maneno gago goapata Anania na muchewe Safira, áogofyerwa muno.
44005012	Ahumwa a Jeso a widimi ákaza kuhenda vilinge na maut'u-maut'u manji ga kwangalaza kati ya at'u. Akuluphiri osi ákala ukati kwa ukati, anaonana phamwenga mo hekaluni pho varanda ra Selemani.
44005013	K'akuna mut'u munjine yeyosi yesubutu kudzitiya ro duu ra akuluphiri, ela o anats'i áalika o akuluphiri.
44005014	Ela ta vivyo, at'u anji muno, ache kwa alume ámukuluphira Bwana, na achonjeza isabu ya akuluphiri.
44005015	Gago gosi gohendwa ni o ahumwa a Jeso a widimi, gáahenda at'u aaphirike akongo njira bomu na kwalaza ts'ats'ani na makuch'ini, kwa ta P'etero achamba unachira, anjine afikirwe ta kumba ni cho chivurivuriche tu.
44005016	At'u anji kulaa midzi ya k'anda-k'anda ya Jerusalemu ákala achidza nao, kureha akongo ao, na at'u okala anayugwa ni mapepo mai, na ao osini ákala achiphozwa.
44005017	Ahumwa a Jeso a widimi phokala anaenderera kuhenda vyo vilinge na maut'u-maut'u manji ga kwangalaza, kuhani mubomu, na anzie osi okala ni at'u a chama cha Asadukayo, áaonera chidzitso.
44005018	Ndo achiagwira ahumwa a Jeso a widimi, na achendaatiya ndani ya yo jela bomu.
44005019	Ela kuriphofika usiku, malaika wa Bwana achendayivugula yo miyango ya jela, na achialavya konze o ahumwa a Jeso a widimi.
44005020	Chisha, achiaamba vivi, "Endani mukaime boma ra hekalu, mwambire at'u chila chit'u dzulu ya uu uzima uphya."
44005021	Ahumwa a Jeso a widimi ágatuwa gago, na achirauka chiti achendaphenya boma ra hekalu achanza kufunza. Ariphokala anaenderera kufunza, kuhani mubomu na anzie, áhenda monano wa ngambi bomu ya atumia a Chiyahudi, na chisha achiahuma at'u ko jela ende akaahwale o ahumwa a Jeso a widimi.
44005022	Ela ao ahendikazi ohumwa ariphofika ko jela, k'endereaona o ahumwa a Jeso a widimi. Kwa vivyo, achiuya achendasema.
44005023	Ao ákwendaamba vivi, "Siswi hudzikwendaona miyango ya jela yifungwat'o, na arinzi anayirinda jeri. Ela huriphovugula yo miyango, k'ahumonere mut'u yeyosi mo ndani."
44005024	Mubomu wa arinzi a hekalu na makuhani abomu ariphosikira gago, áangalala achikala k'aamanya kulairirani.
44005025	Ndo phokala acheri kwangalala phapho, mut'u mumwenga achidza achiaamba, "Higa maneno mba atumia! Arat'u at'u oatiya ndani dzana, vivi aimire baraza ra hekalu anaafunza at'u."
44005026	Phapho mubomu wa arinzi a hekalu, phamwenga na shikarie achenda ko barazani, kwendaahwala. Ela k'aasukumire-sukumire kwakukala, ákala ni aoga áona dza kwamba andapigwa mawe ni at'u.
44005027	Ariphokwenda nao, ákwendaaimisa mbere za yo ngambi kwa auzwe ni kuhani mubomu.
44005028	Ndo kuhani mubomu achiaamba vivi, "Siswi hwámukahaza tsetsetse kukala, muts'ifunze kamare kwa dzina ra mut'u yiye. Ela heka vino mwi mudzigot'eza mafunzo genu phapha Jerusalemu phosi, na mudzidina kwamba ndiswi omuulaga mut'u yiye?"
44005029	P'etero na o ahumwa a Jeso a widimi anzie achiudzidza vivi, "Siswi ni seti humogophe Mulungu, ela ts'i adamu.
44005030	Mwimwi muriphomuulaga Jeso kwa kumukot'a misumari musalabani, Mulungu wa akare ehu wámufufula.
44005031	Na Mulungu ariphomufufula, wámukweza cheo, kwa kumwika mukonowe wa kulume achikala chilongozi na Mutivyi, kwa aahende Aiziraeli atye, na phapho apate kusamehewa madambi gao.
44005032	Siswi hu mashaidi ohendagaona na matso maneno gago, na ye Roho wa Mulungu ariye Mulungu uap'a amogophao, unang'aza vivyo dzulu ya maneno gago."
44005033	Atumia a yo ngambi ariphosikira gago, átsukirwa muno ta achikala anahenza aaulage.
44005034	Ela Mufarisayo mumwenga aihiwaye Gamalieli, ariye wákala ni mwalimu wa shariya na unaishimiwa ni at'u osi, wázuka, na achamba o ahumwa a Jeso a widimi alaviwe konze vichache.
44005035	Chisha, achiaamba vivi o atumia a ngambi, "K'amona Aiziraeli asena, galilikaneni t'ot'ot'o gaga mutsumago kwahendera at'u aa!
44005036	Mwimwi munamanya kukala, yo myaka hulaayo, kwálairira mut'u mumwenga aihiwaye Teuda. Yiye wádzamba ni mubomu, na at'u apatao magana mane (400) achimutuwa. Ela yiye wáulagwa, na o at'u osi okala achimutuwa achitsamukana, na gago ga yiye gachisira.
44005037	Gariphochira gago, ukati wa kutarwa at'u phokala ufika, kuchilairira Juda muchina Galilaya, na yiye naye achiavuha at'u achimutuwa. Ela yiye naye wáulagwa, na o at'ue okala achimutuwa achitsamukana nao.
44005038	Ndo maoni gangu ni kwamba, aricheni ende vyao aa, maana, chikala gaga gao agahendago ni maneno gao gogadzila enye, k'agandakwenderera.
44005039	Ela gachikala ni ga Mulungu, munaheha na Mulungu bule, na k'amundaidima kwaziza!"
44005040	Ao atumia a ngambi achigakubali gago maneno ga Gamalieli, na ndipho achialagizira arehewe ndani o ahumwa a Jeso a widimi. Achialamula achapwe vibok'o, na achiakanya ats'ifunze kahiri kwa dzina ra Jeso, chisha achiaricha achenda vyao.
44005041	Ahumwa a Jeso a widimi o ariphorichwa, áuka pho ngambini na kuno ta anahamirwa, kwakukala, ákala anamanya Mulungu wáatara anawirya aturike kwa dzulu ya dzina ra Jeso.
44005042	Ndo achenderera kufunza na kusumurira Nguma Mbidzo chila ts'iku mo hekaluni na midzini mwa at'u kukala, Jeso ndiye ye K'irisito.
44006001	Isabu ya anafunzi a Jeso phokala yikaza konjezeka, akuluphiri okala agomba Chiyunani, ánung'unika kwa dzulu ya akuluphiri okala agomba Chiburania. Arat'u okala agomba Chiyunani ánung'unika kukala, magungu gao gákala k'agatarwa haja zao za chila ts'iku.
44006002	Ndo ahumwa a Jeso a widimi kumi na airi achiaiha phamwenga anafunzi osi, na achiaamba vivi, "Akuluphiri asena, ts'it'o kukala siswi huriche kusumurira neno ra Mulungu, kwa hutuwe wa kugavya at'u, gao arigo ana haja nago.
44006003	Ndo mwimwi akuluphiri asena, tsagulani at'u afungahe kati yenu, ario nguma yao ni mbidzo, munaamanya a chiroho, na ana hekima, naswi hundaap'a kazi yiyo,
44006004	na phapho siswi hundahumira ukati wehu wosi kwa mavoyo na kusumurira neno ra Mulungu."
44006005	Neno riro ráahamira akuluphiri osi, na ndo ta achitsagula Sitefano, mut'u yekala una kuluphiro bomu na u chiroho muno. Wa phiri achitsagula Filipu, wa hahu achikala P'urokoroni, wa ne achitsagula Nikanora, wa tsano achikala T'imona. Wa handahu achitsagula P'arimena, na wa fungahe achikala Nikolao muchina Anitiyokiya. Yuyu ni mut'u wa kabila rinjine, ariye phokala k'adzangwe kukala mukuluphiri, wákala ni mut'u wa dini ya Chiyahudi.
44006006	At'u ao achirehewa mbere za o ahumwa a Jeso a widimi, nao achiaikira mikono achiavoyera konyesa kukala, atsagulwa ahende kazi yiyo.
44006007	Neno ra Mulungu ráenderera kugot'a, isabu ya anafunzi ko Jerusalemu yichenderera konjezeka muno, na ta makuhani anji achimukuluphira Bwana.
44006008	Sitefano wákala unahenda vilinge na maut'u-maut'u manji ga kwangalaza kati ya at'u, kwakukala, Mulungu wákala udzimuhats'a muno, na kumup'a widimiwe.
44006009	Ela kuchilairira at'u fulani omupinga. Anjine kati yao ákala ni at'u a sinagogi riihiwaro "Sinagogi ra at'u ario tsare." Ao ákala ni achina Kurene na Alekizandiriya, na anjine ákala ni achina Kilikiya na Asiya. At'u ao ámupinga Sitefano,
44006010	ela ao k'aaidimire kumurima, maana, wákala una hekima, na wákala ugomba go alongozwago ni Roho wa Mulungu agombe.
44006011	Ndo achimugwirira at'u fulani aambe kukala, "Yuyu Sitefano hwámusikira unagomba maneno ga kumwifya Musa, na ga kumwifya Mulungu!"
44006012	Maneno gago gáasunganya at'u, atumia a Chiyahudi na alimu a shariya. Ndo achimutuwa Sitefano achendamugwira, na achimuphirika mbere za ngambi.
44006013	Na chisha, achenda na mashaidi gao ga ulongo gokala ahendagagwira, na ao achamba vivi, "Mut'u yuyu unaenderera kugomba maneno ga kwifya hekalu takatifu, na Shariya ya Musa.
44006014	Maana, hwámusikira ta unaamba hangwe, Jeso muchina Nazareti undarivunza kamare riri hekalu, na agagaluze go maada gohewani ni Musa."
44006015	Osi okala a pho ngambini ámukodorera matso Sitefano, na usowe achiwona ugaluka dza wa malaika.
44007001	Ndo kuhani mubomu wámuuza Sitefano vivi, "Vidze, gano maneno wambwago wágagomba, ukale we wágagomba jeri?"
44007002	Sitefano achiudzidza vivi, "Sumilani atumia a ngambi na Ayahudi asena! P'indi Mwenyezi Mulungu wámulairira mukare wehu Burahimu, phokala ucheri its'i ya Mesopotamia k'adzangwe kwendasagala Harani.
44007003	Na Mulungu ariphomulairira, wámwamba vivi, 'Burahimu, ariche mbarizo utsame yiyi its'i yenu, wende its'i yondokwamba wende.'
44007004	Ndo Burahimu wátsama its'i ya Akalidayo, achendasagala Harani. Na abaye ariphofa, Mulungu wámwamba atsame vivyo kuko Harani nako, na achidzasagala yiyi its'i musagalayo vivi.
44007005	Ela Mulungu k'amup'ire Burahimu ta phat'u phafikapho lwayo lwa k'uk'u, phakale phakwe phenye. Mulungu wámulaga Burahimu tu kukala, its'i yiyo yindakala yakwe na at'u a mudzunguwe, na ukati uo Burahimu wákala k'ana ta mwana.
44007006	Mulungu wámwamba vivi, 'At'u a mudzunguo andakudza kwendasagala its'i yiriyo ts'i yao, na kuko andahendwa agulwa ahumiki na ahendwe vii myaka magana mane (400).
44007007	Ela mimi, nindaatiya akili ao at'u a its'i yiyo ondoahenda agulwa ahumiki. Na chisha, nindaalavya its'i yiyo o at'u a mudzunguo, kwa ta adze aniabudu phat'u phapha.'
44007008	Na chisha, Mulungu wáhenda kubit'wats'i kukale dalili ya riro lagano roriika na Burahimu. Ndo Burahimu ariphomuvyala mwanawe Isaka, wámubit'ats'i mutsana wa nane. Isaka naye ariphokudzavyala mwanawe Jakobo, wámubit'ats'i. Jakobo naye ariphovyala arat'u anae kumi na airi, ario ndio akare ehu, wáabit'ats'i vivyo.
44007009	Mumwenga wa o akare ehu kumi na airi wákala ni Jesefu, na yiye wáonerwa chidzitso ni o nduguze ta achimuguza akakale mugulwa muhumiki its'i ya Misiri. Ela Mulungu wáenderera kukala naye,
44007010	na achimutivya na rikize zosi. Mulungu wámwajaliya hekima ta vivyo vichimuphota Farao, na Farao achimuhenda gavuna wa Misiri, na yo nyumbaye.
44007011	Ndo kwákudzagwa nzala bomu ko its'i zosi za Misiri na Kanani, yiriyo yáaturisa at'u muno, na o akare ehu ákala k'aapata kamare chakurya.
44007012	Ndo Jakobo wásikira kukala, ko its'i ya Misiri, kwákala kunapatikana chakurya. Ndo achiahuma anae, ario ndo akare ehu ende ko Misiri lwa kwanza.
44007013	Akare ehu ariphouya kuko charo chao cha phiri, Jesefu wádzimanyisa kwa o nduguze, na ta Farao naye achiamanya o at'u a Jesefu.
44007014	Chisha, ye Jesefu wálagizira kukala, abaye na at'ue osi ende ko Misiri, na osi ákala ni at'u mirongo mifungahe na atsano (75).
44007015	Ndo Jakobo wákwenda ko Misiri, kuriko yiye na akare ehu anjine ásagala ta achifa,
44007016	na nyufu zao zichiudzwa Shekemu zichendazikwa kokala Burahimu ugula mbira kulaa kwa anangwa a Hamori, na chasi fulani cha p'esa.
44007017	Ukati phokala u phephi na kufika wa Mulungu kuchimiza chilagane chokala udzimulaga Burahimu, chilagane cha kwaika tsare at'ue osi kulaa Misiri kokala ni agulwa ahumiki, isabu ya Aiziraeli ko Misiri yákaza konjezeka.
44007018	Na yákaza konjezeka vivyo ta mufalume munjine yekala k'amanya ga mufadzi Jesefu, achanza kutawala ko Misiri.
44007019	Ndo yiye wáahendera unyama at'u a chiryomo chehu, na achiahendera vii o akare ehu kwa kwagaramisha aaike konze ana ao atsanga kwa afe.
44007020	Musa wávyalwa ukati uo, na wákala ni mwana mudzo muno ta achitsunukwa ni Mulungu. Avyazie achimurera mwao nyumbani myezi mihahu,
44007021	na ariphokwendamwika ko konze, mwanangwa wa chiche wa Farao wámuhwala na achimurera dza mwanawe.
44007022	Ndo Musa wáfunzwa maneno gosi ga hekima ya Amisiri, na yiye wáishimika muno kwa manenoge gokala achigomba, na mahendoge gokala achihenda.
44007023	Musa phokala una myaka mirongo mine (40), wáamula kwendaalamusa Aiziraeli anzie.
44007024	Ts'iku mwenga kuko, Musa wámona Mwiziraeli munziwe unapigwa ni Mumisiri. Ndo achendamukanira, na achimuriphiza kumupiga ye Mumisiri, na phapho achimuulaga.
44007025	Musa wákala unaona Aiziraeli anzie andamanya kukala, Mulungu wákala unamuhumira yiye kwakombola, ela o k'aagamanyire gago.
44007026	Ndo kunadzachakwe, Musa wáona Aiziraeli anzie airi anapigana. Musa achiakanya, na achiheza kwatsanganya kwa kwaamba, 'Mwi samba ta mu ndugu! H'a heka sambi munapigana?'
44007027	Ela yuyat'u yekala unamupiga munziwe, achimusukuma Musa k'anda, na achimwamba, 'Ni ani yedzekwika ukale chilongozi na mulamuli wehu we?
44007028	Hebu unahenza uniulage dza vyomuulaga yuya Mumisiri dzana?'
44007029	Musa ariphosikira vivyo, wáchimbirira its'i ya Midiyani. Achendasagala kuko dza mujeni ta achihwala, na achivyala analume airi.
44007030	Musa phokala usagala Midiyani myaka mirongo mine (40), Mulungu wámulairira dza malaika kwa njira ya chitsaka chokala chinaaka moho ko nyika, phephi na mulima wa Sinai.
44007031	Musa ariphoona gago, wáangalala ta achisengera phephi kwa aonet'o. Ela achisikira laka ra Bwana Mulungu rinaamba,
44007032	'Mimi ndimi Mulungu wa akareo, ano Burahimu, Isaka na Jakobo!' Musa phapho achiphenywa ni woga, na achanza kutetema ta k'asubutire kulola kahiri.
44007033	Bwana Mulungu achimwamba, 'Vula virahuvyo kwakukala, phapho wimirepho ni phat'u phatakatifu.'
44007034	Chisha, achenderera kumwamba, 'Mimi nidzigaona kamare go mai gahenderwago at'u angu ko its'i ya Misiri. Na cho chiriro chao nidzichisikira, na nidzikudzaativya. Ndo vivi, ninahenza nikuhume ko Misiri.' "
44007035	Sitefano wáenderera kugomba achamba, "Musa yuyu, bee ni yuyat'u ariye Aiziraeli ámurema kwa kwamba, 'Ni ani yekwika ukale chilongozi na mulamuli wehu we?' Yuyu wáhumwa ni Mulungu mwenye akale chilongozi na mutivyi wao pharat'u ariphomulairira dza malaika, kwa njira ya chitsaka chokala chinaaka moho.
44007036	Ndo Musa ndiye yealongoza Aiziraeli kulaa its'i ya Misiri kwa kuhenda maut'u-maut'u ga kwangalaza na dalili ko Misiri. Vivyo wáenderera kuvihenda bahari ya Shamu, na phokala a nyika myaka mirongo mine (40).
44007037	Musa yuyu vivyo, ndiye yeamba Aiziraeli, 'Mulungu undamutsagulira mut'u kulaa kati yenu, akale mugomviwe dza mimi.'
44007038	Na ukati Aiziraeli ariphokala a phamwenga ko nyika, Musa yuyu vivyo, ndiye yekala mutsanganyi wa malaika wa Bwana na o Aiziraeli. Malaika yiye yegomba naye mulima wa Sinai, ndiye ariyemup'a Musa garat'u maneno garehago uzima, ahup'e siswi.
44007039	Ela akare ehu árema kumusikiza Musa, chisha achimurema, na ta achaza kuuya its'i ya Misiri.
44007040	Ndo ao achimwamba vivi Haruni, 'Hutengezere milungu, yitsukulwe mbere zehu, yihulongoze vyo hwendavyo. Maana, Musa yehulongoza kulaa Misiri, k'ahumanya ugwirwa nini!'
44007041	Phapho ndipho achitengeza chinyago chokala chinga dza ndama. Achichilavira sadaka na kuchiusira shuhuli kwa anachabudu cho chit'u chokala adzichitengeza na mikono yao enye.
44007042	Ndo Mulungu wáuka kati yao, achiaricha aabudu zo nyenyezi nyinji za mbinguni. Vivi vinagwa sawa na goandikwa chitabu cha agomvi a Mulungu kukala, 'Mwi Ayahudi, mimi ts'imi muriyenilavira sadaka na kuniusira shuhuli yo myaka mirongo mine yokala mu nyika.
44007043	Mwimwi mwátsukula hema ra mulungu Moloki, na chinyago chokala chinga nyenyezi ya mulungu wenu Rafani. Vivyo vinyago vyovitengeza, ndivyo murivyovyabudu, na gago gandanihenda nimuhende muhwalwe mateka ta kure kwenye kuchira mudzi wa Babuloni.'
44007044	Akare ehu ko nyika ákala ana rirat'u hema roaonyesa kukala, Mulungu wákala u phamwenga nao. Hema riro rátengezwa dza vyokala Musa ulagizwa ni Mulungu aritengeze, kutuwiriza o mufano okala udziwona.
44007045	Chisha, akare ehu áritsukula ro hema o ukati okala analongozwa ni Joshuwa ta achendahwala yiyat'u its'i yiriyo enye áuswa ni Mulungu. Na ro hema rákala phapho ta ukati wa mufalume Daudi.
44007046	Daudi wámuphota Mulungu, na achimuvoya ahenzezwe ajenge nyumba yiriyo Ayahudi andamwabudu yiye Mulungu wa Jakobo.
44007047	Ela nyumba yiyo, yákudzajengerwa Mulungu ni Selemani, mwana wa ye Daudi.
44007048	Ela ta vivyo, Mulungu ariye u dzulu kuchira osi, k'akala nyumba zijengwazo ni adamu. Vivi vinagwa sawa na maneno ga Mulungu gogombwa ni mugomviwe kukala,
44007049	'Bwana Mulungu unaamba, "Mbingu ni chihi changu cha utawali, na dunia ni phat'u phangu pha kwikira magulu. Ndo mundanijengera nyumba ya chidzedze? Na ta ni lwaphi phondooya?
44007050	Mino samba ndimi niriyetengeza vivyo vyosi!" ' "
44007051	Sitefano wáenderera kugomba achamba, "Mwimwi mu apingi abomu, mu at'u mumuremao Mulungu mwenu myoyoni, na munarema kusirikisa udzumbe wa Mulungu. Mwimwi munga dza o akare enu, na ukati wosi munarema kutuwa ga Roho wa Mulungu!
44007052	Ao akare enu k'aana mugomvi wa Mulungu ariye k'aamuhenderere mauku. Na ao áaulaga ta osema udzumbe wa Mulungu dzulu ya kudza kwa ye mwenye haki. Mwi namwi vino, mwámonyesa at'u ai achimugwira, na muchimuhenda aulagwe.
44007053	Mwimwi ndimwi ohewa Shariya ni Mulungu kuchirira malaika, ela k'amuyituwire vyokala yinaamba!"
44007054	Atumia a ngambi ariphosikira gago maneno gogombwa ni Sitefano, ámutsukirirwa muno ta achisaga meno.
44007055	Ela Sitefano ye achikala udziudzalwa ni Roho wa Mulungu. Achilola dzulu mulunguni achona mung'alo wa Mulungu, na Jeso wimire mukono wa kulume wa Mulungu.
44007056	Ndo Sitefano achamba vivi, "Aa! Mimi ninaona mbingu zifunuka, na Jeso Mut'u yelaa dzulu wimire mukono wa kulume wa Mulungu."
44007057	Sitefano ariphogomba vivyo, at'u osi okala a phapho, ápiga k'ululu muno, na achifimba masikiro gao. Chisha, osini achimutinira Sitefano chivimwenga,
44007058	achimukuruta ta achimulavya pho mudzini, na achanza kumupiga mawe. O at'u okala álavya ushaidi ámurichira mutana aihiwaye Saulo, makoti gao agamanyirire.
44007059	Ao at'u áenderera kumupiga mawe Sitefano, na ye Sitefano achivoya vivi, "Bwana Jeso, riphokere roho rangu!"
44007060	Chisha, achimit'a mavindi achirira kwa laka ra dzulu achamba, "Bwana, ts'iatarire dambi riri." Ariphomarigiza kugomba gago, achitoka roho.
44008001	-
44008002	Sitefano ariphokala unaulagwa, Saulo wákala u phapho, na yiye naye achona ni sawa ko kuulagwa. Sitefano ariphoulagwa, at'u amuvoyao Mulungu ámuzika, na achishononeka muno kwa yiye. Na ts'iku yiyo yenye, akuluphiri okala a Jerusalemu, áanza kuhenderwa mauku muno, na anji achichimbira achenda majimbo ga Judea na Samariya ta ats'iphokala arat'u ahumwa a Jeso a widimi tu, ndio k'aachimbirire.
44008003	Saulo naye wákala unaheza kurihangamiza ro duu ra at'u okala adzimukuluphira Jeso. Yiye wákala achenda chila nyumba na kwagwira akuluphiri, ache kwa alume, na kwatiya jela.
44008004	Akuluphiri ochimbira Jerusalemu, ákwenda achisumurira Nguma Mbidzo dzulu ya Jeso, chila arikokwenda.
44008005	Mumwenga wao wákala ni Filipu, na yiye wáteremuka achenda mudzi wa Samariya, na achisumurira udzumbe dzulu ya ye K'irisito kuko.
44008006	At'u a phapho ariphosikira o udzumbe wa Filipu na kona zo dalili arizozihenda, osi ágasirikisa t'ot'ot'o gokala unagagomba.
44008007	At'u anji álaviwa p'ep'o na kuno anapiga k'ululu o p'ep'o, na at'u anji okala ni viswere na enye vigurye, achiphozwa nao.
44008008	Na achina mudzi uo achihamirwa muno.
44008009	Ko mudzi wa Samariya, kwákala kuna mut'u mumwenga aihiwaye Simoni. Yiye wákala udzangalaza at'u na t'amboze za chitsai kwa chiwango, na wákala unadzona ni mubomu.
44008010	At'u osi, adide na abomu ámusirikisa t'ot'ot'o na achamba, "Yuyu Simoni ni mulungu aihiwaye 'Widimi ubomu.' "
44008011	At'u ákala dza anafunzi a Simoni kwa vyokala udziaangalaza na t'amboze za chitsai kwa chiwango chire.
44008012	Ela ariphokudzakuluphira Nguma Mbidzo yokala yinasumurirwa ni Filipu dzulu ya Ufalume wa Mulungu, na dzulu ya dzina ra Jeso K'irisito, ábatizwa osi achet'u na atumia.
44008013	Na ta ye Simoni mwenye naye wámukuluphira Jeso, na achibatizwa. Ndo achimutuwa Filipu, kokosi arikokwenda, na achangalazwa ni dalili na vilinge vya kwangalaza vyokala achivyona vichihendwa.
44008014	Ahumwa a widimi a Jeso okala a Jerusalemu ariphosikira kukala, achina Samariya ákala adziriphokera neno ra Mulungu, áahuma ano P'etero na Johana ende kuko.
44008015	P'etero na Johana ariphofika ko Samariya, áavoyera o akuluphiri, kwa ta aphokere Roho wa Mulungu.
44008016	Maana, ao ákala abatizwa kwa dzina ra Bwana Jeso tu, ela ta mumwenga wao wákala k'adzangwe kutserererwa ni Roho wa Mulungu.
44008017	Ndo P'etero na Johana achendaaikira mikono ao akuluphiri, nao achimuphokera Roho wa Mulungu.
44008018	Simoni ariphoona o akuluphiri aphokera Roho wa Mulungu kwa kwikirwa mikono na kuvoyerwa ni o ahumwa a Jeso a widimi, wáatsomolera p'esa ano P'etero na Johana achiaamba,
44008019	"Nip'ani nami widimi uu, kwa ta yeyosi yendemwikira mikono, aphokere Roho wa Mulungu."
44008020	Ela P'etero achimuudzidza achimwamba, "Kaphye nazo zo p'esazo! Maana, unaona unaidima kuripha p'esa, kwa Mulungu akuhende ukale na widimi uu wa kwavoyera at'u aphokere Rohowe!
44008021	Uwe kazi yiyi ts'i yako kamare, kwakukala, moyoo k'au sawa mbere za Mulungu.
44008022	Na bee atya uriche uno uio, na umuvoye Bwana kwa ta vichiidimikika akusamehe kwa kukala na myazo yiyo.
44008023	Uwe ninakona u tele chidzitso, na udzisagalirwa ni dambi."
44008024	Simoni achiudzidza achamba, "Mwinyi asena, nivoyerani kwa Bwana, kwa ta nits'igwirwe ta ni mwenga ra godzogagomba."
44008025	P'etero na Johana ariphoshuhudiya na kusumurira udzumbe dzulu ya Bwana, áuya Jerusalemu. Na mo njirani, ákwenda achisumurira Nguma Mbidzo, vidzidzi vinji vya ro jimbo ra Samariya.
44008026	Ts'iku mwenga, malaika wa Bwana wámwamba Filipu vivi, "Dzibambanye, wende upande wa mwakani, kwenye njira yichirayo na nyika, yiteremukayo kulaa Jerusalemu kwenda Gaza."
44008027	Ndo Filipu achidzibambanya, achanza charo. Mubomu mumwenga wa Chiitiyopiya yekala k'avyala, wákala una yiyo njira. Yiye wákala ni mubomu wa kwika p'esa zosi za Malikiya wa Itiyopiya. Mubomu yiye wákala ukwenda Jerusalemu kwendaabudu Mulungu,
44008028	na ukati uo wákala unauya mudzini. Yiye wákala usegere mwakwe garini ra kuvuhiwa ni farasi, unasoma chitabu cha mugomvi wa Mulungu Isaya.
44008029	Ndo Roho wa Mulungu achimwamba Filipu vivi, "Phinzira rira gari rivuhiwaro ni farasi ukale phephi naro, na urituwe-tuwe nyuma."
44008030	Filipu achikaza ta achirifikira ro gari, na achimusikira unasoma chitabu cha mugomvi wa Mulungu Isaya, ye mut'u yekala u mo garini. Filipu achimuuza achimwamba, "Vidze unayimanya yo maana, ya go ugasomago?"
44008031	Ye mut'u achimuudzidza Filipu vivi, "Gaga ts'iidima kugamanya maanaye, ta mupaka nipate mut'u wa kunambira ndipho nigamanye." Phapho ye mut'u achimwamba Filipu apande mo garini asagale, ende phamwenga.
44008032	Na p'ande ya Maandiko yokala unayisoma, ni yiyi yambayo, "Wálongozwa dza gonzi rendarotsinzwa, na k'alavire sauti ta vichache, dza virat'u mwanagonzi ahuriravyo ukati wa kutoswa nyoga.
44008033	Yiye wáifywa, na k'alamulirwe chihaki. K'akuna yendeidima kugomba dzulu ya chivyaziche, maana, mazagazige ga phapha duniani gásira."
44008034	Ye mubomu wa Chiitiyopiya achimuuza Filipu vivi, "Ye mugomvi wa Mulungu phano, wákala unagomba dzuluye mwenye, hebu dzulu ya mut'u munjine?"
44008035	Ndo Filipu achanza na yiyo p'ande ya Maandiko ga Mulungu, na achimwambira Nguma Mbidzo dzulu ya Jeso.
44008036	Ndo ariphokala anaenderera na charo chao kwenye yiyo njira bomu, áfika phat'u phokala phana madzi. Ndo ye mubomu wa Chiitiyopiya achamba, "Phano ta higa madzi. Kukale kuna ut'u wowosi urio unaidima kunihenda nits'ibatizwe?"
44008038	Phapho ye Mwitiyopiya achamba ro gari riimiswe, na osi airi achitserera, achiphenya ta kati-kati ya go madzi, na phapho Filipu achimubatiza.
44008039	Aripholaa mo madzini, Filipu wáuswa ni Roho wa Bwana phapho ta ye Mwitiyopiya k'amonere kahiri. Ela ye achikala unahamirwa muno, na achenderera na charoche.
44008040	Filipu naye unauswa phapho ni ye Roho wa Mulungu, wáng'alwa ni matso u mudzi wa Azoto. Ndo achizunguluka midzi yosi kusumurira Nguma Mbidzo ta achifika mudzi wa Kaisariya.
44009001	Ukati uo, Saulo wáenderera kwaogofya anafunzi a Bwana, na ta wákala unahenza aaulage. Ndo yiye wákwenda ta kwa kuhani mubomu,
44009002	achendavoya ahewe baruwa za kumumanyisa yiye ni ani, kwa vilongozi a masinagogi ko Damasiko. Yiye wáhenda vivyo kwakukala, wákala unahenza akaagwire na aaphirike Jerusalemu, muchet'u hebu mulume yeyosi atuwaye Njira ya Bwana.
44009003	Ndo Saulo wáanza charo cha kwenda Damasiko. Ela ariphokala unatapira o mudzi, wábiririkirwa maruru p'ande zosi ni mung'alo kulaa mulunguni.
44009004	Phapho yiye achigwa phots'i, na achisikira laka ra mut'u rinamwamba, "Saulo, Saulo! Kwadze unanihendera mauku?"
44009005	Saulo naye achiuza achamba, "U ani we bwana?" Ro laka ra mut'u richimuudzidza richimwamba, "Mimi ni Jeso, ariye uwe unanihendera mauku.
44009006	Elako, zuka vivi uphenye pho mudzini, na phapho undaambirwa cho uhenzwacho uhende."
44009007	Arat'u at'u okala a charoni phamwenga na ye Saulo, áima phapho achikala k'aana ra kugomba. Ro laka árisikira, ela k'aaonere mut'u.
44009008	Ndo Saulo wázuka, ela ariphong'aza matsoge, achikala k'aona kamare. Arat'u anzie achimugwira mukono, achimutsetseza ta achiphenya pho mudzi wa Damasiko.
44009009	Phapho achendamala ts'iku t'ahu na k'aona, k'arya na k'anwa chochosi.
44009010	Ko Damasiko, kwákala kuna mwanafunzi mumwenga wa Bwana, aihiwaye Anania. Ndo Bwana achimulairira ononi na achimwiha, "Anania!" Anania achiihika achamba, "Himi phano Bwana!"
44009011	Bwana naye achimwamba, "Dzibambanye wende nyumbani kwa Juda kura njira bomu yiihiwayo ya tititi, ukauze mut'u mumwenga aihiwaye Saulo kulaa mudzi wa T'ariso. Yiye vivi unavoya,
44009012	na udzona ono. Na ko ononi udzona mut'u aihiwaye Anania, udzimukwendera akamwikira mikono na kumuvoyera kwa aone kahiri."
44009013	Ela ye Anania achiudzidza achamba, "Bwana, mut'u yiye nidzambirwa ngumaze ni at'u anji dzulu ya mai manji arigoahendera at'uo ko Jerusalemu,
44009014	na vivi wákudza phapha kwa wáhewa widimi ni makuhani abomu, agwire at'u osi avoyao kwa dzinaro."
44009015	Ela Bwana achimuudzidza Anania vivi, "Mut'u yiye nidzimutsagula anihikirehikire, kwa kwasumurira dzina rangu at'u a makabila manjine na afalume ao, na kwa Ayahudi. Ndo uwe enda tu we!
44009016	Mimi mwenye nindamonyesa vyondoturika muno, kwa arihende dzina rangu rimanywe."
44009017	Ndo Anania achenda, achendaphenya yo nyumba yokala Saulo. Achimwikira mikono, na achamba vivi, "Saulo musena, mimi nidzihumwa ni Bwana Jeso mwenye yekulairira ko njirani phokala unadza phapha. Yiye udzinihuma kwa uwe widime kona kahiri, na wudzalwe Roho wa Mulungu."
44009018	Ndo phapho kare, vit'u dza mbala vichigwa kulaa mo matsoni mwa Saulo, na achiidima kona kahiri. Saulo achiima achibatizwa,
44009019	na ariphoarya chakurya, mukotsewe uchimuuyira. Saulo ariphookoka, wákala ts'iku ch'ach'e phamwenga na anafunzi a Jeso ko Damasiko,
44009020	na achanza kare kusumurira masinagogini kukala, yiye Jeso ndiye Mwana wa Mulungu.
44009021	At'u osi omusikira áangalala na achiuzana vivi, "Chisha, mut'u yuno ts'iye ariye wáahendera mauku at'u okala anavoya kwa dzina ra Jeso ko Jerusalemu? Na samba phano ta ni wákudza kwa aagwire ao avoyao kwa dzina ra Jeso vivyo, aaphirike kwa makuhani abomu?"
44009022	Ela mahubiri ga Saulo gákaza kuhenda nguvu, na achiaonyesa o Ayahudi okala anasagala ko Damasiko kukala, Jeso ndiye ye K'irisito, na ao k'aaidimire kulumbana naye.
44009023	Na ziriphochira ts'iku fulani, Ayahudi áima ngewa achidzila amuulage Saulo.
44009024	Ela Saulo wáyimanya ngewa yiyo. Ao ákala achimwinza usiku na mutsana mo madziyangoni gaphenyago pho mudzini kwa amuulage.
44009025	Ndo usiku umwenga, anafunzie ámuhwala achimutiya ndani ya k'aphu, achimulavya na mwanyani okala u ro dzikuta rokala rizunguluka o mudzi, na achimutsereza ta phots'i.
44009026	Saulo aripholaa mudzi wa Damasiko, wáuya Jerusalemu. Ariphofika kuko, wáheza kugwirikana na o anafunzi a kuko, ela osi ákala anamogopha, na k'aakuluphirire kukala, yiye naye wákala udziima ni mwanafunzi wa Jeso.
44009027	Ndo Barinaba achimwaviza kwa kwenda naye ko kwa ahumwa a widimi a Jeso. Barinaba achenda-aambira dzulu ya Saulo arivyomona Bwana, phokala u njirani wenda Damasiko, na dzulu ya Bwana arivyogomba naye. Na chisha, achiaambira vyokala Saulo usumurira neno ra Mulungu kwa dzina ra Jeso ko Damasiko phots'o woga.
44009028	Ndo Saulo achanza kukala phamwenga na o anafunzi a kuko, na achizunguluka Jerusalemu yosi kusumurira neno ra Mulungu kwa dzina ra Jeso phots'o woga.
44009029	Na chisha, wákala achigomba na kulumbana kwenda na Ayahudi agombao Chiyunani, na ao nao achikala adziima ngewa amuulage.
44009030	Ela o akuluphiri ágamanya gago, na ndipho achimuusa Saulo ta mudzi wa Kaisariya, na phapho achimwamba ende vyakwe T'ariso.
44009031	Ndo akuluphiri a majimbo ga Judea, Galilaya na Samariya kosini, ásagala na reri. Ao ájengwa, achitiywa moyo ni Roho wa Mulungu, achenderera kumogopha Bwana, na isabu ya akuluphiri yichikaza konjezeka.
44009032	P'etero wázunguluka chila phat'u konana na akuluphiri, na achiteremuka ta achifika kwa at'u a Mulungu okala anasagala mudzi wa Luda.
44009033	Ndo kuko, wákwendamona mut'u mumwenga aihiwaye Enea. Enea wákala upholoza ta uhenda myaka minane k'aunuka kamare chit'andani.
44009034	Ndo P'etero achimwamba, "Enea, Jeso K'irisito unakuphoza. Unuka uhandike mwenye chit'andacho." Enea achiunuka phapho kare.
44009035	At'u anji okala anasagala o mudzi wa Luda na t'ambarare ya Saroni ámona Enea phokala uphozwa, na achimukuluphira Bwana.
44009036	Ko mudzi unjine wa Jopa kwákala muchet'u mumwenga aihiwaye T'abita, na wákala ni mwanafunzi. (Dzinare ra Chiyunani wákala ndiye Dorika). Muchet'u yiye wákala unahenda madzo, na kwaaviza achiya ts'iku zosi.
44009037	Ela wákudzagwirwa ni ukongo na achifa. At'u achilogesa lufulwe, na achilwika chumba cha gorofani.
44009038	Mudzi wa Jopa k'au kure na mudzi wa Luda. Ndo anafunzi a Bwana ariphosikira kukala, P'etero wákala u mudzi wa Luda, ámuhumira at'u airi na udzumbe uu, "Hunakuvoya udze kwehu maruru."
44009039	P'etero achenda kare phamwenga na okala ahumwa, na ariphofika kuko, wápandizwa gorofani, chumba chokala ye mufa. Achet'u magungu anji ámuzunguluka P'etero na kuno anarira, na achimonyesa mazurungi na nguwo zirizo Dorika wákala udzizishona phokala u moyo.
44009040	P'etero achialavya konze osini, na achimit'a mavindi achivoya. Chisha, achilugalukira lo lufu na achamba, "T'abita, lamuka!" T'abita achifunula matsoge, na ariphomona P'etero, achisagala.
44009041	P'etero achimugwira mukono kumwaviza aime. Chisha, achiaiha arat'u akuluphiri na go magungu, achiarichira ye T'abita achikala u moyo.
44009042	Nguma za lairiro riro zichigot'a chila phat'u ko Jopa, na at'u anji achimukuluphira Bwana.
44009043	P'etero achisagala kwa chiwango ko Jopa, kwa mut'u mumwenga aihiwaye Simoni, ariye wákala ni mukot'i wa ch'ingo.
44010001	Ko mudzi wa Kaisariya, kwákala mut'u mumwenga aihiwaye Korineliyo. Yiye wákala ni mubomu wa gingi mwenga ya shikari yiihiwayo, "Gingi ya Italiya."
44010002	Korineliyo wákala ni mut'u mudzo, na yiye na at'ue osi ákala anamukuluphira, na kumuvoya Mulungu. Na wákala achilavya muno na moyo umwenga kwaaviza Ayahudi okala ni achiya, na wákala unamuvoya Mulungu ts'iku zosi.
44010003	Ts'iku mwenga, wáona ono na chit'u kama saa chenda hivi. Ko ononi, wáona ching'ang'a malaika wa Mulungu yemukudzira na achimwamba, "Korineliyo!"
44010004	Korineliyo achimulola na woga ye malaika na chisha, achimwamba, "Unani bwana?" Ye malaika achiudzidza achamba, "Mulungu udzigasikira mavoyogo, na udzikona vyo ulavyavyo na moyo umwenga kwap'a achiya.
44010005	Ndo vivi huma at'u Jopa akamwihe mut'u mumwenga aihiwaye Simoni, na dzinare rinjine ndiye P'etero.
44010006	Yiye usegere na Simoni, mukot'i wa ch'ingo, na yiye nyumbaye yi phephi na ko baharini."
44010007	Ye malaika ariyegomba gago ariphouka, Korineliyo wáaiha ahendikazie airi a nyumbani, na shikariwe mumwenga, ariye wákala ndiye amuhikirayehikiraye ts'iku zosi, na wákala unamukuluphira na kumuvoya Mulungu.
44010008	Korineliyo achiaambira gosi gokala galairira, na achiahuma Jopa.
44010009	Kunadzachakwe, dzuwa phokala ri vitswani, arat'u at'u ahahu okala ahumwa ni Korineliyo ákala anatapira o mudzi wa Jopa. P'etero wákala u ko Jopa, na ukati uo wákala upanda dzulu ya nyumba kwendavoya.
44010010	Ndo kuko wágwirwa ni nzala ta achikala unahenza chakurya arye, na phokala chakurya chinajit'wa wáyaywa ni fahamu, na achona ono.
44010011	Ko ononi, wáona mbingu zifunuka, na ut'u dza shuka bomu yigwirwa mitseye mine, yinatserezwa phots'i.
44010012	Kati-kati ya shuka yiyo, phákala phana chila aina ya nyama; nyama a magulu mane, nyama a kuhambala na nyama a kuburuka.
44010013	Chisha, P'etero achisikira laka ra mut'u rinamwamba, "Unuka P'etero, utsinze nyama urye!"
44010014	Ela P'etero achiudzidza achamba, "Vivyo k'aviidimikika kamare Bwana, maana, ts'idzangwe kutata kamare chit'u chochosi chiricho ni najisi."
44010015	Ro laka ra mut'u achirisikira kahiri rinamwamba, "Ts'iwambe ni najisi, ut'u urio udzambwa ni Mulungu k'auna najisi."
44010016	Gago gáhendeka k'ano t'ahu, na chisha yiyat'u shuka yichivuhiwa yichiudzwa maruru ko mbinguni.
44010017	P'etero phokala ucheri kwangalala na kudziuza maana, ya ono riro, arat'u at'u okala ahumwa ni Korineliyo ákala adziyizumbula nyumba ya Simoni, na achidza ta achidzaima pho dziyangoni.
44010018	Ndo ao achiuza vivi, "Hunahenza mut'u mumwenga aihiwaye Simoni, na dzinare rinjine ndiye P'etero."
44010019	P'etero ye ukati uo wákala ucheri kudziuza maana, ya ro ono, na phapho achambwa vivi ni Roho wa Mulungu, "P'etero, kuna at'u ahahu ko dziyangoni, na ao anakutsakula uwe.
44010020	Ndo unuka wende ko ts'ini, na uts'isite kwenda phamwenga nao, kwakukala, ao ndimi yeahuma."
44010021	Ndo phapho P'etero achenda ko ts'ini, achenda-aamba vivi o at'u, "Mimi ndimi ye P'etero mumutsakulaye. H'aya nambirani sambi, munani?"
44010022	Ao at'u achimuudzidza P'etero achimwamba, "Siswi hudzihumwa kwako ni mubomu wa shikari, Korineliyo. Yiye ni mut'u mudzo amukuluphiraye na kumuvoya Mulungu, na unaishimiwa ni Ayahudi osi. Ndo yiye wáambwa ni malaika wa Mulungu akulagizire, wende ko kwakwe nyumbani, kwa ta uchikala una rorosi ra kumwambira, ukamwambire."
44010023	Ndo P'etero achiapiga karibu, na ts'iku yiyo achilala kuko. Kunadzachakwe, P'etero wáanza charo phamwenga na o at'u okala áhumwa ni Korineliyo, na anafunzi fulani a Bwana a ko mudzi wa Jopa.
44010024	Ts'iku yotuwiriza, ndipho achifika Kaisariya. Kuko, Korineliyo phamwenga na at'ue na asenae okala udziaalika, ákala anamutariza P'etero.
44010025	P'etero ariphokala unaphenya pha Korineliyo, Korineliyo wákwendamuphokera, na achimit'a mavindi mbereze kumwabudu.
44010026	Ela P'etero achimwamba, "Ima Korineliyo," na achimuunula. Chisha achimwamba, "Ta mimi nami ni mut'u tu!"
44010027	Ndo Korineliyo wáunuka, na P'etero achenderera kugomba naye vyokala anaphenya mo nyumbani. P'etero ariphophenya mumo, wáona at'u anji arundikana.
44010028	Achialamusa chisha achiaamba, "Mwimwi munamanya kukala, shariya yehu siswi Ayahudi yinahukahaza huts'igwirikane, hebu ta kwendalamusana na at'u a makabila manjine. Ela Mulungu wánifunulira nits'imone mut'u yeyosi kukala, una najisi.
44010029	Na gago ndigotuma ta niriphoambwa ninahenzwa kuku, nidzikudza phots'o maneno. Ndo nambirani vivi, mwániihirani?"
44010030	Korineliyo achiudzidza achamba, "Ts'iku t'ahu zodzochira na chit'u kama saa chenda za mutsana dza vivi, nákala ninavoya mwangu nyumbani. Ndo phapho, mut'u yekala uvala mavalo ga kumetameta, achilairira mbere zangu maruru.
44010031	Na achinamba, 'Korineliyo! Mulungu udzigasikira mavoyogo, na udzikona vyo ulavyavyo na moyo umwenga kwap'a achiya.
44010032	Ndo huma at'u Jopa akamwihe Simoni, ariye dzinare rinjine ndiye P'etero. Yiye usegere na Simoni, mukot'i wa ch'ingo, na yiye usagala phephi na ko baharini.'
44010033	Ndo nami nichikulagizira kare, na vivi udzihendat'o kudza. Siswi hosi vivi hu phapha, na Mulungu u phamwenga naswi kwa ta husikire chochosi chiricho Bwana udzikulagiza uhwambire."
44010034	P'etero ariphoanza kugomba, wáamba, "Vivi nidzimanya kukala, Mulungu k'abaguwa jeri.
44010035	Mut'u wa chiryomo chochosi amuvoyaye Mulungu na kuhenda ga haki, yiye unaphokerwa ni Mulungu.
44010036	Mulungu wáphirika Nguma Mbidzo kwa Aiziraeli. Na Nguma Mbidzo yiyo ni kukala, mut'u yeyosi unaidima kuphokera reri kuchirira kumukuluphira Jeso K'irisito, ariye ndiye Bwana wa osi.
44010037	Mwimwi munagamanya golairira yo its'i yosi ya Aiziraeli. Gago gáanzira Galilaya, baada ya Johana kwasumurira at'u udzumbe wa kwaamba at'u atye, na abatizwe.
44010038	Mwimwi munamumanya Jeso muchina Nazareti. Yiye Mulungu wámutsagula, achimutserezera Rohowe, na achimup'a widimi. Mulungu wákala u phamwenga naye, na ndipho yiye achenda hiku na hiku, achihenda madzo, na achiaphoza osini okala apagaiwa ni Shetani.
44010039	Siswi hu mashaidi oona maneno gosi arigogahenda Jerusalemu, na its'i yosi ya Ayahudi. Na yiye wáulagwa kwa kukot'wa misumari musalabani.
44010040	Ela Mulungu wámufufula kulaa kuzimu ts'iku ya hahu, na achimuhenda aonewe.
44010041	Yiye k'aonewerwe ni chila mut'u, ela hwámona siswi okala hudzitsagulwa hangu p'indi ni Mulungu hukale mashaidige, yaani, siswi hurio hwárya, na huchinwa phamwenga naye phokala ufufuka.
44010042	Na wáhulagiza huzisumurire ngumaze kwa at'u osi, na hushuhudiye kukala, yiye ndiye ariyetsagulwa ni Mulungu, akale mulamuli wa at'u ario moyo na afadzi.
44010043	Agomvi a Mulungu osini ágomba dzulu ya Jeso achamba, chila yendemukuluphira Jeso, undasamehewa dambize kuchirira ye Jeso."
44010044	P'etero ariphokala ucheri kugomba maneno gago, Roho wa Mulungu wáatsererera osi okala anasirikisa udzumbe uo.
44010045	Akuluphiri a Chiyahudi okala akwenda phamwenga na P'etero, áangalala ariphoona Mulungu udziatserezera Rohowe at'u a makabila manjine nao.
44010046	Ao ákala anaasikira o at'u a makabila manjine anagomba na viryomo, na kumulika Mulungu. Ndo phapho P'etero achamba,
44010047	"At'u aa adzimuphokera Roho wa Mulungu dza siswi vyomuphokera. Ndo phakale phana yeyosi, ariye unaidima kwamba ats'ibatizwe na madzi?"
44010048	P'etero phapho achilagiza abatizwe kwa dzina ra Jeso K'irisito, na ganasira gago, ao ámuvoya P'etero akale nao kwa ts'iku ch'ach'e.
44011001	Ahumwa a Jeso a widimi okala asagala Jerusalemu, na akuluphiri ko jimbo ra Judea kosi ásikira kukala, at'u a makabila manjine ákala adziriphokera neno ra Mulungu nao.
44011002	Ndo P'etero ariphouya Jerusalemu, wálaumiwa ni akuluphiri a Chiyahudi.
44011003	Ao ámwamba, "Uwe wákwendasagala na at'u ots'obit'wats'i, na ta uchirya phamwenga nao!"
44011004	Phapho P'etero achanza kwaambira mwenga-mwenga dzulu ya gokala gahendeka ta gosi.
44011005	Yiye wáamba vivi, "Ts'iku mwenga, mimi nákala ninavoya ko mudzi wa Jopa, na nichona ono. Ko ononi, náona ut'u dza shuka bomu yigwirwa mitseye mine, yinatserezwa kulaa mbinguni, na yichirehewa ta phephi na phokala mimi.
44011006	Bee, mimi náyilolat'o, na kati-kati ya shuka yiyo, nichona nyama a magulu mane a kufuga na nyama a weruni, nyama a kuhambala na nyama a kuburuka.
44011007	Chisha, nichisikira laka ra mut'u rinanamba, 'Unuka P'etero utsinze nyama urye.'
44011008	Ela mimi nichiudzidza nichamba, 'Vivyo k'aviidimikika kamare Bwana, maana, ts'idzangwe kutata kamare chit'u chochosi chiricho china najisi.'
44011009	Ro laka ra mut'u nichirisikira kahiri kulaa mulunguni rinanamba, 'Ts'iwambe ni najisi, ut'u urio udzambwa ni Mulungu k'auna najisi.'
44011010	Gago gáhendeka k'ano t'ahu, na chisha yiyat'u shuka yichivuhiwa, yichiudzwa ko mbinguni.
44011011	Shuka yiriphoudzwa ko mbinguni, at'u ahahu ákudza yo nyumba yokala hunasagala. At'u ao ákala áhumwa kulaa Kaisariya anituwe mimi.
44011012	Phapho nichambwa ni Roho wa Mulungu, nits'isite kwenda phamwenga nao. Ndo nichigwirikana na akuluphiri anjine ahandahu a mudzi wa Jopa huchenda hosini. Na huriphofika kuko, huchendaphenya nyumbani mwa Korineliyo.
44011013	Korineliyo naye achihwambira vyolairirwa ni malaika wa Mulungu mwakwe nyumbani, na achambwa, 'Huma at'u Jopa akamwihe Simoni, ariye dzinare rinjine ndiye P'etero.
44011014	Yiye undakudzakwambira udzumbe urio undakutivya uwe na at'uo osi.'
44011015	Na niriphokala nidzanza kugomba, Roho wa Mulungu wáatsererera ao, dza virat'u arivyohutsererera siswi pharat'u mwanzo.
44011016	Phapho nichikumbikira garat'u maneno ga Bwana arigogagomba ga kwamba, 'Johana wábatiza na madzi, ela mwimwi mundakudzabatizwa na Roho wa Mulungu.'
44011017	Ndo achikala ye Mulungu wáap'a at'u a makabila manjine Rohowe yehup'a siswi ukati huriphomukuluphira Bwana Jeso K'irisito, mino bee ni ani ta nimuzize Mulungu kuhenda henzore?"
44011018	Ariphosikira gago, áricha kumulaumu P'etero achimulika Mulungu achamba, "Vyo kumba Mulungu wáap'a at'u a makabila manjine nafasi ya kutya kwa akale na uzima uphya wa kare na kare nao!"
44011019	Akuluphiri átsamukana kwa kuhenderwa mauku, Sitefano ariphoulagwa. Anjine ákwenda ta jimbo ra Foinike, chisiwa cha Kupuro na mudzi wa Anitiyokiya, ela ásumurira udzumbe dzulu ya Bwana kwa Ayahudi tu.
44011020	Ela anjine ao okala ni achina Kupuro na Kurene, ákwenda Anitiyokiya, na achendasumurira Nguma Mbidzo dzulu ya Bwana Jeso, kwa at'u a makabila manjine nao.
44011021	Na ao, widimi wa Bwana wáhenda kazi phamwenga nao, na at'u anji ámukuluphira na kumugalukira Bwana.
44011022	Akuluphiri okala a Jerusalemu ágasikira gokala gahendeka ko Anitiyokiya, na ndipho achimuhuma Barinaba ende kuko.
44011023	Barinaba ariphofika kuko na kona vyo Mulungu arivyokala udziaonera mbazi o at'u, wáhamirwa na achiadinisira aenderere kumutuwa Bwana na myoyo yao yosi.
44011024	Maana, Barinaba wákala ni mut'u mudzo yekala una kuluphiro bomu, na yekala udziudzala Roho wa Mulungu, na at'u anji muno ákuluphira Bwana.
44011025	Chisha, Barinaba wákwenda mudzi wa T'ariso, achendamutsakula Saulo.
44011026	Ariphomona, ákwenda osi Anitiyokiya. Ndo ao osi airi ákala na o akuluphiri a kuko mwaka wosi, na achiafunza anji ao. Ko Anitiyokiya ndiko anafunzi a Bwana áanza kwihiwa ajeso.
44011027	Ukati uo wenye, ndio urio agomvi a Mulungu fulani ákudza Anitiyokiya kulaa Jerusalemu.
44011028	Mumwenga wao wákala unaihiwa Agabo, na yiye wálongozwa ni Roho wa Mulungu achisema chimbere kukala, kundakala nzala bomu dunia yosi. (Nzala yiyo yálairira ukati wa utawali wa Kilaudiyo).
44011029	Ndo anafunzi a Bwana okala a mudzi wa Anitiyokiya achamula, chila mumwenga alavye chochosi kutuwirizana na patore, chiphirikwe chika-aavize akuluphiri okala anasagala Judea.
44011030	Ndo achihenda vivyo, na achiahuma Barinaba na Saulo, aphirike mutsango wao kwa vilongozi a kanisa ra Jerusalemu.
44012001	Ukati uo, ndio urio mufalume Herode Agiripa wálagizira ajeso anjine aanze kuhenderwa mauku.
44012002	Yiye wálagizira Jakobo nduguye Johana aulagwe, na achitemwa na upanga ta achifa jeri.
44012003	Ariphoona kukala, gago gákala ganaahamira Ayahudi, wáenderera kuhenda mai kwa kulagiza P'etero agwirwe. (Gago gáhendeka ukati wa ts'ikuk'uu ya kurya mikahe yots'otiywa hamira.)
44012004	P'etero ariphogwirwa, wátiywa ndani, na achikala unarindwa ni virundu vine vya shikari ane-ane okala achiphisana. Herode Agiripa wákala unatariza juma riro ra ts'ikuk'uu ya P'asaka richire, ndipho amulavye, amulamule jamani.
44012005	Ndo P'etero ariphokala u ko jela, akuluphiri ákala anamuvoyera kwa Mulungu na myoyo yao yosi.
44012006	Usiku okala P'etero unalalira kulaviwa mbere za at'u anji alamulwe, wákala urere kati-kati ya shikari airi, na kuno ufungwa minyororo hiku na hiku na o shikari. Na shikari anjine, ákala anarinda muyango wa yo jela.
44012007	Ndo malaika wa Bwana achimulairira P'etero phapho kare, mwanga uchimwirika cho chumba cha jela. Ye malaika achimupiga-piga P'etero mbavuni kumulamusa na kuno unamwamba, "Lamuka wunuke maruru!" Phapho kare yo minyororo yichigwa kulaa mikononi mwa P'etero.
44012008	Chisha, ye malaika achimwamba P'etero, "Funga mukandao, na uvale virahuvyo." P'etero achihenda vivyo, na phapho ye malaika achimwamba, "Vala valoro unituwe."
44012009	P'etero achimutuwa ta konze, ela wákala k'amanya kukala, gago gokala ganahendwa ni ye malaika, gákala ni ga jeri. Yiye wáona dza kwamba, ni unaona ono tu.
44012010	Ndo áchira shikari a kwanza phao chikaloni na phiri dza vyo, na achifika pho dziyango ra chuma riphenyezaro pho mudzini. Ro dziyango richivuguka renye naro, nao achilaa konze. Ndo achenenda-enenda na yo njira, na P'etero achihendaona urichwa kare hicheye ni ye malaika.
44012011	Phapho ndipho P'etero achimanya kukala, gákala ni ga jeri gokala gahendeka na achamba, "Vivi nina kanuni Bwana udzimuhuma malaikawe akadzanitivya kwa ta nits'ihendwe vii ni Herode Agiripa, na nits'ipatwe ni gokala ganahenzwa ni Ayahudi."
44012012	P'etero ariphomanya ulaa jela jeri, wákwenda mwenga kwa mwenga ta nyumbani kwa Maryamu ameye Johana, ariye dzinare rinjine ndiye Mariko. Kuko, at'u anji ákala arundikana anavoya.
44012013	P'etero achipiga hodi o muyango wa konze, na muhendikazi mumwenga wa chiche aihiwaye Roda, achenda ko muyangoni kwa akamusundulire.
44012014	Ndo ye musichana ariphomanya riro rákala ni laka ra P'etero, wáhamirwa muno ta achiricha kuvugula muyango, achiuya mairo ko ndani achendaamba, "Ni P'etero ta wimire pho muyangoni."
44012015	At'u achimwamba, "Una vitswa uwe!" Ela ye achidina kwamba, "Ni P'etero jeri yenye!" Phapho o achimwamba, "Bee manya yiye ni malaikawe."
44012016	Ela P'etero ye ukati uo wákala unaenderera kupiga hodi. Musindikizowe, ávugula muyango na achimona ndiye jeri, na achangalala.
44012017	P'etero achiatsuphira mukono achianyamaza, na achiaambira vyokala ulaviwa jela ni Bwana. Chisha, achiaamba akamwambire Jakobo, na arat'u akuluphiri anjine dzulu ya neno riro, naye achilaa achiuka achenda phat'u phanjine.
44012018	Kuriphocha, arat'u shikari okala anarinda, áangalala muno na achikala a chimoyomoyo kwa ákala k'aamanya P'etero ugwirwa nini.
44012019	Herode Agiripa achilagizira kuhendwe musako, ela k'aamugwirire. Ndo achilagizira o shikari auzwe, na aulagwe. Na Herode achiuka Judea, achendasagala Kaisariya.
44012020	Herode Agiripa wákala k'apatana na at'u a midzi ya Tiro na Sidoni. Ela aa, its'i yao yákala yipata chakurya kulaa its'i yokala yinatawalwa ni ye Herode. Ndo achina Tiro na Sidoni áagwira adzumbe achiahuma kwa Bulasito, ariye wákala ni mumwenga wa o aimirizi abomu a Herode. Ao achendamwambira Bulasito kukala, midzi yao yinahenza yerekezane na Herode, na achikubali
44012021	ta achiika ts'iku yokala undaaphirika akagombe naye. Ts'iku yiriphofika, Herode wákudza na kuno achikala uvala nguwoze za chifalume, achisagala chihini phakwe cha utawali, achanza kwaambira at'u maneno.
44012022	Arat'u at'u achimupigira njerejere achimulika na kuno anaamba, "Yuyu unagomba dza mulungu kamare, ela k'agomba dza mut'u!"
44012023	Malaika wa Bwana achimugwiza ukongo Herode phapho kare, kwakukala, wáahenda at'u ariche kumulika Mulungu, achilikwa yiye. Ndo Herode achiriwa ni minyolo ya mwakwe ndani ta achifa.
44012024	Ela neno ra Mulungu richikaza kugot'a, na at'u anji na anji, achimukuluphira Mulungu.
44012025	Ndo Barinaba na Saulo ariphomala kuhenda kazi yokala ahumwa ayihende, áuka Jerusalemu achiuya Anitiyokiya, na charo chicho ákwenda na Johana, ariye dzinare rinjine ndiye Mariko.
44013001	Ko kanisa ra Anitiyokiya, kwákala kuna akuluphiri anjine okala ni agomvi a Mulungu, na anjine ákala ni alimu. Ao ákala ni; Barinaba, Simoni ariye dzinare rinjine ndiye Mwiru, Lukiyo muchina Kurene, Saulo na Manaeni, ariye wáfugwa phamwenga na mufalume Herode Anitipa.
44013002	Ndo kwáhenda ukati achifunga na achikala anamwabudu Bwana, na Roho wa Mulungu achiaamba, "Nirichirani Barinaba na Saulo, ahende kazi yodzoaihira."
44013003	Ndo ariphomala kufunga na kuvoya, áaikira mikono achiavoyera, na achiaricha achenda vyao.
44013004	Barinaba na Saulo phohumwa ni ye Roho wa Mulungu, áteremuka ta mudzi wa Selekiya, na kuko achendapanda meli achenda ta chisiwa cha Kupuro.
44013005	Ariphofika mudzi wa Salami, ásumurira neno ra Mulungu masinagogini, na Johana Mariko achikala ni mwavizi wao.
44013006	Analaa mudzi wa Salami, ákwenda ta mudzi wa P'afo, urio wákala u p'embe ya phiri ya cho chisiwa. Kuko, ákwendamona Muyahudi mumwenga yekala ni mutsai, na dzinare wákala ndiye Bari-Jeso. Yiye wákala unadzamba ni mugomvi wa Mulungu.
44013007	Bari-Jeso wákala ni musenangwa wa Serigiyo P'aulo, ariye wákala ndiye mubomu wa cho chisiwa, na yiye wákala ni chimanyi muno. Ndo Serigiyo P'aulo wáalagizira ano Barinaba na Saulo, kwa ta adze amwambire neno ra Mulungu.
44013008	Ela ye mutsai Bari-Jeso, ariye Chiyunani wákala wihiwa Elima, achiheza kwapinga kwa amuzize ye mubomu wa chisiwa ats'imukuluphire Jeso.
44013009	Ndo Saulo ariye dzinare rinjine ndiye P'aulo achikala udziudzalwa ni Roho wa Mulungu, achimulola muno ye Elima na achamba,
44013010	"Uwe u mwana wa Shetani, na unapinga chila ririro ni ra haki. Uwe u mulembi wa kupindukiya, na mukorofi mubomu! Undaricha rini we kugaluza ujeri wa Bwana na kuuhenda ulongo?
44013011	Bee, vivi Bwana undakutiya akili kwa kukuhenda uts'one, na uwe k'undawona mwanga wa dzuwa kwa chiwango." Ndo ye mut'u achanza kona ut'u dza kunje na dziza phapho kare, na achanza kwenda hiku na hiku kutsakula mut'u amugwire mukono amulongoze.
44013012	Mubomu wa chisiwa wáangalazwa muno ni widimi wa mafunzo ga Bwana, na ariphoona gago, achikuluphira.
44013013	Kulaa P'afo, P'aulo na o anzie ápanda meli achenda ta mudzi wa P'eriga, urio jimbo ra P'amufuliya. Ela kuko, Johana Mariko achendaaricha, achiuya Jerusalemu.
44013014	Osala achenderera na charo kulaa phapho P'eriga ta mudzi wa Anitiyokiya phephi na jimbo ra P'isidiya. Ts'iku ya Sabato yiriphofika, achendaphenya ndani ya sinagogi achisagala.
44013015	Neno richisomwa kulaa Shariya ya Musa, na kulaa Maandiko ga agomvi a Mulungu. Ndo abomu a rirat'u sinagogi achiaamba ano P'aulo vivi, " Ayahudi asena, muchikala muna neno ra kwatiya moyo anzienu, aambireni."
44013016	Ndo phapho P'aulo wáima achisumiza na achamba vivi, "Nisirikisani Aiziraeli asena na mwimwi anjine mosi murio munamwabudu Mulungu!
44013017	Siswi Aiziraeli ye Mulungu wehu wáatsagula akare ehu, na achiahenda akale anji phokala a ujenini its'i ya Misiri. Mulungu kuko wáalavya kwa widimiwe ubomu.
44013018	Yiye wáavumirira myaka mirongo mine (40) ko nyika.
44013019	Yiye wágahenda makabila mafungahe ga its'i ya Kanani gahangamizwe, na yo its'i yao achiap'a o at'ue yikale yao.
44013020	Maneno gaga gosi gáhendeka myaka magana mane na mirongo mitsano (450). Ariphoanza kusagala ko its'i ya Kanani, Mulungu wáahenda alongozwe ni alamuli ta ukati wa mugomvi wa Mulungu Samweli ariphoanza kulongoza.
44013021	Ela ao ávoya aikirwe mufalume wao, na Mulungu achiatsagulira Saulo mwana wa Kishi. Yiye wákala ni mut'u wa mbari ya Benjameni, na wátawala myaka mirongo mine (40).
44013022	Mulungu ariphomuusa yiye, wáatsagulira Daudi achikala mufalume wao. Na Mulungu wáamba vivi dzuluye, 'Daudi mwana wa Jese, nidzimona ni mut'u anihamiraye muno, na undachimiza gangu gosi nihenzago agahende.'
44013023	Mulungu wáalaga Aiziraeli kukala, mut'u wa mudzungu wa yuyu Daudi undakala Mutivyi wehu, na kwa vivyo, wáhurehera Jeso.
44013024	Na Jeso ariphokala k'adzangwe kudza, Johana wámulongolera achihusumurira siswi Aiziraeli hosini kukala, ni seti hutye na hubatizwe.
44013025	Johana ariphokala unamarigiza kaziye, wáauza at'u vivi, 'Mukale munaona mino ni ani? Mimi bee ts'imi ye mut'u mumuloleraye. Elako, yiye undakudza nyuma zangu, na mimi ts'iwirya ta kukala muhendikaziwe wa kumuvula virahu.'
44013026	Aiziraeli asena murio mu at'u a mudzungu wa Burahimu, na anjine mosi mumwabuduo Mulungu, mwimwi manyani kukala, Mulungu udziureha kwehu uu udzumbe wa kutivya!
44013027	Achina Jerusalemu na abomu ao k'aamanyire kukala Jeso ndiye Mutivyi, na k'aagamanyire maanaye go maneno ga agomvi a Mulungu gasomwago chila Sabato. Elako, ágachimiza vivyo go maneno ga agomvi a Mulungu aripholamula Jeso anyongwe.
44013028	Ao ta aripho k'aamupatire na kosa riwiryaro anyongwe, ela o ámuvoya Pilato vivyo amulamule kunyongwa.
44013029	Na ariphomala kuhenda gosi gokala gadzandikwa dzuluye, yiye wátserezwa kulaa pho musalabani, achendazikwa.
44013030	Ela Mulungu wámufufula kulaa kuzimu,
44013031	na Jeso wáalairira kwa ts'iku nyinji arat'u anafunzie omutuwa kulaa Galilaya ta Jerusalemu. Ao vivi, ndio mashaidige ashuhudiyirao Ayahudi.
44013032	Mulungu wáalaga akare ehu chilagane, na vivi hudzikudza phapha, kumusumurira Nguma Mbidzo
44013033	ya kwamba, cho chilagane choalaga akare ehu, udzihuchimizira siswi adzukulu ao, kwa kumufufula Jeso kulaa kuzimu. Gago ganagwa sawa na goandikwa Zaburi ya phiri kukala, 'Uwe u Mwanangu; Mimi rero ninasema kukala ni Abayo.'
44013034	Mulungu wámufufula Jeso kulaa kuzimu ta k'andafa kahiri akaola, na vivyo vinagwa sawa na vyoamba Mulungu kukala, 'Nindamunosa manoso matakatifu jeri gomulaga Daudi.'
44013035	Na chisha, Zaburi yinjine yinaamba vivi dzulu ya Jeso, 'K'undariricha lufu lwa mutakatifuo role mbirani.'
44013036	Daudi ariphokala u moyo, wáhenda henzo ra Mulungu. Na ariphofa, wázikwa mabirani pha akaree, na mwiriwe uchola.
44013037	Ela Jeso ye wáfufulwa ni Mulungu kulaa kuzimu, na kwa vivyo, mwiriwe k'awolere.
44013038	-
44013039	Bee asena, ninamuhenza mumanye kukala, vivi munasumurirwa udzumbe dzulu ya kusamehewa dambi kuchirira ye Jeso. Vivi chila mumwenga amukuluphiraye Jeso, unasamehewa dambi zosi na akale tsare, neno ririro rákala k'ariidima kuhendwa ni Shariya ya Musa.
44013040	Ndo dzimanyirireni gats'idze gakamupata go maneno gogombwa ni agomvi a Mulungu kukala,
44013041	'Sirikisani mwi muphuryao neno ra Mulungu! Angaikani, na muhangamike, maana, mimi ninahenda ut'u uu ukati wenu, urio mwimwi k'amundaukuluphira ta mut'u akamwambira!' "
44013042	P'aulo na Barinaba ariphokala analaa mo sinagogini, arat'u at'u áamba adze kahiri ts'iku ya Sabato yokala yindatuwiriza, kwa adze akaze kugomba dzulu ya maneno gago.
44013043	Monano uo uriphomarigizika, Ayahudi anji, na at'u a makabila manjine okala aphenya dini ya Chiyahudi, ágwirikana na ano P'aulo na Barinaba. P'aulo na Barinaba achigomba nao, na achiatiya moyo kukala, aenderere kuukuluphira udzo wa Mulungu.
44013044	Ts'iku ya Sabato yiriyotuwiriza, karibu chila mut'u pho mudzi uo, wákwendasirikisa udzumbe dzulu ya Bwana.
44013045	Ela o vilongozi a Ayahudi ariphoona ro duu ra at'u, áphenywa ni chidzitso, na achipinga go maneno gokala ganagombwa ni P'aulo, na ye mwenye achimuhakana.
44013046	Elako, P'aulo na Barinaba áaudzidza phots'o woga achamba, "Mwimwi mwákala mudziikwa mukale a kwanza kusikira neno ra Mulungu. Ela kwakukala, mudzirikahala na munadzona k'amuwirya uzima uphya wa kare na kare, h'a bee hunamuricha hwende kwa at'u a makabila manjine.
44013047	Maana, Bwana wáhulagiza achihwamba vivi, 'Mwimwi nidzimutsagula mukale mwanga kwa at'u a makabila manjine, kwa ta Mulungu aativye at'u duniani kosi, kuchirira mwimwi.' "
44013048	Bee, at'u a makabila manjine ariphosikira gago, áhamirwa, na achiulika o udzumbe dzulu ya Bwana. Na arat'u osi okala átsagulwa apate uzima uphya wa kare na kare, ákuluphira.
44013049	Udzumbe dzulu ya Bwana wágot'a chila phat'u upande uo.
44013050	Ela vilongozi a Ayahudi áasunganya alume okala anamanyikana pho mudzi uo na achet'u a makabila manjine okala ana vyeo na anamuvoya Mulungu, kwa aapinge ao ano P'aulo na Barinaba. Ndo ao áanza kwahendera mauku P'aulo na Barinaba, na chisha ta achihendaavuguza kulaa pho phao chidzidzini.
44013051	Ndo P'aulo na Barinaba achikut'a-kut'a vumbi rokala ri mwao maguluni dza onyo kwao, chisha achenda mudzi wa Ikoniyo.
44013052	Ela o anafunzi a ko mudzi wa Anitiyokiya áudzalwa ni raha muno, na Roho wa Mulungu.
44014001	P'aulo na Barinaba ariphokala a Ikoniyo, maneno gákala dza vyokala gákala ko Anitiyokiya. Ao ákwendasumurira neno ra Mulungu ko sinagogini ta Ayahudi anji na at'u a makabila manjine anji achikuluphira.
44014002	Ela Ayahudi anjine orema kukuluphira, áasunganya at'u a makabila manjine ta achitsukirwa, kwa aapinge ao ano P'aulo na Barinaba.
44014003	Ela ta vivyo, P'aulo na Barinaba áenderera kukala kuko ts'iku nyinji, achigomba udzumbe dzulu ya Bwana Jeso phots'o woga. Bwana naye achiap'a widimi wa kuhenda dalili na maut'u-maut'u ga kwangalaza na gago gaching'aza lwazu kukala, udzumbe okala anaugomba dzulu ya mbazize nyinji, wákala ni wa jeri.
44014004	At'u a mudzi uo achigavikana maduu mairi. Duu mwenga richiunga mukono Ayahudi, na ro rinjine richiunga mukono o ahumwa a Jeso a widimi.
44014005	Musindikizowe, anjine a o at'u a makabila manjine, Ayahudi phamwenga na abomu ao, áamula kwahendera mai ao ahumwa a Jeso a widimi, na kwapiga mawe.
44014006	Ela ao ahumwa a Jeso a widimi ágamanya gago, na achichimbirira jimbo ra Lukaoniya. Kuko, achenda midzi ya Lusitira na Deribe, na p'ande za phephi-phephi,
44014007	achenderera kusumurira Nguma Mbidzo.
44014008	Kuko mudzi wa Lusitira, kwákala kuna mut'u mumwenga ariye wákala upholoza magulu hangu kuvyalwakwe, na wákala k'adzangwe kwenenda kamare.
44014009	Ndo P'aulo ariphokala unasumurira Nguma Mbidzo, mut'u yiye wámusirikisa. P'aulo naye achimulolat'o, na ariphoona kukala una kuluphiro ra kwidima kuphozwa,
44014010	wágomba kwa laka ra dzulu achimwamba, "Unuka wime tititi." Phapho kare, ye mut'u wa kupholoza achiunuka, na achanza kwenenda.
44014011	Duu ra at'u ririphoona gokala gahendwa ni P'aulo, ráanza kupiga k'ululu kwa chiryomo cha Chilukaoniya kwamba, "Asenani, milungu yidzihutsererera dza adamu!"
44014012	Barinaba ámwiha Zeu, na P'aulo achimwiha Herime, kwakukala, wákala ndiye mugomvi.
44014013	Kuhani wa hekalu ra Zeu, ririro rákala ri konze ya o mudzi achireha nzao fulani, na maruwa pho dziyangoni, kwakukala, yiye na ro duu ra at'u, ákala anahenza aap'e sadaka o ahumwa a Jeso a widimi.
44014014	P'aulo na Barinaba ariphosikira gago gokala anahenza agahende, áahula nguwo zao konyesa kukala, ákala k'aagaenzi. Chisha, achidudula mairo kati-kati ya ro duu ra at'u na kuno anagomba kwa laka ra dzulu kwamba,
44014015	"Mwi asena, heka munahenda vino? Siswi k'ahu milungu, hu anadamu dza mwimwi. Sino hudzikudzamusumurira Nguma Mbidzo kwa mupate kuricha kuyabudu yiyi milungu ya ulongo, mugaluke mumwabudu Mulungu ariye moyo. Yiye ndiye yeumba mbingu na dunia, bahari na vyosi virivyo mwao ndani.
44014016	Pho p'indi, Mulungu wáaricha at'u a chila chiryomo ahende ahenzavyo.
44014017	Ela ta vivyo, udzenderera kwafunulira at'u kukala u kuko kwa kwahendera madzo. Ndo yiye mwimwi unamubit'ira mvula kulaa mbinguni. Ukati wa kuguwa, unamup'a nyoha, na chisha unamup'a vyakurya vinji, na unamuhenda muhamirwe."
44014018	P'aulo na Barinaba ágomba gago gosi kwaziza o at'u ats'ialavire sadaka, ela yákala gagada vivyo ko kwaziza.
44014019	Ela Ayahudi fulani ákudza kulaa Anitiyokiya-P'isidiya na Ikoniyo, achidzaahenda at'u auye upande wao. Ndo achimupiga mawe P'aulo ta achimona dza kwamba udzefa, na phapho achimukuruta achimulavya konze ya o mudzi.
44014020	Ela akuluphiri ariphokwendarundikana phapho na kumuzunguluka, wáunuka, achiuya ko mudzini. Kunadzachakwe, yiye phamwenga na Barinaba ákwenda Deribe.
44014021	P'aulo na Barinaba ákwendasumurira Nguma Mbidzo ko Deribe, na achipata anafunzi anji a Bwana. Aripholaa phapho, áchira na Lusitira na Ikoniyo, achiuya Anitiyokiya-P'isidiya.
44014022	Midzi yiyo yosi yochirira, áajenga akuluphiri akaze kukomala chiroho, na achiatiya moyo aenderere kugagwiririra kinyi gago arigogakuluphira. Ao ákala achiaamba vivi, "Siswi akuluphiri, ni seti huturike muno huchikala k'ahudzangwe kwendaphenya Ufalumeni kwa Mulungu."
44014023	P'aulo na Barinaba átsagula vilongozi kwenye chila kanisa kwa dzulu ya o akuluphiri, achivoya na kufunga, na achiaika ts'ini ya urinzi wa Bwana, ariye ákala anamukuluphira.
44014024	P'aulo na Barinaba ariphouka jimbo ra P'isidiya, áfika kahiri jimbo ra P'amufuliya,
44014025	na achendasumurira udzumbe wa Mulungu mudzi wa P'eriga. Aripholaa phapho, ákwenda mudzi wa Ataliya,
44014026	na anauka kuko, achipanda meli achiuya Anitiyokiya, jimbo ra Siriya. Kuko ndiko kuriko, pho mwanzo ákala alaviwa kwa Mulungu, kwa Mulungu aarinde, na aafunulire udzowe kwa dzulu ya kazi yiriyo ákala adziyichimiza phapho.
44014027	Ariphofika ko Anitiyokiya, áhenda monano na o akuluphiri a phapho, achiaambira gosi gokala Mulungu udzigahenda kuchirira ao, na vyokala Mulungu udziavugulira njira at'u a makabila manjine ta akuluphira.
44014028	Na ásagala kuko na arat'u akuluphiri kwa ts'iku nyinji.
44015001	At'u fulani ákudza Anitiyokiya kulaa Judea, na achanza kwafunza o akuluphiri kukala, "Mwimwi nimubit'wets'i dza Shariya ya Musa yambavyo. Ela muts'iphohenda vivyo, k'amwidima kutiya."
44015002	Neno riro richiahenda P'aulo na Barinaba alumbane muno na o at'u okala anafunza vivyo. Ndo vichamulwa kukala P'aulo na Barinaba, phamwenga na akuluphiri fulani a kanisa ra Anitiyokiya, ende Jerusalemu, ende akagagombe na ahumwa a Jeso a widimi, na vilongozi a kanisa ra kuko gago.
44015003	At'u ohumwa kwenda Jerusalemu ásiswa ni o akuluphiri a pho Anitiyokiya, nao achichira na majimbo ga Foinike na Samariya. Ao á-aambira at'u a kuko dzulu ya vyokala at'u a makabila manjine adzimugalukira Mulungu kwa kumukuluphira Jeso, na nguma zizo zichiahamira muno ao akuluphiri osi.
44015004	Na ariphofika Jerusalemu, áphokerwa ni akuluphiri a kuko, ahumwa a Jeso a widimi, na vilongozi ao. Ndo nao achiaambira dzulu ya maneno gosi gokala Mulungu udzigahenda kuchirira ao.
44015005	Ela akuluphiri anjine okala ni a chama cha Afarisayo, áima achamba, "At'u a makabila manjine ni seti abit'wets'i, na alagizwe atuwirize vyo yambavyo yo Shariya ya Musa."
44015006	Ndo ahumwa a Jeso a widimi na vilongozi a kanisa achonana, achigomba dzulu ya neno riro.
44015007	Ariphokala áhwala chiwango chire kugomba dzulu ya neno riro, P'etero wáima achamba, "Akuluphiri asena, mwimwi munamanya kukala, phapho mwanzo Mulungu wánitsagula mimi kulaa kati yenu, kwa nisumurire Nguma Mbidzo kwa at'u a makabila manjine. Mulungu wáhenda vivyo kwa ao apate kuyisikira, na ayikuluphire.
44015008	Mulungu unamanya maazo ga chila mut'u, na yiye wáng'aza kukala, udziakubali ao kwa kwap'a Rohowe dza vyohup'a siswi.
44015009	Siswi na ao Mulungu wáhuhwalira sawa. Kwa vivyo, ao áusirwa madambi gao, kwakukala, ámukuluphira nao.
44015010	Ndo kwadze sambi munamuheza Mulungu kwa kwahwika muzigo ubomu o akuluphiri? Muzigo uo wáshinda akare ehu, na ta siswi naswi k'ahwidima kuutsukula.
44015011	Bee ninamwambira mino kukala, vivyo ts'ivyo. Siswi hunakuluphira kukala, Mulungu unahutivya kwa mbazi za Bwana Jeso, na ao nao a vivyo."
44015012	P'aulo na Barinaba nao ásema dzulu ya vyokala Mulungu uhenda dalili na maut'u-maut'u ga kwangalaza kuchirira ao ko kwa at'u a makabila manjine, na at'u osi pho monanoni achinyamala zizizi kusirikisa.
44015013	Ariphomala kugomba, Jakobo wáamba, "Hebu nigombe vichache nami, akuluphiri asena!
44015014	Phapha Simoni P'etero usema vyo arivyo Mulungu wáanza kung'aza unaamanyirira at'u a makabila manjine, kwa kutsagula anjine ao achikala at'ue.
44015015	Bee, neno riri rinagwa sawa kamare na maneno gogombwa ni agomvi a Mulungu mo Maandikoni kukala, 'Bwana unaamba,
44015016	"Ko hwendako, nindauya nidze nijenge kahiri yiyat'u nyumba ya Daudi yogwa. Yiyo nindayijenga kahiri niyiudze dza vyokala.
44015017	Nindagahenda gago kwa ta at'u anjine osi, yaani, at'u a makabila manjine gosi nirigogaiha akale angu, anitsakule.
44015018	Vivyo ndivyo naambavyo mimi Bwana niriyehenda neno riri rimanyikane hangu pho kare." ' "
44015019	Jakobo wáenderera kugomba achamba, "Kwa vivyo, mimi vivi ninaona, huts'iayugeni ao at'u a makabila manjine amugalukirao Mulungu.
44015020	Siswi ta rehu ra kuhenda ni hwaandikireni baruwa hwaambire kukala, ats'irye vyakurya vyodzolaviwa sadaka kwa milungu ya vinyago, ats'irye nyama yeyosi yedzeshongolwa, ariye k'amwagirwe milatso, na ats'izinge.
44015021	Ao na-aambirwe gago, maana, ni kati ya go malagizo ga Musa, na gago gáanza p'indi kusomwa masinagogini mosi chila ts'iku ya Sabato, na kusumurirwa chila mudzi."
44015022	Ahumwa a Jeso a widimi, vilongozi a kanisa na akuluphiri osi áamula kutsagula at'u fulani kulaa kati yao, na aahume Anitiyokiya, phamwenga na P'aulo na Barinaba. Ndo achitsagula Sila na Juda, ariye dzinare rinjine ndiye Barisaba. At'u ao airi ákala ni vilongozi kati ya o akuluphiri.
44015023	Achiap'a baruwa yokala yinaamba vivi, "Ni siswi ahumwa a Jeso a widimi, vilongozi a kanisa na akuluphiri anzienu. Hunamulamusa mwimwi akuluphiri a makabila manjine murio Anitiyokiya, na majimbo ga Siriya na Kilikiya.
44015024	Siswi hwásikira kukala, kuna at'u anjine olaa kuku kwehu achidza ko kwenu phots'ohumwa ni siswi, na achidzamwangaisha, na achimuyuga maroho na go gao gogomba.
44015025	Bee siswi hosi kuku hudzonana, na hukaerekezanani hwatsagule at'u fulani, na hukaahuma adze ko kwenu phamwenga na akuluphiri anziehu hwahenzao, ano Barinaba na P'aulo,
44015026	at'u ario ázinza mazagazi gao kwa dzulu ya dzina ra Bwana wehu Jeso K'irisito.
44015027	Kwa vivyo, hunaahuma Sila na Juda ko kwenu, adze akaze kumwambira na mulomo gaga hugaandikago.
44015028	Ndo siswi hudzifunulirwa ni Roho wa Mulungu kukala, huts'imuhwike muzigo unjine, na ga halahala ni kwamba;
44015029	ts'iryeni vyakurya vyodzolaviwa sadaka kwa milungu ya vinyago, ts'iryeni nyama za anyama odzoshongolwa, ario k'aamwagirwe milatso, na muts'izinge. Muchihenda vivi vyodzomwamba, mundakala munahendat'o, na kalanit'o."
44015030	At'u okala ahumwa ariphosiswa, ákwenda Anitiyokiya kuriko ákwendahenda monano wa akuluphiri osi na achiap'a yiyat'u baruwa.
44015031	Akuluphiri a kuko achiyisomerwa, na achihamirwa muno kwa go manenoge gáatiya moyo.
44015032	Juda na Sila, ario ákala ni agomvi a Mulungu, ágomba maneno manji kulaa kwa Bwana kwatiya moyo, na kwajenga o akuluphiri.
44015033	Ariphosagala kuko kwa ts'iku fulani, akuluphiri a Anitiyokiya áasisa, na achiavoyera reri. O nao achiuya Jerusalemu kwa arat'u okala adziahuma.
44015035	Ela P'aulo na Barinaba ásala ko Anitiyokiya achifunza, na kusumurira udzumbe dzulu ya Bwana phamwenga na at'u anjine anji.
44015036	Ariphomala ts'iku fulani ko Anitiyokiya, P'aulo wámwamba Barinaba, "Hinde chila mudzi huriosumurira udzumbe dzulu ya Bwana, hukaalamuse akuluphiri ayaehu, na hwaone endereravyo."
44015037	Ndo Barinaba achikala unahenza Johana, ariye dzinare rinjine ndiye Mariko, ende naye.
44015038	Ela P'aulo k'ahamirirwe ni kwenda na Mariko, ariye pho mwanzo wákala udziaricha jimbo ra P'amufuliya, na wáricha kuhenda kazi nao.
44015039	Ndo P'aulo na Barinaba álumbana phapho ta musindikizowe achirichana. Barinaba achigwirikana na Mariko, achipanda meli achenda Kupuro.
44015040	P'aulo naye achimutsagula Sila. Akuluphiri a phapho achialavya kwa Mulungu kwa Mulungu aarinde, na ao nao achiuka.
44015041	Charo chicho, P'aulo ye wáchira na ko majimbo ga Siriya na Kilikiya achiajenga akuluphiri.
44016001	P'aulo na Sila áenderera na charo ta achifika Deribe, na chidzako achenda Lusitira. Kuko, ákwendaonana na mutana mumwenga aihiwaye T'imoti, ariye wákala ni mwanafunzi wa Jeso. Ameye naye wákala ni mukuluphiri, na wákala ni Muyahudi, ela abaye wákala ni Muyunani.
44016002	T'imoti wákala unalikwa ni o akuluphiri a Lusitira, na Ikoniyo.
44016003	P'aulo wáhenza kumutsukula T'imoti charo chicho. Kwa vivyo, wámuhwala achimubit'ats'i, na wámubit'ats'i T'imoti, maana, Ayahudi osi a p'ande zizo ákala anamanya kukala, abaye T'imoti wákala ni Muyunani, na Ayunani ákala k'aabit'wats'i.
44016004	Ndo ao ákwenda mudzi ta mudzi, achiaambira akuluphiri malagizo gokala galaviwa ni ahumwa a Jeso a widimi na vilongozi a makanisa ko Jerusalemu, kwa agatuwe.
44016005	Ndo akuluphiri ákaza kukomala chiroho, na isabu yao yichikala yinaonjezeka chila ts'iku.
44016006	P'aulo na anzie áchira na muphaka wa Furugiya na Galatiya, kwahivira ákala azizwa ni Roho wa Mulungu, ats'isumurire udzumbe wa Mulungu ko jimbo ra Asiya.
44016007	Ariphofika muphaka wa jimbo ra Musiya, áheza kuphenya jimbo ra Bitunia, ela Roho wa Jeso achiaziza.
44016008	Ndo ao achichira na Musiya, achiteremuka ta mudzi wa T'orowa.
44016009	Usiku uo, P'aulo wáona ono, ambapho wámona mutumia mumwenga wa Makedonia wimire unamulombera unamwamba, "Vuka udze Makedonia udze uhwavize."
44016010	P'aulo ariphohwambira udzona ono riro tu, hwádzibambanya kwenda Makedonia maruru, maana, hwámanya kukala, wákala ni Mulungu udzihwiha hukaasumurire Nguma Mbidzo at'u a kuko.
44016011	Huripholaa mudzi wa T'orowa, hwákwenda na meli tititi ta chisiwa cha Samotirake, na kunadzachakwe huchitiya nanga mudzi wa Neapoli.
44016012	Huripholaa phapho, hwákwenda ta Filipi, urio ni mudzi ubomu wa jimbo ra Makedonia, na wákala unatawalwa ni Arumi. Phapho huchisagala kwa ts'iku fulani.
44016013	Ts'iku ya Sabato yiriphofika, hwálaa konze ya o mudzi, huchenda ta k'anda-k'anda ya muho, pharipho hwákala hunalolera kona phat'u pha kuvoya. Ndo huchisagala, huchigomba na achet'u okala arundikana phapho.
44016014	Mumwenga wa o achet'u okala anahusirikisa, wákala ni Ludiya. Ludiya wákala ni muchet'u amwabuduye Mulungu. Kwao kwákala ni mudzi wa Tiyatira, na wákala ni muchuzi wa nguwo za kitani, za rangi ya zambarawe, zirizo zákala zi gali muno. Ndo phapho Bwana achivugula moyowe ta achigakubali maneno gogombwa ni P'aulo.
44016015	Huriphomubatiza na at'ue, wáhwamba, "Kwahivira mudzinona nidzimukuluphira Bwana, hindeni mukakale kwangu." Na wáhulombera hwende.
44016016	Ts'iku mwenga, hwákala hunenda phat'u pha kuvoya, na huchonana na musichana mumwenga yekala ni mugulwa muhumiki, na wákala una p'ep'o yekala unamuhenda aseme chimbere maneno gokala gandakudzalairira. Ndo yiye wákala unaapatira p'esa nyinji matajirige kwa ko kusemakwe maneno chimbere.
44016017	Ndo musichana yiye wáhutuwa na kuno unagomba kwa laka ra dzulu kwamba, "At'u aa ni ahendikazi a Mulungu ariye dzulu kuchira osi, na anamusumurira vyo arivyo Mulungu unaidima kumutivya."
44016018	Na wáenderera kugomba kwa laka ra dzulu na kuno unaamba vivyo ts'iku nyinji, ta ts'iku mwenga P'aulo gachimusinya. Ndo achimugalukira, na achimwamba ye p'ep'o yekala udzimupagaa ye musichana, "Ninakuchemera kwa dzina ra Jeso K'irisito, mulae musichana yuyu." Ndo ye p'ep'o achilaa phapho kare.
44016019	Matajiri ga ye musichana gariphoona njira yao ya kupatira p'esa kuchirira ye musichana yitoswa, áagwira P'aulo na Sila, achiakuruta ta cheteni kwa alamuli.
44016020	Ariphoafisa kwa o alamuli, áalumbira achamba, "At'u aa ni Ayahudi, na anayuga mudzi wehu.
44016021	Aa anafunza maada garigo ts'i shariya kwa siswi Arumi kugakubali, hebu kugatuwa."
44016022	Duu ra at'u richigwirikana na o at'u okala anaalumbira P'aulo na Sila, na kwa vivyo, richiasunganira. Arat'u alamuli achilagiza P'aulo na Sila avulwe nguwo, na achapwe vibok'o.
44016023	Ariphochapwa vibok'o vinji, átiywa ndani, na ye shikari wa jela achilagizirwa aamanyirire muno.
44016024	Shikari wa jela ariphoambwa vivyo, wáatiya chumba cha ndani kamare cha yo jela, na magulu gao achigafunga kati-kati ya magogo mairi.
44016025	Kuriphofika phephi na usiku wa manane, P'aulo na Sila ákala anavoya na kwimba mira ga kumulika Mulungu, na o afungwa anjine ákala anaasirikisa.
44016026	Ndo its'i yichisumba muno maruru ta yo misinzi ya jela yichitukuka. Ndo miyango ya jela yosini yichivuguka yenye phapho kare, na minyororo yokala yifungirwa ao afungwa osi yichivuguka nayo.
44016027	Shikari wa jela aripholamuka na kona kukala, miyango yi wazi, wáona dza kwamba afungwa osi ákala achimbira. Kwa vivyo, achitsomola upangawe achikala unahenza adziulage.
44016028	Ela P'aulo achimwiha kwa laka ra dzulu achimwamba, "Afungwa hosini hu phapha. Kwa vivyo, uts'idziulage bule!"
44016029	Shikari wa jela achilagizira aphirikirwe taa, na achikazira ko ndani, achendadzitsupha mbere za P'aulo na Sila na kuno unatetema kwa woga.
44016030	Chidzako, achialavya cho chumba cha ndani, na achiauza vivi, "Atumia, nihendedze mino ta ndipho nitivywe?"
44016031	O achimwamba, "Mukuluphire Bwana Jeso, nawe undativywa phamwenga na at'uo osi."
44016032	Ndo P'aulo na Sila ámusumurira udzumbe dzulu ya Bwana yiye shikari wa jela phamwenga na at'ue.
44016033	Chisha, yiye shikari wáahwala achendaatsukutsa vironda vyao saa yiyo na usiku, na achibatizwa na at'ue osi phapho.
44016034	Chidzako, achenda na P'aulo na Sila ta ko nyumbani kwakwe, na achiap'a chakurya. Yiye na at'ue osi ákala anahamirwa, kwahivira ákala adzimukuluphira Mulungu.
44016035	Chiramukoche, alamuli áahuma shikari ao, achenda ko jela kwendamuphirikira shikari wa jela udzumbe uu, "Avugule arat'u at'u ende vyao."
44016036	Ndo ye shikari wa jela achimwamba P'aulo, "Alamuli alagiza muvugulwe. Kwa vivyo, munaidima kulaa mukenda vyenu na reri."
44016037	Ela P'aulo achiudzidza achamba, "Hangwedze? Ao áhupiga vibok'o jamani phots'o malau gehu kugombwa, na siswi ta huna haki za Chirumi! Chisha, achihutiya ndani, ela vino anahenza ahulavye chisiri! H'a bee k'aviidimikika kamare vivyo! Ao niadze ao enye, adze ahuvugulire."
44016038	Ao shikari achenda-aambira alamuli vyokala udzamba P'aulo, na ariphosikira kukala P'aulo na Sila ákala ana haki za Chirumi, áogopha muno.
44016039	Kwa vivyo, ákwendaavoya aasamehe, na ariphoalavya jela, áavoya auke phapho mudzi uo.
44016040	P'aulo na Sila aripholaa jela, ákwenda nyumbani kwa Ludiya. Kuko achendaonana na ndugu a chijeso, achiatiya moyo na achiuka.
44017001	P'aulo na anzie aripholaa Filipi, áchira na midzi ya Amufipoli na Apolonia, achenda Tesalonike. Kuko, kwákala kuna sinagogi ra Ayahudi.
44017002	P'aulo wákala una ada ya kukala, chila ts'iku ya Sabato, niende sinagogini. Ndo ariphokala u ko Tesalonike, wákwenda sinagogini Sabato t'ahu mufululizo, na wáasomera at'u Maandiko na kuuzana-uzana nao dzulu ya gago.
44017003	Na wá-aambira na achiang'azira lwazu kukala, ye K'irisito wákala ni seti aturiswe, na afufuke kulaa kuzimu. Yiye wáenderera kwaambira achiaamba, "Jeso niriye ninamusumurira udzumbe dzuluye, ndiye ye K'irisito."
44017004	Anjine kati ya o Ayahudi ákuluphira maneno gogombwa ni P'aulo, na achigwirikana na ye P'aulo na Sila. Na chisha, Ayunani anji okala anamwabudu Mulungu phamwenga na achet'u anji okala anamanyikana muno, ágwirikana nao vivyo.
44017005	Ela Ayahudi anjine achiphenywa ni chidzitso. Kwa vivyo, achiagwirira at'u ai, ario kazi yao yákala ni kuzunguluka cheteni, na ao osini achanza muyuwano pho mudzini phosi. Chisha, achendavunza nyumba ya Jasoni, achikuluphira kukala, andaapata ano P'aulo na Sila mumo, kwa ta aalavye, aarehe kwa alamuli.
44017006	Ela k'a-aapatire, na kwa vivyo, achimukuruta Jasoni phamwenga na akuluphiri anjine ta ko kwa alamuli na kuno anapiga k'ululu kwamba, "O at'u odzoyuga dunia nzima, vivi a phapha phehu mudzini,
44017007	na yuyu Jasoni wáapiga karibu kwakwe nyumbani. Ao osi anahenda maneno garigo ga chinyume cha shariya za Kaisari, kwa kwamba hangwe, kuna mufalume munjine mwenye aihiwaye Jeso."
44017008	Abomu a mudzi na ro duu ra at'u ariphosikira gago, áyugika muno.
44017009	Achiahenda Jasoni na anzie alavye samanzi, ndipho achiaricha achenda vyao.
44017010	Dzuwa ririphotoka, arat'u akuluphiri áakalata P'aulo na Sila achenda mudzi wa Beroya. Na ariphokala a kuko, ákwenda sinagogini ra Ayahudi.
44017011	At'u a kuko mwendo wao wákala ni udzo kuchira wa arat'u a mudzi wa Tesalonike. Kwa vivyo, áuphokera na nyemi muno urat'u udzumbe, na achikala chila ts'iku anasomat'o Maandiko kulola kumba ganagwa sawa na gogombwa ni P'aulo.
44017012	Anji a Ayahudi ákuluphira, na chisha achet'u a Chiyunani amanyikanao muno, phamwenga na alume a Chiyunani, achikuluphira vivyo nao.
44017013	Ela Ayahudi a ko Tesalonike ariphomanya kukala, P'aulo wákala unasumurira neno ra Mulungu ko Beroya nako, ákwenda kuko, achendasunganya at'u, na achikubit'a muyuwano.
44017014	Ndo arat'u akuluphiri achimuphirika maruru P'aulo ta k'anda-k'anda ya bahari, ela Sila na T'imoti achisala ko Beroya.
44017015	Arat'u akuluphiri anjine omusisa P'aulo, ákwenda naye na meli ta mudzi ubomu wa Atene. Ariphokala anauya, achilagizwa ni ye P'aulo kukala, adze a-aambire Sila na T'imoti amutuwe maruru viidimikikavyo.
44017016	P'aulo ariphokala u Atene unatariza ano Sila na T'imoti, wáshononeka muno ariphoona mudzi uo una milungu minji ya vinyago.
44017017	Kuko, yiye wákala achenda sinagogini kugomba na Ayahudi, na at'u anjine okala anamwabudu Mulungu. Na chila ts'iku wákala achigomba na at'u okala achidza cheteni.
44017018	Ela alimu okala anaihiwa a Epikuro na a Sitoiki achanza kugomberana na P'aulo. Anjine áuza achamba, "Unaambadze yuno baye yets'emanya kugomba?" Na anjine achamba, "Unaoneka unasumurira dzulu ya milungu miphya." Maana, P'aulo wákala unasumurira Nguma Mbidzo dzulu ya Jeso, na dzulu ya ufufulo.
44017019	Ndo ao ámuhwala P'aulo achimuphirika kwa ngambi yokala yichiihiwa Areopago, na achimwamba, "Hwambire, gano mafunzogo maphya godzokala unagasumurira ga dzulu yani?
44017020	Maneno manjine godzogasikira unagasumurira, ni majeni kwehu. Kwa vivyo, hunahenza humanye, mafunzo gano maanaye nini?"
44017021	Achina Atene osi, na anjine okala ni ajeni na ásagala kuko, kazi yao yákala ni kwambirana maneno majeni godzogasikira ukati wosi.
44017022	Ndo P'aulo wázuka achiima mbere za yo ngambi ya Areopago na achamba, "Mwimwi achina Atene ninamona munayogopha milungu yenu kwa chila njira.
44017023	Maana, mimi niriphokala ninazunguluka kulola yo miyo yenu muyabuduyo, náona chijaja cha kumulavira Mulungu sadaka chidzandikwa, 'Kwa mulungu yets'emanyikana.' Ndo yuyu mumwabuduye na k'amumumanya, ndiye niriye ninamusumurira dzuluye.
44017024	Mulungu yeumba urumwengu na vyosi virivyomo, ni Bwana wa mbingu na dunia, na kwa vivyo, yiye k'akala mahekalu gojengwa ni at'u.
44017025	Na hebu k'atakiya chochosi chotengezwa ni mikono ya adamu. Maana, yiye ndiye aahendaye at'u osi akale moyo, na ndiye aap'aye vit'u vyosi.
44017026	Mulungu wáumba mut'u mumwenga wa kwanza, na kulairirana na yiye, kuchipatikana at'u a viryomo vyosi. Na Mulungu achiahenda asagale kut'u mbali-mbali phapha duniani phosi, maana, wákala upanga kamare ni rini, na ni lwaphi at'u ao angesagala.
44017027	Mulungu wáhenda vivyo kwa ta at'u amutsakule, na amone, ta viripho ni kuchirira kuphaphasa-phaphasa. Maana, Mulungu k'a kure na chila mumwenga wehu.
44017028	Yiye ndiye ahuhendaye hukale moyo, hudziidime na hukaleko. Gago ganagwa sawa na maneno gogombwa ni mangui genu manjine kukala, 'Siswi naswi hu anae.'
44017029	Ndo kwahivira siswi hunga dza Mulungu, k'ahuhenzwa humone Mulungu unga dza ut'u utengezwao na dahabu, p'esa hebu dziwe, ut'u utengezwao ni ulachu wa mut'u.
44017030	Mulungu pho p'indi k'aataririre madambi dza gago, kwakukala, at'u ákala k'aamanya. Ela vivi unaalagiza at'u osi chila phat'u atye.
44017031	Ndo ni baha at'u atye, maana, yiye wáika ts'iku kare yiriyo undaalamula at'u osi duniani kwa haki, na kwa njira ya mut'u mumwenga ariyemutsagula. Mulungu wáafunulira at'u osi neno riri, kwa kumufufula mut'u yiye kulaa kuzimu."
44017032	Ariphomusikira P'aulo unagomba dzulu ya neno ra kufufuka kwa afadzi, anjine ao ákwatya kutseka chikumwifya. Ela anjine o achamba, "Hundahenza udze uhwambire kahiri dzulu ya neno riri."
44017033	Chisha, P'aulo achiuka pho ngambini.
44017034	Ela at'u fulani ámutuwa, achikala akuluphiri. Kati yao wákala ni Diyonisiyo, mut'u wa yo ngambi ya Areopago, mwanamuche mumwenga aihiwaye Damari, na ta anjine.
44018001	Gariphochira gago, P'aulo wáuka mudzi wa Atene, achenda mudzi ubomu wa Korito.
44018002	Kuko wákwendamona Muyahudi mumwenga aihiwaye Akula, muvyalwa wa jimbo ra P'onito. Akula na muchewe P'irisila ákala akudza kulaa its'i ya Italiya dza dzuzi-dzuzi, kwakukala, Kaisari Kilaudiyo wákala ulagiza Ayahudi osi auke Rumi. Ndo P'aulo wákwendaatsemberera ko kwao,
44018003	na kwahivira, ao ákala ni mafundi ga kufuma mahema dza yiye, achikala nao achihenda kazi nao.
44018004	Na chila Sabato wákala achenda sinagogini, achenda achigomba na Ayahudi na Ayunani kuheza kwavuha akuluphire.
44018005	Sila na T'imoti ariphokwenda ko Korito kulaa Makedonia, P'aulo wáanza kuhumira ukatiwe wosi kusumurira Nguma Mbidzo. Yiye wáashuhudiya Ayahudi kukala, Jeso ndiye ye K'irisito.
44018006	Ela ao Ayahudi ariphomupinga na kwanza kumuhakana, P'aulo wáhwala valore achirifufula mbere zao na achiaamba, "Muchiyaya mundamanya enye; mimi ts'ina lawama yoyosi dzulu ya neno riro. Na kwanzira rero, nindakwendaasumurira at'u a makabila manjine."
44018007	Chisha, P'aulo achilaa mo sinagogini, achendasagala nyumbani kwa mut'u mumwenga aihiwaye Tito Jusito. Tito Jusito wákala ni mut'u wa kabila rinjine, na wákala unamwabudu Mulungu. Nyumbaye yákala yi phephi na riro sinagogi.
44018008	K'irisipo yekala ni mubomu wa sinagogi, wámukuluphira Bwana phamwenga na at'ue osi. Na Akorito anji osikira udzumbe wa P'aulo ákuluphira, na achibatizwa.
44018009	Usiku umwenga, Bwana wágomba na P'aulo ononi achimwamba, "Uts'ogophe P'aulo! Uwe enderera kusumurira Nguma Mbidzo, na hebu ta uts'inyamale.
44018010	Maana, mimi ni phamwenga nawe, na kwa vivyo, k'aphana mut'u yendekugwavukira na aidime kukuhenda vii phapha, kwakukala, at'u anji a mudzi uu ni angu."
44018011	Ndo P'aulo wásagala kuko mwaka umwenga na nusu, achifunza neno ra Mulungu kati yao.
44018012	Ela ukati Galiyo ariphoikwa gavuna wa Akaya, Ayahudi ágwirana achimulinga P'aulo achimugwira, na achimuphirika kotini.
44018013	Ariphofika kuko ámulumbira achamba, "Mut'u yuyu unaalembalemba at'u amwabudu Mulungu kwa njira yiriyo yi chinyume cha shariya!"
44018014	P'aulo ariphokala uhenza agombe, Galiyo wá-aamba Ayahudi vivi, "Hebu sirikisani mwi Ayahudi! Kala mut'u yuyu munamulumbira kwa wáhenda mai, phapho ningari ni kwete kumusirikisa.
44018015	Ela, kwakukala, munamulumbira kwa k'ani tu dzulu ya maneno, madzina na shariya yenu, gago galamuleni enye. Mino ts'indalamula maneno dza gago!"
44018016	Phapho Galiyo achiavuguza alae konze ya koti.
44018017	Ndo o Ayahudi osi achimugwira Sositene, ariye wákala ndiye mubomu wa sinagogi ukati uo, achimupiga mbere za koti phapho kare. Ela Galiyo k'agatuwire mijali kamare maneno gago.
44018018	P'aulo ariphokala usagala mudzi wa Korito kwa chiwango, wáalaga akuluphiri anzie a kuko, achiuka. Ariphofika bandari ya K'enikireya, wányolwa kwa hatire rokala udziriika. Baada ya gago, achipanda meli kwenda jimbo ra Siriya phamwenga na Akula na muchewe P'irisila.
44018019	Kulaa phapho, ákwenda ta mudzi wa Efeso, na phapho P'aulo achirichana na Akula na P'irisila, ye achenda sinagogini, achendagomba na Ayahudi.
44018020	Achina phapho achimuvoya asagale nao kwa ts'iku nyinji, ela yiye k'ahenzere.
44018021	Ela ariphokala unauka, wá-aamba, "Mulungu achihenza nindauya kahiri phapha phenu." Na achipanda meli achiphauka pho Efeso.
44018022	P'aulo unalaa Efeso, meli yákwendatiya nanga Kaisariya. P'aulo achikot'a achendaalamusa akuluphiri a Jerusalemu, na chisha, achitserera achenda Anitiyokiya ko Siriya.
44018023	Kuko, wásagala ts'iku fulani, na chidzako achenderera na charo, na achichira na majimbo ga Galatiya na Furugiya, achiatiya moyo akuluphiri osi a kuko.
44018024	Muyahudi mumwenga aihiwaye Apolo, muvyalwa wa mudzi wa Alekizandiriya, wákwenda Efeso. Yiye wákala ni mut'u amanyaye kugomba, na wákala unamanya t'ot'ot'o Maandiko ga Mulungu.
44018025	Mut'u yiye bee, wákala ufunzwa dzulu ya Njira ya Bwana, na wákala achifunzat'o na nguvu dzulu ya Jeso. Gakwe gofunza gákala ni ga jeri kamare. Ela chakwe chokala unamanya, ni dzulu ya ubatizo tu, urio Johana wákala unasumurira dzuluye.
44018026	Ndo Apolo wáanza kugomba phots'o woga mo sinagogini, na P'irisila na Akula ariphomusikira, ámuhwala achenda naye kwao nyumbani, achendamufunza akaze kuyimanya muno yiyo Njira ya Mulungu.
44018027	Apolo ariphoamula kwenda jimbo ra Akaya, arat'u akuluphiri a Efeso ámutiya moyo kukala ende, na achiaandikira baruwa akuluphiri a ko Akaya kukala, amuphokere. Naye Apolo ariphofika kuko, wá-aaviza muno o at'u okala adzimukuluphira Bwana Jeso kwa mbazi za Mulungu.
44018028	Maana, wáenderera kwarima Ayahudi chilachu jamani, kwa kwang'azira kulaa Maandikoni kukala, Jeso ndiye ye K'irisito.
44019001	Ukati Apolo ariphokala u Korito, P'aulo wáenderera na charo, na achichira na its'i ya Asiya ta achifika mudzi wa Efeso, na kuko achendaonana na akuluphiri fulani.
44019002	P'aulo achiauza achiaamba, "Vidze, mukale muriphokuluphira, mwákudza muchiphokera Roho wa Mulungu?" O achiudzidza achamba, "K'ahuphokerere! Na ta k'ahudzangwe kusikira kukala, kuna Roho wa Mulungu."
44019003	P'aulo achiauza kahiri achiaamba kwani mwi, "Mwábatizwa ubatizo uphio?" O nao achiudzidza achamba, "Siswi hwábatizwa ubatizo wa Johana."
44019004	Phapho P'aulo achiaamba, "Johana wáabatiza at'u okala adzetya, na achiaambira o Ayahudi vivyo kukala, niamukuluphire Jeso, ariye wákala undakudza nyumaze."
44019005	O akuluphiri ariphosikira gago, ábatizwa kwa dzina ra Bwana Jeso.
44019006	Ndo P'aulo achiaikira mikono achiavoyera. Roho wa Mulungu achiatsererera, nao achanza kugomba viryomo, na chisha achisema udzumbe wa Mulungu.
44019007	Osi ákala ni at'u afikao kumi na airi.
44019008	P'aulo kuko wáhenda myezi mihahu ya kwenda achenda sinagogini kugomba na kwalombera kwa dzulu ya Ufalume wa Mulungu phots'o woga.
44019009	Ela anjine ákala ana chiphurye, na achirema kukuluphira. Na chisha, achanza kugomba vii jamani dzulu ya Njira ya Bwana. Phapho P'aulo achiaricha, ye achidziika k'anda na arat'u anafunzi a Bwana, na achikala achigomba na at'u chila ts'iku kwenye dzumba rokala richiuswa myonano ni Turano.
44019010	P'aulo wáenderera kuhenda vivyo ta achimala myaka miiri, na phapho at'u osi a jimbo ra Asiya, Ayahudi na at'u a makabila manjine, achiidima kusikira udzumbe dzulu ya Bwana.
44019011	P'aulo ariphokala u ko Efeso, wáidimiswa ni Mulungu kuhenda vilinge vya kwangalaza.
44019012	Maana, at'u ákala achihwala ta vitambaa na nguwo zokala zichihumirwa ni ye P'aulo achiziphirika kwa akongo, nao achiphozwa makongo gao, na arat'u okala ana p'ep'o, achilaiwa ni o p'ep'o.
44019013	Ndo Ayahudi fulani ákwenda hiku na hiku, achiheza kulavya p'ep'o kwa kuhumira dzina ra Bwana Jeso. Ao ákala achona mut'u una p'ep'o anaamba, "Ninakuchemera kwa dzina ra Jeso ariye P'aulo unasumurira ngumaze, laa!"
44019014	Anangwa afungahe a kuhani mubomu wa Chiyahudi mumwenga aihiwaye Sekewa, ákala a kati ya ao okala achihenda vivyo.
44019015	Ndo ts'iku mwenga ariphohenda vivyo, p'ep'o wáaudzidza achiaamba, "Kala ni Jeso, ninamumanya. P'aulo naye, ninamumanya vivyo. Ela mwi heka ts'imumanya! H'a bee nambirani, mu ano ani mwi?"
44019016	Chisha, ye mut'u yekala una ye p'ep'o achiatinira osi achiagwavukira, na achiarima mukotse. Ndo achiapiga muno ta achiguvyuka-guvyuka, nao achilaa mairo mo nyumbani, achichimbira phuphu.
44019017	Maneno gago gámanywa ni at'u osi ko Efeso, kala Ayahudi hebu at'u a makabila manjine. Ndo osi achiphenywa ni woga, na dzina ra Bwana Jeso richilikwa.
44019018	Akuluphiri anji ádzilavya jamani, achisema enye maneno mai gokala achigahenda.
44019019	Anjine okala ahenda utsai pho mwanzo, ákusanya vitabu vyao vya utsai achivyocha mbere za osi. Na ariphotara garama ya vitabu vivyo, áona yinafika vipande helufu mirongo mitsano vya p'esa (50,000).
44019020	Ndo gago mahendo gosi gauhenda udzumbe dzulu ya Bwana ukaze kugot'a, na at'u anji achikaza kuukuluphira.
44019021	Gariphochira gago, P'aulo wáamula kwenda Jerusalemu, ela achire na majimbo ga Makedonia na Akaya. P'aulo wápanga vivi mwakwe moyoni, "Nichifika kuko Jerusalemu, ni seti nende ta Rumi nako."
44019022	Ndo achiahuma aavizie airi, T'imoti na Erasito, amulongolere kwenda Makedonia. Ela ye achisala ko Asiya kwa chiwango.
44019023	P'aulo ariphokala udziahuma T'imoti na Erasito ela ye usala ko Asiya, kwálairira muyuwano ubomu ko Efeso, kwa dzulu ya yiyo Njira ya Bwana.
44019024	Kuko kwákala kuna mut'u mumwenga yekala una chanda cha vyuma vya p'esa, aihiwaye Demetiriyo. Yiye kaziye yákala ni kutengeza vidzumba vidide virivyo dza hekalu. Vidzumba vivyo wákala uvitengezera ye mulungu wa chiche aihiwaye Aritemi, na kazi yiyo yákala yinamupatira Demetiriyo na ahendikazie, faida bomu.
44019025	Ndo ts'iku mwenga Demetiriyo wáaiha phamwenga ahendikazie na anjine osi okala ana kazi dza yo yakwe na achiaamba, "Ahendikazi asena, mwimwi munamanya kukala, siswi bee hupata p'esa kuchirira uu uchuzi wehu.
44019026	Ela mba vino munasikira na kudzonera enye vyo P'aulo aalembavyolembavyo at'u anji, na kwagaluza akubali kukala, yiyi milungu huyitengezayo siswi adamu, ts'i milungu kamare. Na gago bee ts'i kwamba unagahenda phapha Efeso hicheye, ela ta ni wágahenda karibu jimbo rosi ra Asiya.
44019027	Bee manyani asena kukala, kuna hatari ya uchuzi wehu kuphurywa, na at'u anaidima kona hekalu ra Aritemi, ariye ni mulungu wehu mubomu wa chiche, k'arina tende. Na gago gachihendeka, at'u k'aandawona kahiri o ubomu wa ye Aritemi, ariye at'u a Asiya na duniani kosi anamwabudu."
44019028	O at'u ariphosikira gago, átsukirwa muno, na achanza kupiga k'ululu kwamba, "Mubomu ni mulungu Aritemi wa Aefeso!"
44019029	Ndo mudzi wosi uchiudzala muyuwano. Ao at'u achiagwira Gayo na Arisitako, achina Makedonia, ario ákala ákudza na ye P'aulo, na achiuka nao mairo ta kut'u kokala at'u achihenda myonano.
44019030	P'aulo wákala uhenza ende akagombe nao o at'u, ela akuluphiri achimuziza.
44019031	Na chisha, abomu anjine a riro jimbo ra Asiya ákala ni asenae, na ao nao achimuhumira udzumbe achimulombera ats'idzizinze kwa kwenda ko wanja okala at'u achihenda myonano.
44019032	At'u okala akwenda kuko ákala anapiga k'ululu muno. Anjine ákala anagomba hiri, na anjine hirira ta urat'u monano uchivurugika. Anji ao k'aamanyire ta ákala adzonana phapho kwadze.
44019033	Ndo phapho Ayahudi ámusukuma Alekizanda ta pho mbere za at'u, na achanza kumwambira ra kugomba. Alekizanda achiunula mukono kwa apate nafasi ya kwahehera pho mbere za rirat'u duu ra at'u.
44019034	Ela o at'u ariphomanya kukala, wákala ni Muyahudi, osini ápiga k'ululu chivimwenga kwa masaa mairi kwamba, "Mubomu ni mulungu Aritemi wa Aefeso!"
44019035	Musindikizowe, karani wa mudzi wáidima kwanyamaza na achiaamba vivi, "Achina Efeso, ni ani yets'emanya kukala, mudzi uu wa Efeso, ndio umanyirirao hekalu ra mulungu mubomu Aritemi, na chira chinyagoche chogwa kulaa dzulu?
44019036	Gago ni maneno garigo k'aphana aidimaye kugarema. Ndo bee hurirani muts'ihende chit'u chochosi phots'olilikana.
44019037	Lolani vino mudziagwira aa at'ungwa na kwareha phapha, na ts'i kwamba ta phanjine ányang'anya vit'u kulaa hekaluni, hebu kumuhakana mulungu wehu wa chiche.
44019038	Bee, Demetiriyo na ahendikazi anzie achikala ana malau na mut'u yeyosi, vizimba vi kuko na alamuli. Kwa vivyo, naende akalumbane kuko.
44019039	Na muchikala muna malau manjine, gago gaphirikeni kwenye monano wa halali.
44019040	Mwimwi nimumanye kukala, hunaidima kulumbirwa hukaambwa, rero hudzibit'a muyuwano. Na k'ahwidima kudzihehera bee, maana, k'aphana ariye na chausa cha kumanyikana chodzoricha ta hubit'e muyuwano."
44019041	Unamarigiza kugomba gago, wáutsamula o monano.
44020001	Urat'u muyuwano wa Efeso uriphosira, P'aulo wáaiha phamwenga kahiri arat'u akuluphiri, na achiatiya moyo. Ariphomala kwatiya moyo, achialaga achenda Makedonia.
44020002	Na kuko wákwenda hiku na hiku, achiatiya moyo akuluphiri kwa kwasumurira udzumbe unji. Ndo chisha achifika Uyunani,
44020003	na kuko achikusagala myezi mihahu. Ariphokala unadzibambanya ende Siriya, wámanya kukala, Ayahudi ákala adzimwimira ngewa amuulage. Ndo achamula kuuya kwa kuchirira Makedonia.
44020004	Na charo chicho, wákwenda na Sopatiro wa P'iriho kulaa Beroya, Arisitako na Sekundo kulaa Tesalonike, Gayo kulaa Deribe, Tukiko na T'orofimo, at'u a jimbo ra Asiya, na T'imoti.
44020005	At'u ao áhulongolera achendahutariza T'orowa.
44020006	Sino huchikala ko Filipi ta ts'iku za ts'ikuk'uu ya kurya mikahe yots'otiywa hamira zichisira, ndipho huchipanda meli huchenda T'orowa. Charo chicho hwámala ts'iku ts'ano, na huriphofika kuko, hwásagala ts'iku fungahe.
44020007	Ts'iku ya mwanzo ya juma ra Ayahudi na dziloni, hwárundikana phamwenga na akuluphiri a kuko kwa hurye phamwenga. P'aulo phapho wágomba na at'u ta usiku wa manane, kwakukala, wákala udzamula kuuka na chiramukoche.
44020008	Siswi hwákala hu dzulu gorofani, na chumba hurichokala, chákala chidzashwa mataa manji.
44020009	Ndo mumo, mwákala muna mwanache mumwenga aihiwaye Eutuko usegere dirishani. P'aulo ariphokala unaenderera kugomba na o at'u, Eutuko wáanza kunyekererwa ni usingizi, na musindikizowe achilala kamare, na achilaa gorofa ya hahu ta achigwa phots'i. At'u achendamuunula, ela achikala udzefa kare.
44020010	P'aulo naye achitserera ko phots'i, achendamuvumbamira achimunyang'anyira mwakwe mikononi ye mwanache, na o at'u achiaamba vivi, "Ts'ibabaikeni, kwakukala, u moyo yuyu mwana!"
44020011	Chisha, P'aulo achipanda kahiri gorofani, achendamega mukahe achirya. Ariphomala kurya, achenderera kugomba ta chiramuko danidani, ndipho achiuka.
44020012	Yuya mwanache yekala udzegwa, wákala udziuya muzima kamare, na gago gáahamira muno arat'u at'u. Ndo ámuhwala, achimuphirika kwao mudzini.
44020013	P'aulo wáamula kwenda na nyayo kulaa T'orowa ta mudzi wa Aso. Sino hwápanda meli huchimulongolera, ela hwákala hudzilaganani, hwende hukamupakiye melini kuko.
44020014	Ndo ariphohwona ko Aso, hwámupakiya melini, na huchenda ta mudzi wa Mitulene.
44020015	Phapho napho huchiuka, na kunadzachakwe huchifika chisiwa cha Kiyo. Ts'iku yotuwiriza, huchenda ta huchitiya nanga chisiwa cha Samo, na ndipho kunadzachakwe huchifika mudzi wa Mileto.
44020016	P'aulo wákala udzamula achilaa Mileto, ats'ichire na mudzi ubomu wa Efeso, kwakukala, wákala k'enzi achelewe muno ko Asiya. Yiye wákala u maruru unahenza vichiidimikika akale Jerusalemu ts'iku ya ts'ikuk'uu ya P'enitekosite.
44020017	P'aulo ariphokala u ko mudzi wa Mileto, wáalagizira vilongozi a kanisa ra Efeso adze aonane naye.
44020018	Ndo ao vilongozi ariphokudza, wá-aamba vivi, "Mwimwi munamanya vyo nirivyosagala kati yenu, ukati wangu wosi osagala kwenu, kulaira yiyat'u ts'iku niriphokudza jimbo ra Asiya.
44020019	Mimi niriphokala kuko, námuhikirahikira Bwana na kuno ninalaiwa ni matsozi, ela mino nichikala murumwengu vivyo. Na chisha, návumirira majezo manji, maana, Ayahudi fulani ákala achiniimira ngewa aniulage.
44020020	Mwimwi munamanya vivyo kukala, ts'ina ts'iku yorema kumusumurira neno rorosi rokala rindamwaviza, ta mimi námufunza jamani, na kwenu midzini.
44020021	Ayahudi na at'u a makabila manjine ná-aambira kukala, atye amugalukire Mulungu, na amukuluphire Bwana wehu Jeso.
44020022	Bee asena, mimi vivi ninenda Jerusalemu kwa ninamusirikisa Roho wa Mulungu, ela ts'imanya gondonipata kuko.
44020023	Its'iphokala, chila mudzi nendao, Roho wa Mulungu unanifunulira kukala, nindafungwa, na nituriswe.
44020024	Ela ta vivyo, mimi ni kwete kuulavya uzima wangu yichibidi. Maana, rangu ra halahala nirihenzaro, ni nimale kuhenda yiyi kazi yohewa ni Bwana Jeso, yiriyo ni kusumurira Nguma Mbidzo dzulu ya mbazi za Mulungu.
44020025	Mimi nákwenda hiku na hiku kati yenu nichisumurira dzulu ya Ufalume wa Mulungu. Ela vivi ninamanya kukala, mwimwi mosi k'amundanona kahiri.
44020026	Vivi rero ninamwambira lwazu kukala, mumwenga wenu achiyaya, mimi ts'ina lawama yoyosi dzulu ya neno riro,
44020027	maana, ts'ina ts'iku yorema kumusumurira henzo rosi ra Mulungu.
44020028	Mwimwi vivi dzimanyirireni enye, na mwamanyirire o at'u ario Roho wa Mulungu wámwika mukale vilongozi ao, kwa ta mukale arisa amanyiriri, a kanisa ra Mulungu, ririro wáripata kwa milatso ya Mwanawe wa hicheye.
44020029	Mimi ninamanya nichiuka, alimu a ulongo ario anga dza mbewa asiru, andakudza kati yenu, na ao k'aandaonera mbazi akuluphiri.
44020030	Na chisha, ta anjine kati ya vilongozi, andagaluka agombe maneno ga ulongo, kwa aavuhe akuluphiri, na aahende aatuwe ao tu.
44020031	Kwa vivyo, kalani matso! Mwimwi kalani muchimanya kukala, mimi ts'itsokere kumukanya chila mumwenga wenu chila usiku na mutsana ta nichimala myaka mihahu, na ukati uo nákala ninaturika muno.
44020032	Vivi mwimwi ninamwika ts'ini za urinzi wa Mulungu, na udzumbe dzulu ya mbazi za Mulungu, urio una widimi wa kumujenga mwimwi, na kumuhenda mugapate garat'u manoso arigogaikira at'ue.
44020033	Mimi ts'itamanire p'esa, dahabu hebu nguwo za mut'u yeyosi.
44020034	Munamanya mwimwi enye kukala, náhenda kazi na mikono yangu mwenye, kwa nidzipatire gangu nirigo nina haja nago na asena.
44020035	Bee go gangu gosi gogahenda, gákala ganamonyesa vyo muhenzwavyo muhende kazi, kwa mwaavize at'u ario ni awele. Kalani muchimanya kukala, Bwana Jeso mwenye wáamba, 'Alavyaye unanoswa muno kuriko ye aphokeraye.' "
44020036	P'aulo ariphomala kugomba gago, wámit'a mavindi phamwenga na o vilongozi achivoya.
44020037	Ariphomala kuvoya, ao vilongozi ámulaga kwa kumubusu na kuno osi anarira muno.
44020038	Neno rokala rinaashononesa muno, ni rokala udzirigomba kukala, k'aandamona kahiri. Ndo ao achimusisa ta ko melini.
44021001	Huriphorichana nao na k'ahwenzi, hwápanda meli na huchenda mwenga kwa mwenga vivi ta chisiwa cha Kosi. Kunadzachakwe, hwákwenderera na charo ta chisiwa cha Rodo, na huripholaa phapho, hwákwenda mudzi wa P'atara.
44021002	Kuko huchona meli yokala yinenda mudzi wa Foinike. Ndo huchendaphenya hiyo sino, huchenderera na charo.
44021003	Huriphofika phat'u phokala hunaidima kona chisiwa cha Kupuro, hwáchira na upandewe wa mwakani, huchilongoza kwenda jimbo ra Siriya. Na huchendabit'a nanga mudzi wa Tiro, pharipho yo meli yokala hunasafiriya yákala yindatsereza mizigo.
44021004	Siswi naswi huchitserera huchendaonana na akuluphiri a phapho, na huchikala phamwenga nao kwa ts'iku fungahe. Ao akuluphiri a phapho ámwamba P'aulo ats'ende Jerusalemu kwakukala, ákala afunulirwa ni Roho wa Mulungu amwambire vivyo.
44021005	Ela o ukati wehu wa kukala phapho uriphosira, hwáanza kuuya kwehu melini, na o akuluphiri phapho, ache kwa alume, na ana ao álaa naswi ta konze ya o mudzi, achihusisa ko k'anda-k'anda ya bahari. Phapho hosini huchimit'a mavindi huchivoya.
44021006	Huriphomala kuvoya huchilaganani, na sino huchendaphenya mo mwehu melini, na o akuluphiri o achiuya kwao.
44021007	Huripholaa Tiro, hwákwenderera na charo chehu ta huchifika mudzi wa T'olemai. Phapho huchendaalamusa ndugu zehu a chijeso, na huchikala nao ts'iku mwenga.
44021008	Kunadzachakwe, hwáuka huchenda mudzi wa Kaisariya. Kuko huchenda nyumbani kwa Filipu, ye muvumisi wa Nguma Mbidzo, ariye wákala ni mumwenga wa arat'u at'u afungahe otsagulwa ko Jerusalemu.
44021009	Filipu wákala una ana ane a chiche okala k'aadzangwe kuhwalwa, na ákala ana chipaji cha kugomba udzumbe wa Mulungu.
44021010	Huriphokala kuko ts'iku fulani, Agabo yekala ni mugomvi wa Mulungu wákudza kulaa Judea.
44021011	Ndo yiye wákudzahwala ukanda wa P'aulo, na achidzifunga nao mikono na magulu, na achamba, "Roho wa Mulungu unaamba vivi, ' Ayahudi a Jerusalemu andakwendamufunga dza vivi ye mwenye ukanda uu, na amulavye kwa at'u a makabila manjine!' "
44021012	Huriphosikira gago, siswi na arat'u akuluphiri a mudzi uo hwámulombera P'aulo kukala, ats'ende Jerusalemu.
44021013	Ela ye achihuudzidza achamba, "Ts'ambeni hivyo, na ts'irireni, maana, vyo muriravyo munanishononesa. Mino ni kwete kwendafungwa, na ta kuulagwa kwa dzulu ya Bwana Jeso ko Jerusalemu."
44021014	Huriphoshindwa ni kumulombera, hwágaricha, na huchamba, "Mahenzo ga Bwana, nagachimire."
44021015	Huriphosagala phat'u phapho kwa ts'iku fulani, hwáfunganya mizigo yehu kahiri, huchenderera na charo cha kukot'a kwenda Jerusalemu.
44021016	Anjine kati ya o akuluphiri a ko Kaisariya, ákwenda phamwenga naswi achihuphirika mudzini kwa Munasoni, kokala hundalala. Munasoni wákala ulaa Kupuro, na wákala ni mukuluphiri wa myaka minji.
44021017	Huriphofika Jerusalemu, akuluphiri a kuko áhuphokerat'o muno.
44021018	Kunadzachakwe, P'aulo phamwenga na siswi hwákwendamulamusa Jakobo, na vilongozi osi a kanisa, ákala a phapho nao.
44021019	Huriphoalamusa tu, P'aulo wá-aambira gosi gokala Mulungu udzigahenda kuchirira yiye kati ya at'u a makabila manjine.
44021020	Ao ariphosikira gago, ámulika Mulungu. Chisha achimwamba P'aulo, "Mukuluphiri munziwehu, uwe unaona kukala, kuna mahelufu ga Ayahudi ario ni akuluphiri, na ao osi agwira t'ot'ot'o Shariya ya Musa.
44021021	Ela ao ápata ngumazo kukala, wákala uchiafunza Ayahudi osi ario anasagala kati ya at'u a makabila manjine kukala, ats'ituwe Shariya ya Musa, ats'ibit'ets'i ana ao a chilume, na ta ats'ituwe ada zinjine za Chiyahudi.
44021022	Sambi huhendedze vino? Maana, ao kwa hakika andasikira kukala, u phapha.
44021023	Bee, uwe vivi henda dza vyondokwamba siswi. Phapha hunao at'u ane ario árya chirapho.
44021024	Ndo uwe gwirikana nao mwao mavoyoni ga kudzitakasa mbere za Mulungu, ukaariphire garama zao, kwa anyolwe viphala. Uchihenda vivyo, at'u osi andamanya kukala, go maneno goambirwa dzuluyo ts'i ga jeri, na kukala uwe mwenye ucheri kusagala kutuwirizana na Shariya ya Musa.
44021025	Dzulu ya arat'u at'u a makabila manjine ario ni akuluphiri, hudziaandikira baruwa kare kwaambira maneno gehu gogachiza kukala, ats'irye vyakurya vyodzolaviwa sadaka kwa milungu ya vinyago, ats'irye nyama za anyama odzoshongolwa, ario k'aamwagirwe milatso, na ats'izinge."
44021026	Ndo kunadzachakwe, P'aulo wákwenda na ao at'u ane achendahenda mavoyo ga kudzitakasa phamwenga nao. Chisha achendaphenya hekaluni, na achisema ts'iku ya musindikizo wa kudzitakasa, na dzulu ya sadaka yondolaviwa kwa dzulu ya chila mumwenga wao.
44021027	Phokala zizo ts'iku fungahe za kudzitakasa zi phephi na kusira, Ayahudi okala alaa jimbo ra Asiya ámona P'aulo u ndani ya hekalu. Ndo ao achisunganya ro duu ra at'u, na achimugwira P'aulo.
44021028	Ao ápiga k'ululu achamba, "Alume asena a Chiiziraeli, hwavizeni, hwavizeni! Yuyu ndiye mut'u aafunzaye at'u chila phat'u maneno gahupingago, gapingago Shariya ya Musa, na riri hekalu. Na dzulu ya gago, udziatiya at'u a makabila manjine hekaluni, na kuphabananga phapha phat'u phatakatifu."
44021029	Chotuma ta agombe gago ni kukala, ákala adzimona T'orofimo muchina Efeso u phamwenga na ye P'aulo pho mudzini. Ndo achona kukala, P'aulo wákala udzimutiya mo hekaluni.
44021030	Mudzi wosi wa Jerusalemu uchigot'a muyuwano, na at'u achidza kulaa p'embe zosi, achidzamugwira P'aulo, na achimukuruta ta achimulavya mo hekaluni, na phapho kare miyango ya ro hekalu yichisindikwa.
44021031	Ao at'u ariphokala ahenza amuulage ye P'aulo, nguma zámufikira mubomu wa shikari a viha a Chirumi kukala, Jerusalemu yosi yákala yidziudzala muyuwano.
44021032	Ye mubomu ariphosikira gago, wáhwala shikari na abomu ao maruru na achirituwa ro duu ra at'u. Ndo at'u ariphomona ye mubomu na shikarie, áricha kumupiga ye P'aulo.
44021033	Ye mubomu achimutuwa P'aulo achendamugwira, na achimwamula afungwe kati-kati ya shikari airi. Mukono uno ufungwe na yuno, na uno ufungwe na hiyu. Chisha achiauza vivi, "Ni ani yuno, na uhendadze?"
44021034	Anjine kati ya ro duu ra at'u achigomba hiri, na anjine achigomba rinjine. Chisha, ao at'u ákala anayuwana muno ta ye mubomu k'aidimire kuchimanya cho chisa chenye. Kwa vivyo, wáalagizira o shikarie amuphirike P'aulo ndani ya ngome.
44021035	Ndo ao ámulongoza P'aulo, ela ariphofika ngazini, yáabidi amuunule kwa o muyuwano wa at'u.
44021036	Maana, duu bomu ra at'u rámutuwa na kuno rinapiga k'ululu rinaamba, "Muulageni."
44021037	Shikari a viha ariphokala anamutiya P'aulo ndani ya yo ngome yao, P'aulo wámuvoya ye mubomu wa shikari a viha achimwamba, "Nikale ninaidima kugomba nawe vichache?" Ye mubomu achimuudzidza achimwamba, "Kumba unamanya Chiyunani we?
44021038	Ukale we ts'iwe yuya Mumisiri ariye vino dzuzi-dzuzi wázula ui wa kwalongoza majahili helufu ne (4,000) ta nyika?"
44021039	P'aulo ye achimuudzidza achimwamba, "Mimi ni Muyahudi, na návyalwa T'ariso mudzi umanyikanao ko jimbo ra Kilikiya. Ndo ninakuvoya unihenzeze nigombe na aa at'u."
44021040	Ye mubomu achimuhenzeza. Ndo P'aulo achiima dzulu ya zo ngazi, achiatsuphira mukono kwanyamaza, na ariphonyamala achanza kugomba nao kwa chiryomo cha Chiburania.
44022001	Yiye wá-aamba, "Ano baba na ndugu zangu, nisirikisani vivi nidziheheravyo mbere zenu!"
44022002	Ao ariphomusikira unagomba nao kwa chiryomo cha Chiburania, ákaza kunyamala kuchira pho mwanzo. Ndo P'aulo achenderera kugomba, achamba,
44022003	"Mimi ni Muyahudi yevyalwa T'ariso, jimbo ra Kilikiya. Ela mafugwi gangu, náfugwa phapha Jerusalemu. Mimi náfunzwat'o kuzituwa shariya za akare ehu ni mwalimu Gamalieli, na nádzilavira na moyo wangu wosi kwa Mulungu dza mwimwi murivyo vivi.
44022004	Mimi nákala nichiahendera mauku arat'u at'u okala anatuwa yiyi Njira ya Bwana, na ta anjine nichiahenda aulagwe. At'u náagwira ache kwa alume, na kwaphirika jela,
44022005	ta ye kuhani mubomu na ngambi yosi ya atumia ni mashaidi ga lairiro riro. Aa ánandikira ta baruwa zokala ni niziphirike kwa arat'u Ayahudi asena okala a mudzi wa Damasiko, kwa ta akanihenzeze niagwire at'u okala anatuwa Njira ya Bwana kuko, na niarehe na kuno afungwa p'ingu ta Jerusalemu, adze atiywe akili."
44022006	P'aulo wáenderera kugomba achamba, "Ts'iku ninenda ko Damasiko, nákwenda vivi ta dzuwa rinaamba rinafika vitswani, nichikala ninatapira phapho. Ela nábiririkirwa maruru p'ande zosi ni mung'alo kulaa mulunguni.
44022007	Na phapho kare nichigwa phots'i nichisikira laka ra mut'u richinamba, 'Saulo, Saulo! Kwadze unanihendera mauku?'
44022008	Mimi nami nichiuza nichamba, 'U ani we Bwana?' Ro laka ra mut'u richiniudzidza richinamba, 'Mimi ni Jeso muchina Nazareti, ariye uwe unanihendera mauku.'
44022009	Arat'u at'u okala a charoni phamwenga nami áwona o mung'alo, ela k'aarisikirire ro laka ra ye mut'u yegomba nami.
44022010	Ndo nichiuza vivi, 'Nihendedze sambi Bwana?' Bwana naye achiniudzidza achinamba, 'Vivi zuka uphenye pho Damasiko, na phapho undaambirwa yo kazi yotsagulirwa uyihende.'
44022011	Phapho nichizuka, ela urat'u mwanga wákala udziniulaga matso. Kwa vivyo, arat'u asena achinigwira mukono achinitsetseza ta huchiphenya pho Damasiko.
44022012	Kuko Damasiko, kwákala kuna mut'u mumwenga aihiwaye Anania. Anania wákala ni mut'u amwabuduye Mulungu kwa kuyituwirizat'o shariya yehu, na wákala unaishimiwa muno ni Ayahudi okala anasagala ko Damasiko.
44022013	Ndo Anania wákudzaima phephi nami, achinilamusa, na achinamba vivi, 'Saulo musena, ona kahiri!' Ndo nichona kahiri phapho kare, na nichimulola.
44022014	Chisha Anania achinamba, 'Mulungu wa akare ehu, udzikutsagula widime kumanya mahenzoge, na umone yuyat'u Muhendikaziwe mwenye haki, na umusikire uwe mwenye mwiri.
44022015	Uwe undakala shaidiwe, waambire at'u osi garat'u urigogasikira, na gogaona.
44022016	Ndo uts'itowe. Vivi zuka ubatizwe, na wusirwe dambizo kwa kurikubali dzina ra Bwana.' "
44022017	P'aulo wáenderera kugomba achamba, "Bee, niripholaa kuko, náuya Jerusalemu. Na niriphokala ni hekaluni ninavoya, nichona ono.
44022018	Ko ononi, námona Bwana na achinamba, 'Saulo! Uka maruru phapha Jerusalemu, kwakukala, achina phapha k'aandaukubali ushudao dzulu yangu.'
44022019	Mimi phapho nichimuudzidza nichimwamba, 'Bwana, aa enye anamanya kukala, mimi ndimi yekala nichichira-chira masinagogini, kwagwira, na kwahenda apigwe at'u okala anakukuluphira.
44022020	Na anamanya vivyo kukala, shaidio Sitefano ariphoulagwa, mimi nami nákala ni phapho, na nichichikubali chihendo chicho, na ta nichigarinda go makoti ga okala anamuulaga.'
44022021	Ndo Bwana achinamba, 'Uka ninakuhuma kure, kwa at'u a makabila manjine.' "
44022022	O at'u ukati uo wosi ákala anamusirikisa ye P'aulo, ela ariphogomba maneno gago, achanza kupiga k'ululu achamba, "Muulageni! Mut'u dza yiye k'awirya kukala moyo."
44022023	Na ákwenderera kupiga k'ululu vivyo na kuno anaahula nguwo zao na kutifula mitsanga dzulu kwa kutsukirwa.
44022024	Ndo ye mubomu wa o shikari a viha wa Chirumi achilagiza o shikarie amuphirike P'aulo ndani ya ngome yao. Chisha, achilagiza apigwe vibok'o kwa aseme ni kwadze Ayahudi ákala anamupigira k'ululu hivyo.
44022025	Ela ariphokala anamufunga kwa amuchape vyo vibok'o, P'aulo wámuuza mubomu mumwenga wa o shikari yekala u phephi naye. Yiye wámuuza vivi, "Vidze, ni shariya kupiga vibok'o mut'u mwenye haki za Chirumi na k'adzangwe kulamulwa?"
44022026	Ye mubomu wa o shikari a viha ariphosikira gago, wákwendamwambira ye mubomuwe naye kukala, "Mut'u yuyu, bee kumba una haki za Chirumi! Ndo we, utsuma umuhendedze?"
44022027	Ndo ye mubomu wa shikari a viha achimutuwa P'aulo, na achimuuza vivi, "We una haki za Chirumi?" P'aulo achimuudzidza vivi, "Ee ninazo."
44022028	Ye mubomu wa shikari a viha achimwamba, "Mimi nálavya p'esa nyinji ndipho nichikala na haki za Chirumi." P'aulo ye achimwamba, "Mino bee návyalwa na haki zizo za Chirumi."
44022029	Phapho kare arat'u okala a ch'enich'eni kumuuza P'aulo achiuka. Na ta ye mubomu wa shikari a viha naye wáphenywa ni woga ariphomanya kukala, P'aulo una haki za Chirumi, na ákala adzimufunga kare minyororo.
44022030	Ye mubomu wa shikari a viha wákala unahenza agamanye go malumbano garigo Ayahudi ákala anamulumbira P'aulo. Ndo kunadzachakwe, wáalagizira makuhani abomu na ngambi yosi yonane, naye achilagizira P'aulo avugulwe minyororo, na arehewe mbere za yo ngambi.
44023001	P'aulo ariphorehewa, wáalola phots'o haya o atumia a ngambi, na chidzako achanza kugomba achamba, "Ayahudi asena, mimi nidzisagala na maazo ga kukala ninahenda madzo mbere za Mulungu ta rero."
44023002	Phapho kuhani mubomu Anania achiaamba arat'u okala adziima phephi na P'aulo kukala, amupige o mulomo.
44023003	P'aulo ariphopigwa, wámwamba Anania vivi, "Ta uwe undapigwa ni Mulungu, uwe mulumakwiri udzihendaye u mut'u mudzo! Unaidimadze kunilamula kutuwirizana na shariya na kuno we mwenye unayivunza kwa kunamba nipigwe?"
44023004	At'u okala aimire phephi na ye P'aulo achimwamba, "Heka unamuhakana kuhani mubomu wa Mulungu we?"
44023005	Phapho P'aulo achiudzidza vivi, "Ayahudi asena, ts'imanyire kukala, yuyu ni kuhani mubomu. Maana, ta Maandiko ga Mulungu ganaamba vivi, 'Uts'imuhadze na mai mutawali wa at'uo.' "
44023006	Ukati uo, P'aulo wákala unamanya kare kukala, anjine a o atumia a yo ngambi ákala ni Asadukayo, na anjine ákala ni Afarisayo. Ndo achigomba kwa laka ra dzulu mbere za yo ngambi achamba, "Enehu, mimi ni Mufarisayo, na avyazi angu nao ni Afarisayo. Vivi nidzirehewa kotini kwakukala, ninakuluphira kukala, afadzi andafufuka."
44023007	Ariphomarigiza kugomba gago, phákala malau mafu kati ya Afarisayo na Asadukayo, na o monano uchigavikana maduu mairi.
44023008	(Na chisa chákala ni chichi, Asadukayo ákala agwiririra kukala, afadzi k'aafufuka, k'akuna malaika, na k'akuna roho. Ela Afarisayo o anagakubali gago mahahu gosi.)
44023009	Ndo k'ululu zichikaza konjezeka, na alimu anjine a shariya okala ni a chirundu cha Afarisayo, achiima na achilumba chisiru achamba, "Mut'u yuyu k'ana kosa rorosi. Na nikwenda akakala roho, hebu malaika wa Mulungu ugomba naye!"
44023010	Go malau gákaza kukala mafu, ta ye mubomu wa shikari a viha achikala ni moga unaona dza kwamba P'aulo undatsonyolwa-tsonyolwa. Kwa vivyo, achilagiza shikarie adudule ta pho kati-kati ya ro duu ra at'u, amulavye P'aulo kwa mabavu na akamuudze ndani ya ngome yao.
44023011	Usiku uo, Bwana wáima phephi na P'aulo achimwamba vivi, "Dzip'e moyo! Udzinishuhudiya Jerusalemu, na ta ni seti ukahende vivyo mudzi wa Rumi."
44023012	Kunadzachakwe, Ayahudi ákwenda njama, na kuko achendaarya chirapho cha kukala, "Nahuts'iryeni, hebu kunwa ta humuulage P'aulo."
44023013	At'u odzochira mirongo mine (40) ndiofunga njama yiyo.
44023014	Ndo ao ákwenda kwa makuhani abomu na o atumia a ngambi achenda-aamba vivi, "Sino hudzerya chirapho kukala, k'ahundatata chochosi ta humuulage P'aulo.
44023015	Ndo vivi mwimwi jimula na ngambi, humani udzumbe kwa mubomu wa shikari a viha, mumwambe amurehe P'aulo kwenu muchidzisingizira kukala, munahenza mupate nguma kamili dzulu ya malauge. Na siswi hundamwimirira njirani humuulage ta phapha ats'ifike."
44023016	Ela muphwa wa P'aulo wásikira dzulu ya mupango uo. Ndo achenda ndani ya yo ngome ya shikari, achendamwambira P'aulo dzulu ya mupango uo.
44023017	P'aulo achimwiha mumwenga wa abomu a shikari a viha achimwamba vivi, "Muhwale mutana yuno wende naye kwa ye mubomu mwenye wa viha. Una ut'u yuyu ahenzao amwambire."
44023018	Ye mubomu wa shikari a viha achimuhwala ye mutana, achimulongoza ta kwa ye mubomu mwenye wa shikari a viha achendamwamba vivi, "Yuyat'u mufungwa P'aulo udziniiha na akanivoya nimurehe mutana yuyu kwako, maana, una neno ahenzaro akwambire."
44023019	Mubomu mwenye wa shikari a viha achimugwira mukono ye mutana achenda naye k'anda achendamuuza vivi, "Ni ut'u wani o uhenzao unambire?"
44023020	Ye achamba vivi, "Ayahudi adzerekezana akuvoye kukala, P'aulo aphirikwe ngambini machero, achidzisingizira kukala, atumia a ngambi angehenza akaze kupata nguma kamili dzuluye.
44023021	Ela uwe uts'ikubali, maana, kuna at'u odzochira mirongo mine (40), ario adzimwimirira amuulage. Ao adzerya chirapho kukala, k'aandarya, hebu kunwa ta amuulage. Vivi a kwete anatariza ulamulio tu!"
44023022	Phapho ye mubomu mwenye achimwamba, "Uts'imwambire mut'u yeyosi kukala udzinaambira nguma zizi," na achimuricha achenda vyakwe.
44023023	Ndo ye mubomu mwenye wa shikari a viha achiaiha abomu a shikari airi achiaamba vivi, "Aambireni shikari magana mairi (200), shikari mirongo mifungahe (70) a kupanda farasi, na shikari magana mairi (200) a mik'uk'i akale kwete kwenda mudzi wa Kaisariya saa t'ahu za usiku.
44023024	Na mwikireni P'aulo farasi wa kupanda na a k'anda, na bee mufiseni salama salamini kwa ye gavuna Felisi."
44023025	Chidzako, ye mubomu mwenye achimwandikira ye gavuna baruwa yambayo vivi,
44023026	"Kwa mwishimiwa gavuna Felisi, ni mimi Kilaudiyo Lusiya, na ninakulamusa.
44023027	Ayahudi ámugwira mut'u yuyu arehewaye kwako, na achikala anahenza amuulage. Ela mimi niriphoambirwa, nákwenda jimula na shikari angu nichendamona, na nichimutivya kwakukala, náambirwa yiye una haki za Chirumi.
44023028	Niriphomutivya, mimi námuphirika mbere za ngambi yao bomu, kwa ta nimanye chisa chokala chinaaricha ta amulumbire.
44023029	Ndo phapho nichimanya kukala, malumbano genye, bee gákala ga dzulu ya p'ande fulani-fulani za shariya yao. Kwa vivyo, mimi ts'onere kukala uhenda chochosi chiidimacho kumuhenda alamulwe kunyongwa, hebu kufungwa.
44023030	Ela vivi náambirwa kukala, Ayahudi adziima ngewa amuulage. Kwa vivyo, nidzamula arehewe kwako maruru, na ná-aambira vivyo o amulumbirao kukala, arehe malumbano gao mberezo."
44023031	Ndo ao shikari ámuhwala P'aulo dza arivyolagizwa, na achimuphirika usiku uo ta mudzi wa Anitipatiri.
44023032	Kunadzachakwe, o shikari a magulu áuya kwao ngomeni, achiaricha o shikari a kupanda farasi achenderera na charo jimula na P'aulo.
44023033	Ariphofika Kaisariya, ámup'a yo baruwa ye gavuna, na achimwika P'aulo ts'ini ya widimiwe.
44023034	Felisi ariphosoma baruwa yiyo, wámuuza P'aulo jimbo alaaro. Ariphoambirwa kukala, wákala ni muchina jimbo ra Kilikiya,
44023035	wámwamba vivi, "Nindasirikisa malaugo achidza o alumbirio." Ndo achimulagizira P'aulo aikwe ts'ini ya urinzi ndani ya boma ra mufadzi Herode.
44024001	Ziriphochira ts'iku ts'ano, ye kuhani mubomu aihiwaye Anania wákwenda Kaisariya jimula na atumia fulani, na wakili mumwenga wa shariya aihiwaye T'eritulo. Kuko, ákwenda kwa ye gavuna, achendamwambira malumbano gao dzulu ya P'aulo.
44024002	P'aulo ariphoihiwa, T'eritulo wáanza kulumba vivi, "Mwishimiwa Felisi, uwe udzihulongoza kare ts'iku nyinji, na ukati uo wosi hudzisagala na reri, na uo ulongozio udzendereza its'i yehu muno.
44024003	At'u osi phapha phehu its'ini, anahamirwa muno ni ulongozio uwe mwishimiwa, na huna mumvera nawe muno.
44024004	Mwishimiwa Felisi, mimi ts'enzi nikaze kuyaza ukatio, ela siswi hunakuvoya kwa mbazizo uhusirikise vichache tu.
44024005	Sino mut'u yuyu P'aulo hwámugwira kwakukala, hwámumanya ni mui muno. Yiye unabit'a muyuwano kati ya Ayahudi duniani kosi, na chisha ni chilongozi wa chira chama cha achina Nazareti.
44024006	Chisha, yuyu wáheza ta kuritiya najisi hekalu, na phapho sino ndipho huchimugwira.
44024008	Ndo uwe mwenye uchimuuza unaidima kumanya go maneno gosi humulumbirago bee ni ga jeri."
44024009	Ayahudi nao phapho achigomba achamba, malumbano gago gosi ni ga jeri.
44024010	Ndo gavuna Felisi wámuhadza P'aulo naye kwa agombe. P'aulo achanza kugomba kwa kwamba, "Ninahamirwa kudzihehera mberezo nichimanya kukala, udzikala mulamuli wa its'i yiyi kwa myaka minji.
44024011	Uwe uchihenza, unaidima kuhakikisha kukala, mimi ts'idzangwe kuhenda ta ts'iku kumi na mbiiri hangu niriphokwenda Jerusalemu kwendamwabudu Mulungu.
44024012	Bee mwishimiwa Felisi, aa Ayahudi k'aanonere ninalumbana na mut'u yeyosi kwenye ro hekalu, na k'aanonere ninaasunganya at'u abit'e muyuwano kwenye masinagogi, hebu phat'u phanjine phophosi mudzi uo.
44024013	Na k'aaidima kugahakikisha gaga malumbano godzonihendera.
44024014	Nikubalicho mberezo ni kwamba, mimi bee ninamuvoya Mulungu wa akare ehu kwa kutuwa Njira yiyat'u yiriyo aa Ayahudi anayiiha chama cha ulongo. Mimi ninakuluphira maneno gosi goandikwa Shariyani mwa Musa, na chila roandikwa ni agomvi a Mulungu.
44024015	Na ninamukuluphira Mulungu dza vyo amukuluphiravyo aa kukala, at'u osi adzo na ai andakudzafufuka kulaa kuzimu.
44024016	Ndo ninahenda vyangu niidimavyo ts'iku zosi kwa nidzone ninahenda ga haki mbere za Mulungu na ta at'u.
44024017	Mimi niriphosagala kure kwa myaka fulani, náuya Jerusalemu kwendaaphirikira Ayahudi asena wavizi wa p'esa, na kulavya sadaka kwa Mulungu.
44024018	Ndo ukati phokala ninahenda gago mo hekaluni phapho ndipho aa ánona, na nákala nidzigamala kare mavoyo ga kudzitakasa, na phapho k'aphakalire na duu ra at'u, na ts'ibit'ire muyuwano wowosi.
44024019	Ukati uo okala a phapho ni Ayahudi fulani kulaa jimbo ra Asiya. Na chikala nina kosa ra kulumbirwa, ao ndio awiryao kukala phapha mberezo, akalavya malumbano gao.
44024020	Hebu aa ario phapha, naaseme kosa rangu rorona ukati niriphodzihehera mbere za ngambi bomu.
44024021	Mimi ts'imanya kale kosa rangu ni garat'u gogagomba, phoima mbere zao kukala, 'Rero munanilamula kwakukala, ninakuluphira kukala, afadzi andafufuka!' "
44024022	Phapho Felisi, ariye ye mwenye wákala unayimanya yo Njira ya Bwana, wágavunza go malau, na achiaamba vivi, "Malau genu nindagalamula ukati mubomu wa shikari a viha Lusiya, achidza phapha."
44024023	Chisha, achimulagizira ye mubomu wa shikari amuudze P'aulo ndani, ela akale tsare kulaa-laa konze ya yo jela vichache, na asenae ats'izizwe kumup'a gakwe arigo una haja nago.
44024024	Ziriphochira ts'iku ch'ach'e, Felisi wáuya jimula na muchewe Durusila, ariye wákala ni Muyahudi. Yiye wákudzamulagizira P'aulo achirehewa, na achidzamusirikisa unagomba dzulu ya kumukuluphira K'irisito Jeso.
44024025	Ela ukati P'aulo ariphoanza kugomba dzulu ya kuhenda ga haki, dzulu ya mut'u kudzidinisa ats'ihende dambi, na dzulu ya ts'iku ya ulamuli, Felisi wáphenywa ni woga ta achamba vivi, "Vivi enda! Nindakwiha kahiri ukati nichipata nafasi."
44024026	Ukati uo, Felisi ye wáona P'aulo undamuhonga p'esa. Gago ndigo gomuhenda ta achimwiha P'aulo mara kwa mara agombe naye.
44024027	Yiye Felisi wákala unahenza aapendelee Ayahudi. Ndo ukatiwe wa kutawala uriphosira baada ya myaka miiri, wámuricha P'aulo ndani. Phapho nafasiye ya ugavuna yichihwalwa ni P'orikiyo Fesito.
44025001	Fesito ariphogwira chihi cha ugavuna, wákala ts'iku t'ahu, na chidzako achilaa mudzi wa Kaisariya, achenda Jerusalemu kwendadzimanyisa kwa at'u osi.
44025002	Ariphofika kuko, makuhani abomu jimula na vilongozi a Chiyahudi, ámup'a nguma dzulu ya malumbano gokala ga dzulu ya P'aulo. Na achimuvoya Fesito
44025003	aahendere udzo kwa kumureha P'aulo Jerusalemu, nao ákala adzerya njama ya amuulage njirani.
44025004	Ela ye achiaudzidza achiaamba vivi, "P'aulo ucheri chizimbani ko Kaisariya, na mimi nindakwenda kuko vivi sambi.
44025005	Kwa vivyo, yiye achikala wáhenda kosa rorosi, nanende na vilongozi kati yenu, ende akalavye malumbano gao dzuluye kuko."
44025006	Fesito wásagala kuko Jerusalemu kwa mitsana minane, chenda kumi hivi, ndipho achiuya Kaisariya. Kunadzachakwe, wákwenda ko chizimbani, na achilagizira P'aulo arehewe mbereze.
44025007	P'aulo ariphorehewa pho mbereze, Ayahudi okala alaa Jerusalemu ámuzunguluka na achanza kulavya malumbano manji maziho-maziho, garigo gákala k'aanago ushaidi.
44025008	Ndo P'aulo naye achanza kudzihehera vivi, "Mimi ts'ihendere kosa rorosi dzulu ya shariya za Chiyahudi, hebu dzulu ya hekalu, hebu dzulu ya Kaisari."
44025009	Fesito wáhenza kupendeleya Ayahudi. Kwa vivyo, wámuuza P'aulo kukala, "Vidze, we ungehenza kwenda Jerusalemu ukalamulwe mbere zangu kuko dzulu ya malumbano gano?"
44025010	P'aulo achiudzidza achamba vivi, "Mimi vivi niimire mbere za koti ra Arumi, na phapha ndipho niwiryapho kulamulwa. Na dza mumanyavyo t'ot'ot'o, mimi bee ts'iahenderere Ayahudi ui wowosi.
44025011	Elako, nichikala nidzoneka kukala, nina kosa riwiryaro ninyongwe, mino ni kwete kufa. Ela ichikala malumbano gago gogalavya aa ts'i ga jeri, bee k'akuna aidimaye kunilavya kwao. Na vivi, ninahenza nikat'e pili kwa Kaisari."
44025012	Ndo Fesito ariphomarigiza kugomba na o atumiae, wámwamba P'aulo vivi, "Uwe udzikat'a pili kare kwa Kaisari. Kwa vivyo, vivi undaphirikwa kwa yiye Kaisari."
44025013	Ziriphochira ts'iku ch'ach'e, mufalume Agiripa na nduguye wa chiche Berinike, ákwenda Kaisariya kwendamulamusa gavuna Fesito.
44025014	Ao ákala kuko kwa ts'iku fulani, naye Fesito achimwambira ye mufalume dzulu ya malau ga P'aulo. Yiye wámwamba vivi, "Phapha phana mut'u mumwenga ariye Felisi wámuricha chizimbani.
44025015	Na phokala nidzikwenda Jerusalemu, makuhani abomu na atumia a Chiyahudi ánambira malumbano gao dzuluye, na achinilombera nimulamule.
44025016	Ela mino nichiaudzidza kukala, ts'i ada ya Chirumi kumulavya mut'u atiywe akili phots'o mulumbiriwe konana naye, na kuhewa nafasi ya kudzihehera.
44025017	Ndo niriphokudza nao phapha, mimi ts'iimire, ela násagala na atumia angu, na kunadzachakwe nichimulagizira mut'u yiye achirehewa mbere zangu.
44025018	O alumbirie ágomba, ela k'aalavire malumbano mai dza vyokala ninalilikana.
44025019	Ela tu, ákala ana mushindano naye dzulu ya maneno fulani ga dini yao, na dzulu ya mut'u mumwenga aihiwaye Jeso, ariye wáfa, ela P'aulo ye wákala unaamba u moyo.
44025020	Mimi phapho ts'imanyire njira ya kugapeleleza maneno gago. Ndo nichimuuza P'aulo ichikala undahenza kwenda kotini Jerusalemu kwa dzulu ya malau gago.
44025021	Ela P'aulo ye achikat'a pili kwa Kaisari, na mimi nichilagiza arindwe ko chizimbani ta phondoamba aphirikwe kwa ye Kaisari."
44025022	Ndo Agiripa achimwamba Fesito vivi, "Ningehenza nimusirikise mut'u yiye mimi mwenye mwiri." Fesito achimuudzidza achimwamba vivi, "Undamusirikisa machero."
44025023	Ndo kunadzachakwe, Agiripa na Berinike áfika na kuno avala nguwo za chifalume pho baraza ra monano. Ao ákala alongozana na mubomu wa shikari a viha na vilongozi vya o mudzi. Fesito achimulagizira P'aulo achirehewa mo ndani.
44025024	Ndo achamba vivi, "Mufalume Agiripa na mosi murio phapha phamwenga naswi! Phapha mbere zehu phana mut'u, ariye Ayahudi osi a phapha, na a ko Jerusalemu analalamika kwa kupiga k'ululu kukala, mut'u yuyu bee unawirya anyongwe.
44025025	Ela mimi ts'imonere kukala, wákala uhenda chii chochosi ta awirye kunyongwa. Ndo P'aulo wákat'a pili kwa Kaisari, na mimi nichikala nidzamula nimulavye ende kuko.
44025026	Mimi chiupande wangu, bee ts'ina udzumbe kamili urio ninaidima kumwandikira Kaisari dzuluye. Gago ndigo godzotuma ta nidzimureha phapha mbere zehu, na kamwe mberezo uwe mufalume Agiripa, kwa ta huchimala kumupeleleza, nipate ra kwandika dzuluye.
44025027	Maana, vindakala k'avina tende kumuphirika mufungwa phots'ohadza lwazu-lwazu manenoge alumbirwago."
44026001	Ndo mufalume Agiripa achimwamba P'aulo vivi, "Unahenzezwa kudzihehera." Na phapho P'aulo achanza kudzihehera vivi,
44026002	"Mufalume Agiripa, ninadzona kukala, nina bahati mbidzo rero kudzihehera mberezo dzulu ya garat'u malumbano gosi garigo Ayahudi ákala anagomba dzulu yangu.
44026003	Ninaona vivyo kwakukala, uwe mwenye unamanya ada zehu, na maneno fulani garehago malumbano kati yehu. Ndo ninakuvoya wahi unisirikise na uvumiriri.
44026004	Mimi vyosagala kati ya at'u angu na ko Jerusalemu kulaa hangu ni mwanache, vinamanywa t'ot'ot'o ni vilongozi osi a Ayahudi.
44026005	Aa adzinimanya ts'iku nyinji, na achihenza anaidima kushuhudiya dzulu yangu kukala, mimi hangu pho mwanzo, násagala dza mumwenga wa at'u a chama cha dini yehu, yaani cha Afarisayo, chiricho ndicho chenye shariya k'omu-k'omu muno.
44026006	Na vivi ni phapha nilamulwe, kwa ninakuluphira chirat'u chilagane aricho Mulungu wáalaga akare ehu.
44026007	Chilagane chicho ni chirat'u chikuluphirwacho ni zirat'u mbari kumi na mairi za its'i yehu. Ao anamwabudu Mulungu kwa moyo wao wosi usiku na mutsana. Bee mufalume Agiripa, aa Ayahudi ananilumbira kwa kuluphiro riro tu!
44026008	Na kwadze mwi Ayahudi asena munaona vikomu muno kukuluphira kukala, Mulungu nikwafufula afadzi?
44026009	Mimi nami pho p'indi, nákala ninaona ni vidzo kuhenda vyangu vyosi niidimavyo kuripinga dzina ra Jeso wa Nazareti.
44026010	Maneno gago ndigo go gahenda ko Jerusalemu. Mimi mwenye nákala nidzihewa widimi ni makuhani abomu, na náatiya jela at'u anji amukuluphirao Jeso. Na aripholamulwa aulagwe, mimi nápiga k'ura ya kukubali.
44026011	Mimi náahenda atiywe akili masinagogini k'ano nyinji, na náheza ta kwagaramisha ariche kukuluphira. Na mwanzo mino bee, nákala nidziatsukirirwa muno ta nichendaatsakula ta midzi ya kure, na kwahendera mauku."
44026012	P'aulo wáenderera kwamba vivi, "Ukati umwenga, nákala ninenda Damasiko, na phapho nákala nidzihenzezwa, na nidzilagizwa ni makuhani abomu, kwendaahendera mauku at'u amukuluphirao Jeso.
44026013	Mwishimiwa, dzuwa ririphofika vitswani, nákala ni njirani ninenda vyangu, na ndipho nichona mung'alo wa kung'ala kuriko wa dzuwa, uchinibiririkira kulaa mulunguni, na uchinizunguluka mimi na arat'u okala hu hosini mo charoni.
44026014	Siswi hosi phapho hwágwa phots'i, nami nichisikira laka ra mut'u richigomba kwa Chiburania richamba vivi, 'Saulo, Saulo! Kwadze unanihendera mauku? Uwe unadzilumiza bule dza nzao yipigayo hala ndat'a ya bwanawe.'
44026015	Ndo nami nichiuza nichamba, 'U ani we Bwana?' Ro laka ra mut'u richiniudzidza kukala, 'Mimi ni Jeso, uriye uwe unanihendera mauku.
44026016	Elako, unuka vivi wime! Mimi nidzikulairira, kwa ta nikuhende ukale muhendikazi wangu, na undaashuhudiyira at'u anjine maneno godzogaona rero, na garat'u gondokudzakonyesa.
44026017	Mimi nindakutivya kati ya Ayahudi, na at'u a makabila manjine. Mimi nindakuhuma kwao,
44026018	ukaang'aze matso gao, wahende alae dzizani aphenye mwangani, na walavye utawali wa p'ep'o amugalukire Mulungu, kwa ta apate kuusirwa madambi gao, na apate kwikwa duu ra at'u angu, kuchirira kunikuluphira mimi.' "
44026019	P'aulo wáenderera kwamba vivi, "Kwa vivyo mufalume Agiripa, mimi nátuwa goambirwa ko ono riro ra Mulungu,
44026020	na nichanza kwasumurira ao okala ko mudzi wa Damasiko. Chidzako nichendaasumurira achina Jerusalemu, its'i ya Ayahudi, na ta kwa at'u a makabila manjine. Mimi náakalata at'u atye, na aonyese kwa mahendo kukala, áricha dambi zao achimugalukira Mulungu.
44026021	Gago ndigo goahenda aa Ayahudi anigwire phokala ni hekaluni, na átsuma kuniulaga.
44026022	Ela Mulungu unanaaviza, na ndo ta vivi rero niimire phapha kulavya ushuda kwenu, mwimwi abomu na ots'o vyeo. Nigagombago ni garat'u goambwa ni agomvi a Mulungu na Musa kukala, gandalairira.
44026023	Yaani kukala, yámubidi ye K'irisito afe, na akale wa mwanzo kufufuka kulaa kuzimu, kwa aatangazire Ayahudi na at'u a makabila manjine kukala, aokoke na uo undakala dza mwanga kwao."
44026024	P'aulo ariphofika phapho kwenye kudziheherakwe, gavuna Fesito wámutsinza ulimi achimwamba, "Una vitswa uwe P'aulo! Cho chisomocho chibomu chidzikutiya vitswa vivi."
44026025	Ela P'aulo ye achimuudzidza achimwamba, "Ts'ina vitswa mino, mwishimiwa Fesito. Na rangu nigombaro, bee ni ujeri uphuphu,
44026026	ta uwe mufalume Agiripa unagamanya maneno gaga. Kwa vivyo, mimi ninaidima kugomba phots'o wasi-wasi mberezo. Mino nina kanuni unagamanya gago gosi, maana, gago k'agahendekere kut'u chifitsoni.
44026027	Mufalume Agiripa, ninamanya kukala, unagakuluphira go gákwandikwa ni o agomvi a Mulungu."
44026028	Mufalume Agiripa ye achimuudzidza achimwamba, "Vidze, unaona uno ukati uchache odzogomba nami unaidima kunihenda mujeso?"
44026029	P'aulo ye achimuudzidza achimwamba, "Mino ninamuvoya Mulungu kukala, ta kumba vindahwala ukati unji, hebu ukati uchache, mwimwi mosi munisirikisao vivi rero, mukale vyo nirivyo mimi, ta ni mwi mukale phots'o yiyi minyororo, na gago ts'igavoyera uwe hicheyo tu!"
44026030	Phapho ye mufalume, ye gavuna, Berinike na osi okala a phamwenga nao ázuka,
44026031	achilaa konze, na kuko achambana vivi, "Mut'u yuyu k'ahendere chochosi chiidimacho kumuhenda anyongwe, hebu kufungwa."
44026032	Mufalume Agiripa achimwamba vivi ye gavuna, "Mut'u yuyu kala k'akat'ire pili kwa Kaisari, angari kurichwa akalaa jela."
44027001	Viripholamulwa kukala, siswi hwende na meli ta its'i ya Italiya, P'aulo jimula na afungwa anjine áikwa ts'ini ya urinzi wa Juliyo, yekala ni mubomu wa gingi mwenga ya shikari yiihiwayo "Gingi ya Kaisari."
44027002	Ndo siswi hwákwendapanda meli ya kulaa Adiramito, yokala yinachira na bandari fulani za jimbo ra Asiya, na huchanza charo. Arisitako kulaa Tesalonike ko Makedonia, wákala u phamwenga naswi.
44027003	Kunadzachakwe, hwátiya nanga bandari ya Sidoni. Juliyo phapho achimuhenderat'o P'aulo kwa kumuhenzeza aonane na akuluphiri a phapho, na amup'e gakwe arigo una haja nago.
44027004	Huripholaa phapho Sidoni, hwákwenderera na charo, ela kwakukala, vuto rákala rinahupinga, hwáfyukira upande wa chisiwa cha Kupuro.
44027005	Ndo siswi hwenderera vivyo, na huchichira na k'anda-k'anda ya bahari ya majimbo ga Kilikiya na P'amufuliya, ta huchendatiya nanga mudzi wa Mura, urio u jimbo ra Lukiya.
44027006	Phapho ye mubomu wa shikari wátsakula na achona meli yokala yilaa Alekizandiriya yinenda its'i ya Italiya, na achihupandiza mumo.
44027007	Huripholaa phapho, hwákwenda p'ore-p'ore, na huchimala ts'iku nyinji mo charoni, ndipho huchifika phephi na mudzi wa Nido kwa gada. Huriphoona vuto richeri kuhupinga, hwáshindwa ni kwenda mbere tititi. Kwa vivyo, hwáchira na upande wa mwakani wa chisiwa cha Kirete phephi na chipande cha its'i cha Salimone chophenya ndani ya bahari.
44027008	Kuko nako hwáchira kwa gada na yo k'anda-k'anda ta huchifika phat'u phaihiwapho Bandari Mbidzo, phephi na mudzi wa Laseya.
44027009	Siswi hwákala hudziyaza kare ukati unji, na ta ts'iku ya kufunga nayo yákala yichira vivyo. Kwa vivyo, vyákala ni hatari muno kwenenda na meli. Ndo P'aulo achilavya kanyo kwamba,
44027010	"Atumia, ninaona charo chichi chindakala na ndai, na hasara nyinji. Yiyi meli na yo mizigo yodzopakiywa yindahangamika, na siswi enye naswi hundakala maengaengani."
44027011	Ela ye mubomu wa shikari k'agatuwire gago maneno ga P'aulo, ta ye wátuwa maoni golaviwa ni ye dereva wa yo meli, na ga mwenye yo meli.
44027012	Bandari yiyo ya phapho yákala k'ayina phat'u phadzo pha kukala ukati wa p'eho ya mwaka. Kwa vivyo, anji áhenza kwenderera na charo, vichiidimikika meli yifike Foinike. Foinike ni bandari ya Kirete yodzerekeza mwakani mutserero wa dzuwa, na vurini mutserero wa dzuwa. Kuko ákala anaidima kukala uo ukati wa p'eho.
44027013	P'eho ziriphoanza kupiga kulaa mwakani, ao áona uo ndio ukati wa kuhenda gokala apanga. Kwa vivyo, áng'ola nanga, achanza charo na achichira na phephi na k'anda-k'anda ya yo bahari ko Kirete.
44027014	Ela phapho kare vuto bomu riihiwaro, "Vuto ra mulairo wa dzuwa," richanza kuvuma kulaa ko chisiwani.
44027015	Ndo vuto riro richiyipiga yo meli ta huchishindwa ni kwenda, na phapho huchiyiricha yikukulwe ni ro vuto yo meli.
44027016	Ela ta vivyo, chisiwa chimwenga chiihiwacho Kauda, cháhuyeka vichache na ro vuto, na huchiidima kuritivya kwa gada ro dau ra meli.
44027017	Ahendikazi a mo melini ariphoripakiya ro dau mo ndani, áchiza mikowa na ts'ini ya meli, achiyifunga kinyi kuzunguluka. Chisha, achigavugula go maguwo, achigatsereza, na achiyiricha yo meli yikukulwe ni ro vuto. Ao áhenda vivyo kwakukala, ákala anaogopha anaona anaidima kukwama jenjeni, k'anda-k'anda ya bahari ko Libiya.
44027018	Ela vuto ráenderera kuvuma muno vivyo ta kunadzachakwe, ao achanza kutsupha madzini yo mizigo yokala yi mo melini.
44027019	Ts'iku ya hahuye, ao ahendikazi áanza kutsupha madzini kati ya zo nanga zokala zi mo ndani, mikowa na milingoti.
44027020	Na siswi k'ahwidimire kona dzuwa, hebu nyenyezi kwa ts'iku nyinji, na vuto naro ráenderera kuvuma muno vivyo ta makuluphiro gehu gosi ga kutiya gachihulaa.
44027021	Ariphomala ts'iku nyinji phots'orya chakurya, P'aulo wázuka achiima kati yao na achamba, "Atumia, ni baha kala mwátuwa go gangu ga kuts'auka Kirete. Kala mwáhenda vivyo, gaga k'agangahugwirire, na hasara yiyi nayo, k'ayingahupatire vivyo.
44027022	Ela ta vivyo, ninamuvoya kukala mudzip'e moyo, maana, ni meli tu yondohangamika, ela k'aphana ta mumwenga wenu yendafa.
44027023	Gago mimi ninagamanya kwakukala, dzana na usiku malaika wa Mulungu ariye mimi ni wakwe, na niriye ninamwabudu wánilairira. Ndo yiye
44027024	wánamba vivi, 'P'aulo uts'ogophe! Uwe ni seti wende ukaime mbere za Kaisari. Mulungu udzikonera mbazi kwa udzowe ta aa osi ario charoni nawe undaativya k'aandahoha.'
44027025	Kwa vivyo, dzip'eni moyo atumia, maana, ninakuluphira Mulungu kukala, vindakala dza vyonamba.
44027026	Ela ta vivyo, ni seti hukasindikwe k'anda-k'anda ya chisiwa fulani."
44027027	Usiku wa ts'iku ya kumi na ne, hwákala hucheri kukukulwa ni vuto kwenye yo bahari ya Adiriya. Ndo kuriphofika phephi na usiku wa manane, o at'u a yo meli ámanya kukala, hu phephi na its'i.
44027028	Kwa vivyo, ápima china cha yo bahari, kwa kuhwala lugwe achifunga chuma, na achilurichira, na achona ni futi gana na mirongo miiri (120). Anaima-ima vichache, achipima kahiri, na achipata futi mirongo chenda (90).
44027029	Phapho achogopha kukala, meli yao yinaidima kukwama myambani, na kwa vivyo, achitsereza nanga ne, nyuma ya yo meli, na phapho achivoya wa kucha.
44027030	At'u a yo meli, phapho achikala ahenza achimbire. Kwa vivyo, átsereza madzini ro dau ra meli, na achidzisingizira kukala, ákala anendabit'a nanga upande wa mbere wa yo meli.
44027031	Ela phapho P'aulo achimwamba ye mubomu wa shikari na o shikarie, "Aa at'u a yiyi meli achichimbira mumu melini, bee ta mwimwi namwi k'amundatiya."
44027032	Phapho kare o shikari achiyitosa yo mikowa yokala yidziumija ro dau ra meli, achiriricha rikuluzwe ni go madzi.
44027033	Phephi na p'eho za kucha, P'aulo wáalombera osi kwa arye chakurya. Yiye wá-aamba vivi, "Mudzihenda ts'iku kumi na ne vivi za ndai, na k'amurya chakurya.
44027034	Ndo ninamuvoya mino kukala, murye chakurya mupate mukotse. Maana, mwimwi k'amundayaza ta ludzere lumwenga lwenye kulaa mwenu vitswani."
44027035	Ariphomarigiza kugomba gago, P'aulo wáhwala mukahe, achimulavira mumvera Mulungu mbere zao osi, achiumega na achanza kurya.
44027036	Phapho osi achiatsereza maroho gao, na achirya.
44027037	Hosini mo melini hwákala hu at'u magana mairi na mirongo mifungahe na ahandahu (276).
44027038	Phokala chila mut'u udzerya ta umvuna, ao átsupha mizigo ya nganu mo baharini kwa yo meli yelelet'o.
44027039	Kuriphocha, o at'u a yo meli áona its'i yiriyo ao k'aaidimire kuyimanya. Ela áona mukono wa bahari okala k'au ndani, na achamula kuyiimisa phapho yo meli.
44027040	Kwa vivyo, átosa mikowa ya nanga, na achiyiricha yizizimire baharini. Na chisha, ukati uo áyivugula yo mikowa yokala yifungirwa sukani ya yo meli. Ndo achifunga guwo mwenga kuhenda p'eho, na achilongoza kwenda ko k'anda-k'anda ya yo bahari.
44027041	Ela yo meli yákwendagut'a gome, na yichigwirwa o upande wa mbere. Ndo o upande wa nyuma uchanza kuvunzika vipande-vipande kwa kupigwa ni go maimbi.
44027042	O shikari ákala atsuma kwaulaga o afungwa osi kwa áogopha kukala, achojerera ta konze, angechimbira.
44027043	Ela ye mubomu wa shikari wákala unahenza amutivye P'aulo. Kwa vivyo, wáakahaza ats'igahende gago. Ndo chidzako achiaamba vivi, "Amanyaye madzi, naagagwe alae konze."
44027044	Na o anjine achiaamba, aatuwe nyuma kwa kugwiririra mbao na vipande vya yo meli yokala yivunzika. Na vivyo ndivyo siswi hosi hurivyofika azima ko konze ya madzi.
44028001	Huriphofika azima ko its'i, hwáambirwa kukala, chisiwa chicho chákala chinaihiwa Malita.
44028002	Achina phapho, ts'i mbazi zizo zohwonyesa. Mvula yákala yidzanza kunya, na kuchikala kuna p'eho. Kwa vivyo, ao áhukut'ira moho, na achihuphokera hosini.
44028003	Ndo P'aulo naye wáhwala hiha ra k'uni, na achikala unazitiya pho mohoni. Phapho kwa ro teri ra moho, bafye richitsomoka kulaa mo k'unini, na richimuluma mukononi, na k'aririchirire.
44028004	Achina phapho phorona ro bafye rinalewalewa pho mukononi, áambana vivi, "Hakika mut'u yuyu ni muulagi, na ta aripho utivywa k'ahohere, ela vivi mulungu aihiwaye Haki, k'andamuricha akale moyo."
44028005	Ela P'aulo ye wáritimvya mohoni ro bafye, na ta k'arisikirire kuhambala kamare.
44028006	Ao at'u achona phanjine P'aulo undafutuka, hebu agwe kare afe. Ela ao ariphomulolera kwa chiwango chire na k'ahendeka ut'u wowosi, ágaluza myazo yao achamba, "Mut'u yuyu ni mulungu."
44028007	Phephi na phat'u phapho, phákala phana minda ya P'ubiliyo, mubomu wa chisiwa chicho. Yiye wáhuphokera chisena, na huchikala ajenie ts'iku t'ahu.
44028008	Ela abaye P'ubiliyo wákala u chit'andani ni mukongo wa kombereza na fyokwa ya milatso. Ndo P'aulo wákwendamulola, achimwikira mikono na achimuvoyera, naye achirichirwa.
44028009	At'u ariphoona gago, akongo osi a chisiwa chicho árehewa kwa P'aulo, nao achiphozwa.
44028010	Achina chisiwa chicho áhwishima muno, na huriphokala hunadzibambanya huuke kahiri na meli, áhup'a chila chit'u chokala hunacho haja.
44028011	Huriphomala myezi mihahu pho chisiwa chicho, hwáanza charo chehu kahiri na meli mwenga ya kulaa Alekizandiriya yiihiwayo, "Milungu P'atsa." Meli yiyo yákala yitiya nanga phapho chisiwani ukati wa vuto.
44028012	Siswi huriphofika mudzi wa Sirakusa, hwásagala phapho mitsana mihahu.
44028013	Huripholaa phapho, hwákwenda ta mudzi wa Regiyo. Kunadzachakwe, vuto ráanza kuvuma kulaa p'ande za mwakani, na huchenderera na charo chehu. Ziriphochira ts'iku mbiiri, huchifika bandari ya P'otiyoli.
44028014	Kuko huchonana na akuluphiri anjine, ario áhuvoya hukale nao kwa ts'iku fungahe. Ndo vivyo ndivyo vyoidima kumala charo chehu cha madzi, na ko mbere huchimarigiza na magulu ta mudzi wa Rumi.
44028015	Akuluphiri a mudzi wa Rumi ákala asikira kukala hunaloka, na ndo anjine achidzahutsangira kadzidzi kaihiwako Soko ra Apiyo, na anjine kadzidzi kaihiwako Ut'eli T'ahu. P'aulo ariphoaona ao, wámulavira mumvera Mulungu, na achiphenya moyo.
44028016	Huriphofika mudzi wa Rumi, P'aulo wáhenzezwa kupanga nyumba ya hicheye, ela tu akale na shikari wa kumumanyirira.
44028017	Ziriphochira ts'iku t'ahu, P'aulo wáaiha vilongozi a Chiyahudi asagalao kuko Rumi. Ariphokudza phamwenga, P'aulo wá-aamba vivi, " Ayahudi asena, mimi ts'iahenderere chit'u chochosi chii at'u ehu, hebu kupinga ada za akare ehu, ela nágwirwa vivyo ko Jerusalemu, na nichilaviwa dza mufungwa kwa Arumi.
44028018	Ariphoniuza na kunona kukala, ts'ina makosa gogosi gaidimago kunihenda nilamulwe kunyongwa, vilongozi a Arumi áhenza aniriche.
44028019	Ela Ayahudi árema neno riro, na ndipho yichinibidi nikat'e pili kwa Kaisari, ta niripho ts'ikalire na chochosi cha kwalumbira Ayahudi asena.
44028020	Gago ndigo godzotuma ta nidzivoya kukala nonane, na nigombe namwi, maana, mimi nidzifungwa minyororo yiyi kwa ninakuluphira dza Ayahudi anjine kukala, afadzi andafufuka."
44028021	O vilongozi a Chiyahudi achimuudzidza achimwamba, "Siswi k'ahudzangwe kuphokera baruwa yoyosi kulaa Judea, hebu k'akuna muchina kuko yeyosi yekudza phapha, kudzalavya nguma mbii dzuluyo.
44028022	Ela sino hungehenza hukusikire vyo mwenye wambavyo. Maana, hunamanya kukala, chicho chamacho bee, chinapingwa ni at'u chila phat'u."
44028023	Phapho achiika ts'iku ya kudzaonana na ye P'aulo kahiri, na ukati uo at'u anji muno ákudza pho phakwe nyumbani. Ndo P'aulo wáasumurira dzulu ya Ufalume wa Mulungu, kulaa chiramuko ta dziloni. Yiye wáheza kwalombera akubali o udzumbe dzulu ya Jeso, kwa kuhumira Shariya ya Musa na Maandiko ga agomvi a Mulungu.
44028024	Anjine kati ya o vilongozi a Ayahudi ákuluphira kukala, gogomba ni ga jeri, ela anjine o k'aakuluphirire.
44028025	Ndo phachikala na mugavikano kati yao, na achanza kuuka. Ariphokala anaenderera kuuka, P'aulo wáamba vivi, " Roho wa Mulungu wágomba ujeri phogomba na akare ehu, kwa njira ya mugomviwe Isaya kukala,
44028026	'Enda kwa at'u aa uka-aambire kukala, "Kusikira mundasikira, ela k'amundaelewa, na kulola mundalola, ela k'amundamanya nini.
44028027	Maana, myoyo yao yikala mifu, k'aahega masikiro gao t'ot'ot'o, na k'aaenzi kugalolat'o go agaonago. Kalapho ts'i vivyo, ao angari kona na matso gao, angari kusikira na masikiro gao, kumanya mwao myoyoni, na phapho angari kugaluka kwangu, nami ningari kwaphoza." ' "
44028028	Ndo P'aulo wáamarigizira na kwaamba vivi, "Manyani vivi kukala, udzumbe wa kutivya, urio ulaa kwa Mulungu, Mulungu unahenza aup'e at'u a makabila manjine, na ao andausirikisa."
44028030	P'aulo wásagala myaka miiri yenye yo nyumba yokala udziyipanga yiye mwenye kuko, na achikala achimupiga karibu chila yekwendamulamusa.
44028031	Yiye wásumurira dzulu ya Ufalume wa Mulungu, na achifunza dzulu ya Bwana Jeso K'irisito phots'o woga, na wáhenzezwa kugomba na chila mut'u.
45001001	Ni mimi P'aulo muhendikazi wa Jeso K'irisito. Mimi nátsagulwa ni Mulungu nikale muhumwa wa widimi wa ye Jeso K'irisito, na achinihuma nisumurire Ngumaye Mbidzo.
45001002	Mulungu wáalaga at'u yiyo Nguma Mbidzo kuchirira Maandiko ga agomvie p'indi yenye,
45001003	na Nguma Mbidzo yiyo yi dzulu ya Mwanawe. Yiye upandewe wa chidamu, wálaa mudzungu wa mufalume Daudi.
45001004	Ela upandewe wa Roho wa utakatifu, wáonyeswa kukala, ni Mwanangwa wa Mulungu ariye na widimi, o ukatiwe wa kufufuka kulaa kuzimu, na yiye Jeso K'irisito ndiye Bwana wehu.
45001005	Mulungu kuchirira Jeso K'irisito, mimi wánonera mbazi, na achiniika nikale muhumwa wa widimi wa ye Jeso K'irisito, na nimuhikirehikire, kwa ta nialongoze at'u a viryomo vyosi amukuluphire, na amwishime.
45001006	Mwimwi ajeso a Rumi namwi mu mumo kwakukala, Mulungu wámwiha mukale a Jeso K'irisito.
45001007	Ndo ninamwandikira baruwa mwimwi ajeso mosi a Rumi. Mwimwi Mulungu unamuhenza, na wámwiha mukale at'ue. Baba Mulungu na Bwana Jeso K'irisito, naamuhats'e, na amuhende musagale na reri yao.
45001008	Enehu a chijeso, rangu ra kwanza ni kwamba, ninamulavira mumvera Mulungu kuchirira Jeso K'irisito kwa mwimwi, kwakukala, nguma yigot'a chila phat'u kukala, munamukuluphira Jeso K'irisito jeri.
45001009	-
45001010	Mwimwi ninamuvoyera ukati wosi mo mwangu mavoyoni, na maneno gaga ni ga jeri ta ye Mulungu unamanya. Mimi ninamuhikirahikira Mulungu chivyangu vyosi niidimavyo, kwa kwasumurira at'u Nguma Mbidzo dzulu ya Mwanawe. Ndo rangu nivoyaro ni kukala; ngawa nipate ukati vivi nidze ko kwenu. Elako, gago ninahenza gatuwane na mahenzo ga Mulungu.
45001011	Mimi ninahenza muno nimone, kwa ta nimup'e chit'u fulani cha chiroho cha kumujenga.
45001012	Na nichigomba vivyo ni ninaamba, mimi na mwimwi, bee hundajenganani. Yaani, kuluphiro renu rindanijenga, na rangu naro rimujenge.
45001013	Rangu nihenzaro murimanye mwimwi enehu a chijeso ni kukala, mimi nidzidzila k'ano nyinji nidze ko kwenu. Ela ta vivi chila nichidzila, ng'o, maneno k'agenda hivyo vyangu nidzilavyo. Mimi ninahenza nidze nivumise Nguma Mbidzo kati yenu ta anjine enu aokoke, dza vyohendeka kwa at'u a makabila manjine anzienu.
45001014	Mimi nina muzigo wa kuhikirahikira at'u osi, Ayunani, na ario ts'i Ayunani, enye chisomo, na ta ots'o chisomo.
45001015	Gago ndigo ganihendago ta ninahenza muno nidze nimusumurire Nguma Mbidzo mwimwi achina Rumi.
45001016	Mimi yo Nguma Mbidzo ts'iyonera haya kamare, maana, yina widimi wa Mulungu wa kwativya osi akuluphirao; kwanzira siswi Ayahudi, ta at'u a makabila manjine nao.
45001017	Yiyo Nguma Mbidzo yinang'aza lwazu-lwazu vyo Mulungu aphokeravyo at'u dza enye haki, na Mulungu uphokera mut'u kwa kuluphirore tu bahi. Vivi vinagwa sawa na Maandikoge gaambago: "Mut'u yedzephokerwa ni Mulungu dza mwenye haki kwa kumukuluphira yiye, undakala na uzima."
45001018	Mulungu unang'aza vyondoabit'ira chitaiche adambi osi ario anauziza ujeri, kwa go gao mai gosi agahendago.
45001019	Maana, anamanya kukala, Mulungu ndiye muumbi dza at'u osi amanyavyo, kwakukala, Mulungu unaenderera kwang'azira.
45001020	Kulaira Mulungu ariphoumba urumwengu, at'u anamanya t'ot'ot'o kukala, widimiwe k'auna musindikizo, na yiye ndiye Mulungu wa jeri. Maneno gago k'agaoneka, ela ganamanyikana. At'u gago anagamanya, kwa kona vyo vit'u vyoumbwa ni ye Mulungu. Ndo at'u k'aana cha kudzihehera.
45001021	At'u anamanya kukala, kuna Mulungu, ela anarema kumwishima, na kumulavira mumvera dza Mulungu wa jeri. Ndo maazo gao gadziima k'agana tende, na ga dzizani.
45001022	Enye anadzona ana hekima, ela ni azuzu.
45001023	Ao anaricha kumuvoya Mulungu ariye moyo ta kare na kare, o anavoya vinyago, virivyo vyátsongwa dza at'u ario anafa, nyama a kuburuka, nyama a magulu mane, hebu nyama a kuhambala.
45001024	Ndo kwakukala, at'u ákala ana madambi muno hivi, Mulungu wáaricha ahende go maneno mai agaazago, na vivi anahenderana maneno ga waibu.
45001025	At'u ao áricha kukuluphira ujeri wa Mulungu achikuluphira ulongo. Ao áabudu na kuhikirahikira vyoumbwa ni Mulungu, achiricha kumuvoya na kumuhikirahikira ye Muumbi mwenye, ariye unawirya kulikwa ta kare na kare! Amina.
45001026	Ndo gago ndigotuma ta Mulungu achiaricha at'u akale na t'amaa zao mbii, ta ache achihendana ache, maneno garigo ts'i ga kawaida.
45001027	Alume nao achiricha ga kawaida ga kulala na ache, ta o ahenza kuhendana ache ao enye, na vivi Mulungu unaatiya akili awiryayo, kwa go gao mai gogahenda.
45001028	At'u árema kutuwa gokala anagamanya dzulu ya Mulungu, na ndo Mulungu naye achiaricha akale na akili za kuhenza kuhenda mai, kwa ta ahende go arigo k'aawirya kugahenda.
45001029	At'u ao adziudzala ui wosi, ana moyo, anahenderana mai, adziudzala chidzitso, anamenana, anaulagana, analembana, na anapigana makarama. Chisha, anatsunana,
45001030	anahadzana na mai, adzimumena Mulungu, anahakanana, ana ngulu na anadziunula, analilikana njira mbiphya za kuhendera mai, na k'aaishima avyazi ao.
45001031	Ao k'aamanya madzo nini na mai nini, k'aachimiza vilagane vyao, na k'aana mbazi.
45001032	Ao anamanya kukala, lagizo ra Mulungu rinaamba, mut'u asagalaye mazagazi dza gago niafe. Ela o anaenderera kugahenda, na ta o ahendao madambi dza gago nao, anaalika.
45002001	Kwa vivyo asena, mwimwi muchikala munaalamula anzienu ni alongo, bee ta mwimwi alamuli namwi, k'amuna cha kudzihehera ta mukakala mu ano ani. Mwimwi o anzienu muchialamula, bee mukala munadzilaumu mu alongo enye. Maana, go gao mai agahendago, bee ta mwimwi namwi ndigo muhendago.
45002002	Mulungu unaalamula ni alongo o ahendao gago, ela hosini hunamanya kukala, yiye ulamula haki na hakiye.
45002003	Asena, mwimwi munaalamula anzienu ni alongo kwa anahenda mai, ela mwimwi namwi, gago munagahenda. Bee, manyani kamare kukala, Mulungu undamulamula mu alongo ta mwimwi.
45002004	Mwimwi, Mulungu unamonera mbazi muno, na unagavumirira go genu ta k'amutiya akili kwa unamuhenza mutye. Ela heka mwi munamuphurya kwa unamonera mbazi?
45002005	Mwimwi k'amwambirika na munarema kutya, ela manyani kukala, Mulungu undamutiya akili vikali muno yo ts'iku yondobit'a chitaiche, na kulamula haki na hakiye.
45002006	Yiye undamuripha chila mut'u gakwe awiryago kwa gohenda.
45002007	Endererao kuhenda madzo na kumutsakula Mulungu kwa aalike, aahende aishimike, na akale moyo ta kare na kare, Mulungu ao undaaripha uzima uphya wa kare na kare.
45002008	Ela o anjine ario adzimanya ao enye tu bahi, anarema kutuwa ujeri ta anaenderera kuhenda mai, ao Mulungu undaatsukirirwa, na aatiye akili.
45002009	At'u osi ahendao mai, Mulungu ao undaashononesa, na aaturise. Na ko kutiywa akili kundaanza na o Ayahudi, ndipho chidzako kwende ko kwa at'u a makabila manjine.
45002010	Ela osi ahendao madzo, Mulungu ao undaap'a ubomuwe, aahende aishimike, na asagale na reri. Na gago gandaanza ko kwa Ayahudi, ndipho gende ko kwa at'u a makabila manjine.
45002011	Na Mulungu undalamula vivi, maana, k'alola cheo cha mut'u.
45002012	Ayahudi osi a ts'ini za Shariya ya Musa. Ndo ao ahendapho dambi, andalamulwa ni Mulungu chishariya. Na at'u a makabila manjine osi, k'aa ts'ini za yiyo Shariya. Ela ao nao achihenda dambi, andayaya.
45002013	Mulungu undalamula vivi, kwakukala, yiye k'achiza at'u dza enye haki kwa anamanya Shariya tu. At'u achizwao ni Mulungu dza enye haki, ni arat'u atuwao malagizo ga Shariya.
45002014	At'u a makabila manjine k'aahewerwe Shariya ya Musa. Ela o enye aamulapho kuhenda malagizo ga Shariya, bee nikukala anaonyesa anagamanya go ahenzwago ahende, na arigo k'aahenzwa agahende, ta aripho k'aahewerwe yiyo Shariya.
45002015	Go gao ahendago, bee ganaonyesa kukala, go malagizo ga Shariya ga mwao myoyoni. Na chisha, go gao agaazago nago, ganaonyesa malagizo ga Shariya ga mwao myoyoni. Maana, ukati unjine anadzamba enye, "Gaga godzogahenda, bee ni mai," na ukati unjine anadzamba, "Hudzihenda ga jeri."
45002016	Maneno gaga gosi gandahendeka yo ts'iku ya ulamuli wa Mulungu. Mulungu wámwika Jeso K'irisito alamule maneno garigo myoyoni mwa at'u ts'iku yiyo, na gago ndigo nigasumurirago kwenye yo Nguma Mbidzo.
45002017	Mwi Ayahudi, mwimwi enye munadzamba mu Ayahudi, mukuluphira Shariya ya Musa, na muna ngulu kwa mu at'u otsagulwa ni Mulungu.
45002018	Mwimwi munagamanya go muhenzwago ni Mulungu muhende, na Shariya yinamufunza vyo muhenzwavyo kutsagula ga haki.
45002019	Mwimwi enye munagomba kumala kukala, mu aonyesi a njira a at'u ots'oona, mu mwanga kwa at'u ario dzizani,
45002020	munadzona munaidima kwambira njira za Mulungu at'u ario k'aazimanya, na kwafunza at'u ario anga dza anache. Mwimwi kwahivira muna Shariya, munadzona munamanya chila chit'u, na renu rondogomba, munaramba ni ra jeri kamare.
45002021	Ndo maswali gangu ni: heka mwi munaafunza at'u anjine, ela mwi enye k'amudzibaza? Heka munaasumurira at'u kukala ats'iiye, ela mwi enye munaiya?
45002022	Heka muna-aamba at'u ats'izinge, ela chidzako mwi enye munazinga? Heka mudziamena o at'u avoyao milungu ya vinyago, na chidzako mwendaiya mumo madzumba gavoywago milungu ya vinyago?
45002023	Mwimwi muna ngulu kwa Mulungu wámup'a Shariya, ela heka munamutiya waibu ye Mulungu, kwa kuyivunza yo Shariyaye?
45002024	Bee, gago ganagwa sawa na go Maandiko gaambago: "At'u a makabila manjine anamwifya Mulungu kwa mwimwi!"
45002025	Kukala mut'u abit'wayets'i, kuna tende tu, chikala undatuwa malagizo ga Mulungu. Ela uts'iphohenda vivyo, bee undakala k'wachirire na rorosi o at'u ots'obit'wats'i, ario ni at'u a makabila manjine.
45002026	At'u a makabila manjine achituwa malagizo ga Mulungu, hakika Mulungu undaap'a haki yosi, na ishima yokala upanga kwap'a Ayahudi!
45002027	Na phapho mwanzo, ao at'u a makabila manjine ots'obit'wats'i, andakala adzimuchira na manji muno mwimwi Ayahudi mubit'waots'i, na munayimanya muno yenye yo Shariya ya Mulungu, ela k'amuyituwa.
45002028	Anjine anaoneka ni Ayahudi, ela ts'i Ayahudi enye. Kubit'wats'i ts'iko kumuhendako mut'u akale Muyahudi mwenye.
45002029	Ndo Muyahudi mwenye, ni yuyat'u ariye ni mut'u wa Mulungu ta ko kwakwe ndani. Na gago gahendwa ni Roho wa Mulungu, ela Shariya yohendaandikwa, k'ayigaidima. Ndo mut'u wa vivyo unalikwa ni Mulungu, ta ats'ipholikwa ni at'u.
45003001	Kunaavizani sambi ko kukala Muyahudi? Hebu kuno kubit'wats'i, kokolani?
45003002	Kuko kunaaviza muno, bee chisha chila upande. Chit'u cha kwanza ni kwamba, Mulungu wáang'azira Ayahudi manenoge gosi, maana, wáaona anakuluphirika.
45003003	Ela ujeri ni kwamba, Ayahudi anjine ákala k'aakuluphirika. Ndo mukale munaona Mulungu k'akuluphirika kwa Ayahudi anjine k'aakuluphirika?
45003004	Ng'o! Vivyo ts'ivyo kamare! Maana, ta chila mwanadamu akakala mulongo, ela Mulungu ye ugomba ujeri ukati wosi. Vivi vinagwa sawa na Maandiko ga Mulungu gaambago, "Ndo uwe u mujeri kwa go unilumbirago, na una haki ya kunilamula."
45003005	"Chikala madambi gehu ganamuhenda Mulungu aoneke mudzo, bemba siswi hunamuhenderat'o, hebu ts'ivyo vyo? Ndo yiye Mulungu achihutiya akili, undakala k'ana haki." (Vivyo ndivyo aambavyo at'u anjine.)
45003006	Ng'o! Vivyo ts'ivyo kamare! Maana, ye Mulungu kala k'ana haki, angari kukala k'aidima kuulamula urumwengu.
45003007	At'u nikwenda akalumba akaamba, "Siswi huchihenda mai, at'u ta ndipho anaona lwazu-lwazu kukala, Mulungu unahenda ga jeri kamare, na vivyo hukala hunamuhenda alikwe. Ndo kwadze sambi hulamulwe hu adambi vivyo?"
45003008	Ndo ao naamanye kukala, vivyo ni sawa na kwamba, "Nahuhendeni mai, kwa ta madzo gadze." At'u anjine ananiifya kwa unilumbira kwamba, mimi nami ninagagomba gago. Ndo ao andatiywa akili kutuwirizana na go makosa gao.
45003009	Ndo hwambedze sambi? Hukale sino Ayahudi hudziachira o anjine? Ng'o! Maana, mimi nidzimuhadzira kare kukala, at'u a makabila manjine na ta Ayahudi osi, anatawalwa ni dambi.
45003010	Gago ganagwa sawa na vifungu-vifungu vya Maandiko ga Mulungu vyambavyo: "K'akuna mwenye haki mbere za Mulungu, ta mumwenga k'akuna!
45003011	K'akuna mut'u amumanyaye Mulungu jeri, hebu amutsakulaye.
45003012	At'u osi anamuricha Mulungu, osi ayaya. K'akuna ahendaye madzo, ta mumwenga ngawa k'akuna."
45003013	"Anagomba maneno ga kola dza k'ungu ya kola yilaayo mbira yiriyo wazi. Milomo yao yigomba maneno ga kulemba, na makanwa gao, gana utsungu dza wa mafira."
45003014	"Milomo yao yi tele makarama ga kugwira."
45003015	"At'u ni atsangu a kwahendera mauku at'u, na kuulaga anziao.
45003016	Phao phosi endapho anaturisa at'u, na kwahangamiza.
45003017	Ao k'aamanya kusagala na reri na at'u."
45003018	"Na k'aamogopha Mulungu kamare."
45003019	Kufikira phapho hunaonani kukala, gago gosi goandikwa Shariyani, ga dzulu ya o at'u ario a ts'ini za yo Shariya, ta ao k'aana chit'u cha kudzihehera ta chimwenga. Na chisha, hunaonani vivyo kukala, at'u osi phapha duniani a ts'ini za ulamuli wa Mulungu.
45003020	Maana, k'akuna mut'u aidimaye kuphokerwa ni Mulungu dza mwenye haki kwa unatuwa Shariya, ta its'iphokala, yinaahenda at'u amanye ni adambi.
45003021	Ela vivi, Mulungu wáng'aza njira ya kwaphokerera at'u dza enye haki phots'o shariya, na yiyo ndiyolagwa p'indi Maandikoni.
45003022	Ndo ni kuchirira kumukuluphira Jeso K'irisito, ndiko kumuhendako Mulungu aaphokere at'u dza enye haki. Na osi akuluphirao, ndio aphokerwao ni Mulungu dza enye haki. Ndo k'akuna tafauti kamare kati ya Ayahudi, na at'u a makabila manjine.
45003023	Maana, at'u osi áhenda dambi, na anaphungukirwa ni kukala na haki dza Mulungu.
45003024	Ela kwa mbazi za Mulungu, at'u osi anaidima kuphokerwa dza enye haki kwa njira ya Jeso K'irisito yekombola at'u.
45003025	Ndo Mulungu wámulavya Jeso K'irisito dza sadaka, kwa ta aahende at'u asamehewe madambi gao. Na Mulungu usamehe at'u madambi gao akuluphirapho kukala, ye Jeso K'irisito wáfa kwa dzulu yao. Mulungu wámutiya akili Jeso kwa aonyese kukala, wákala niaatiye akili o adambi, ta aripho pho p'indi wávumirira ta k'agatuwire mijali go madambi gao.
45003026	Ndo vivi, wáonyesa vyo yirivyo hakiye yámuhenda amutiye akili Jeso kwa dambi za at'u, na yeyosi akuluphiraye yiyo sadaka ya Jeso, unaphokerwa ni Mulungu dza mwenye haki.
45003027	Hukale hunaidima kudziunula sambi hukaamba, huna ut'u wowosi huriouhenda, urio unaidima kumuhenda Mulungu ahuphokere dza enye haki? Ng'o! Maana, Mulungu uphokera at'u kwa kuluphiro rao tu, ela ts'i kwa mahendo gao.
45003028	Ndo at'u aphokerwa ni Mulungu dza enye haki kwa kumukuluphira Jeso K'irisito tu, ela ts'i kwa anatuwa Shariya.
45003029	Mwimwi nimumanye kukala, Mulungu ni wa at'u osi, ela ts'i wa Ayahudi hichiyao tu.
45003030	Maana, Mulungu wa jeri ni mumwenga, na yiye, o Ayahudi abit'waots'i, na at'u a makabila manjine ots'obit'wats'i, osi undaaphokera dza enye haki kwa kuluphiro rao tu.
45003031	Ndo vikale vyo vinaimanisha Shariya k'ayina tende kwa sino huphokerwa ni Mulungu dza enye haki kwa kuluphiro? Ng'o! Vivyo ts'ivyo kamare, ta hukala hunayiika Shariya phat'uphe pha haki.
45004001	Enehu a chijeso, mimi vivi ninagomba dzulu ya Burahimu mukare wehu siswi Ayahudi, ariye naye wáphokerwa ni Mulungu dza mwenye haki kwa kuluphirore.
45004002	Kala Burahimu wáphokerwa ni Mulungu dza mwenye haki kwa mahendoge, h'aya angari kukala una ut'u wa kuhendera ngulu, ela ts'i mbere za Mulungu kamare.
45004003	Maana, ta Maandiko ga Mulungu ganaamba, "Burahimu wámukuluphira Mulungu, ndipho achiphokerwa dza mwenye haki kwa kuko."
45004004	Mut'u achihenda kazi, unariphwa, na cho chakwe ariphwacho, at'u k'aaidima kuchamba ni manoso, ela aamba ni jashore.
45004005	Ndo mut'u yets'elola ga kaziye kwamba yindamokola, ta umukuluphira Mulungu aasameheye adambi dza kwamba unaap'a manoso, Mulungu mut'u yiye undamuphokera dza mwenye haki, kwakukala, unamukuluphira.
45004006	Daudi naye wágomba dza gago dzulu ya baha yiriyo na mut'u aphokerwaye ni Mulungu dza mwenye haki, na wákala k'alola ga kaziye yimokole.
45004007	Yiye wáamba, "Baha yuyat'u ariye mahendoge mai gásamehewa, mut'u ariye dambize zásamehewa.
45004008	Na baha yuyat'u ariye Mulungu k'andamutarira kamare madambige."
45004009	Ndo yikale baha yo, yi dzulu ya Ayahudi hichiyao tu, ario ni at'u abit'waots'i, hebu ta kwa at'u a makabila manjine nao, ario ni at'u ots'obit'wats'i? Mimi nidzimwandikira Andiko rambaro, "Burahimu wáphokerwa ni Mulungu dza mwenye haki kwa kuluphirore."
45004010	Ndo ninamuhenza mumanye vivyo kukala, Burahimu unaphokerwa ni Mulungu dza mwenye haki, wákala k'adzangwe kubit'wats'i, ela ts'i hipho ariphokala ubit'wats'i kare.
45004011	Burahimu wákudzabit'wats'i phokala uphokerwa kare ni Mulungu dza mwenye haki. Kubit'wats'i kuko, kwákala kunaonyesa kukala, Mulungu wákala udzimuphokera kare Burahimu, maana, wákala unamukuluphira kare ta phokala k'adzangwe kubit'wats'i. Ndo Burahimu ndiye mukare wa chiroho wa osi amukuluphirao Mulungu ario k'aabit'wats'i, na Mulungu unaaphokera vivyo dza enye haki.
45004012	At'u abit'waots'i nao, yiye Burahimu ni mukare wao wa chiroho vivyo. Na ts'i kwakukala ábit'wats'i, ela kwakukala, ao nao anatuwa yo njira ya kuluphiro yotuwiwa ni mukare wehu Burahimu phokala k'adzangwe kubit'wats'i.
45004013	Mwimwi manyani kukala, Mulungu wámulaga Burahimu na at'u a mudzunguwe kukala, dunia yosi yindakala yao. Na chilagane chicho, k'achiikirwe kwa Burahimu wákala unatuwa malagizo ga Shariya, ela kwakukala, wákala unakuluphira, na achikala uphokerwa dza mwenye haki.
45004014	Kalapho o at'u atuwao Shariya ndiophokera cho chilagane, ko kumukuluphira Mulungu kungari k'akuna maana, na cho chilagane cholagwa ni Mulungu nacho, chingari k'achina tende kamare.
45004015	Shariya ya Musa ndiyo yirehayo chitai cha Mulungu. Phots'o shariya, k'aphavunzwa shariya.
45004016	Ndo chilagane cha Mulungu chituwana na kuluphiro, na wáchilaga kwa mbazize mwenye tu kwa ahakikishe kukala, chilagane chicho wáchilaga ta at'u osi a chiroho a mudzungu wa Burahimu. Ndo chilagane chicho chi dzulu ta ya at'u amukuluphirao Mulungu dza Burahimu arivyomukuluphira, ela ts'i at'u atuwao Shariya ya Musa hichiyao tu. Siswi hosini mukare wehu wa chiroho ni Burahimu,
45004017	na vivyo vinagwa sawa na Maandiko ga Mulungu gaambago, "Uwe nidzikwika ukale mukare wa at'u a viryomo vinji." Ndo ye Mulungu yekuluphirwa ni Burahimu, wámwika Burahimu akale mukare wehu. Mulungu yiye ndiye ye afufulaye afadzi, na aihaye vit'u virivyo k'aviko dza kwamba vi kuko kare.
45004018	Burahimu ariphoambwa ni Mulungu, "At'u a mudzunguo andakala anji muno," kwákala k'akuna chochosi cha kumuhenda agakuluphire gago. Ela ye wáenderera kumukuluphira Mulungu, na kulolera gokala ulagwa, ta chilagane chicho chichichimira.
45004019	Burahimu unalagwa chilagane chicho ni Mulungu, wákala unatapira myaka gana mwenga (100), ambapho wákala k'aidima ut'u kahiri. Muchewe Sara naye wákala k'avyala, ela Burahimu ye wáenderera kumukuluphira Mulungu jeri-jeri vivyo.
45004020	Gosi gago wákala achigalilikana, ela k'agamuhendere ariche kumukuluphira Mulungu. Chisha, k'akalire na moyo wa kwamba, "Gaga golagwa ni Mulungu k'agaidimikika," ta ye wákaza kumukuluphira Mulungu vyenye, na achimuhenda Mulungu alikwe.
45004021	Yiye Burahimu wákala una kanuni kamare kukala, Mulungu wákala una widimi wa kugahenda gokala udzimulaga.
45004022	Ndo yiye Burahimu, "wáphokerwa ni Mulungu dza mwenye haki kwa kuluphirore."
45004023	Na Maandiko gago gaambago, "Yiye wáphokerwa ni Mulungu," k'aga dzulu ya Burahimu hicheye tu.
45004024	Mwimwi manyani kukala, gago ga dzulu yehu ta siswi hurio Mulungu undahuphokera dza enye haki, maana, hunamukuluphira yiye Mulungu yemufufula Bwana wehu Jeso K'irisito kulaa kuzimu.
45004025	Mulungu wámulavya Jeso K'irisito afe kwa madambi gehu, na achimufufula kulaa kuzimu kwa ahuphokere dza enye haki.
45005001	Ajeso asena, kwahivira Mulungu wáhuphokera dza enye haki kwa kuluphiro, vivi hunasagala na reri na Mulungu, kuchirira Bwana wehu Jeso K'irisito.
45005002	Yiye ndiyehwidimisa kumanya uo udzo wa Mulungu kwa hwámukuluphira, na vivi Mulungu unaenderera kuhwonyesa udzowe. Ndo hunahamirwa muno yenye, kwakukala, hunalolera na kanuni kukwezwa, hukale phamwenga na Mulungu.
45005003	Na chisha, hunahamirwa vivyo hushononeswapho, kwakukala, hunamanya shenene yinareha kuvumirira,
45005004	na kuvumirira kunareha mwendo umuhamirao Mulungu, na mwendo uo, ndio urehao kukala na kanuni na go hugalolerago.
45005005	Na go hugalolerago, bee k'agandahuvunza moyo kwakukala, Mulungu wáhup'a Rohowe kare, na ye Rohowe unahung'azira kukala, Mulungu unahuhenza muno.
45005006	Na Jeso K'irisito naye, wáfa o ukati okala upangirwa ni Mulungu, kwa ahwavize siswi at'u okala hu ai, na k'ahwidima kudzaviza enye.
45005007	Mut'u kudzilavira kufa kwa dzulu ya mut'u atuwaye malagizo ga shariya, bee ni neno ifu muno; ta mara kumi ni baha kwa dzulu ya mut'u mudzo, kahi mut'u unaidima kudzilavira kufa.
45005008	Ela Mulungu wáhwonyesa unahuhenza muno, kwa kumulavya Jeso K'irisito afe kwa dzulu yehu, na ta siswi hwákala hucheri adambi.
45005009	Ndo kwahivira vivi siswi hwáphokerwa ni Mulungu dza enye haki, kwa Jeso K'irisito wámwaga milatsoye, rindakala neno dide muno kwakwe kuhutivya siswi na cho chitai cha Mulungu.
45005010	Nichigomba vivyo ninaamba, siswi hwákala hu adawa a Mulungu, ela Mulungu achihugwira usena vivyo kuchirira chifo cha Mwanawe. Ndo kwahivira hudziima hu asenangwa a Mulungu, rindakala neno dide muno ko kudzativywa ni Jeso kwakukala, u moyo.
45005011	Na ta ts'i gago hicheye tu, ela Mulungu unahuhenda huhamirwe kuchirira Bwana wehu Jeso K'irisito, ariye ndiyehuhenda hukale asena a ye Mulungu vivi.
45005012	Enehu a chijeso, dambi yáanza kuhendwa ni mut'u mumwenga phapha duniani, na yichireha chifo. Ndo at'u osi nao anafa, kwakukala, osi áhenda dambi.
45005013	Shariya phokala k'ayidzangwe kulaviwa, dambi yákala yi phapha duniani kare. Ela phots'o shariya, dambi k'ayitarwa.
45005014	Ela kwanzira ukati wa Adamu ta ukati wa Musa, at'u osi áfa ta aripho ákala k'aahendere dambi dza ya Adamu, ya kuts'atuwa lagizo rokala uhewa ni Mulungu. Adamu wákala ni chelelezo cha K'irisito yekudza nyumaze.
45005015	Ndo kuna tafauti kati ya dambi, na vyo Mulungu aasamehevyo at'u kwa mbazize mwenye. Maana, yuyu mut'u mumwenga Adamu, wáarehera at'u chifo kwa dambiye. Ela yuyu mut'u munjine Jeso, achiarehera at'u musamaha kuchirira mbazi za Mulungu.
45005016	Virat'u Mulungu aasamehevyo at'u kwa mbazize mwenye, vi tafauti na dambi ya ye mut'u mumwenga. Ulamuli wa yiyo dambi mwenga, wáarehera at'u kutiywa akili. Ela o musamaha wa Mulungu wa dambi nyinji kwa mbazize mwenye, unamuhenda aaphokere at'u dza enye haki.
45005017	Kwa dambi ya mut'u mumwenga, at'u anji áfa jeri kwa yiye mut'u mumwenga. Ela gohendwa ni ye mut'u munjine, yaani Jeso K'irisito, ni madzo muno yenye. At'u osi aonerwao mbazi muno ni Mulungu, na aphokerwao ni Mulungu dza enye haki, andanoswa uzima uphya wa kare na kare kwa gohendwa ni Jeso.
45005018	Ndo virat'u arivyo at'u osi álamulwa ni alongo, na achitiywa akili kwa dambi mwenga, at'u osi vivyo anaphokerwa dza enye haki, na kuhewa uzima kwa hendo mwenga ra haki.
45005019	At'u anji andaphokerwa ni Mulungu dza enye haki kwakukala, mut'u mumwenga Jeso K'irisito wámogopha Mulungu, dza virat'u arivyo at'u anji átarwa ana dambi kwakukala, mut'u mumwenga Adamu k'amogophere Mulungu.
45005020	Shariya yiripholaviwa, malairiroge ni kwamba, at'u áhenda madambi muno. Ela at'u ariphohenda madambi muno, Mulungu achiaonera mbazi muno yenye.
45005021	Ndo kumarigiza ni kwamba, virat'u arivyo at'u áfa kwa dambi, at'u vivi anaphokerwa dza enye haki kwa mbazi za Mulungu, ta anahewa uzima uphya wa kare na kare kuchirira Bwana wehu Jeso K'irisito.
45006001	Ndo hwambedze sambi? Hwenderere kuhenda dambi kwa Mulungu akaze kuhwonera mbazi muno?
45006002	Ng'o! Vivyo navits'ikale kamare! Siswi k'ahufungwa ni dambi kahiri. Kwa vivyo, hundaendereradze kusagala mazagazi ga kuhenda dambi?
45006003	Hebu mukale k'amumanya mwimwi kukala, siswi hosi huriphobatizwa, hwákala chit'u chimwenga na Jeso K'irisito, na yiye ariphofa, siswi naswi hwákala dza kwamba hudzefa phamwenga naye?
45006004	H'a bee manyani kukala, siswi hwáfa, na hwázikwa phamwenga na Jeso kuchirira kuko kubatizwa, kwa ta husagale mazagazi maphya dza ye Jeso K'irisito arivyofufulwa ni Mulungu kulaa kuzimu na widimiwe wa kwangalaza.
45006005	Ndo kwahivira siswi hwáfa phamwenga na Jeso, hakika hundakala na mazagazi maphya vivyo dza vyofufulwa yiye.
45006006	Na hunamanya kukala, virat'u vyehu vyokala huchisagala phokala k'ahudzangwe kokoka, vyáulagwa ukati Jeso K'irisito ariphokot'wa misumari musalabani. Gago gáhendeka, kwa ta Mulungu alavye nguvu cho chehu chokala chichihuvuha huhende dambi, na phapho hukale k'ahu agulwa ahumiki a dambi kahiri.
45006007	Maana, mut'u afapho, nikukala tsare na dambi.
45006008	Ndo kwakukala, siswi hunga dza kwamba hwáfa phamwenga na Jeso K'irisito, hunakuluphira kukala, hundasagala phamwenga naye vivyo.
45006009	Jeso K'irisito wáfufuka kulaa kuzimu. Ndo vivi hunamanya kukala, k'andafa kahiri, kwakukala, chifo k'achimwidima kahiri.
45006010	Maana, Jeso K'irisito ariphofa, wáwulaga o utawali wa dambi, na vivyo vinatosha ts'iku zosi, na vivi yiye unasagala mazagazi ga kumuhamira Mulungu tu.
45006011	Mwimwi namwi munahenzwa mudzone dza kwamba mwáfa na muchivugulwa kulaa dambini, na vivi munasagala mazagazi ga kumuhamira Mulungu tu, kuchirira Jeso K'irisito.
45006012	Ajeso asena, dambi nayits'itawale kahiri mwenu mazagazini, na phapho k'amundakala chimwiri.
45006013	Na muts'ikubali ta chilungo chimwenga cha miiri yenu chihende mai, yaani dambi. Its'iphokala, mwimwi dzilavireni tsetsetse kumuhikirahikira Mulungu dza at'u ofufulwa ni Mulungu kulaa kuzimu. Na vilavyeni vilungo vyenu vyosi kwa Mulungu, kwa muvihumire kuhenda ga haki.
45006014	Mwimwi k'amutawalwa ni dambi kahiri, kwakukala, k'amu ts'ini za shariya, mu ts'ini ya mbazi za Mulungu.
45006015	Ndo hwambedze sambi? Vino bee, huhende dambi kwa k'ahu ts'ini za shariya, hu ts'ini ya mbazi za Mulungu? Ng'o! Vivyo navits'ikale kamare!
45006016	Mukale k'amumanya mwimwi kukala, umutsagulaye kumogopha, ndiye akalaye mubomuo? Bee, tsagulani kutawalwa ni dambi, elako mumanye, malairiroge ni chifo. Hebu mutsagule kumogopha Mulungu, kuriko malairiroge ni kukala na haki.
45006017	Mwimwi ko mulaako mwákala mu agulwa ahumiki a dambi. Ela vino naalikwe Mulungu, kwakukala, mwáwogopha na moyo wenu wosi o ujeri wa mafunzo gofunzwa.
45006018	Na naalikwe Mulungu, kwakukala, mwálaviwa ugulwani uhumiki wa dambi, muchiikwa agulwa ahumiki a Mulungu kwa muhende ga haki.
45006019	Mimi ninahumira mufano uo kwakukala, unaeleweka maruru. Mwimwi phokala k'amudzangwe kumumanya Bwana wenu Jeso, mwádzilavya kukala agulwa ahumiki a dambi, na muchenderera kuhenda mai gosi. Ndo vivi munahenzwa mudzilavye mukale agulwa ahumiki a Mulungu muhende ga haki, kwa ta mukaze kukala at'ue atakatifu jeri.
45006020	Mwimwi phokala mu agulwa ahumiki a dambi, mwákala mu tsare kuts'ahenda ga haki.
45006021	Ukati uo, mwimwi mwáhenda mai ta vivi gachihadzwa munagwirwa ni haya. Ndo swali rangu ni, gámufaidisha na ut'u wani gogahenda? Ujeri ni kwamba, k'agana faida yoyosi, ta malairiroge ni chifo tu bahi.
45006022	Ela vino Mulungu wámulavya ugulwani uhumiki wa dambi, achimuhenda agulwae ahumiki. Ndo vivi muna faida ya kukala, mu at'ue atakatifu jeri, na malairiroge ni uzima uphya wa kare na kare.
45006023	Mut'u achihenda dambi, unaphokera mushahara wa dambi, urio ni chifo. Ela Mulungu, siswi at'ue unahunosa uzima uphya wa kare na kare kuchirira Bwana wehu Jeso K'irisito.
45007001	Mwi enehu mumanyao Shariya, mukale k'amumanya mwimwi kukala, Shariya yitawala mut'u achikala u moyo tu bahi?
45007002	Nahuhwaleni mufano wa muche yehwalwa. Shariya yinaamba, muche achihwalwa, niamanye ye mulumewe ta maisha, ela mulume achifa, yo shariya yinamuvugula.
45007003	Ndo muche yehwalwa, atoroswapho ni mulume munjine na mulumewe mwenye ucheri moyo, ukala unazinga. Ela ye mulumewe achifa, shariya yinamuvugula, na k'atarwa unazinga ahwalwapho kahiri.
45007004	Ndo dza mwimwi enehu a chijeso namwi. Mwimwi mwávugulwa kulaa Shariyani kuchirira cho chifo cha Jeso K'irisito. Gariphohendeka gago, muchipata munjine, ariye ni ye Jeso K'irisito yefufulwa ni Mulungu kulaa kuzimu, kwa ta humuhendereni Mulungu madzo maphuphu.
45007005	Siswi phokala hucheri kusagala chimwiri, Shariya yáhuhenda hukaze kutuwa t'amaa mbii zokala hunazo, na malairiroge ni chifo.
45007006	Ela vino hwávugulwa kulaa Shariyani, maana, yo Shariya yokala yidzihufunga, hunga dza kwamba hwáyiferera ta vivi hunamuhikirahikira Mulungu na njira mbiphya ya kulongozwa ni ye Rohowe. Ela ts'i chihiyo njira ya p'indi, ambapho hwákala hulongozwa ni Shariya yohendaandikwa.
45007007	Ndo hwambedze sambi? Vino bee, hwambe Shariya ni dambi? Ng'o! Vivyo ts'ivyo kamare, ta its'iphokala, ndiyonihenda nimanye dambi nini. Mimi ts'ingamanyire kukala, kulavira matso cha musena ni dambi, kalapho Shariya k'ayingaambire, "Uts'ilavire matso cha munzio."
45007008	Ela dambi yokala yi mwangu ndani, yáhumira lagizo riro, na yichinihenda nihende t'amaa mbii zosi. Maana, dambi k'ayihenda kazi kuchikala k'akuna shariya.
45007009	Mimi phokala ts'imanya ga Shariya, nákala ni muzima chiroho. Ela niriphokudzamanya rirat'u lagizo ra Mulungu, dambi yichizuka,
45007010	na phapho nichifa chiroho. Ndo ro lagizo rokala nirinip'e uzima, mino rániulaga chiroho.
45007011	Maana, dambi yokala yi mwangu ndani, yáhumira lagizo riro yichinilemba, na yichiniulaga chiroho kuchirira lagizo riro.
45007012	Ndo enehu a chijeso, Shariya na malagizoge, bee gálaviwa ni Mulungu mwenye, na chila lagizo ni ra haki, na ni idzo.
45007013	Ndo vino vikale vinaimanisha, chino chit'u chidzo ndichonirehera chifo? Ng'o! Vivyo ts'ivyo kamare, ta chonirehera chifo ni dambi kuchirira riro lagizo idzo, kwa ta dambi yimanywe lwazu kukala, ni mbii muno yenye.
45007014	Na ts'ivyo kwakukala, hunamanya kukala, Shariya yi chiroho, ela nichikala ts'ini za Shariya, nicheri mugulwa muhumiki wa dambi.
45007015	Mimi nidzamba vivyo kwakukala, gaga nigahendago bee, ts'igamanya, na go nigahenzago nihende, ts'igo nihendago, ta nihenda godzogamena.
45007016	Na nihendapho gots'ogahenza, vivyo vinaonyesa kukala, ninakubali Shariya ni mbidzo.
45007017	Ndo gago ts'igahenda mimi mwenye kuhenza, ela gahendwa ni yo dambi yiriyo mwangu ndani.
45007018	Mimi ninamanya mo mwangu ndani, yaani ndani ya chirat'u chinivuhacho nihende dambi, k'amuna idzo. Maana, kuhenza kuhenda madzo ninahenza kamare, ela ninashindwa.
45007019	Mimi ninahenza nihende madzo, ela gago ts'igo nihendago ta nihenda mai gots'ogahenza.
45007020	Ndo nihendapho gots'ogahenza, gago ganaonyesa kukala, ts'imi nigahendaye, ta gahendwa ni yo dambi yiriyo mwangu ndani.
45007021	Ndo mimi ninaona nina shariya ya kukala, nichamba ninahenza nihende madzo, mai ndigo galairirago.
45007022	Ko kwangu ndani, kunahamirwa ni Shariya yolaviwa ni Mulungu.
45007023	Ela vilungo vya mwiri wangu, vinalongozwa ni shariya yinjine ya dambi, yiriyo yinapingana na yo Shariya yihamirayo moyo wangu. Ndo yiyo shariya ya dambi yilongozayo vilungo vya mwiri wangu, yidzinihenda mufungwawe.
45007024	-
45007025	Ndo mimi asena bee ni vivi: mimi mwenye mwiri, bee nihikirahikira Shariya ya Mulungu na moyo wangu tu. Ela chirat'u chinivuhacho kuhenda dambi, chinanihenda nihikirehikire yo shariya ya dambi. Aa! Heka ta ni mugayi vino mino? Ni ani yendenitivya kulaa mazagazi gano garigo gananiulaga? Naalikwe Mulungu, anitivyaye kuchirira Bwana wehu Jeso K'irisito!
45008001	Ndo vivi osi ario ni a Jeso K'irisito, k'aalamulwa ni alongo.
45008002	Maana, mwimwi mwávugulwa kulaa kutawalwani ni dambi, yiriyo malairiroge ni chifo, na muchiphokera Roho wa Mulungu arehaye uzima wa kare na kare kuchirira Jeso K'irisito.
45008003	Shariya yákala k'ayiidima kuhuvugula kwa unyonge wa chidamu, ela Mulungu wáhuvugula kwa kumuhuma Mwanawe akale mut'u dza siswi kamare, na achitiywa akili kwa dambi zehu.
45008004	Mulungu wágahenda gago, kwa ta siswi hurio k'ahutuwa ga chimwiri ta hulongozwa ni Rohowe, huchimize go gahenzwago ni Shariyaye.
45008005	At'u ario a chimwiri, alilikana ga chimwiri, na o alongozwao ni Roho wa Mulungu, ao nao alilikana ga ye Roho.
45008006	Mut'u alilikanaye ga chimwiri, malairiroge ni chifo. Ela alilikanaye ga Roho wa Mulungu, Mulungu undamuhenda akale na uzima na reri.
45008007	Neno riro ni ra jeri kwakukala, mut'u alilikanaye ga chimwiri, bee ni mudawa wa Mulungu kulaa mwakwe moyoni. Ndo yiye unarema kumogopha Mulungu, na mwanzo ta ni k'aidima kumogopha Mulungu.
45008008	At'u ario a chimwiri, k'aaidima kumuhamya Mulungu.
45008009	Ela mwimwi k'amu chimwiri, ta mulongozwa ni Roho wa Mulungu, maana, yiye Roho wa Mulungu u mwenu ndani. Mut'u yets'e Roho wa K'irisito, ts'i wa K'irisito.
45008010	Ela kwahivira Jeso K'irisito u mwenu ndani, ta yiripho miiri yenu yindafa kwa dambi, ela ye Rohowe undaenderera kumup'a uzima uphya. Maana, ye Jeso K'irisito ndiye yemuhenda muphokerwe ni Mulungu dza enye haki.
45008011	Roho wa Mulungu u mwenu ndani, na Mulungu ndiye yemufufula Jeso kulaa kuzimu. Ndo yiyi miiri yenu yiriyo yindafa, Mulungu undayiudza moyo kahiri kuchirira ye Rohowe ariye mwenu ndani.
45008012	Ndo kwahivira maneno ga hivyo enehu a chijeso, siswi hunga dza adeni a ye Roho wa Mulungu, ela ts'i a chimwiri, na k'ahuhenzwa kamare husagale mazagazi ga chimwiri.
45008013	Maana, muchisagala chimwiri, hakika mundafa chiroho. Ela Roho wa Mulungu achimwaviza kugaricha kamare go mahendo genu ga chimwiri, mundakala na uzima.
45008014	Ana a Mulungu jeri, bee ni arat'u alongozwao ni Rohowe.
45008015	Mulungu k'ahup'ire Roho wa kuhuhenda agulwa ahumiki kahiri, ario a chiwogawoga. Ela wáhup'a Roho wa kuhuhenda hukale anae, na ye Roho unahwidimisa kumwiha Mulungu, "Baba."
45008016	Ndo Roho wa Mulungu mwenye, na maroho gehu ganashuhudiya phamwenga kukala, hu ana a Mulungu.
45008017	Siswi vivi vyodzoima hu anangwa a Mulungu, hundapatani na Jeso garat'u manoso ga Mulungu gogaikira anae. Ela huchihenza kwendakala abomu na Jeso, nihukubali kushononeka dza vyoshononeka yiye.
45008018	Enehu a chijeso, mimi nina kanuni kukala, yo shenene ya ukati uu huchiyihwalanisha na o ubomu urio Mulungu undahup'a, bee hundaona dza kwamba vivi k'ahushononeka.
45008019	Chila chumbe chinatariza na kuno chinatamani muno yo ts'iku yiriyo Mulungu undang'aza ubomu wa anae.
45008020	Mulungu wáamula vyumbe vyosi vikale na lana. Gago ts'igo mahenzo ga vyo vyumbe, ela ni wamuzi wa Mulungu. Elako, vyumbe vyosi vinalolera
45008021	ts'iku yiriyo vindalaviwa kut'u kokala nivyole, vigwirikane na ana a Mulungu kwenye utsare wao, na vikale vibomu dza ao.
45008022	Hunamanya vyumbe vyosi vinaugula na utsungu dza wa uvyazi ta vivi.
45008023	Na ts'i vyumbe hicheye vyo vyugulavyo kwa utsungu, ela ta siswi ohewa Roho wa Mulungu kutatiswa gondokudzagapata, chisha hunalumira vivyo naswi ko ndani, vivi hutarizavyo Mulungu ahup'e haki yosi ya kukala anae, na ahup'e vivyo yo miiri miphya yohulaga.
45008024	Maana, siswi otivywa, hunalolera kugapata gago. Ela kalapho hunagaona go hugalolerago, bee riro ringari kukala ts'i kuluphiro. K'akuna aloleraye chit'u achonacho.
45008025	Ela hulolerapho gots'ogaona, hunavumirira kugatariza.
45008026	Dzulu ya gago, Roho wa Mulungu unahwaviza huchikala hu anyonge, maana, k'ahumanya vyo huhenzwavyo huvoye. Ela ye Roho wa Mulungu mwenye unahuvoyera kwa Mulungu, na kuno unaugula muno ta k'avigombeka.
45008027	Mulungu amanyaye ta ga myoyoni mwa at'u, unavimanya vyo aambavyo ye Roho. Maana, ye Roho nikwavoyera at'u a Mulungu kutuwirizana na vyo vihenzwavyo ni Mulungu.
45008028	Siswi hunamanya kukala, gosi gahendwago ni Mulungu, bee ni ga kwahenda akale phadzo arat'u amuhenzao, ario Mulungu wáaiha kutuwirizana na mupangowe.
45008029	Ao a kutsagulwa ni Mulungu hangu k'adzangwe kuumba urumwengu, Mulungu wákala udziapangira adze akale dza ye Mwanawe, kwa ta ye Mwanawe Jeso K'irisito akale muvyere wao.
45008030	Mulungu ao okala udziapangira adze akale anae, wáaiha. Ndo ao oaiha, wáaphokera dza enye haki, na ao oaphokera dza enye haki, wáalaga kwap'a ubomuwe.
45008031	Enehu a chijeso, hwambedze sambi kwa maneno gano gosi gohenderwani ni Mulungu? Vino arivyo Mulungu u upande wehu, ni ani aidimaye kuhupinga ta akahubit'a?
45008032	Mulungu ye Mwanawe mwenye k'amonerere ufu, ta ye wámulavya dza sadaka achishononeswa kwa dzulu yehu siswi hosini. Ndo achikala ye wáhup'a ta ye Mwanawe, akale k'andahup'a vinjine vyosi?
45008033	Ni ani yendehulumbira sino at'u otsagulwa ni Mulungu? K'akuna, kwakukala, Mulungu mwenye ndiyehuphokera dza enye haki.
45008034	Ni ani yendehulamula kutiywa akili sino? K'akuna, kwakukala, Jeso K'irisito wáfa kwa dzulu yehu, na achifufulwa ni Mulungu kulaa kuzimu, ta vino usegere mukono wa kulume wa Mulungu unatawala, na kuko unahuvoyera siswi vivyo.
45008035	Siswi ta hukapata ndai bomu, hukaturiswa muno, at'u akahuhendera mauku, hukakosa chakurya, hukamala nguwo za kuvala, at'u akahwogofya, hebu ta akahendahuulaga kamare, chisha, vivyo vyosi k'aviimanisha kukala, Jeso K'irisito wáricha kuhuhenza.
45008036	Gago godzogomba, ganagwa sawa na Maandiko ga Mulungu gaambago, "At'u anahwogofya kuhuulaga chila ts'iku kwa dzuluyo, na anahuhenda vii dza magonzi gendagotsinzwa."
45008037	Ela gago gosi gahupatago hunagarima kwa yehuhenza muno.
45008038	Mimi nina kanuni kamare kukala, k'akuna chit'u chochosi chiidimacho kuhutenga na menzwa ya Mulungu. Kala chifo, hebu uzima, kala malaika a Mulungu, hebu mapepo gatawalago, gaga gahendekago vivi hebu ta gondohendeka ts'iku zidzazo, hebu enye widimi.
45008039	Ta vyosi, virivyo dzulu na kuzimu, na mwanzo ta ni k'akuna ta chumbe chimwenga chenye chiricho chindaidima kuhutenga na menzwa ya Mulungu, yiriyo wáhwonyesa kuchirira Bwana wehu Jeso K'irisito.
45009001	Enehu a chijeso, mimi ninagomba ujeri uphuphu ts'ilemba, kwakukala, náokolwa ni Jeso. Na ta moyo wangu nao urio unalongozwa ni Roho wa Mulungu, unanaamba ts'ilemba vivyo.
45009002	-
45009003	Ujeri nigombao ni kwamba, mimi ninashononeka muno, na nina utsungu kwenda kwa at'u angu, ario ni a chiryomo changu. Mimi ninahenza navize muno ao at'u a chiryomo changu kwa atiye. Ndo ta kala yo njira ya kwaavizira, ni mimi mwenye nirichirwe chitai cha Mulungu, na nilaviwe Jeso, mino ningari kukala razi vivyo.
45009004	At'u angu ni Aiziraeli, ario átsagulwa ni Mulungu. Ao Mulungu wáahenda akale anae, wáang'azira ubomuwe, wáaikira malagano, wáap'a Shariya, wáang'azira vyo ahenzwavyo amwabudu, na wáalaga vilaganevye.
45009005	Akare ao ni o at'u a Mulungu amanyikanao, na Jeso K'irisito uchimutuwa upandewe wa chidamu, ni Mwiziraeli naye. Ela o upande unjine, ni Mulungu atawalaye osi, na naalikwe ta kare na kare! Amina.
45009006	Ajeso asena, vivi vyodzogomba ts'i kwamba nidzamba k'agachimirire garat'u golagwa Aiziraeli ni Mulungu, maana, ts'i kwamba Aiziraeli osi ni at'u a Mulungu jeri.
45009007	Na k'aaidima kwihiwa ana a Mulungu tu kwa ni at'u a mudzungu wa Burahimu. Its'iphokala, Mulungu wámwamba Burahimu vivi, "Mudzunguo undalaa kwa mwanao Isaka."
45009008	Ndo vivyo ni kwamba, ana a Mulungu a jeri, ni arat'u ana a Burahimu ovyalwa kulairirana na cho chilagane cholagwa ni Mulungu. Ela ovyalwa kulairirana na mahenzo ga mwiri, k'aatarwa ni ana a Mulungu.
45009009	Maneno gaga ni ga jeri, kwakukala, Mulungu ariphomulaga chilagane Burahimu, wámwamba vivi, "Mimi nindauya ukati dza uu, na mucheo Sara undakala wávyala mwanalume."
45009010	Na ts'i gago hicheye tu, maana, ut'u dza uo wámulairira Rebeka yekala upata mimba na ye mulumewe mumwenga, yaani mukare wehu Isaka.
45009011	-
45009012	Ela Rebeka phokala k'adzangwe kwavyala anae airi a chilume, na kwa vivyo, ákala k'aadzangwe kuhenda ut'u wowosi udzo hebu ui, Mulungu wámwamba vivi, "Ye muvyere undamuhikirahikira ye muvaha." Mulungu wáamba vivyo, kwa ta aonyese kukala, yiye wátsagula mumwenga, na ye munjine achimuricha kwakukala, vivyo ndivyokala udzila. Ndo ye mumwenga wáihiwa ni Mulungu kwakukala, wákala utsagulwa, ela ts'i kwakukala, kahi wáhenda madzo.
45009013	Vivyo vinagwa sawa na Maandiko ga Mulungu gaambago, "Námutsagula Jakobo, nichimuricha Isau."
45009014	Ndo vikale vyo vinaimanisha Mulungu k'alamula haki? Ng'o! Vivyo ts'ivyo kamare.
45009015	Maana, Mulungu wámwamba Musa vivi, "Nindamonera mbazi mut'u yeyosi yendehenza mimi kumonera mbazi. Na nindakala na mbazi kwa mut'u yeyosi yendehenza mimi kumusamehe."
45009016	Ndo Mulungu utsagula mut'u ye amuhenzaye amonere mbazi, ela k'atsagula mut'u kwa vivyo ndivyo ahenzavyo yiye mut'u, hebu kwa chadiche.
45009017	Vivi vinagwa sawa na Maandiko ga Mulungu goambirwa Farao kukala, "Uwe nákwika mutawali kwa lengo riri; niahende at'u animanye nina widimi wa kukurima uwe, kwa ta nguma zangu zigot'e duniani kosi."
45009018	Ndo Mulungu amuhenzaye kumonera mbazi, unamonera. Na amuhenzaye kumuhenda atsowe akili, unamuhenda akale vivyo.
45009019	Enehu a chijeso, nikwenda mut'u akaniuza akaamba, "Chikala ye Mulungu vyo ndivyo ahendavyo, wuyadze yiye akaona mut'u ni mudambi, na k'akuna aidimaye kuziza mahenzoge?"
45009020	Ndo ninamuhenza mumanye kamare kukala, riro ta ts'i ra kuuza. Maana, mwimwi mu adamu tu, na mwanadamu, k'ana haki ya kulumbana na Mulungu. Hwalani mufano wa nyungu. Nyungu k'ayiidima kamare kumuuza ye muumbiwe kukala, "Kwadze we wániumba vino?"
45009021	Mwimwi munamanya kare kukala, muumbi wa nyungu achivuga ulongo, una haki ya kuumba ut'u auhenzao. Yiye phapho unaidima kwamula kuumba nyungu mbiiri, mwenga akayihenda ya mahumizi ga chila ts'iku, na yo yinjine akayihenda ya mahumizi ga ukati wa shuhuli.
45009022	Ndo Mulungu una haki ya kuhenda vyakwe ahenzavyo. Yiye una haki yosi ya kwalamula at'u, na kwang'azira widimiwe. Na una haki vivyo ya kwavumirira o at'u ario ápangirwa kutiywa akili, na kuyazwa.
45009023	Na una haki vivyo ya kwang'azira ubomuwe arat'u at'u okala udziapangira kwaonera mbazi.
45009024	Ndo siswi ndiswi wáhwiha, na ts'i kulaa kwa Ayahudi hichiyao tu, ela ta kulaa kwa at'u a makabila manjine.
45009025	Gago ganagwa sawa na maneno ga Mulungu garigo chitabuni mwa Hoseya dzulu ya at'u a makabila manjine. Yiye wáamba, "At'u okala ts'i angu; nindaaiha 'at'u angu.' At'u okala ts'iaenzi, nindaaiha 'at'u angu niahenzao.'
45009026	Na at'u arioambwa ni Mulungu ariye moyo, 'Mwimwi k'amu at'u angu,' vivi andaihiwa ana a Mulungu ariye moyo."
45009027	Mugomvi wa Mulungu Isaya naye, wáamba vivi dzulu ya Aiziraeli, "Aiziraeli ni anji jeri dza mitsanga ya baharini, ela ondotivywa ni achache.
45009028	Maana, Bwana Mulungu undaalamula maruru ao at'u phapha duniani, na agamale phapho kare."
45009029	Ndo maneno ganga dza vyogomba yiye Isaya vivyo pho p'indi kukala, "Kalapho Bwana Mulungu ariye una widimi kushinda osi k'ahurichire k'olo zehu, hungari hwáyazwa tsetsetse dza achina midzi ya Sodoma na Gomora."
45009030	Ndo kufikira phapho hunaonani kukala, at'u a makabila manjine ákala k'aatsakula kukala enye haki, ela Mulungu wáaphokera dza enye haki kwakukala, ámukuluphira Jeso.
45009031	Ela ano Aiziraeli ákala anatsakula kukala enye haki kwa kutuwa Shariya, ela achishindwa.
45009032	Ndo swali ni, kwadze áshindwa? Jibure ni kwamba, ao k'aatsakulire kukala enye haki kwa njira ya kuluphiro, ela kuchirira kutuwa Shariya, na phapho achikwala ro dziwe riakwazaro at'u.
45009033	Dziwe riro ndiro rihadzwaro ni Mulungu mo mwakwe Maandikoni. Yiye wáamba, "Sirikisani t'ot'ot'o, mimi kuko Sayuni nindakwika mut'u yendekala dza dziwe rondoakwaza at'u, na mwamba ondoabit'a. Ela yendemukuluphira mut'u yiye, k'andaaibishwa."
45010001	Enehu a chijeso, rangu nirihenzaro muno mo mwangu moyoni, na rodzodina kumuvoya Mulungu ni kukala, ao Ayahudi asena aokoke.
45010002	Mimi ni shaidi wao kukala, ao ana chadi cha kutuwa Mulungu, ela k'aamanyire njira ya Mulungu.
45010003	Maana, Ayahudi asena k'aayimanyire yo njira yiahendayo at'u aphokerwe ni Mulungu dza enye haki. Ndo ao achiudusa yao ya kwahenda akale enye haki, na phapho achikala k'aakubalire njira ya Mulungu yiahendayo at'u akale enye haki mbereze.
45010004	Maana, K'irisito wágamala go ga kutsakula kukala enye haki kwa kutuwa Shariya, kwa ta at'u osi amukuluphirao yiye, aphokerwe ni Mulungu dza enye haki.
45010005	Musa ariphoandika dzulu ya kukala enye haki kwa kutuwa Shariya, wáamba vivi, "Mut'u achituwa malagizo ga Shariya, undakala na uzima."
45010006	Ela Maandiko ga Mulungu dzulu ya Mulungu aaphokeravyo at'u dza enye haki kwa anamukuluphira, ganaamba vivi, "Mut'u naats'idziuze akaamba, 'Ni ani yendekwenda dzulu mulunguni?' " (Yaani kwendamwamba Jeso K'irisito adze phapha duniani huripho).
45010007	"Na mut'u naats'idziuze vivyo akaamba, 'Ni ani yendekwenda kuzimu?' " (Yaani kwendamufufula Jeso K'irisito kulaa kuzimu).
45010008	Maana, uo udzumbe wa kuphokerwa ni Mulungu dza enye haki, urio siswi hunausumurira, mwimwi munao. Na ta Maandiko ga Mulungu manjine ganaamba, "Udzumbe wa Mulungu munao, munausema, na ta u mwenu myoyoni."
45010009	Ndo mut'u achishuhudiya mwenye mbere za at'u kukala, Jeso ni Bwana, na akuluphire na moyowe kukala, Mulungu wámufufula Jeso K'irisito kulaa kuzimu, undativywa.
45010010	Maana, mut'u uphokerwa ni Mulungu dza mwenye haki kuchirira kumukuluphira Jeso na moyowe, na utivywa ni Mulungu kuchirira kushuhudiya mbere za at'u kukala, Jeso ni Bwana.
45010011	Vivyo vinagwa sawa na Maandiko ga Mulungu gaambago, "Yendemukuluphira mut'u yiye, k'andaaibishwa."
45010012	Na maneno gago ga dzulu ya at'u osi, maana, Mulungu uphokera at'u osi dza enye haki kuchirira mut'u mumwenga; kala Muyahudi, hebu mut'u wa kabila rinjine. Maana, Bwana wa at'u osi ni mumwenga, na yiye unaahats'a muno osi amuvoyao.
45010013	Vivyo vinagwa sawa na Maandiko ga Mulungu gaambago, "Chila yendemuvoya Bwana, Bwana undamutivya."
45010014	Ela ujeri ni kwamba, at'u k'aaidima kumuvoya Bwana achikala k'aadzangwe kumukuluphira. K'aaidima kumukuluphira achikala k'aadzangwe kusikira udzumbe dzuluye. K'aaidima kusikira udzumbe dzuluye kuchikala k'akuna mut'u wa kwasumurira.
45010015	Na udzumbe dzuluye, k'awidima kusumurirwa achikala at'u a kuusumurira k'aahumwa. Ndo ni dza Maandiko ga Mulungu gaambavyo kukala, "Ni neno ra kuhama muno riro ra kureherwa Nguma Mbidzo."
45010016	Ela ts'i osi oyikubali yo Nguma Mbidzo, maana, ta mugomvi wa Mulungu Isaya wáamba, "Bwana, heka at'u ano k'aakuluphira udzumbe wehu?"
45010017	Ndo kufikira phapho, hunaonani kukala, mut'u ukuluphira kwa usikira udzumbe. Na udzumbe nao kusikirwa, mut'u niasumurire Nguma Mbidzo dzulu ya Jeso K'irisito.
45010018	Ndo swali ni, akale ano Ayahudi k'aayisikirire yo Nguma Mbidzo? Jibure ni kwamba, hakika áyisikira, maana, ta Maandiko ga Mulungu ganaamba, "Udzumbe wao wágot'a urumwenguni kosi, na maneno gao, gáfika chila phat'u."
45010019	Swali rinjine ni, akale ano Ayahudi k'aaelewere? Riri naro jibure ni kwamba, ao áelewa, ela k'aagatuwire. Maana, ta mugomvi wa Mulungu Musa wákala wa mwanzo kuudzidza, na wáudzidza na maneno gogombwa ni Mulungu kukala, "Mimi nindaaphokera at'u a makabila manjine ario ts'iatsagulire, kwa ta mwimwi muhende chidzitso. Nindaaphokera at'u a makabila manjine ario k'aaelewa, kwa ta mwimwi muphenywe ni utsungu."
45010020	Na mugomvi wa Mulungu Isaya naye wágomba chilachu maneno gogombwa ni Mulungu kukala, "Mimi názumbulwa ni at'u okala k'aanitsakula, náalairira at'u okala ta k'aaniuzira."
45010021	Ela dzulu ya Ayahudi, Mulungu wágomba kuchirira ye Isaya achamba, "Mimi náhwala ts'iku nzima-nzima, na kusinda dii kuheza kwaudza at'u angu kwangu, ela ao k'aanogophere, na ánipinga."
45011001	Gano godzogagomba, gakale ganaimanisha Mulungu wáaricha at'ue? Ng'o! Vivyo ts'ivyo kamare! Maana, ta mimi P'aulo nami ni Mwiziraeli, ni mut'u wa mudzungu wa Burahimu, na mbari yangu ni ya Benjameni, na Mulungu k'anirichire.
45011002	Siswi Aiziraeli hwátsagulwa ni Mulungu hangu k'adzangwe kuumba ta o urumwengu, na Mulungu k'agalukirwe ni moyo akahurema. Mukale mwimwi k'amuchimanya chambavyo cho chifungu cha Maandiko ga Mulungu phokala Eliya unavoya Mulungu, mavoyo ga kulalamika kwa Ayahudi? Phapho yiye wáamba,
45011003	"Bwana Mulungu, lola ao adziulaga agomvio, na ávunza-vunza vijajavyo ulavirwapho sadaka, ta ni mimi hichiyangu tu ndimi nisereye, na ananiinza aniulage vivyo mimi nami."
45011004	Ela phapho Mulungu achimuudzidza vivi, "Mimi kuko Iziraeli nidzidziikira at'u angu helufu fungahe (7,000), ario k'aamwabudu Baali, mulungu wa ulongo."
45011005	Ndo, go gahendekago vivi ganga gago, maana, kuna Aiziraeli achache ario anatiya kwa Mulungu wáatsagula kwa mbazize mwenye.
45011006	Na kwahivira ao anatiya kwa mbazi za Mulungu, h'aya gago k'agalairirana na gao ahendago. Ela kalapho ni kwa gao ahendago, zingari kukala ts'i mbazi.
45011007	Ndo kwágwani sambi? Chit'u ni kwamba, Ayahudi anji átsakula kukala enye haki, na achishindwa. Ela arat'u achache otsagulwa, áidima kuphokerwa dza enye haki, na o anjine osi achihendwa akale na myoyo mifu.
45011008	Vivi vinagwa sawa na Maandiko ga Mulungu gaambago, "Mulungu wáyihenda myoyo yao yits'imanye ut'u, wáagwira matso kwa ats'one, na wáafundira masikiro kwa ats'isikire, na ao a vivyo ta vivi."
45011009	Mufalume Daudi naye wáamba vivi dzulu yao, "At'u ao naagwirwe maruru mwao shuhulini, dza nyama agwirwavyo ni muhambo wa fyuko, kwa ta atiywe akili vikali.
45011010	At'u ao naahoswe matso ats'one, na naaturiswe ni riki zao ts'iku zosi."
45011011	Ndo sambi, akale ano Ayahudi ákwala na kugwa magwi ga kukala ta k'aandazuka kahiri? Ng'o! Vivyo ts'ivyo kamare! Mulungu ao wáaricha akwale kwa kuhenda dambi, kwa ta at'u a makabila manjine o atiye, na phapho Ayahudi aaonere chidzitso ta atiye nao.
45011012	Ndo yo dambi ya Ayahudi ya kurema kukuluphira, yáahenda at'u a makabila manjine phapha duniani atiye muno. Na o Ayahudi achidzakuluphira, at'u a makabila manjine phapha duniani andakaza kunoswa muno.
45011013	Ajeso asena, gaga nigaandikago vivi, bee ninamwandikira mwimwi at'u a makabila manjine. Mimi P'aulo ni muhumwa wa Jeso niriye na widimi, na ninamuhikirahikira mwimwi at'u a makabila manjine. Chisha, nina mumvera na Mulungu kwa yo kazi yangu,
45011014	nichikuluphira kukala, nindaahenda at'u a chiryomo changu amonere chidzitso, na phapho anjine ao atiye.
45011015	At'u a chiryomo changu ariphohenda yiyo dambi yao, Mulungu wáarema, na phapho achanza kutseka na at'u a makabila manjine phapha duniani. Ela Mulungu achidzaaphokera Ayahudi, riro rindakala neno bomu muno ta vindakala dza kwamba ni afadzi áfufulwa kulaa kuzimu.
45011016	Maana, kutuwirizana na dini yehu ya Chiyahudi ni kwamba, mut'u achilavya chisiku cha kwanza cha mukahe kwa Mulungu, mukahe wosi nikukala utakatifu. Na mizi ya muhi nayo yichitakaswa, muhi wosi nikukala utakatifu.
45011017	Ndo chit'u ni kwamba, vitai vinjine vya muzeituni wa mundani vyátemwa, na vichihwalwa vitai vya muzeituni wa weruni vichigwizanywa na o muzeituni wa mundani. Mwimwi at'u a makabila manjine munga dza vyo vitai vya muzeituni wa weruni, na vivi namwi munapata nguvu kulaa kwa o waziya wa o muzeituni wa mundani.
45011018	Ndo mwimwi muts'iaphurye ao Ayahudi anjine otemwa dza vitai. Mwimwi ts'idziunuleni, maana, k'amuyip'a nguvu mizi, ta ni yo mizi ndiyo yimup'ayo nguvu.
45011019	Nikwenda anjine enu akaamba, "Bemba vyo vitai vyátemwa kwa siswi hugwizanywe."
45011020	Ni sawa, elako manyani kukala, ao Ayahudi anjine átemwa dza vitai kwa k'aakuluphirire, na mwimwi mudzikala dza vitai vya o muzeituni wa mundani kwa munakuluphira tu. Ndo rangu nimudinisiraro ni kwamba, muts'idziunule mwimwi, ela mogopheni Mulungu.
45011021	Mwimwi muchiricha kukuluphira, Mulungu undamutema dza vitai tu. Maana, yiye wáatema dza vitai ta o Ayahudi ario ndio vitai vya o muzeituni wa mundani.
45011022	Ndo munaona vyo arivyo Mulungu unaahendera at'u madzo, na vyo arivyo unaatiya akili at'u vikali? Mulungu unaatiya akili vikali arat'u orema kumogopha. Ela mwimwi muchenderera kumukuluphira yiye, h'a bee undamuhendera madzo. Ela muts'iphohenda vivyo, Mulungu undamutema ta mwimwi namwi.
45011023	Ayahudi nao achiuya kukuluphira, andagwizanywa mut'u mwao mokala, maana, Mulungu unaidima kwaudza kahiri.
45011024	Mwimwi at'u a makabila manjine mulaako musikako, bee munga dza vitai vya muzeituni uu wa weruni. Ela mwákulaviwa kuko muchigwizanywa muzeitunini wa mundani, ut'u urio ts'i wa kawaida. Ayahudi nao alaako asikako, ndio vitai vya o muzeituni wa mundani, ta ni vyátemwa tu. Kwa vivyo, ni neno dide muno kwa Mulungu kuvyudza phao muhini.
45011025	Enehu a chijeso, ninamuhenza mumanye ujeri okala p'indi k'aumanywa, ela vivi ninamung'azira kwa ta muts'idziunule kwa munadzona mu adzo kuchira Ayahudi. Ujeri nimuhenzao muumanye ni kwamba, Ayahudi anjine andaenderera kurema kukuluphira, ta o at'u a makabila manjine osi otsagulwa, akale anatawalwa ni Mulungu.
45011026	Gachihendeka gago, phapho ndipho Aiziraeli osi andatiya, na vivyo vinagwa sawa na Maandiko ga Mulungu gaambago, " Mutivyi undalaa Sayuni, na undausa madambi gosi ga at'u a mudzungu wa Jakobo.
45011027	Na mimi nichiusa dambi zao, nindakala ninachimiza lagano rangu kwao."
45011028	Ayahudi ariphorema kukuluphira Nguma Mbidzo, ákala adawa a Mulungu, na vivyo vichimwaviza mwimwi at'u a makabila manjine. Elako, Ayahudi ndiotsagulwa ni Mulungu kukala, at'u a mudzungu wao andakala asenae ts'iku zosi.
45011029	Mulungu k'agaluza maazoge dzulu ya goap'a at'u dza manoso, na golaga kwahendera.
45011030	Mwimwi at'u a makabila manjine p'indi mwákala k'amumogopha Mulungu. Ela vivi Mulungu unamonera mbazi kulairirana na Ayahudi kuts'amogopha ye Mulungu.
45011031	Ndo o Ayahudi nao vivi k'aamogopha Mulungu, kwa ta kulairirana na vyo monerwavyo mbazi mwimwi, ao nao aonerwe mbazi ni Mulungu.
45011032	Maana, at'u osi árema kumogopha Mulungu, ndipho naye achiaricha atuwe uo wa kuts'amogopha, kwa adze aaonere mbazi osi, kala Ayahudi, hebu at'u a makabila manjine.
45011033	Ajeso asena, naalikwe muno Mulungu, kwakukala, unaahenza muno at'u osi, una hekima muno, na unamanya muno gosi. K'akuna mut'u aidimaye kusema wamuziwe, na k'akuna mut'u aidimaye kumanya njiraze!
45011034	Gago ganagwa sawa na Maandiko ga Mulungu gaambago, "K'akuna mut'u aidimaye kumanya maazo ga Bwana Mulungu, k'akuna mut'u aidimaye kumup'a utumia yiye.
45011035	Na k'akuna mut'u aidimaye kumukopesha ut'u Bwana Mulungu, kwa ta naye adze ariphwe ut'u uo ni yiye!"
45011036	Maana, Mulungu ndiyeumba vyosi, yiye ndiye avihendaye vyosi vikaleko, na vyosi vi kuko kwa dzuluye. Ndo Mulungu naalikwe ta kare na kare! Amina.
45012001	Enehu a chijeso, mwimwi mudzona vyo arivyo Mulungu wámonera mbazi muno. Ndo ninamuvoya mudzilavye kwa Mulungu mwimwi enye mwiri dza sadaka, kwa kudzilavya kumuhikirahikira yiye tu, na kwa kuhenda go gamuhamirago yiye tu. Vivi ndivyo huhenzwavyo kumuvoya Mulungu.
45012002	Mwimwi muricheni Mulungu agaluze genu ga myoyoni, kwa mwidime kumanya vyenye henzo ra Mulungu, yaani maneno madzo, maneno gamuhamirago yiye, na maneno gots'o ila yoyosi. Ela muts'ituwe maneno gahendwago ni at'u a chidunia.
45012003	Mulungu mimi wánitsagula nikale muhumwa wa Jeso K'irisito wa widimi kwa mbazize mwenye. Kwa vivyo, ninamukanya mosi kukala, muts'idzone mu abomu. Mwimwi dzitsukulireni na vyo vyenu vyenye murivyo, vyo arivyo Mulungu wámup'a chila mumwenga wenu kutuwirizana na kuluphirore.
45012004	Maana, ta yiyi miiri yehu yina vilungo vinji, ela chila chilungo china kaziye.
45012005	Ndo dza siswi ajeso naswi. Siswi hu anji, ela hu mwiri umwenga, kwa Jeso K'irisito. Na chila mumwenga wehu ni chilungo cha o mwiri, na nihugwiraneni phamwenga ndipho huhendeni kazi zosi t'ot'ot'o.
45012006	Ndo hosini hwáhewa vipaji tafauti-tafauti ni Mulungu kwa mbazize mwenye. Kwa vivyo, yehewa cha kugomba udzumbe wa Mulungu, naagombe ukati achikala unakuluphira kukala, Mulungu unagomba kuchirira yiye.
45012007	Yehewa chipaji cha kwahikirahikira anjine, naahikirehikire t'ot'ot'o. Yehewa chipaji cha kufunza, naafunze t'ot'ot'o.
45012008	Na yehewa chipaji cha kwatiya moyo anjine, naatiye moyo. Yehewa chipaji cha moyo wa kulavya, naalavye na moyo umwenga. Yehewa chipaji cha ulongozi, naahende vyakwe vyosi aidimavyo alongoze t'ot'ot'o, na yehewa chipaji cha kwaaviza anjine, na-aavize na nyemi.
45012009	Ajeso asena, ahenzeni at'u jeri phots'o ulumakwiri. Mwimwi menani kuhenda mai, na mugwiririre wa kuhenda madzo.
45012010	Mwimwi henzanani dza ndugu mwenga, na chila mut'u naats'idzone ni chit'u, naamone ye munziwe ni chit'u.
45012011	Mwimwi ts'ikaleni akaha, ela muhikirenihikireni Bwana na myoyo yenu yosi.
45012012	Mwimwi hamirwani kwa go genu mulolerago kugapata kwa Bwana. Muchigwirwa ni shenene, mwi vumirirani, na voyani ts'iku zosi.
45012013	Enye navyo, naap'e ajeso ario ana haja, na apigeni karibu ajeni mwenu midzini.
45012014	Avoyereni madzo ao amuhenderao mauku. Ao ts'ialaphizeni, ta mwi tuwani wa kwavoyera madzo tu.
45012015	At'u achikala anahamirwa, hamirwani phamwenga nao. Na achikala anashononeka, shononekani phamwenga nao.
45012016	Mwimwi erekezanani, ts'idziunuleni, na ts'idzoneni mu abomu, ta mwi agwireni usena arat'u at'u a ts'ini.
45012017	Mut'u achimuhendera mai, ts'imuripheni mai, its'iphokala, mwi tuwani wa kuhenda maneno gaonewago ni chila mut'u ni madzo.
45012018	Vichiidimikika, hendani vyenu vyosi mwidimavyo, musagale na reri na at'u osi.
45012019	Ajeso asena nimuhenzao, mut'u achimukosa, ts'idziriphizeni. Yiye muricheni tu, na Mulungu undamona. Maana, ta Mulungu mwenye mo mwakwe Maandikoni wáamba, "Ga kuriphiza chisasi ni gangu, mimi nindadziriphiza."
45012020	Ndo ts'idziriphizeni, ta mwi tuwani gaga Maandiko ga Mulungu gaambago, "Mudawao achikala una nzala, mup'e chakurya. Achikala una ch'iru, we ta mup'e madzi, maana, uchihenda vivyo, undamugwiza haya."
45012021	Mwimwi muts'ikubali kushindwa ni go mai, ela mai gashindeni kwa kuhenda madzo.
45013001	Enehu a chijeso, at'u osi naaogophe vilongozi, maana, vilongozi, o ulongozi wao áhewa ni Mulungu, na vivyo ni kwamba, ta o ario analongoza vivi, bee ni áikwa ni ye Mulungu.
45013002	Ndo apingaye ulongozi, bee unapinga ut'u oikwa ni Mulungu, na yeyosi ahendaye vivyo, bee unadzihenda mwenye alamulwe.
45013003	Maana, vilongozi k'aaogofya at'u ahendao madzo, ela aogofya at'u ahendao mai. Ndo uchikala unahenza uts'ikale moga na vilongozi, henda madzo, na ye chilongozi undakulika.
45013004	Maana, chilongozi ni muhendikazi wa Mulungu, na unahenda kazi kwa uwe ukale phadzo. Ela uchihenda mai, h'aya kala moga naye, maana, widimi wa kukutiya akili unao jeri. Na chisha, alamulapho na kwatiya akili at'u ahendao mai, ukala unahenda kazi ya Mulungu vivyo.
45013005	Ndo at'u anahenzwa aaogophe vilongozi, na naats'iaogophe kwa kogopha kutiywa akili tu. Ela naaogophe kwakukala, anamanya yiyo ndiyo haki.
45013006	Mwimwi chisha muna haki ya kuripha kodi, kwakukala, munamanya vilongozi achihenda kazi yao, anahenda kazi ya Mulungu.
45013007	Ndo achikala mut'u una deni ra munziwe, naaririphe. Na kodi naririphwe, na awiryao kwishimiwa na kogophewa, naahenderwe gago.
45013008	Ajeso asena, mwimwi riphani madeni genu gosi mwiswago, ta musale na mwenga tu ra kuhenzana. Mut'u ahenzaye munziwe, bee unachimiza malagizo gosi ga Shariya.
45013009	Malagizo gaambago, "Uts'izinge, uts'iulage, uts'iiye, uts'ilavire matso cha munzio," gago gosi ganagwa ts'ini ya lagizo mwenga tu rambaro, "Muhenze munzio dza vyo udzihenzavyo uwe mwenye."
45013010	Amuhenzaye munziwe, k'aidima kumuhendera mai. Ndo ahenzaye munziwe, ukala unachimiza malagizo gosi ga Shariya.
45013011	Ndo enehu a chijeso, manyani mugahende gaga, kwakukala, mwimwi munamanya ufika o ukati. Mwimwi vivi laiwani ni usingizi, kwakukala, yo ts'iku yiriyo siswi hundativywa ni Mulungu, yifika muno ta ts'i dza hiphara huriphoanza kumukuluphira Jeso K'irisito.
45013012	Vivi usiku wenda uchisira, na ku phephi na kucha. Ndo nahuts'ihendeni maneno mai gahendwago ni at'u ario dzizani, ta nahuhendeni maneno madzo gahendwago ni at'u ario mwangani.
45013013	Menenzi gehu ganahenzwa gakale madzo konyesa kukala, hu at'u husagalao mwangani. Siswi hunahenzwa huts'ikaleni at'u a kuhenda maneno gosi garehewago ni unwadzi, maneno gosi ga chidiya, na hunahenzwa huts'ilumbaneni, hebu konerana chidzitso.
45013014	Ela hunahenzwa hukale dza Bwana wehu Jeso K'irisito, na huts'ililikane kamare dzulu ya t'amaa mbii za chimwiri.
45014001	Enehu a chijeso, mwimwi akubalini ajeso ario ni atsanga. Na ts'ikaleni at'u a zhogoro nao kwenda dzulu ya go agaonago ni madzo, na go agaonago ni mai.
45014002	Mufano udzo ni uu: mujeso yedzekomala chiroho, unaidima kukala na kuluphiro ra kurya chakurya chochosi. Ela mutsanga ye, akakala na kuluphiro ra kurya mutsunga tu bahi.
45014003	Ndo yendekala unarya chakurya chochosi, naats'imuphurye yets'erya vyosi. Na ye aryaye mutsunga tu bahi, naats'imone una dambi ye aryaye vyosi, kwakukala, yiye wákubaliwa ni Mulungu.
45014004	Mut'u k'ana haki kamare ya kumulamula muhendikazi wa mut'u munjine, una makosa. Ga kulamula muhendikazi unahenda kaziye t'ot'ot'o hebu ts'ivyo, yiyo ni kazi ya ye mwandiki mwenye tu. Chit'u ni kwamba, muhendikazi undahenda kaziye t'ot'ot'o, kwakukala, Bwana undamwidimisa.
45014005	At'u anjine anaona kukala, ts'iku fulani ndiyo takatifu. Ela anjine o, anaona ts'iku zosi zi sawa. Ndo chila mumwenga naatuwe go agaonago ni ga haki.
45014006	Aonaye kukala, ts'iku fulani ndiyo takatifu ya kumwabudu Bwana, unaaza vivyo kwa amuhamye. Aryaye chakurya chochosi, unahenda vivyo kumwishima Bwana, maana, k'arya phots'omulavira mumvera. Na aremao kurya vit'u fulani nao, anahenza kumuhamya Bwana, na kumulavira mumvera.
45014007	Maana, siswi ajeso k'akuna ta mumwenga asagalaye kwa dzuluye mwenye, na afaye kwa dzuluye mwenye.
45014008	Siswi huchikala hu moyo, hu moyo kwa dzulu ya Bwana, na huchifa, hunafa kwa dzulu ya Bwana. Ndo siswi vivi hurivyo hu moyo, hwa Bwana, na ta huchifa, chisha hwa Bwana vivyo.
45014009	Na gago ndigo gatumago ta K'irisito wáfa na achifufuka, kwa ta akale Bwana wa at'u ario moyo, na afadzi.
45014010	Ndo kwadze sambi anjine anaalamula ndugu zao a chijeso kukala ni adambi? Na kwadze sambi anjine anaaphurya ndugu zao a chijeso? Bee, ts'igahendeni gago, kwakukala, siswi hosi hundaima mbere za Mulungu, ahulamule.
45014011	Vivyo vinagwa sawa na gogombwa ni Bwana mwakwe Maandikoni kukala, "Ambavyo mimi ni moyo, chila mut'u undamit'a mavindi mbere zangu, na chila mumwenga undakubali kukala, mimi ndimi Mulungu wa jeri."
45014012	Ndo chila mumwenga wehu undaudzidza mwenye Mulungu, dzulu ya gakwe gosi gogahenda.
45014013	Ndo siswi ajeso nahuts'ilamulaneni kahiri, its'iphokala, nahwamuleni kuts'ahenda maneno ga kwakwaza ndugu zehu a chijeso, hebu ga kwabit'a.
45014014	Kwa widimi wa Bwana Jeso, ninamanya, na nina kanuni kamare kukala, k'akuna chakurya chiricho ni haramu kurya. Ela mut'u achikala unakuluphira kukala, chit'u fulani ni haramu, bee chit'u chicho chinakala haramu jeri kwakwe.
45014015	Mut'u achimushononesa nduguye wa chijeso kwa kurya vyakurya fulani arivyo yiye unavyona ni haramu, bee undakala k'amwenzi kahiri. Ndo nahuts'ibanangeni anziehu ario Jeso K'irisito wáfa kwa dzulu yao, kwa kurya vyakurya virivyo kwao anavyona ni haramu.
45014016	Ts'iahendeni at'u anjine amulamule munahenda mai, kwa kurya vyo vyakurya vyenu murivyo munavimanya ts'i haramu.
45014017	Maana, ga halahala mazagazini mwa mut'u atawalwaye ni Mulungu, ni kuhenda ga haki, kusagala na reri, na kuhamirwa, garigo gosi garehewa ni Roho wa Mulungu. Ela ts'i ga kurya na kunwa tu!
45014018	Kwa vivyo, amuhikirayehikiraye Jeso K'irisito na njira yiyo, unamuhamya Mulungu, na unahenzwa ni at'u.
45014019	Ndo enehu a chijeso, siswi ukati wosi hunahenzwa huhende maneno gaahendago at'u asagale phamwenga na reri, na ga kujengana chiroho.
45014020	Mut'u naats'ibanange kazi ya Mulungu kwa chakurya tu! Vyakurya vyosi ni vidzo vya kurya. Ela ni vii mut'u kurya ut'u urio undamukwaza nduguye wa chijeso.
45014021	Neno idzo ra kuhenda siswi, ni kuts'arya nyama, kunwa divai, hebu kuhenda chochosi chiricho uchichihenda, chinaidima kumukwaza nduguyo wa chijeso.
45014022	Mut'u vyakwe akuluphiravyo dzulu ya maneno gago, bee gago nagakale gakwe na Mulunguwe tu. Mwimwi nimumanye kukala, ni baha yuyat'u ariye k'adzisikira una makosa ahendapho nenore aronaro ni ra haki.
45014023	Ela mut'u achirya ut'u na chilili, Mulungu unamulamula una makosa. Maana, undakala uhenda ut'u urio unakuluphira ni ui, na yeyosi ahendaye ut'u wowosi urio unaukuluphira ni ui, unahenda dambi.
45015001	Ndo siswi hurio hudzikomala chiroho, hunahenzwa huuvumirireni o unyonge wa ajeso ario ni atsanga, na hunahenzwa huts'ituweni wa kuhenda go gahuhamirago siswi enye tu.
45015002	Its'iphokala, chila mumwenga wehu unahenzwa amuhamye munziwe, kwa kumuhendera madzo kwa ta ajengeke chiroho.
45015003	Siswi hunahenzwa huhende vivyo, kwakukala, ta ye Jeso K'irisito, chisha k'ahendere maneno gokala gamuhamira yiye mwenye bahi. Gakwe gohenda ganagwa sawa na Maandiko ga Mulungu gaambago, "Gosi gogombwa ni at'u phokala anakwifya, bee vivi gadziniuyira mimi."
45015004	Na gosi garigo mo Maandikoni ga Mulungu gáandikwa kwa gahufunze siswi. Gago ganahutiya moyo, na ganahuhenda hukale na kuluphiro vivi hutarizavyo na kuvumirira golagwa ni Mulungu.
45015005	Mimi ninamuvoya Mulungu ariye ndiye ahutiyaye moyo, na ndiye ahuhendaye hukale avumiriri kukala, amuhende mosi mwerekezane, vyo mutuwavyo mufano wa Jeso K'irisito,
45015006	kwa ta mwimwi mosi mugwirane chivimwenga mumulike Mulungu, Abaye Bwana wehu Jeso K'irisito.
45015007	Kwa vivyo enehu a chijeso, mwimwi kubaliyanani dza Jeso K'irisito arivyomukubali, na vivyo vinamuhenda Mulungu alikwe.
45015008	Maana, ninamwambira mino kukala, Jeso K'irisito wákudzaahikirahikira Ayahudi konyesa kukala, Mulungu unagachimiza jeri goalaga akare a Ayahudi.
45015009	Na chisha, aahende at'u a makabila manjine amulike Mulungu, kwakukala, una mbazi nao. Maneno gago ganagwa sawa na Maandiko ga Mulungu gaambago, "Kwa vivyo, mimi nindakulavira mumvera uwe kati ya at'u a makabila manjine, na phapho, nikwimbire mira ya kukulika uwe."
45015010	Fungu rinjine ra Maandiko ga Mulungu rinaamba, "Hamirwani chivimwenga na at'ue mwimwi at'u a makabila manjine!"
45015011	P'ande yinjine vivyo ya Maandiko ga Mulungu yinaamba, "Mulikeni Bwana mwimwi at'u a makabila manjine mosi, na at'u a viryomo vyosi naamulike."
45015012	Na mugomvi wa Mulungu Isaya naye wáandika vivi, "Kundakudza mut'u wa mudzungu wa Jese, na yiye undakala mutawali, aatawale at'u a makabila manjine, na ao andamukuluphira."
45015013	Ndo ninamuvoya Mulungu ye amuhendaye mukuluphire kukala, amuhende muhamirwe muno, na mukale na reri kwa munamukuluphira Jeso, na phapho Roho wa Mulungu amuhende mukaze kukuluphira muno kuchirira widimiwe.
45015014	Enehu a chijeso, mimi mwenye mwiri nina kanuni mwimwi namwi mu at'u adzo muno, munagamanya t'ot'ot'o go muhenzwago muhende, na kwa vivyo, munaidima kukanyana.
45015015	Elako, maneno manjine mumu baruwani nidzimwandikira lwazu-lwazu kwa nimukumbikize. Mimi nidzihenda vivyo, kwakukala, Mulungu wánip'a chipaji
45015016	cha kukala kuhani wa Jeso K'irisito niahikirehikire at'u a makabila manjine. Mimi vivi ninahenda kazi ya chikuhani kwa kwasumurira Nguma Mbidzo ya Mulungu, kwa ta ao at'u a makabila manjine, akale dza sadaka yimuhamirayo Mulungu, kwakukala, Roho wa Mulungu wáatakasa.
45015017	Ndo mimi nina ngulu kwa gohendwa ni Jeso K'irisito kuchirira mimi kwenye yo kazi yangu ya kumuhikirahikira Mulungu dza kuhani.
45015018	Na mimi ts'indagomba manjine kamare ta nigomba dzulu ya gohendwa ni ye Jeso K'irisito, go ga kunihenda niahende at'u a makabila manjine amogophe Mulungu. Mino ao náahenda amogophe Mulungu kwa goambira, gogahenda, na
45015019	kwa widimi wa vilinge na maut'u-maut'u ga kwangalaza, garigo gáhendwa kuchirira widimi wa Roho wa Mulungu. Ndo mimi nidzizunguluka chila phat'u kusumurira Nguma Mbidzo dzulu ya Jeso K'irisito, kwanzira Jerusalemu ta jimbo ra Iliriko.
45015020	Na chisha, rangu nirazaro kwenda mimi P'aulo, bee ni kusumurira Nguma Mbidzo kut'u kuriko at'u k'aadzangwe kuyisumurirwa yo Nguma Mbidzo dzulu ya Jeso K'irisito, kwa ta nits'idze nikakala dza kwamba ninajenga nyumba yoanzwa ni mut'u munjine.
45015021	Gago ganagwa sawa na Maandiko ga Mulungu gaambago, "At'u ario k'aasumuririrwe ngumaze, andaona, na o at'u ario k'aadzangwe kusikira ngumaze, ndio ondomanya."
45015022	Mimi nina k'ano nyinji zodzaza kudza kwenu, ela gago ga kuzunguluka ndigo godzonigwira.
45015023	-
45015024	Ela mimi vivi nina mipango ya kudza kwenu, maana, yo kazi yokala ninahenzwa niyihende kuku niriko, vivi náyimala, na kamare ta náanza p'indi ko kuhenza kudza ko kwenu. Mimi nindakala na charo cha kwenda its'i ya Sipania. Na mupango wangu ni kwamba, nichikala ninenda kuko, nindachira na ko kwenu huhamirweni phamwenga kwa chiwango, na chidzako munaavize na charo changu cha kwenda ko Sipania.
45015025	Ela vivi mimi ni charoni nenda Jerusalemu, kwendaaphirikira wavizi at'u a Mulungu.
45015026	Wavizi uu ulaa kwa ajeso a majimbo ga Makedonia na Akaya, ario áamula kulavya enye na raha, kwa a-aavize ajeso ario Jerusalemu.
45015027	Ao áhenda vivyo na raha, na ni haki ao kwaaviza ao. Maana, kwahivira at'u a makabila manjine áphokera manoso ga chiroho kuchirira Ayahudi, ao nao anahenzwa a-aavize Ayahudi kwap'a gao arigo ana haja nago vivyo.
45015028	Ndo mimi nichimala yiyi kazi ya kuhakikisha nidziap'a Ayahudi p'esa zao zosi zotsangirwa, nindaanza charo changu cha kwenda Sipania, ela nindachira na ko kwenu.
45015029	Mimi ninamanya kukala, nichidza kuko kwenu, nindamuhenda munoswe muno ni Jeso K'irisito.
45015030	Ela ninamuvoya vivyo enehu a chijeso kwa dzina ra Bwana wehu Jeso K'irisito kukala, mudine kunivoyera Mulungu, na mimi mwenye nami nidzidina kuvoya. Gago gahendeni kwa vyo hwidimiswavyo kuhenzana ni Roho wa Mulungu.
45015031	Mwimwi nivoyerani kukala, nits'ihenderwe ui wowosi ni o at'u ots'okuluphira Jeso K'irisito kuko its'i ya Judea, na kukala, ajeso a Jerusalemu nao, akaukubali uu wavizi wangu oahendera.
45015032	Gago gachihendeka na Mulungu achihenza, mimi nindakudzakala na ukati udzo na mwimwi, na noye.
45015033	Mulungu ariye ndiye ahuhendaye hukale na reri, naakale namwi mosi! Amina.
45016001	Enehu a chijeso, mimi ninahenza nimumanyise ndugu yehu wa chijeso wa chiche Fibi. Yiye unahikirahikira kanisa ririro mudzi wa K'enikireya.
45016002	Ndo yiye achifika kuko kwenu, muphokereni kwa dzina ra Bwana, kwakukala, vivyo ndivyo ajeso ahenzwavyo aphokerane. Na chisha, achihenza wavizi wowosi kulaa kwenu, mwavizeni kwakukala, yiye mwenye mwiri bee, mimi udzinaaviza, na udzaaviza ta anjine anji.
45016003	Kuko nilamusirani ndugu zangu a chijeso, P'irisila na mulumewe Akula. Ao hunahenda kazi mwenga ya kumuhikirahikira Jeso K'irisito,
45016004	na ákala razi ta kufa kwa dzulu yangu. Mimi ninaalavira mumvera muno ao, na ta o at'u a makabila manjine osi ario ni ajeso nao, anaalavira mumvera muno vivyo.
45016005	Nilamusirani ta o ajeso avoyao kwao mudzini. Nilamusirani musena wangu Ep'aineto nimuhenzaye muno. Yiye ndiyekala mut'u wa kwanza kumukuluphira Jeso K'irisito ko jimbo ra Asiya.
45016006	Nilamusirani Maryamu, ariye uhenda kazi na chadi kwa dzulu yenu.
45016007	Nilamusirani Ayahudi asena, Andironiko na Junia, ario hwákala jela hosini. Ao a kati ya o ahumwa a Jeso a widimi amanyikanao muno, na mimi ninaokoka, ao ákala adzokoka kare.
45016008	Nilamusirani Amupiliyato. Yiye ni mwenehu wa chijeso nimuhenzaye.
45016009	Nilamusirani Uribano na Sitaku. Uribano hunahenda kazi mwenga ya kumuhikirahikira Jeso K'irisito, na Sitaku ni musena wangu nimuhenzaye.
45016010	Nilamusirani Apele, ariye unamanyikana kukala, unamukuluphira Jeso K'irisito jeri, na nilamusirani vivyo adamungwa a Arisitobulo.
45016011	Nilamusirani Muyahudi musena Herodiyona, na adamungwa a Narikisi ario ni ajeso.
45016012	Nilamusirani ndugu zangu a chijeso a chiche, T'irufena, T'irufosa na P'erisi nimuhenzaye. T'irufena na T'irufosa anamuhikirahikira Bwana na chadi, na P'erisi wámuhikirahikira Bwana na chadi muno.
45016013	Nilamusirani Rufo na ameye. Rufo ni mut'u yetsagulwa amuhikirehikire Bwana, na ye ameye ni muchet'u yedzekala achinihenderat'o ta dza kwamba ni mwanawe mwenye.
45016014	Nilamusirani Asunikirito, Filegoni, Herime, P'atiroba, Herima, na o ndugu zehu a chijeso osi ario phamwenga na ao.
45016015	Nilamusirani Filologo na Juliya, Nerea na nduguye wa chiche, Olimupa na o ndugu zehu osi a chijeso ario phamwenga na ao.
45016016	Ajeso osi kuku anamulamusa, na mwimwi namwi lamusanani kwa kupigana busu takatifu.
45016017	Enehu a chijeso, mwimwi ninamukalata kukala, mudzimanyirire na ao at'u arehao mugavikano, na kwayaza ajeso kwa kupinga go mafunzo gofunzwa mwimwi. At'u ao muts'igwirikane nao, kwakukala,
45016018	k'aamuhikirahikira Bwana wehu Jeso K'irisito, ta o ahenda go gaahamirago ao enye tu. At'u ao anagomba maneno madzo na kulika-lika at'u ots'oyuga kulemba.
45016019	Ela mino mwimwi munanihamira, kwakukala, munamogopha Bwana jeri ta gago ganamanywa ni chila mut'u. Ndo ninamuvoyera mukale na hekima ya kuhenda madzo maphuphu, na mwenderere kuts'ahenda mai kamare.
45016020	Na phapho Mulungu ariye ndiye ahuhendaye hukale na reriye, undamupinduwa Shetani sambi na amwike ts'ini zenu, konyesa urimwa. Bwana wehu Jeso K'irisito naenderere kumuhats'a.
45016021	T'imoti, muhendikazi wa Bwana musena, unamulamusa. Ano Lukiyo, Jasoni na Sosipatiro, ario ni Ayahudi asena, anamulamusa vivyo nao.
45016022	Mimi T'eritiyo yedzegwirwa ni P'aulo nimwandikire yiyi baruwaye, ninamulamusa nami kwa dzina ra Bwana.
45016023	Gayo, ariye mimi P'aulo nikala kwakwe, na chisha ajeso avoya phapha phakwe vivyo, unamulamusa. Erasito, ariye ndiye mwiki wa p'esa za uu mudzi unamulamusa. Ndugu yehu wa chijeso Kwarito unalamusa vivyo naye.
45016025	Enehu a chijeso, siswi nahumulikeni Mulungu, kwakukala, yiye ndiye aidimaye kumuhenda mwenderere kugwiririra kuluphiro renu kinyi. Gago ndigo gangu godzokala nichigagomba mo mwangu kusumurirani Nguma Mbidzo. Yiyi Nguma Mbidzo yi dzulu ya Jeso K'irisito, na ndio udzumbe okala k'aumanywa kulaa kare na kare.
45016026	Ela vivi, Mulungu wáung'azira siswi kwa kumuhuma Jeso K'irisito. Na ta Maandiko ga agomvi a Mulungu gáusema chimbere, na vivi niusumurirwe kwa at'u a viryomo vyosi, dza Mulungu ariyeko ta kare na kare arivyolagiza, kwa ta ao at'u amukuluphire Jeso na kuno anamogopha.
45016027	Ndo nahumulikeni ta kare na kare ye Mulungu, kwakukala, yiye ndiye Mulungu wa jeri hicheye tu, mwenye hekima yosi. Siswi nahumulikeni ta kare na kare, kwa gohuhendera kuchirira Jeso K'irisito! Amina.
46001001	Ni mimi P'aulo yeihiwa nikale muhumwa wa widimi wa Jeso K'irisito kwa henzo ra Mulungu, na nina mwenehu wa chijeso Sositene.
46001002	Hunamwandikira mwimwi at'u a Mulungu a mudzi wa Korito, murio Mulungu wámuhenda muriche ga dunia kwa njira ya Jeso K'irisito kwa mukale at'ue, phamwenga na at'u osi chila phat'u ario anamwabudu Bwana wehu Jeso K'irisito, ariye ta ao nao ni Bwana wao.
46001003	Abayehu Mulungu na Bwana Jeso K'irisito naamuhats'e, na amuhende musagale na reri yao.
46001004	Ninamulavira mumvera Mulungu wangu ukati wosi kwa dzulu yenu, kwakukala, yiye wámuhats'a kwa njira ya Jeso K'irisito.
46001005	Mwimwi mwákuluphira Jeso K'irisito, naye Mulungu achimup'a madzo gosi. Vivyo ni kwamba, mwájaliwa widimi wosi wa kusumurira nenore, na muchifunulirwa maneno gosi ga chiroho, na
46001006	vivyo vinaonyesa o udzumbe dzulu ya Jeso K'irisito uhenda mizi ya ndani mwenu myoyoni.
46001007	Ndo vivi mutarizavyo Bwana wehu Jeso K'irisito auye, k'akuna ta chipaji chimwenga chenye cha Mulungu, muricho k'amunacho.
46001008	Na Mulungu undamwidimisa kugwiririra kuluphiro renu kinyi ta musindikizo, kwa ta ts'iku ya kuuyakwe muts'idzeonewa na makosa.
46001009	Mulungu yemwiha mwimwi mukale na umwenga na Mwanawe Jeso K'irisito, ariye ni Bwana wehu, unakuluphirika.
46001010	Enehu a chijeso, ninamuvoya mosi kwa dzina ra Bwana wehu Jeso K'irisito kukala, mwerekezane. Mwimwi ts'igavyaneni maduu-maduu, its'iphokala, kalani at'u amwenga enye azo mwenga, na lengo mwenga.
46001011	Mimi náambirwa lwazu ni anjine a at'ungwa a Kiloe kukala, mwimwi k'amwerekezana kuko.
46001012	Na kumwambira lwazu-lwazu ni ninaamba: chila mumwenga wenu kuko unagomba gakwe. Anjine achigomba anaamba, "Sino hu anafunzi a P'aulo," anjine o anaamba, "Sino hwa Apolo," anjine kahiri anaamba, "Sino hwa P'etero," na anjine o anaamba, "Sino hwa K'irisito."
46001013	Ndo akale ye Jeso K'irisito ts'i mumwenga? Mino P'aulo ndimi yeulagwa kwa kukot'wa misumari musalabani kwa dzulu yenu? Hebu muriphobatizwa, mwábatizwa kwa dzina rangu?
46001014	Ninamulavira mumvera Mulungu kwakukala, mimi ts'ibatizire mut'u munjine yeyosi kati yenu, its'iphokala, K'irisipo na Gayo tu.
46001015	Na náhenda vivyo kwa ta kuts'ilairire mut'u akaamba wábatizwa kwa dzina rangu.
46001016	(Aa! Nidzikala nidzinyala, ela vivi nidzikumbikira kukala, námubatiza Sitefana na adamue nao, na ninaona k'akuna munjine yemubatiza ta ni ao tu.)
46001017	Maana, Jeso K'irisito k'anihumire nibatize. Yiye wánihuma nisumurire Nguma Mbidzo, chisha, phots'ohumira hekima ya chidamu kwa ta chifo cha Jeso K'irisito musalabani chits'ilaviwe widimiwe.
46001018	Ni jeri kukala, at'u ahangamikao anawona udzumbe dzulu ya chifo cha Jeso musalabani ni ut'u ots'o ganjira, ela kwehu siswi hutivywao, hunaona jisi Mulungu arivyo na widimi.
46001019	Vivi vinagwa sawa na Maandiko ga Mulungu gaambago, "Nindabananga mipango ya at'u adzonao ana hekima, na o ulachu wa o adzonao ni alachu, niuhende uzuzu."
46001020	Ndo chikala maneno gandakala vino, ano adzonao ana hekima, at'u a visomo na alumbi phano duniani, kuno kumanya kwao, kunda-aaviza nani? Ujeri ni kwamba, Mulungu wáng'aza kukala, hekima ya chidamu kwakwe ni uzuzu.
46001021	Maana, Mulungu kwa hekimaye, wáahenda at'u ats'imumanye kwa njira ya hekima yao ya chidamu. Kurichisakwe, Mulungu wáamula kuhumira uu udzumbe huusumurirao, urio anjine anawiha ni uzuzu, kwa aativye o aukuluphirao.
46001022	Ayahudi anahenza ahenderwe dalili ya konyesa kukala Mulungu unahenda kazi. Na Ayunani alola hekima ya chidamu;
46001023	ela sino hunasumurira dzulu ya Jeso K'irisito yeulagwa kwa kukot'wa misumari musalabani. Udzumbe uu ni chikwazo kwa Ayahudi, na o at'u a makabila manjine anawona ni uzuzu.
46001024	Ela kwa arat'u oihiwa ni Mulungu, akale ni Ayahudi hebu Ayunani, kwao Jeso K'irisito ndiye ye ang'azaye kukala, Mulungu una widimi na hekima.
46001025	Maana, gaga ga Mulungu gaonewago ni uzuzu, gachira hekima ya chidamu, na ko konewako ni kuts'adziidima kwa Mulungu, kuchira mukotse wa anadamu.
46001026	Enehu a chijeso, lilikanani hali muriyokala phokala Mulungu k'adzangwe kumwiha. Ni achache kati yenu okala ana hekima dza at'u a dunia alilikanavyo, ts'i anji okala ana widimi, hebu okala alaa nyumba za at'u amanyikanao.
46001027	Ela Mulungu wátsagula at'u ots'o visomo phapha duniani, kwa ta o a hekima aifyike, na achitsagula at'u ots'o widimi, kwa ta enye widimi aifyike.
46001028	Na wátsagula arat'u alaao nyumba za at'u a kuts'adziidima, aphurywao na aonewao dza kwamba ts'i at'u phapha duniani, kwa ta aalavye vyeo aa aonewao ana tende.
46001029	Mulungu wáhenda vivyo, kwa ta kuts'ilairire mut'u ta mumwenga ariye unaidima kudziunula mbereze.
46001030	Mulungu ndiye chanzo cha mazagazi gehu ga kumulola Jeso K'irisito, na chisha, ndiye yemuhenda Jeso ahurehere hekima kulaa kwakwe. Ndo Mulungu wáhuphokera dza enye haki, wáhuhenda hukale at'ue atakatifu, na huchiikwa tsare kwa njira ya yuyu Jeso K'irisito vivyo.
46001031	Gaga gohendwa ni Mulungu gáchimiza go Maandikoge gaambago kukala, "Ahenzaye kudziunula, naadziunule kwa gohenderwa ni Bwana."
46002001	Enehu a chijeso, mimi niriphokudza kwenu kudzamusumurira udzumbe wa Mulungu okala p'indi k'aumanywa, ts'ihumirire hekima ya chidamu, hebu kudzonyesa kwa maneno gangu nina chisomo.
46002002	Mino kabila kudza kwenu, nákala nidzamula kare kuts'agomba manjine, ta its'iphokala udzumbe dzulu ya Jeso K'irisito yefa musalabani tu.
46002003	Ndo ukati niriphokudza kuko kwenu, hali yangu yákala yi phots'i, na nichikala ninatetema kwa woga.
46002004	Na niriphomusumurira Nguma Mbidzo, ts'ihumirire maneno ga kulembalemba ga hekima ya chidamu. Kurichisakwe, niriphogomba, Roho wa Mulungu wáng'aza widimiwe,
46002005	kwa ta o widimi wa Mulungu umuhende mumukuluphire Jeso K'irisito, ela ts'i hiyo hekima ya chidamu.
46002006	Ela ta vivyo, hunagomba maneno ga hekima kwa arat'u ariokomala chiroho; ela hekima yiyo ts'i ya chidamu, hebu ya atawali a phapha duniani, ario andalaviwa vyeo.
46002007	Sino go maneno gehu ga hekima hugagombago galaa kwa Mulungu, na ga dzulu ya o mupango wa Mulungu wa kukala, hudze husagale naye. Mupango uu wáchizwa ni Mulungu hangu urumwengu k'audzangwe kuumbwa kukala udze uhufaidishe, ela wákala k'aumanywa ni adamu pho p'indi.
46002008	Na k'akuna ta mumwenga wa atawali phapha duniani yeyimanya hekima yiyi, kwakukala, kala áyimanya, k'aangamukot'ere misumari musalabani Bwana mwenye ubomu wosi.
46002009	Ela gago gáchimiza Maandiko ga Mulungu gaambago, "Garat'u gokala k'agadzangwe konewa, hebu kusikirwa ni mut'u, garat'u gokala ta k'akuna aazaye kukala gandalairira, ndigo gago arigo Mulungu wáabambanyira at'u amuhenzao."
46002010	Ela Mulungu wámuhenda Rohowe ahung'azire siswi o mupangowe. Maana, ye Roho wa Mulungu unamanya chila chit'u ta maneno ga Mulungu ga moyoni.
46002011	Maneno ga mut'u gosi gamanywa ni rohoye, na ndo sawa na ga Mulungu gosi nago, gago gamanywa ni ye Rohowe.
46002012	Siswi k'ahuhewerwe roho wa chidunia, ela hwáhewa Roho wa Mulungu kwa hugamanye goajaliwa ni Mulungu.
46002013	Ndo siswi hufunzapho dzulu ya goajaliwa ni Mulungu, hulongozwa ni ye Roho wa Mulungu, kwambira at'u maneno dzulu ya goajaliwa, chisha, kwa kuhumira maneno huhewago ni ye Roho, ela k'ahuhumira hekima ya chidamu.
46002014	Mut'u yets'e Roho wa Mulungu, k'aidima kuphokera maneno ga Roho wa Mulungu. Maana, kwakwe mut'u dza yiye, maneno gago ni ut'u ots'o tende kamare, na k'agamanya. Mut'u ugamanya gana tende tu chikala ye Roho wa Mulungu unasagala mwakwe ndani.
46002015	Mut'u mwenye Roho wa Mulungu unaidimiswa kumanya gosi, ela ye mwenye, k'akuna mut'u amanyaye gakwe,
46002016	dza Maandiko ga Mulungu gaambavyo kukala, "K'akuna mut'u aidimaye kumanya maazo ga Bwana Mulungu, k'akuna mut'u aidimaye kumup'a utumia yiye."
46003001	Ela mimi nákala ts'iidima kugomba namwi dza nigombavyo na at'u ario a chiroho, mwimwi enehu a chijeso. Mimi yánibidi nigombe namwi dza at'u ario ni atsanga Jesoni, na acherio kusagala chimwiri.
46003002	Ndo mimi yánibidi nimurise muswa ela ts'i kumurisa wari kwakukala, ukati uo mwákala k'amwidima kurya wari, na ta vivi chisha, k'amwidima kurya wari vivyo,
46003003	maana, mucheri kusagala chimwiri. Mwimwi munashindana na munapigana. Ndo, vyo bee ts'iko konyesa kukala mu chimwiri jeri, na munahenda go ga chidunia?
46003004	Maana, anjine kati yenu anaamba, "Sino hu anafunzi a P'aulo," na anjine o anaamba, "Sino hwa Apolo," ndo, vyo bee ts'iko konyesa mu chimwiri jeri?
46003005	Na kwani, mino P'aulo na ye Apolo hunani sana? Siswi hu ahendikazi a Mulungu tu hurio Mulungu wáhuhumira kumuhenda mwimwi mumukuluphire Jeso K'irisito, na chila mumwenga wehu, unahenda kazi yohewa ni Bwana.
46003006	Mimi ndimi yephanda, Apolo ye achimwagira madzi yo mimera; ela Mulungu ndiye yeyikuza mimera yiyo.
46003007	Ndo mimi muphandi na ye mumwagiri wa madzi, bee ts'iswi a halahala. Wa halahala ni Mulungu tu kwakukala, ndiye ayikuzaye yo mimera.
46003008	Mimi muphandi na ye mumwagiri, bee lengo rehu ni mwenga, its'iphokala tu chila mumwenga wehu undanoswa kutuwirizana na kaziye yoyihenda.
46003009	Ndo mimi na yiye hu ahendikazi a Mulungu, na mwi namwi munga dza munda wa Mulungu na nyumba yijengwayo ni ye Mulungu vivyo.
46003010	Ndo mimi náhumira o widimi ohewa ni Mulungu, na dza fundi wa nyumba jeri, nátsimba musinzi, na vivi at'u anjine anaunuriza kujenga pho musinzini, ela chila mut'u naadzimanyirire na vyo ajengavyo.
46003011	Maana, Mulungu wákala udzimwika kare Jeso K'irisito hicheye tu kukala o musinzi. Ndo k'akuna mut'u aidimaye kutsimba musinzi unjine.
46003012	At'u anaunuriza kujenga pho musinzini na dahabu, feda hebu mawe ga gali muno. Anjine o anahumira mihi, nyasi hebu mikangaga.
46003013	Ela kazi ya chila mut'u yindaonewa lwazu-lwazu yo ts'iku yiriyo Jeso K'irisito undauya kudzalamula. Maana, ts'iku yiyo kundakala na moho ondochirira kazi ya chila mut'u ta yimanywe udzowe.
46003014	Ndo yendekala udziunuriza kujenga pho musinzini na miyo yiriyo k'ayiphya, undanoswa ni Mulungu.
46003015	Ela ye ariye kaziye yindaphya, h'aya bee ye undakala wátsoka bule, na ta aripho ye mwenye undativywa, ela undakala dza mut'u yedzezeruka.
46003016	Vino bee mukale k'amumanya mwimwi kukala munga dza hekalu ra Mulungu, na Rohowe unasagala mwenu ndani?
46003017	Ndo mut'u abanangaye hekalu ra Mulungu, Mulungu naye undamuhangamiza mut'u yiye kwakukala, hekalu ra Mulungu ni takatifu, na mwimwi ndimwi murio mu hekalure.
46003018	Na mut'u naats'idzilembe. Chikala phana mut'u kati yenu adzonaye una hekima phapha duniani, bee ni baha myazo yiyo yimulae mut'u yiye, na adziike dza muzuzu, na ndipho undakala na hekima jeri.
46003019	Maana, chirat'u chonewacho ni at'u a chidunia kukala ni hekima, kwa Mulungu ni uzuzu. Na chisha, Maandiko ga Mulungu ganaamba, "Bwana wagwira at'u adzonao ana hekima mo mwao ulachuni."
46003020	Na chisha, Maandikoge manjine ganaamba, "Bwana unamanya kukala, myazo ya at'u adzonao ana hekima, k'ayina tende."
46003021	-
46003022	Ndo mut'u naats'ihende ngulu kwa kukala mwanafunzi wa mut'u fulani. Maana, chila mut'u ni wenu. Kala mimi P'aulo, Apolo hebu P'etero, na chila chit'u nacho ni chenu vivyo, kala urumwengu uu, mazagazi na chifo, maneno ga vivi na gadzago, gosi ni genu.
46003023	Na mwimwi enye mu at'u a Jeso K'irisito, na Jeso K'irisito naye ni wa Mulungu.
46004001	Enehu a chijeso, at'u niamanye kukala, siswi hu ahendikazi a Jeso hurio Mulungu wáhup'a kazi ya kusumurira Nguma Mbidzo ya kutivya yokala p'indi k'ayimanywa.
46004002	Na siswi ohewa kazi yiyo ni kwamba, hunahenzwa huhende kazi yehu kukuluphirika.
46004003	Ndo ta mwimwi mukanilamula, hebu nikaphirikwa kotini ni mut'u munjine yeyosi, chisha mino gago k'aganiuhusa, na mimi mwenye nami ts'idzilamula.
46004004	Mimi mwenye ninadzona ts'ina kosa rorosi, ela vivyo ts'i kwamba vinaimanisha kukala ts'ina ila jeri kwakukala, Bwana ndiye ye anilamulaye.
46004005	Ndo ts'ilamuleni mut'u yeyosi mwimwi na ukati wa ulamuli k'audzangwe kufika. Bwana achiuya, undakudzang'aza njama zihendwazo dzizani, na garigo myoyoni mwa at'u osi. Na phapho Mulungu naye undamulika chila mumwenga kutuwirizana na vyo arivyo.
46004006	Enehu a chijeso, nidzimwambira maneno gago gosini kwa kudzihadza mimi na Apolo dza mufano, kwa ta mwimwi muyimanye yo maana, ya musemo uu wambao, "Muts'ivuke muphaka wa goandikwa." Na ndo ta naphats'ilairire mut'u kati yenu akahenda ngulu kwa ni mwanafunzi wa mut'u fulani, na phapho amuphurye munjine.
46004007	Mwimwi ts'idzoneni muna tende kuriko anjine, maana, vivi vipaji vyenu vyosi murivyo navyo bee mwáhendaajaliwa navyo ni Mulungu. Ndo kwadze sambi muhende ngulu dza kwamba vyo murivyo navyo, bee ni ut'u outsakula enye, ela ts'i maajaliwa?
46004008	Mwimwi munadzona mudzikomala kare chiroho, ela ujeri ni kwamba k'amudzangwe kamare. Heka mwi munadzona mudzikala kare afalume phots'o siswi? Mimi ninaaza mukale mu afalume jeri, hutawaleni phamwenga!
46004009	Mimi vyangu nonavyo ni kukala, siswi ahumwa a Jeso a widimi hunga dza kwamba Mulungu wáhwika hukale at'u a ts'ini kamare. Siswi hunga dza at'u olamulwa kunyongwa, na at'u na malaika anahulolera dza vinyago.
46004010	Siswi hudzikala dza azuzu kwa dzulu ya Jeso K'irisito, ela mwi munadzona muna hekima kare! Hu anyonge siswi, ela mwi ts'imwi enye mikotse vyo! Na at'u anahuphurya, ela mwi ts'imwi mwishimiwao vyo!
46004011	Siswi ta ukati uu chisha, huna tabu ya chakurya na madzi, hudzimala nguwo, at'u anahupiga, hu at'u a rero hipha, machero hiphara ta k'ahuna nyumba zehu enye,
46004012	na hunaturika kuhenda kazi k'omu-k'omu kwa hupate gehu hurigo hunago haja enye. At'u ahulaphizapho, sino hunaavoyera madzo, ahuhenderapho mauku, sino hunavumirira,
46004013	na ahuhadzapho na mai, sino hunagomba nao t'ot'ot'o. At'u phapha duniani anahwona dza vidudu na nongo ta rero.
46004014	Enehu a chijeso, gaga nimwandikirago bee ninamwandikira kwa nimufunze dza anangu enye niahenzao, ela ts'i kwamba ninahenza nimutiye waibu.
46004015	Maana, ta mukakala na at'u a kumufunza udzumbe dzulu ya Jeso anji dzadze, chisha mwi manyani abayenu wa chiroho ni mumwenga tu. Na mimi ndimi abayenu wa chiroho kwakukala, mwimwi mwámukuluphira Jeso K'irisito kwa yo Nguma Mbidzo yomusumurira mimi.
46004016	Ndo anangu a chiroho, ninamuvoya mutuwe mufano wangu.
46004017	Gago ndigotuma ta nichimuhuma T'imoti, mwanangu wa chiroho nimuhenzaye, na ni muhendikazi wa Bwana akuluphirikaye, adze kuko kwenu kudzamukumbikiza vyangu nituwavyo mafunzo ga Jeso K'irisito, na gago ndigo nifunzago chila kanisa chila phat'u.
46004018	At'u anjine kati yenu anaona dza kwamba ts'indauya kahiri ko kwenu, na ndo ta anadziunula.
46004019	Ela Bwana achihenza, nindauya sambi kuko kwenu; na phapho ndipho nindamanya mwenye go gao aidimago kuhenda konyesa kukala, anamukuluphira Jeso K'irisito ao adziunulao, ela ts'i maneno maphuphu tu.
46004020	Mimi ninaamba vivi kwakukala, Ufalume wa Mulungu ts'i maneno maphuphu, ela ni kukala na widimi.
46004021	Ndo mwimwi tsagulani enye. Munahenza nichidza ko kwenu, nidze chisiru, hebu nidze na kumuhenza na kukala mup'ore kwenu?
46005001	Mimi náambirwa kukala, mumwenga wenu unazinga, na kuzinga kuko ni kui muno ta kwa at'u ario ts'i ajeso. Mimi náambirwa kukala, mukuluphiri yiye wátorosa mesomoye!
46005002	Ndo ninamuuza sambi, heka at'u mwi munadziunula chikala mut'u ye ucheri mwenu duuni? At'u mwimwi munawirya mumushononekere mut'u yiye ahendaye gago, na mumutenge.
46005003	Mimi ta niripho ni kure namwi chimwiri, ela chiroho hu phamwengani. Ndo mimi mut'u yiye wa kuhenda riro neno ii, nidzimulamula kare kwa dzina ra Bwana Jeso una makosa, na ta kalapho ni ko kwenu, chisha ningari kumulamula dza vivi vyodzomulamula.
46005004	-
46005005	Mwimwi namwi murundikanapho kwa dzina ra Bwana, nindakala phamwenga namwi chiroho, na phapho mut'u yiye nimumulavye kwa widimi wa Bwana atawalwe ni Shetani. Kuko zo t'amaaze mbii zindabanangwa kwa ta phanjine Jeso K'irisito achiuya, rohoye ni kutiya.
46005006	At'u mwimwi ts'idziunuleni na mumwenga wenu wázinga! Mimi nina kanuni munamanya kukala, hamira ch'ach'e uchiyitsanganya phamwenga na unga wa nganu daba mwenga, ni kukolea unga wosi.
46005007	Ndo mwimwi mutengeni yiye wa dambi yiriyo dza hamira, ats'idze akamubananga, na phapho mundakala dza mikahe yots'otiywa hamira. Mwimwi mu vivyo kare kwakukala, Jeso K'irisito wálaviwa kare sadaka dza mwanagonzi wa kuusira ts'ikuk'uu ya P'asaka.
46005008	Ndo huusapho yiyi ts'ikuk'uu yehu, nahuyiuseni kwa kusagala mazagazi gamuhamirago Mulungu na kugomba ujeri, garigo ganga mikahe yots'otiywa hamira. Ela ts'i kwa kusagala mazagazi ga dambi na kuhenda mai kwakukala, gago ganga dza mikahe yotiywa hamira.
46005009	Mimi námwandikira kare mwimwi mo mwangu baruwani ya kwanza kukala, muts'igwirikane na azinzi.
46005010	Phapho mimi ts'i kwamba námwamba muts'igwirikane na at'u ario ts'i ajeso na anazinga, enye chidzitso, anyang'anyi hebu avoyao milungu ya vinyago, maana, mut'u achihenza kuts'agwirikana nao ao, bee ni ahendeuka kamare phapha duniani.
46005011	Rangu rokala ninaramba phapho ni kukala, muts'igwirikane na mut'u yeyosi adzambaye ni mujeso, ela kuzinga unazinga, una chidzitso, unavoya milungu ya vinyago, unaasingizira at'u mai, ni munwadzi na ni munyang'anyi. Ndo mukuluphiri muchimumanya u vivyo, bee ta kurya chisha, ts'iryeni naye.
46005012	-
46005013	Kala ni kazi ya kulamula at'u ario ts'i ajeso, yiyo ts'i kazi yehu. Ao andalamulwa ni Mulungu mwenye. Ela ano ajeso anziehu ano achihenda gago, nihwalamuleni kwakukala, ta Maandiko ga Mulungu ganaamba, "Mut'u achikala unaenderera kuhenda mai, mulavyeni mwenu duuni."
46006001	Enehu a chijeso, mujeso achikala una makosano na mujeso munziwe, gago naagaambire o ajeso anjine gagombwe gasire, ela ts'it'o kwendamushitaki kwa at'u ario ts'i ajeso.
46006002	Mukale k'amumanya mwimwi kukala, siswi ajeso ndiswi ondolamula at'u duniani? Bee, chikala sino ta ndiswi ondolamula at'u duniani, kwadze mushindwe ni kulamula gano maneno madide?
46006003	Siswi hundalamula ta malaika, na kwakukala, hundalamula ta malaika, huna haki muno ya kulamula ta gaga ga duniani.
46006004	Ndo mujeso akalapho una makosano na mujeso munziwe, gago muts'igaphirike kwendalumbwa ni at'u ario ta ga makanisani k'aagamanya.
46006005	-
46006006	Mimi nina kanuni kamare kukala, kati yenu mwimwi, bee k'aphakosa phana mumwenga ariye unaidima kugagomba ta gakasira maneno dza gago. Ndo mwimwi munadziifya mujeso amushitakipho mujeso munziwe kwa at'u ario ts'i ajeso alamule malau gao.
46006007	Uo ut'u wa kukala munashitakiyana, bee unaonyesa kukala, vivi munashindwa ni kusagala vyo ajeso ahenzwavyo asagale. Ndo mujeso akoswapho na aphokwapho chakwe ni mujeso munziwe, ni baha kuvumirira kuriko kushitakiyana.
46006008	Ela mwi k'amuvumirirana ta munakosana, na kuphokana vit'u mwimwi ajeso na ajeso!
46006009	Bee, ninamukanya mino kukala, at'u ai k'aandaphenya Ufalumeni kwa Mulungu. Ndo muts'idzilembe mukaona kukala, munaidima kuhenda mai na mukendaphenya Ufalumeni kwa Mulungu vivyo! Maana, at'u adiya, avoyao milungu ya vinyago, azembe, ahendanao ache chinyume cha vyopangwa ni Mulungu,
46006010	aivi, at'u a chidzitso, anwadzi, asingizirao at'u mai na anyang'anyi, ao osi k'aandaphenya Ufalumeni kwa Mulungu.
46006011	Anjine kati yenu p'indi ákala a vivyo, ela vino Bwana Jeso K'irisito, na Roho wa Mulungu wehu ámuusira madambi genu tsetsetse, achimutsanganya na Mulungu, na achimuhenda mukale at'u a Mulungu kamare.
46006012	Enehu a chijeso, mwimwi muchigomba munaamba, "Siswi huna haki ya kuhenda neno rorosi," ela ninamwambira mino, ts'i gosi gaavizago at'u. Mwimwi munaamba, "Siswi huna haki ya kuhenda neno rorosi," ela nahuts'itawalweni ni chit'u chochosi.
46006013	Na chisha munaamba, "Mulungu wáika ndani yiphokere vyakurya, na vyakurya navyo wáviika viphokerwe ni ndani, na kuna ts'iku yiriyo Mulungu gago undagafunga." Ela vivyo k'aviimanisha mwiri wáikwa ukale wa udiya. Mwimwi ninamuhenza mumanye kukala, mwiri wáikwa kwa umuhikirehikire Bwana, na Bwana wákudza kwa ativye o mwiri.
46006014	Mulungu wámufufula Bwana kulaa kuzimu, na undahufufula ta siswi naswi kwa widimiwe.
46006015	Vino bee mukale k'amumanya mwimwi kukala, miiri yenu ni vilungo vya mwiri wa Jeso K'irisito? Munaona munaidima kuhwala chilungo cha mwiri wa Jeso K'irisito mukachigwizanya na mwiri wa hawa? Ts'igo kamare gago!
46006016	Hebu k'amumanya mut'u agwirikanapho na hawa, chimwiri ni kukala akala amwenga, maana, ta Maandiko ga Mulungu ganasema lwazu-lwazu kukala, "Muche na mulume andakala dza kwamba ni mut'u mumwenga."
46006017	Ela agwirikanaye na Bwana, chiroho ni kukala akala amwenga.
46006018	Ndo mwimwi richani udiya kamare! Dambi zinjine zosi zihendwazo ni mut'u zinazuru anjine, ela ahendaye udiya bee unauhendera dambi o mwiriwe wenye.
46006019	Chila mumwenga wenu mwiriwe ni hekalu ra Roho wa Mulungu. Yiye mwámuhewa ni Mulungu, na unasagala mwenu ndani. Miiri yenu vivi ts'i yenu.
46006020	Mwimwi mwa Mulungu kwakukala, yiye wámugula na achimuriphira tsetsetse. Ndo mwimwi miiri yenu yihendereni maneno ga kumuhenda Mulungu alikwe.
46007001	Enehu a chijeso, vivi nahuuyireni gara genu gokala ga mwenu baruwani yonandikira. Ni vidzo mut'u kuts'ahwala.
46007002	Ela, kwakukala, udiya uhenda muno, chila mulume naakale na muchewe mwenye, na chila muche naye, naakale na mulumewe mwenye.
46007003	Mulume niamup'e muchewe hakiye, na muche naye niamup'e mulumewe hakiye.
46007004	Maana, mwiri wa muche, mwenye ni mulumewe ela ts'i ye mwenye tu, na mwiri wa mulume nao, mwenye ni ye muchewe ela ts'i ye mwenye tu.
46007005	Alume na ache, mwimwi ts'ilafyaneni chilolwa. Muchikala k'amundakala phamwenga, nimukale mudzihendaerekezana kwa chiwango tu kwa mudzilavye kuvoya. Muchimala gago, munaidima kuuya phenu chilolwani, kwa ta Shetani ats'ipate njira ya kumujezera kwa kuts'aidima kwenu kudzidinisa.
46007006	Mimi ts'i kwamba ninalagiza mulume kuhwala, ela achikala unahenza kuhwala, naahwale.
46007007	Mino ninaaza kala at'u osi anasagala dza mimi; elako, chila mumwenga wáhewa chipajiche ni Mulungu. Mumwenga undamona una chipaji hichi, na munjine una chinjine.
46007008	Ndo ao alume ofererwa ni ache na magungu, nina-aambira mino kukala, ni vidzo ao ats'ihwale hebu kuhwalwa kahiri ta naakale dza mimi.
46007009	Ela achikala ao k'aaidima kudzidinisa, h'aya naahwale hebu ahwalwe, maana, vivyo vina baha kuriko kuyugika na ga ache na ga alume.
46007010	Dzulu ya ajeso ohwalana kare, nina amuri vivyo kwao, na amuri yiyo yálaviwa ni Bwana ts'i kwamba ninayilavya mimi. Amuri yenye yinaamba, muche naats'imuriche mulumewe;
46007011	na ta akamuricha, naats'ihwalwe ni mulume munjine, hebu auye adze aerekezane na mulumewe. Na mulume naye naats'imuriche muchewe vivyo.
46007012	Nina amuri vivyo kwa at'u anjine ario áhwalana, na amuri yiyi ninayilavya mimi kwakukala, Bwana k'ayilavire. Ndugu wa chijeso yeyosi achikala una muche ariye ts'i mujeso na ye muche u razi kwenderera kusagala na ye ndugu, ye ndugu naats'imuriche muche yiye.
46007013	Na muchet'u yeyosi ariye ni mujeso achikala naye mulumewe ts'i mujeso na yiye mulume u razi kwenderera kusagala na ye muche, ye muche naats'imuriche mulume yiye.
46007014	Mimi nidzamba vivyo kwakukala, mulume ariye ts'i mujeso, utiywa duu ra at'u a Mulungu kwa kugwizanywa na muchewe achikala ni mujeso. Na muche ariye ts'i mujeso naye, utiywa duu ra at'u a Mulungu kwa kugwizanywa na mulumewe achikala ni mujeso. Maneno gaga kala ts'i ga jeri, ana a avyazi ao angari kukala anga dza ana a at'u ario ts'i ajeso, ela vino Mulungu unaatiya kwenye duu ra at'ue.
46007015	Ela ta vivyo, mut'u ariye ts'i mujeso achilamula kumuricha ye muyawe ariye ni mujeso, yiye muricheni ende vyakwe, na ye mujeso yendekala urichwa, akale ni mulume hebu ni muche, u tsare kurichana naye, maana, Mulungu wámwiha musagale na reri.
46007016	Mumanyadze mwi ache murio mu ajeso kukala, mundaativya alume enu? Na mumanyadze mwi alume murio mu ajeso kukala, mundaativya ache enu?
46007017	Enehu a chijeso, chila mut'u naasagale kutuwirizana na vyopangirwa ni Bwana Jeso na vyokala, Mulungu ariphomwiha. Riri ndiro lagizo rangu nifunzaro makanisa gosi.
46007018	Ichikala mut'u wáihiwa ni Mulungu achikala ubit'wats'i kare, naats'idzambe k'abit'irwets'i; na ichikala ariphoihiwa ni Mulungu wákala k'abit'irwets'i kwa ni mut'u wa makabila rinjine, naats'ibit'wets'i.
46007019	Maana, ra halahala ni mut'u kutuwa malagizo ga Mulungu, ela ts'i ga yuno wábit'wats'i, hebu k'abit'irwets'i.
46007020	Ndo chila mumwenga naenderere dza arivyokala ts'iku ariphoihiwa ni Mulungu.
46007021	Mut'u achikala phokala unaihiwa ni Mulungu wákala ni mugulwa, nagats'imuyuge gago. Ela, achipata wasaa wa kukala akale tsare, bee nauhumire.
46007022	Mut'u achiihiwa ni Mulungu amukuluphire Bwana Jeso na ni mugulwa, kwa Bwana u tsare. Na mut'u achiihiwa ni Mulungu na u tsare, kwa ye K'irisito ni mugulwa.
46007023	Mwimwi Jeso wámugula na achimuriphira tsetsetse. Kwa vivyo, ts'ikaleni agulwa a mut'u munjine yeyosi.
46007024	Ndo enehu a chijeso, chila mumwenga mbere za Mulungu naaenderere kusagala dza virat'u vyokala, Mulungu ariphomwiha.
46007025	Enehu a chijeso, dzulu ya at'u ario k'aadzangwe kuhwala hebu kuhwalwa, Bwana k'alavire amuri, ela nindalavya utumia wangu kwakukala, Bwana wánonera mbazi, na kwa vivyo, ninakuluphirika.
46007026	Ndo nilolapho zizi ndai zodzanza kare, ninaona ni vidzo mulume kukala kare vyo arivyo.
46007027	Mut'u achikala wáhwala, naats'imuriche muchewe na achikala k'adzangwe, naats'ihwale.
46007028	Ela ta niripho nidzamba vivyo, mulume achihwala, k'ahendere dambi, na muche naye achihwalwa, k'ahendere dambi vivyo. Chit'u ni kwamba, mut'u achihwala hebu achihwalwa, undakala na ndai za dziko, na zizo mino ndizo ts'enzi zimupate.
46007029	Ra halahala nihenzaro murikumbikire enehu a chijeso ni kwamba, ts'iku ya musindikizo wa urumwengu yi phephi na kufika. Ndo at'u ohwala, naats'ililikane go ga madziko gao tu bahi,
46007030	arirao, naats'ililikane go ga kurira tu bahi, apigao njerejere kwa raha, naats'ililikane go ga raha tu bahi, agulao miyo, naats'ililikane dzulu ya yo miyo yao ayigulayo tu bahi,
46007031	at'u ahumirao miyo ya duniani, naakale dza kwamba k'aahumirire ukati wao wosi kwa miyo yiyo kwakukala, gago gosi gariphochira.
46007032	Enehu a chijeso, ndo mimi ninamuhenza mwimwi muts'ibagalikire maneno ga dunia. Mujeso mundaka utuwa kubagalikira kazi ya Bwana tu, kwa ta asagale mazagazi gamuhamirago ye Bwana.
46007033	Ela mujeso mwenye muche, unabagalikira ta maneno ga dunia nago, kwa amuhamye muchewe,
46007034	kwa vivyo una mairi gamuryago. Mwanamuche wa chijeso yets'e mulume, hebu ariye k'adzangwe kulala na mulume, utuwa wa kubagalikira kazi ya Bwana tu kwa ta adzilavire tsetsetse kwa Bwana. Ela muchet'u wa chijeso yehwalwa unabagalikira ta maneno ga dunia nago kwa amuhamye mulumewe.
46007035	Bee enehu a chijeso, mimi nidzimwambira maneno gaga gosi kwa ninahenza nimwavize, ela ts'i kwamba ninamwikira ch'ingamo. Mino chisha, ninamuhenza mwimwi musagale mazagazi gamuhamirago Mulungu, na mudzilavire tsetsetse kwa Bwana tu ta mukale k'amuna manjine.
46007036	Mut'u achikala unaona go atsumago kumuhendera wendewe ts'i madzo, na ye wendewe unatsakalira phao, na ye unadzisikira kuhwala, u tsare kuhenda vyo vyakwe ahenzavyo. Ndo naamuhwale, na vivyo undakala k'ahendere dambi.
46007037	Ela ta vivyo, mut'u achamula mwenye na moyowe, na phots'oambwa ni mut'u kukala ats'imuhwale ye wendewe, bee unahendat'o.
46007038	Ndo mut'u ahwalapho wendewe, unahendat'o, ela yets'emuhwala wendewe, unahendat'o muno.
46007039	Muche achihwalwa, yiye bee niamanye ye mulumewe ta maisha. Ela mulumewe achifa, ni kukala ukala tsare ta unaidima kuhwalwa ni mulume yeyosi amuhenzaye, bora tu akale ni mujeso ye mulume.
46007040	Ela chiutumia wangu mimi na ta kamare ninaona ninalongozwa ni Roho wa Mulungu ni kukala, muchet'u afererwapho, nikuhats'wa muno ni Mulungu ats'iphohwalwa kahiri.
46008001	Enehu a chijeso, dzulu ya kurya nyama odzolaviwa sadaka kwa milungu ya vinyago, ni jeri kukala, siswi hosini hunamanya milungu ya vinyago ni ut'u ots'osoha. Ela kumanya phots'o menzwa ndiko kwahendako at'u akadziunula, ela menzwa ndiyo yiajengayo at'u ta akakomala chiroho.
46008002	Mut'u adzonaye unamanya ut'u tsetsetse ni kukala, k'adzangwe kuumanya vyo ahenzwavyo aumanye ut'u uo.
46008003	Ela mut'u ahenzaye Mulungu, Mulungu u phamwenga naye.
46008004	Ndo dzulu ya kurya nyama odzolaviwa sadaka kwa milungu ya vinyago, hosini hunamanya kukala, Mulungu wa jeri ni mumwenga tu, na yino milungu ya vinyago ts'i ut'u wenye.
46008005	At'u anjine achigomba anaamba kukala, kuna milungu yikalayo mbinguni na duniani. Ela ta kuripho kuna vit'u vinji vyambwavyo ni milungu na mabwana,
46008006	kwehu siswi, Baba Mulungu ndiye Mulungu wa jeri tu hicheye. Yiye ndiye yeumba vyumbe vyosi, na siswi ndiye ahuhenzaye humuhikirehikire. Na Jeso K'irisito naye, ndiye Bwana hicheye tu. Na vyumbe vyosi vyáumbwa kwa njiraye, na hulola yiye tu mwehu mazagazini.
46008007	Ela ujeri uu wa kukala, milungu ya vinyago ts'i ut'u wenye, k'aumanywa ni at'u osi. At'u anjine ákala abara muno kuvoya milungu ya vinyago na kurya nyama zodzolavirwa yo milungu ya vinyago ta vivi aryapho nyama zizo, anaona anahenda dambi kwa utsanga wao.
46008008	Ela ujeri ni kwamba, chakurya k'achiidima kuhureha phephi na Mulungu. Ndo ta huremapho kurya, vivyo k'avihuphunguzira chit'u mbere za Mulungu, na huryapho, vivyo navyo k'avihwonjezera chit'u vivyo mbereze.
46008009	Ela chit'u nimuhenzacho muchitiye maanani ni kwamba, dzimanyirireni vivyo murivyo tsare kurya chila chit'u muts'idze mukaahenda ajeso ario k'aadzangwe kukomala chiroho, akahenda dambi kwa kurya vyakurya dza vivyo.
46008010	Maana, yuyat'u mut'u aonaye kurya nyama zodzolavirwa milungu ya vinyago ni dambi, achikona uwe umanyaye kukala, milungu ya vinyago ts'i ut'u wenye ta unarya phapho phodzolavirwa, undamukalata arye naye.
46008011	Ndo ahendapho vivyo yuyu mujeso ariye k'adzangwe kukomala chiroho, unahangamika. Na kuhangamikakwe kundakala kurehewa ni ko kumanyako, na yiye bee ni nduguyo wa chijeso ariye Jeso K'irisito wáfa kwa dzuluye.
46008012	Mwahenderapho dambi ajeso anzienu na kubananga myazo yao dza vivi, phapho bee mukala munahenda dambi ta kwa Jeso K'irisito.
46008013	Ndo chichikala chakurya chinamutiya dambini mwenehu wa chijeso, mimi bee ts'indarya nyama kahiri ta nife, kwa ta nits'imuhende mwenehu wa chijeso ahende dambi.
46009001	Enehu a chijeso, mimi ni tsare. Mimi ni muhumwa wa Jeso K'irisito niriye na widimi. Mimi námona Bwana wehu Jeso K'irisito, na kuko kokoka kwenu, bee ni malairiro ga kukala, Bwana unanihumira kuhenda kaziye.
46009002	Mimi ta niripho kwa at'u anjine ts'i muhumwa wa Jeso niriye na widimi, ela kwenu mwimwi mimi ni muhumwa. Maana, gago mazagazi genu ga kumulola Bwana Jeso, ndigo gang'azago kukala, mimi ni muhumwa wa Jeso niriye na widimi jeri.
46009003	At'u anipingapho, mimi nidzihehera kwa kwaamba,
46009004	"Mimi nina haki kamare ya kuriswa ni ajeso kwa yo kazi niahenderayo.
46009005	Mimi nina haki ya kutsukula muche wangu wa chijeso mo vyaroni dza ahendavyo ahumwa a Jeso enye widimi asena, nduguze Bwana na P'etero.
46009006	Hebu mino na Barinaba hichiyehu ndiswi hurio nihuhende kazi enye kwa hupate gehu hurigo hunago haja?
46009007	Mwámonaphi mwi shikari ahendaye kazi na mushahara udzimanya mwenye? K'akuna mut'u arimaye na kuphanda matsere, ela ye mwenye akats'agarya. Na k'akuna murisa yets'enwa maziya ga mifugo ayirisayo."
46009008	Maneno gago ts'i kwamba galilikanwa ni adamu hichiyao tu, ela gáandikwa vivyo mo Shariyani.
46009009	Maana, yiyo Shariya ya Musa yinaamba, "Urimapho kw'ekw'e na ng'ombe, uts'izifunge milomo." Ndo, pho munaona Mulungu wákala unalilikana dzulu ya ng'ombe hicheye?
46009010	Hakika phapho Mulungu wákala unalilikana dzulu yehu siswi, na riro Andiko ri dzulu yehu. Muphandi na muguwi achihenda kazi yao, naayihende achilolera kupata mutaro wao.
46009011	Siswi naswi hwáphanda mbeyu za chiroho mwenu myoyoni. Ndo vino bee hukale huchimwamba muhumanye gehu hurigo hunago haja, vikale ni voro vivyo?
46009012	Ichikala anjine ana haki ya kulolera kumanywa gau arigo anago haja ni mwimwi, ela sino bee ts'iswi odzohenda muno? Siswi huna haki ya kulolera kumanywa gehu hurigo hunago haja ni mwimwi, ela sino k'ahudzihwalirire hivyo. Its'iphokala hudzivumirira ndai zosi kwa ta huts'ihende chochosi chiidimacho kwahenda at'u ats'ikuluphire Nguma Mbidzo dzulu ya Jeso K'irisito.
46009013	Kwani k'amumanya mwi kukala, makuhani ahendao kazi mo hekaluni mwa Mulungu, apata vyakurya vyao mumo, na achilavya sadaka, anapata mutaro wao wa yo sadaka?
46009014	Ndo dza at'u asumurirao Nguma Mbidzo nao, ao Bwana wáalagizira kukala, amanywe gao arigo anago haja ni o at'u aasumurirao yo Nguma Mbidzo.
46009015	Ela mino ts'ina ts'iku ta mwenga yenye yomwamba munimanye gangu nirigo ninago haja, na vivi ts'i kwamba nidzimwandikira gago kumwamba munimanye gangu nirigo ninago haja. Mimi ni razi ta kwirika ela nihakikishe kukala, k'akuna mut'u yendenihenda niriche kusumurira Nguma Mbidzo phots'ololera kumanywa gangu nirigo ninago haja, kwakukala, vivyo ninavyo ngulu.
46009016	Na ujeri ni kwamba, kusumurira kwangu Nguma Mbidzo, ts'iko kunihendako nihende ngulu. Maana, mino náhendaolohewa ni Mulungu niyisumurire, na nits'iphoyisumurira, Mulungu undanihenda voro.
46009017	Kala mimi bee ni náhendatsagula mwenye kuhenda kazi yiyi ya kusumurira Nguma Mbidzo, ningari nina haki ya kulolera kuriphwa. Ela vino, ninayihenda dza mugulwa kwakukala, Mulungu wánoloha niyihende.
46009018	Ndo vivi manoso gangu ni; niidime kuyisumurira Nguma Mbidzo phots'ololera kuriphwa, hebu kumanywa gangu nirigo ninago haja, na phapho nindakala ts'iririra haki zangu dza muhumwa wa Jeso K'irisito niriye na widimi.
46009019	Ndo mimi P'aulo ni tsare ts'ilola mut'u yeyosi, ela mino ninadziika dza mugulwa wa chila mut'u, kwa ta niativye at'u anji chivyangu niidimavyo.
46009020	Ndo mimi nákala nichenda kwa Ayahudi asena, ninasagala dza ao asagalavyo kwa niativye. Na ta niripho mimi ts'i ts'ini ya Shariya ya Chiyahudi, ela nákala nichenda kuko, ninatuwiriza yo Shariya kwa niativye.
46009021	Mimi nákala nichenda kwa at'u a makabila manjine ario k'aa ts'ini ya Shariya ya Chiyahudi, nákala ts'iyituwa yo Shariya ya Chiyahudi dza ao kwa niativye. Ela vivyo ts'i kwamba ts'ituwiriza malagizo ga Mulungu, kwakukala, ninatuwiriza malagizo ga Jeso K'irisito.
46009022	Mimi nákala nichikala ni kati ya at'u ario chiroho ni atsanga, ninadziika dza ao kwa niativye. Ndo nidzituwa-tuwa chila mut'u chivyovyakwe arivyo, kwa anjine niativye chivyovyosi.
46009023	Mimi gago gosi ninagahenda kwaviza kugot'eza Nguma Mbidzo, kwa ta nami nipate mutaro wangu wa go manoso garehewago ni yo Nguma Mbidzo.
46009024	Mimi nina kanuni munamanya kukala, mushindano wa mairo, bee akazao ni anji. Ela achiraye ta akanoswa, ni mumwenga tu. Ndo mwimwi munahenzwa mukaze vya kukala mundachira ta munoswe.
46009025	At'u osi ashindanao mushindanoni achikala anadzibaza, anahenda chadi muno, na anahenda vivyo kwa achire na anoswe. Ela manoso gago anoswago, k'agaenderera ta kare na kare. Ela sino ajeso hunahenda vivyo kwa huchire, na hunoswe manoso gaendererago ta kare na kare.
46009026	Ndo mimi ts'idzikazira chibubusa phots'o lengo, na ts'inga dza mut'u wa ngumi, ariye achijeza unakosa kwenda.
46009027	Ndo mimi vivi ninahenda chadi muno kutuwa go gahenzwago ni roho yangu, kwa ta Mulungu ats'idze akadzanona ts'iwirya kupata manosoge ta niripho náasumurira Nguma Mbidzo at'u anjine.
46010001	Ndo ninamukanya kwa kumukumbikiza dzulu ya garat'u goalairira akare ehu okala na Musa. Akare ehu osi álongozwa ni ingu rokala ri vitswani, na osi achendavuka bahari ya Shamu na magulu.
46010002	Ndo kwa gago gosi goalairira, osi achibatizwa dza anafunzi a Musa.
46010003	Osi árya chakurya chimwenga cholaviwa ni Roho wa Mulungu,
46010004	na osi achinwa madzi mamwenga golaviwa mwambani ni ye Roho wa Mulungu. Na mwamba uo, ni Jeso K'irisito mwenye, yekala chiroho u phamwenga nao.
46010005	Na ta aripho Mulungu wáahendera gago gosi, ela k'ahamirirwe ni anji ao, na achifa hipha na hipha ko nyika.
46010006	Ndo gago gosi goalairira akare ehu, ni mifano ya kuhukanya siswi huts'itamani mai,
46010007	hebu kuvoya milungu ya vinyago dza vyokala anjine ao achihenda. Maandiko ga Mulungu ganaamba vivi dzulu yao, "At'u ao ákala achisagala achirya na kunwa, na chidzako achiunuka achivina chidiya-diya."
46010008	Anjine ao ázinga na achidza áfa at'u helufu mirongo miiri na t'ahu (23,000) mutsana umwenga. Ndo siswi hunahenzwa huts'izinge kamare.
46010009	Siswi k'ahuhenzwa humuheze-heze ye K'irisito dza akare ehu anjine omuheza-heza Mulungu, na achilumwa ni nyoka achifa.
46010010	Na ts'inung'unikeni dza akare ehu anjine ohenda vivyo, na achihangamizwa ni malaika muulagi.
46010011	Ndo maneno gago goapata ao, ni mifano kwa anjine, na gáandikwa kwa ta gahukanye siswi hurio hunasagala ts'iku za phephi na musindikizo wa urumwengu.
46010012	Ndo adzonaye wimire kudina mbere za Mulungu, naadzimanyirire ats'idze akagwa.
46010013	Mwimwi nimumanye kukala, majezo gosi gomupata ndigo gaonago at'u. Ela Mulungu unakuluphirika, kwa vivyo k'andahenza mujezwe kuchira mukotse wenu, na ta muchijezwa, undamup'a widimi wa kuvumirira ta mupate njira ya kulaira.
46010014	Ndo richani kuvoya milungu ya vinyago kamare enehu a chijeso.
46010015	Mwimwi Akorito bee mu at'u na akili zenu. Kwa vivyo, dzilamulireni enye gaga nimwambirago.
46010016	Siswi humulavirapho mumvera Mulungu na kunwa divai na chikombe huchihumiracho ukati wa shuhuli ya Bwana, hukala hudzigwirana phamwenga kunufaishwa ni milatso ya Jeso K'irisito. Na huryapho mukahe huumegao-megao ukati wa shuhuli ya Bwana, hukala hudzigwirana phamwenga kunufaishwa ni mwiri wa Jeso K'irisito.
46010017	Siswi ta huripho hu anji, ela hu mwiri umwenga, kwakukala, o mukahe ni umwenga, na hosini hurya o mukahe uo.
46010018	Hwalani mufano wa Ayahudi. Ayahudi achirya phamwenga sadaka yodzolaviwa chijajani cha kulavira sadaka mo hekaluni mwa Mulungu, ni kukala adzidzigwizanya phamwenga kunufaishwa ni cho chijaja.
46010019	Ndo go gangu godzogagomba k'agaimanisha kukala, yo milungu ya vinyago na vyo vyakurya vilavirwavyo vivyo, ni ut'u.
46010020	Ela rangu nambaro ni kukala, at'u ario ts'i ajeso achilavira sadaka milungu ya vinyago, anagalavira mapepo, ela ts'i Mulungu. Ndo mwimwi ts'enzi kamare mugwirikane phamwenga na mapepo.
46010021	K'aviidimikika mwimwi munwe divai na chikombe muhewacho ni Bwana, na chidzako munwe na chikombe chihumirwacho ukati wa kulavirwa sadaka mapepo. Na k'aviidimikika mwimwi murye meza ya Bwana, na chidzako mwende mukarye meza ya mapepo!
46010022	Huchihenda vivyo, hunamutiya wivu Bwana. Hebu vino bee nihukale hunadzona huna widimi kumurima Bwana ta huchimutiya wivu k'andahutiya akili?
46010023	Enehu a chijeso, mwimwi munaamba, "Huna haki ya kuhenda neno rorosi," ela ninamwambira mino kukala, ts'i gosi gaavizago at'u, na ts'i gosi gajengago at'u.
46010024	Mut'u niahende ut'u wa kwaaviza ta anzie, ela ts'i wa kumwaviza yiye hicheye tu.
46010025	Mwimwi mu tsare kugula nyama yoyosi yiguzwayo soko ra nyama phots'ouza ko yilaako, na muchiyirya, yiryeni na moyo umwenga.
46010026	Maana, Maandiko ga Mulungu ganaamba, "Dunia na vyosi virivyo mo duniani, ni miyo ya Bwana."
46010027	Na mwimwi muchipigwa karibu ni mut'u ariye ts'i mujeso na muchenda, chondolavirwa, chiryeni phots'ouza ko chilaako.
46010028	Ela mutsunirwapho kukala, "Nyama zizi zilavirwa sadaka milungu ya vinyago," ts'iziryeni. Maana, muchizirya, yendekala udzimwambira undamona munahenda dambi.
46010029	Elako, mundakala k'amuhenda dambi, ta its'iphokala, yiye ndiye unaona munahenda dambi. Mwimwi munaidima kwamba, "Bee, kwadze mut'u munjine ahwone hunahenda dambi, na hu tsare kurya nyama yoyosi?
46010030	Na kwadze at'u ahulaumu na huchikala hunarya vyakurya vyehu hunamulavira mumvera Mulungu?"
46010031	Ela ninamwambira mino, muryapho, hebu munwapho na muhendapho ut'u wowosi, hendani gosi kwa njira zondomup'a nguma Mulungu.
46010032	Mwimwi sagalani mazagazi garigo k'agandaakwaza Ayahudi, at'u a makabila manjine na ajeso osi,
46010033	dza vyo nisagalavyo mimi. Mimi ninahenza nimuhamye chila mut'u na rangu rosi nihendaro, na nihende ut'u wa kwaaviza ta anjine anji, ela ts'i ut'u wa kunaviza mimi hichiyangu tu kwakukala, ninaahenza atiye.
46011001	Ndo mwimwi tuwani mufano wangu, dza vyo mimi nituwavyo wa Jeso K'irisito.
46011002	Enehu a chijeso, ninamulika mwimwi kwakukala, munakumbikira mahendo na mafunzo gangu ukati wosi, na munagatuwa go mafunzo gomufunza.
46011003	Ela ta vivyo, ninamuhenza mumanye kukala, Jeso K'irisito ndiye chilongozi wa chila mulume, mulume ndiye chilongozi wa muchewe, na Mulungu ndiye chilongozi wa Jeso K'irisito.
46011004	Ndo chila mulume avoyaye hebu agombaye udzumbe wa Mulungu na kuno udzidzibinik'iza t'aji, unamuphurya Jeso K'irisito.
46011005	Na chila muche avoyaye hebu agombaye udzumbe wa Mulungu na kuno k'ana chiremba, unamuphurya mulumewe, maana, yiye ni kukala k'ana tafauti na muchet'u yenyolwa chiphala.
46011006	Muchet'u achikala k'andadzifunga chiremba, naanyolwe chiphala. Ela kwakukala, muchet'u achinyolwa chiphala unagwirwa ni haya, ndo naafunge chiremba.
46011007	Mulume naats'idzibinik'ize t'aji kwakukala, yiye Mulungu wámuumba dza vyo arivyo ye mwenye, kwa yiye amwishime ye Mulungu, na muche naadzifunge chiremba, kwa amwishime mulumewe.
46011008	Muche naahende vivyo kwakukala, Mulungu wáhwala mwiri wa mulume achiumbira muche, ela k'ahwalire mwiri wa muche kuumbira mulume.
46011009	Na chisha, mulume k'aumbirwe kwa dzulu ya muche, ela ye muche wáumbwa kwa dzulu ya mulume.
46011010	Ndo muche achikala unavoya hebu unagomba udzumbe wa Mulungu, niadzifunge chiremba kwa dzulu ya malaika a Mulungu na kamare konyesa kukala, u ts'ini za mulumewe.
46011011	Ela kwehu mazagazini ga kumulola Bwana, muche ni wa halahala kwa mulume, na mulume naye ni wa halahala kwa muche.
46011012	Maana, muche wa kwanza wáumbwa na mwiri wa mulume, ela chila mulume naye uvyalwa ni muche. Ndo ao osi airi áumbwa ni Mulungu.
46011013	Ndo ninamuhenza mulamule enye kumba ni vidzo muche kumuvoya Mulungu na kuno k'ana chiremba.
46011014	Mwimwi ta mulolapho vyo husagalavyo tu, vinahwonyesa lwazu kukala, mulume achikala una vunga, unadziifya.
46011015	Ela kwa muche, kunamup'a nguma mbidzo, kwakukala, muche wáhewa nyere nyinji zikale dza chiremba.
46011016	Ela achikala mut'u unahenza agahendere k'ani gaga, naamanye kukala, mimi na o ajeso osi, k'ahuhenderana k'ani dzulu ya gago.
46011017	Enehu a chijeso, dzulu ya gaga malagizo nimwandikirago vivi, ts'iidima kumulika kamare mwimwi kwakukala, monanapho phamwenga dza kanisa, malairiroge ni kwamba, mai ndigo manji, ela madzo ni machache.
46011018	Ra kwanza ni kwamba, mino náambirwa ni at'u kukala, monanapho phamwenga, nikugavika maduu gapinganago, na ninaona gana ujeri goambirwa.
46011019	Kala ni mugavikano kati yenu, undakalapho kwa ta ajeri amanyikane.
46011020	Ndo mwimwi muchonana, enye munaona munarya shuhuli ya Bwana, ela gago ts'igo.
46011021	Maana, uchifika ukati wa kurya, chila mumwenga urya kare chakwe, na malairiroge ni kukala, anjine nikuuka na nzala zao, na anjine akauka a tele!
46011022	Ndo, vino bee mukale k'amwidima kurya na kunwa kwenu midzini? Hebu ni munaaphurya na kwatiya waibu o ajeso ots'o chit'u? Sambi nimwambedze at'u mwi? Nimulike kwa munahenda gaga? Ng'o ts'iidima kumulika.
46011023	Maana, mafunzo golaa kwa Bwana, ndigo nirigomufunza mwimwi, nago ni; usiku okala Bwana Jeso undaonyeswa kwa at'u ai amugwire, wáhwala mukahe
46011024	na ariphomala kumulavira mumvera Mulungu, achiumega-mega na achamba, "Uu ni mwiri wangu, urio ninaulavya kwa dzulu yenu. Ndo hwalani murye, na kalani muchihenda vivi kunikumbikira."
46011025	Ariphomala kurya cho chilaliro, achihwala chikombe cha divai na achilavya mumvera kwa Mulungu dza virat'u vyenye vyokala udziulavira o mukahe na achamba, "Chikombe chichi cha divai chinaonyesa Lagano Iphya ra Mulungu na at'u, rihakikishwaro ni milatso yangu. Ndo chila munwapho divai na chikombe chichi, hendani vivyo kunikumbikira."
46011026	Ndo chila muryapho mukahe na kunwa divai na chikombe chicho ukati wa shuhuli ya Bwana, mukala munasumurira dzulu ya chifo cha Bwana, na vi vivyo ta auye.
46011027	Ndo chila aryaye mukahe, hebu kunwa divai na chikombe cha Bwana chinyume cha vyo Bwana arivyopanga, una dambi ya kulafula mwiri, na milatso ya Bwana.
46011028	Ndo ukati wa shuhuli ya Bwana, chila mut'u naanze kuuza moyowe ndipho arye o mukahe, na kunwa divai na chikombe chicho.
46011029	Maana, aryaye mukahe na kunwa divai na chikombe chicho na k'amanya mwiri wa Bwana nini, unadzitiya lana mwenye.
46011030	Gago ndigo gatumago ta anji kati yenu ni akongo, anjine ni a nywenywe, na anjine áfa.
46011031	Ela kala ukati wa shuhuli ya Bwana uchifika hunaanza kuuza myoyo yehu mwanzo, k'ahungagwirirwe ni lana.
46011032	Ela Bwana unahutiya akili kwa huriche kuhenda mai, kwa ta ukati wa musindikizo wa urumwengu, Mulungu ats'idzehulamula phamwenga na at'u a dunia.
46011033	Ndo enehu a chijeso, monanapho kwa murye shuhuli ya Bwana, manyanani.
46011034	Mut'u achikala uhenza arye chitajiri, naarye kwakwe mudzini kwa ta monanapho, muts'ihende maneno garigo gandamuhenda mutiywe akili ni Mulungu. Dzulu ya gano manjine, nindakudzamwambira ukati nichidza.
46012001	Enehu a chijeso, mimi vivi ninahenza mumanye ujeri dzulu ya vipaji vya Roho wa Mulungu.
46012002	Mwimwi munamanya kukala, phapho phokala k'amudzangwe kokoka, bee mwákala mudzayuswa ni kuvoya milungu ya vinyago, vit'u virivyo ta k'avigomba.
46012003	Ndo ta vivi vyookoka, chisha ninahenza mumanye kukala, mut'u achikala unalongozwa ni Roho wa Mulungu, k'aidima kwamba, "Jeso naalaniwe," na mut'u achikala k'alongozwa ni ye Roho, k'aidima kwamba, "Jeso ni Bwana" kulaa mwakwe ndani.
46012004	Kuna aina-aina ya vipaji vilaviwavyo ni Roho wa Mulungu, ela vyosi vilaviwa ni ye Roho wa Mulungu mumwenga.
46012005	Njira za kumuhikirahikira Bwana nazo ni nyinji, ela at'u osi ahikaohikao na zizo, átsagulwa ni ye Bwana mumwenga.
46012006	Na mahendo ga widimi ni manji, ela ni ye Mulungu mumwenga ndiye ye aidimisaye chila mumwenga kuhenda gago gosi.
46012007	Ndo chila yehewa chipaji chilaviwacho ni Roho wa Mulungu, wáhewa kwa a-aavize ajeso anzie.
46012008	Ndo Roho wa Mulungu nikumup'a mut'u hiyu udzumbe wa hekima, na yiye Roho mumwenga akamup'a mut'u munjine udzumbe wa kumanya.
46012009	Yiye Roho wa Mulungu nikumup'a mut'u yuno kuluphiro bomu, na yiye Roho mumwenga vivyo, akamup'a munjine vipaji vya kuphoza.
46012010	Munjine nikumup'a widimi wa kuhenda vilinge, na munjine, akamup'a widimi wa kugomba udzumbe wa Mulungu. Munjine nikumup'a widimi wa kutafautisha ga Roho wa Mulungu na garigo ts'i ga Roho. Hiyu nikumup'a chipaji cha kugomba viryomo, na munjine akamup'a chipaji cha kugasema.
46012011	Na maneno gago gosi, gahendwa ni ye Roho wa Mulungu mumwenga. Yiye ndiye yeamulaye chila mumwenga undamup'a chipaji chani.
46012012	Mwiri wa mut'u una vilungo vinji, ela vilungo vyosi vyágwizanywa phamwenga ta ni mwiri umwenga. Ndo ajeso ario ndio mwiri wa Jeso K'irisito nao, a vivyo.
46012013	Maana, siswi hosini, kala Ayahudi, hebu at'u a makabila manjine, agulwa, hebu at'u ario tsare, hwábatizwa na Roho wa Mulungu kwa ta hukale mwiri umwenga, na hosi hwáhewa yiye Roho wa Mulungu mumwenga humunwe.
46012014	Ndo mwiri wa mut'u ts'i chilungo chimwenga, ela ni vinji.
46012015	Kala lwayo ni kugomba lukaamba, "Kwahivira mimi ts'i mukono, h'a bee ts'i chilungo cha mwiri," chisha vivyo k'avindaluhenda luts'ikale chilungo cha mwiri jeri.
46012016	Sikiro naro kala ni kugomba rikaamba, "Kwahivira mimi ts'i dzitso, h'a bee ts'i chilungo cha mwiri," chisha vivyo k'avindarihenda rits'ikale chilungo cha mwiri jeri.
46012017	Kala mwiri wa mut'u wosi ni dzitso tu, angari k'asikira. Na kala mwiri wa mut'u wosi ni sikiro tu, angari k'asikira k'ungu.
46012018	Ela vino ujeri ni kwamba, Mulungu wápanga chila chilungo mo mwirini dza vyokala udzamula.
46012019	Kala mwiri wosi ni chilungo chimwenga tu, bee ungari ts'i mwiri.
46012020	Ela vino ujeri ni kwamba, mwiri una vilungo vinji, ela vyosi vyágwizanywa, kwa ta vikale mwiri umwenga.
46012021	Ndo dzitso k'ariidima kwamba mukono, "Ts'inawe haja uwe." Na chitswa k'achiidima kwamba nyayo, "Ts'inamwi haja mwimwi."
46012022	Mwanzo virat'u vilungo vya mwiri huvyonavyo dza kwamba ni vinyonge, ndivyo vya halahala.
46012023	Na vilungo vya mwiri virivyo k'aviloleka na vinagwiza haya, ndivyo huvivikavyo nguwo t'ot'ot'o jeri.
46012024	Ela vilungo virivyo vi matsoni, k'avitsakula kuvikwa nguwo. Ndo Mulungu wágwizanya vilungo ta ni mwiri umwenga, na virat'u vyonewavyo dza kwamba k'avina tende, achivihenda viishimike muno.
46012025	Mulungu wáhenda vivyo kwa ta vilungo vyosi vya mwiri, vimanyirirane sawa-sawa, ela ts'i kugavikana.
46012026	Chilungo chimwenga chichiturika, vyo vilungo vinjine vyosi navyo ni kukala vinaturika. Na chilungo chimwenga chichilikwa, vyo vilungo vinjine vyosi navyo, nikuhamirwa dza chicho.
46012027	Ndo mwimwi mosi mu mwiri wa Jeso K'irisito, na chila mumwenga wenu, ni chilungo cha o mwiriwe.
46012028	Mulungu mo kanisani chila mut'u wámupangira phat'uphe, ahumwa a Jeso a widimi wáaika a mwanzo, agomvi a Mulungu achiaika a phiri, na alimu achiaika a hahu. Na chisha, Mulungu wáap'a at'u vipaji vya kuhenda vilinge, vipaji vya kuphoza, vipaji vya kwaaviza at'u anjine, vipaji vya ulongozi, na vipaji vya kugomba na viryomo.
46012029	Ndo mo kanisani, ts'i kwamba chila mut'u ni muhumwa wa widimi wa Jeso, ts'i kwamba chila mut'u ni mugomvi wa Mulungu, ts'i kwamba chila mut'u ni mwalimu, ts'i kwamba chila mut'u unahenda vilinge,
46012030	ts'i kwamba chila mut'u una widimi wa kuphoza, ts'i kwamba chila mut'u unagomba viryomo, na ts'i kwamba chila mut'u unaidima kugasema go gagombwago na viryomo.
46012031	Mwimwi ririrani muno kupata vipaji vya tende. Ela riri neno nimwandikiraro vivi, ndiro ra halahala muno enehu a chijeso.
46013001	Mimi ta nikagomba viryomo vyosi na ta vya malaika, ela nichikala ts'enzi at'u, ninga dza k'ululu za upatsu hebu za k'engele.
46013002	Mimi ta nikakala nina chipaji cha kugomba udzumbe wa Mulungu, ninamanya njama zosi za Mulungu, ninamanya maneno ga chiroho gosi, na nina kuluphiro bomu muno ra kuyamba milima, "Ng'okani," na ying'oke jeri, ela nichikala ts'enzi at'u, mimi ts'i rorosi vivyo.
46013003	Na ta nikalavya miyo yangu yosi, na o mwiri wangu nao nikaulavya wochwe, chisha nichikala ts'enzi at'u, vivyo k'avindanaviza kamare.
46013004	Ndo mujeso ahenzaye anzie, unaavumirira, na una mbazi nao. Yiye k'ana chidzitso, k'adziunula na k'adzivunya,
46013005	na k'atsowa akili. Mujeso ahenzaye anzie k'aririra ut'u wa kumwaviza yiye hicheye tu, k'atsukirwa maruru, k'ana undu na mut'u, na
46013006	k'ahamirwa ni mai, ela uhamirwa ni ujeri.
46013007	Mujeso ahenzaye anzie ta akakoswa k'agomba, ukati wosi unakuluphira at'u na ulola Mulungu, na ta akahendwadze, chisha ye unavumirira vivyo.
46013008	Menzwa yindaenderera ta kare na kare, ela vipaji vya kugomba udzumbe wa Mulungu, kugomba na viryomo na vya kumanya maneno ga chiroho, vindakala na musindikizo.
46013009	Maana, ta ye wa chipaji cha kumanya maneno ga chiroho, chisha k'amanya gosi, na ye wa chipaji cha kugomba udzumbe wa Mulungu naye k'amanya gosi.
46013010	Ela yo ts'iku ya musindikizo wa urumwengu yichifika, hundamanya gosi, na vivi vipaji vindahangamizwa.
46013011	Mimi niriphokala ni mwanache nákala nigomba chanache, na maazo gangu gákala ga chanache vivyo. Ela niriphokula, ga wanache nágaricha.
46013012	Ndo dza siswi naswi, vivi hunaona wiriwiri dza kwamba hunalola na chiloloni chots'oonyesa, ela ukati uo hundakudzahendaona na matso. Vivi k'ahudzangwe kumumanya Mulungu tsetsetse, ela ukati uo, hundakudzamumanya tsetsetse dza vyo ahumanyavyo.
46013013	Kuna maneno mahahu ga halahala nago ni; kuluphiro, lolero na menzwa, ela ra halahala muno kati ya gago, ni yo menzwa.
46014001	Ndo enehu a chijeso, ahenzeni anzienu muno, na ririrani kupata vipaji vilaviwavyo ni Roho wa Mulungu, kamwe chipaji cha kugomba udzumbe wa Mulungu.
46014002	Maana, mut'u mwenye chipaji cha kugomba na viryomo, achigomba ukala unagomba na Mulungu ela ts'i anzie, na k'aphana mut'u yendemanya ro agombaro. Yiye ukala unalongozwa ni Roho wa Mulungu kugomba maneno garigo gamanywa ni ye Roho tu.
46014003	Ela mwenye chipaji cha kugomba udzumbe wa Mulungu achigomba, ukala unagomba na at'u, na nikukala unaajenga, unaatiya moyo na unaangolangola.
46014004	Mut'u agombaye na chiryomo udzijenga yiye mwenye tu, ela agombaye udzumbe wa Mulungu ye, unaajenga ajeso osi.
46014005	Ndo mosi ningehenza mugombe na viryomo, ela nigahenzago muno ni kukala, mukale na chipaji cha kugomba udzumbe wa Mulungu, maana, yuyu ndiye ye aavizaye anzie muno kuchira ye agombaye na viryomo. Mut'u agombaye na viryomo waaviza anzie tu, phachikala phana wa kugasema go agagombago na viryomo.
46014006	Ndo ta mimi nami nichidza kwenu kanisani, na nidze nigombe na viryomo, vivyo k'avindamwaviza na rorosi enehu a chijeso. Kudzamwaviza, ninidze nimwambire maneno gofunulirwa ni Mulungu, hebu udzumbe wa kumanya, hebu udzumbe wa Mulungu, hebu mafunzo.
46014007	Vit'u dza nzumari na ngephephe virivyo vinaimbirwa mira na k'avisoha navyo, mut'u ats'iphovipiga t'ot'ot'o, anjine k'aaidima kumanya wira wimbwao.
46014008	Ukati wa viha nao, filimbi yits'iphopigwa ta yikasikirika t'ot'ot'o, shikari k'aadziika ch'enich'eni.
46014009	Ndo mwimwi namwi muchigomba na muts'ilavukize, go mugagombago k'agandamanywa ni mut'u, na phapho mundakala munagomba na p'eho.
46014010	Phapha duniani phana viryomo vinji, ela chila chiryomo, china enye achimanyao.
46014011	Ela mut'u achigomba chiryomo chiricho ts'ichimanya, kwangu undakala ni mugeryenge, na mimi nami kwakwe nindakala ni mugeryenge vivyo.
46014012	Ndo mwimwi namwi vivi muririravyo kupata vipaji vilaviwavyo ni Roho wa Mulungu, ririrani kupata vipaji vya kujenga ajeso anzienu kuriko vinjine.
46014013	Ndo mwenye chipaji cha kugomba na chiryomo, naahende chadi cha kuvoya apate chipaji cha kugasema go agagombago na chiryomo.
46014014	Mimi nichivoya na chiryomo, ukala ni ye Roho wa Mulungu ariye mwangu ndani ndiye unavoya, ela akilini k'agamo.
46014015	Ndo kwakukala, maneno ga hivi, mimi nindavoya chikawaida, ela ukati unjine Roho achinilongoza kuvoya na chiryomo, nindavoya. Na nindaimba chikawaida, ela Roho achinilongoza kwimba na chiryomo, nindaimba.
46014016	Mwimwi muchivoya na viryomo tu, bee ta mukakala munamulavira mumvera Mulungu, ela phapho phachikala phana mut'u ariye k'amanya ga chijeso, mut'u yiye undashindwa ni kwamba, " Amina," kwakukala, undakala k'agamanyire godzovoywa.
46014017	Mavoyo genu ga kumulavira mumvera Mulungu munaidima kukala mudzigavoyat'o, ela ta vivyo, k'agandamujenga kamare ye mut'u munjine.
46014018	Mimi nina mumvera na Mulungu kwakukala, ninagomba na viryomo muno kuchira mwimwi mosi.
46014019	Ela nikalapho nina ajeso asena, nikukala ninahenza nigombe ta kumba ni maneno matsano tu chikawaida kwa ta niajenge anjine, kuriko kugomba maneno ndulu na chiryomo.
46014020	Enehu a chijeso, mwimwi richani kulilikana chanache. Maazo genu nagakale ga chiut'u uzima, ela dzulu ya kuhenda mai, kalani dza anache.
46014021	Gáandikwa ta Maandikoni ga Mulungu kukala, Mulungu wáamba, "Nindahumira ageryenge kwa nigombe na at'u angu, Nindahumira at'u agombao viryomo vinjine kugomba na at'u angu, ela at'u angu k'aandanisikira vivyo."
46014022	Ndo kugomba na chiryomo ni dalili kwa ataifa, ela ts'i kwa ajeso. Na kugomba udzumbe wa Mulungu, ni ut'u ujengao ajeso, ela ts'i ataifa.
46014023	Ndo ajeso osi akalapho a phamwenga na osi agombe na viryomo, ataifa hebu at'u ots'omanya ga chijeso achidza phapho andaamba anaayuka ao.
46014024	Ela akalapho osini anagomba udzumbe wa Mulungu na phapho phadze mutaifa hebu mut'u yets'emanya ga chijeso, gondogasikira ganagombwa ni osi, gandamung'azira madambige gosi, gamuhende adzimanye ni mudambi na
46014025	amanye kukala, njamaze zosi mbii za mwakwe moyoni, zinamanywa ni Mulungu. Phapho mut'u yiye undamit'a mavindi kumwabudu Mulungu na aambe, "Mulungu u phamwenga namwi jeri!"
46014026	Ndo enehu a chijeso, chila mukalapho mu kanisani, hakikishani genu gosi gondogahenda ni ga kwavizana, na kujengana. Kwa vivyo, mumwenga achikala na p'ambiyo, munjine naakale na ra kufunza. Munjine achikala una ut'u odzofunulirwa ni Mulungu, mumwenga naagombe na chiryomo, na munjine agaseme godzogombwa na chiryomo.
46014027	Chila mukalapho mu kanisani munavoya, at'u a kugomba na chiryomo naagombe airi hebu ahahu tu, chisha mumwenga-mumwenga, na phakale phana mut'u wa kugasema go gagombwago na chiryomo.
46014028	Ela phachikala k'aphana mut'u wa chipaji cha kusema go gagombwago na chiryomo, ao agombao na chiryomo naagombe chimoyomoyo tu na Mulungu.
46014029	At'u enye vipaji vya kugomba udzumbe wa Mulungu nao mukalapho mu kanisani, naagombe airi hebu ahahu tu, na o anjine agalolet'o.
46014030	Ela mumwenga mo kanisani achifunulirwa ut'u ni Mulungu, yendekala unagomba, naanyamale amuphise yiye agombe.
46014031	Mosi munaidima kugomba udzumbe wa Mulungu, ela naagombe mumwenga-mumwenga, kwa ta chila mut'u agamanye go gafunzwago, na ajengeke.
46014032	At'u a vipaji vya kugomba udzumbe wa Mulungu anaidima kudzidinisa,
46014033	-
46014034	kwakukala, Mulungu k'enzi huyuganeni, ela unahuhenza hwabuduni chireri. Ache naanyamale dza gahendavyo makanisa gosi. Ao k'aahenzezwa agombe, kwa vivyo, naadziike ts'ini dza vyo yambavyo Shariya.
46014035	Ao achikala ana ut'u ahenzao aumanye, naauze alume ao, chisha ko kwao midzini, kwakukala, muche kugomba kanisani ni waibu.
46014036	Mwimwi Akorito nimumanye kukala, neno ra Mulungu k'aranzire kwenu, na k'aridzire ko kwenu mwimwi hichiyenu.
46014037	Mut'u achikala unadzona ni mugomvi wa Mulungu hebu u chiroho, gaga godzomwandikira undakubali kukala, galaviwa ni Bwana mwenye.
46014038	Ela yendegarema gago, bee ta mwimwi namwi ts'imutuweni gakwe.
46014039	Ndo enehu a chijeso, ririrani kupata chipaji cha kugomba udzumbe wa Mulungu, ela ta o a vipaji vya kugomba na viryomo nao, muts'iakahaze.
46014040	Chit'u ni kwamba tu, hendani maneno gosi t'ot'ot'o, chisha na mupangiliyo.
46015001	Enehu a chijeso, vivi ninahenza nimukumbikize yiyat'u Nguma Mbidzo niriyomusumurira, namwi muchiyiphokera, na munaenderera kuyikuluphira jeri-jeri.
46015002	Na muchenderera kuyikuluphira jeri-jeri vivyo yiyo Nguma Mbidzo niriyomusumurira, bee yindamutivya. Ela muchituwa manjine, mundakala mwákuluphira bule.
46015003	Uo udzumbe omusumurira mwimwi, mimi nami náhendauphokera, na una tende muno. Udzumbe wenye ni kukala, Jeso K'irisito wáfa kwa dzulu ya madambi gehu, dza Maandiko gaambavyo.
46015004	Achizikwa, na ts'iku ya hahu achifufulwa kulaa kuzimu dza Maandiko gaambavyo.
46015005	Na udzumbe unaenderera kwamba, yiye wámulairira P'etero, na achidzaalairira anafunzie kumi na airi.
46015006	Ndo chisha, achidzaalairira anafunzie okala achira magana matsano (500) ukati umwenga, na anji ao acheri azima, ela anjine achache áfa.
46015007	Malai ga phapho, wámulairira Jakobo, na chisha achidzaalairira ahumwae osi a widimi.
46015008	Musindikizowe, Jeso K'irisito wánilairira mimi. Na mimi ninga dza mut'u yehendaryomorywa
46015009	kwakukala, kati ya ahumwa a Jeso osi a widimi, mimi ndimi wa ts'ini kamare. Na chisha, ta ts'iwirya kwihiwa muhumwa wa widimi wa Jeso, kwakukala, náahendera mauku at'u a Mulungu.
46015010	Ela Mulungu wánonera mbazi vivyo, na ta ts'iwirya, na gago ndigo ganihendago nikale vivi nirivyo. Na gago k'agakalire ga bule, kwakukala, nidzihenda kazi bomu muno kuchira ao ahumwa a Jeso a widimi anjine osi. Ela ta vivyo, yo kazi náyihenda, kwakukala, Mulungu u phamwenga nami, ela ts'iyihendere kwa widimi wangu mwenye tu.
46015011	Ndo k'avijalisha ukale udzumbe uo náusumurira mimi, hebu o ahumwa a widimi a Jeso anjine, maana, hosini husumurira uo udzumbe umwenga, nao ndio muukuluphirao mwimwi.
46015012	Bee k'amona enehu a chijeso, udzumbe huusumurirao siswi ni kwamba, Mulungu wámufufula Jeso K'irisito kulaa kuzimu. Ndo anjine kati yenu aambadze kukala, at'u achifa k'aafufuka?
46015013	Ichikala vyo aambavyo ao ni jeri, bee Mulungu naye k'amufufulire Jeso K'irisito kulaa kuzimu.
46015014	Na ichikala Mulungu k'amufufulire Jeso K'irisito kulaa kuzimu, bee uu udzumbe huusumurirao na ko kumukuluphira kwenu Jeso K'irisito nako, bee k'avina maana, yoyosi.
46015015	Dzulu ya gago, go gehu gogasumurira, bee gandakala ts'igo gohendwa ni Mulungu, na kwa vivyo, hundakala hu alongo. Maana, sino hwáshuhudiya kukala, Mulungu wámufufula Jeso K'irisito, ambavyo ts'ivyo chikala at'u a kufa k'aafufuka.
46015016	Chikala ni ga jeri go ga kwamba at'u achifa k'aafufuka, bee ta ye Mulungu naye k'amufufulire Jeso K'irisito kulaa kuzimu.
46015017	Na achikala Mulungu k'amufufulire Jeso K'irisito kulaa kuzimu, ko kumukuluphira kwenu Jeso K'irisito, bee k'akuna maana, yoyosi, na madambi genu k'agadzangwe kusamehewa.
46015018	Na chisha, go maneno bee gachikala ga vivyo, bee ta arat'u ofa na kuno anamukuluphira Jeso K'irisito nao áyaya.
46015019	Ichikala vyo hukuluphiravyo Jeso K'irisito undahunufaisha, bee ni undahunufaisha na mazagazi gaga hurigo nago kare vivi tu, at'u anawirya kuhushononekera muno kuchira at'u anjine osi phapha duniani.
46015020	Ela vino maneno k'aga hivyo, ta ujeri ni kwamba, Jeso K'irisito wáfufulwa kulaa kuzimu kwanza, na anjine ario vivi ni afadzi, andatuwiriza.
46015021	Vyo chirivyo chifo chárehewa ni mut'u mumwenga, kufufuka nako kwárehewa ni mut'u mumwenga vivyo.
46015022	Maana, at'u osini andafa kwa gohendwa ni Adamu, na osini andafufulwa kulaa kuzimu vivyo, kwa gohendwa ni Jeso K'irisito.
46015023	Ela ta vivyo, chila mumwenga undafufulwa kutuwirizana na vyopangirwa. Jeso K'irisito wáfufulwa kwanza, na undatuwirizwa ni arat'u ario anamukuluphira ukati achikala unauya kahiri phapha duniani.
46015024	Gachilairira gago, musindikizo wa urumwengu undafika, na phapho Jeso K'irisito o Ufalumewe undamup'a Baba Mulungu kwa undakala udzigabit'a go mapepo gosi gatawalago, enye vyeo osi na enye widimi osi.
46015025	Maana, Jeso K'irisito ni seti atawale ta Mulungu aarime adawa osini, na aaike ts'ini za o Ufalume wa Jeso.
46015026	Na mudawa yendehangamizwa kusindikiza ni chifo.
46015027	Maandiko ga Mulungu ganaamba kukala, "Mulungu wáika miyo yosi yitawalwe ni yiye." Ela vivyo gaambavyo, "Miyo yosi yáikwa yitawalwe ni yiye," bee vinaonyesa lwazu-lwazu kukala, Mulungu k'amo duu riro kwakukala, yiye ndiye yeika miyo yosi yitawalwe ni Jeso K'irisito.
46015028	Na miyo yosi yichiikwa ts'ini za utawali wa Jeso K'irisito, ye Jeso K'irisito mwenye naye, ariye ndiye Mwana, undadziika ts'ini za utawali wa Mulungu yeika miyo yosi yitawalwe ni ye Jeso. Ndo phapho Mulungu akale yiye hicheye ndiye mutawali wa chila chit'u.
46015029	Enehu a chijeso, ninagomba vichache dzulu ya at'u abatizwao kwa dzulu ya afadzi. Ano at'u abatizwao kwa dzulu ya afadzi, aokolani? Ichikala ni ga jeri go ga kwamba at'u achifa k'aafufuka kahiri, chino chitumacho ta at'u anabatizwa kwa dzulu ya afadzi, nini?
46015030	Na achikala at'u achifa k'aafufuka kahiri, kwadze sino hunadzizinza chila saa?
46015031	Enehu a chijeso, mimi roho rangu ri mukononi chila ts'iku, na gago ni ga jeri kamare dza vyo nirivyo mimi nina ngulu muno kwa go mazagazi genu ga kumulola Jeso K'irisito.
46015032	Mimi phapha mudzi wa Efeso nidziheha na at'u ario ta anga dza nyama ai. Ndo kalapho ts'ilolera kufufuka nichifa, mimi ts'ingadzizinzire vivyo. Ela achikala at'u achifa k'aafufuka kahiri, h'a bee nahutuweni o musemo wambao, "Nahuryeni na kunwa kwakukala, kufa kunadza."
46015033	Richani kulembwa mwimwi. Asena ai ndio abanangao at'u.
46015034	Ndo vivi lilikanani maneno gago t'ot'ot'o, na muriche kuhenda madambi. Maana, anjine kati yenu k'aamumanya Mulungu, na ndo ninamwambira mino kukala, uo bee ni waibu kwenu!
46015035	Ela anjine enu andauza aambe, "Mulungu undaafufuladze afadzi? Na ta achifufulwa, yo miiri yao yindakala yi chidzedze?"
46015036	Bee ninamwambira mino, gago ni maswali ga chizuzu. Vino bee mukale k'amumanya mwimwi kukala, muchiphanda ut'u, yo mbeyu ni seti yole mwanzo ndipho yimere?
46015037	Mut'u aphandacho ni mbeyu tu, phanjine za nganu, hebu t'embe zinjine, ela ts'i hinyo muhi wenye urio undamera.
46015038	Ndo yo mbeyu yimerapho, Mulungu nikuyihenda yikale o muhi okala udziupanga kwakukala, ye chila mbeyu unayihenda yimere muhi wa ainaye.
46015039	Miiri ya vyumbe visohavyo nayo, k'ayi sawa. Miiri ya adamu yi aina mwenga. Miiri ya nyama a magulu mane yi chivyakwe. Nyama a kuburuka, miiri yao yi chilwakwe, na mabeshe nago, miiri yao yi chivinjine.
46015040	Vit'u vya mbinguni, vina umbo, na vyumbe vyosi vya duniani navyo, vina umbo. Udzo wa umbo ra vit'u vya mbinguni, u tafauti na udzo wa umbo ra vyumbe vya duniani.
46015041	Udzo wa dzuwa, u chilwakwe. Wa mwezi u chilwakwe, na wa nyenyezi nao u chivinjine, na ta zo nyenyezi kare tu, chila nyenyezi yina udzowe.
46015042	Ndo vivyo ndivyo vyondokala ts'iku Mulungu achifufula afadzi. Virat'u mumanyavyo kukala, mbeyu yichiphandwa ni seti yole ndipho yimere, mwiri uu nao ni seti uzikwe na wole, ndipho ufufulwe, ela ondofufulwa, k'aundafa ta kare na kare.
46015043	Mwiri uu uchikala unazikwa nikukala k'auhamira mut'u na k'auna rakwe, ela Mulungu achidzaufufula, undakala ni udzo na una mukotse.
46015044	Uzikwapho, nikukala ni mwiri wa phapha duniani tu, ela Mulungu achidzaufufula, undakala ni mwiri wa mulunguni. Kuna mwiri wa phapha duniani, na ni seti kukale na mwiri wa mulunguni.
46015045	Maana, ta Maandiko ga Mulungu ganaamba vivi dzulu ya Adamu, mut'u wa kwanza kukala, "Mulungu wámuumba akale chumbe chisohacho," ela ye wa kusindikiza, achimwika akale Roho alavyaye uzima.
46015046	Ela yelongola ts'i hiye wa mwiri wa mulunguni, ela ni yuyat'u wa mwiri wa phapha duniani, ndo chidzako achidza hiye wa mwiri wa mulunguni.
46015047	Mut'u wa mwanzo, yaani Adamu, wáumbwa na mitsanga phapha duniani. Ela ye wa kusindikiza, yaani Bwana, ni mut'u wa dzulu mulunguni.
46015048	At'u a phapha duniani anga dza yiye yeumbwa na mitsanga ya phapha duniani, na arat'u ondokwenda mulunguni, andakala dza ye wa ko dzulu mulunguni.
46015049	Vivi hunga dza ye mut'u yeumbwa na mitsanga ya phapha duniani kamare, ela hundakudzakala dza ye wa ko dzulu mulunguni kamare.
46015050	Bee enehu a chijeso, rangu nimwambiraro ni kukala, yiyi miiri yehu yiriyo ni nyama na milatso tu na yindaola, k'ayindaidima kuphenya Ufalumeni kwa Mulungu, kuriko k'akola ut'u.
46015051	Ela imani nimwambire maneno gokala k'agamanywa ni adamu, ela vivi gang'azwa. Maneno gago ni kwamba, siswi k'ahundasira kufa, ela hosini hundagaluzwa
46015052	maruru dza dzitso riphets'avyo yo ts'iku ya musindikizo, yiriyo gunda rindapigwa. Maana, gunda riro richipigwa, akuluphiri osi ofa andafufulwa kulaa kuzimu, akale na miiri yots'oola, na ondokala a moyo nao, osini agaluzwe akale na miiri ya chivinjine.
46015053	Maana, yiyi miiri yehu yiriyo yindafa na yole, ni seti yigaluzwe yikale miiri yots'ofa na kola.
46015054	Ndo yiyi miiri yehu yifayo na kola yichigaluzwa ta yichikala k'ayifa kahiri na kola, gandachimira go Maandiko gaambago, "Mulungu, chifo udzichirima kamare."
46015055	"Vidze chifo, kutsomako ku lwaphi? Chifo, widimi wa kulumiza u lwaphi?"
46015056	Chifo chipata widimiwe wa kuulaga, at'u ahendapho dambi, na dambi nayo yihewa widimi ni shariya.
46015057	Ela nahumulavireni mumvera Mulungu ahup'aye ushindi kwa njira ya Bwana wehu Jeso K'irisito.
46015058	Ndo enehu a chijeso nimuhenzao, mwimwi imani kudina jeri muts'iyumbeyumbe. Na dzilavyeni jeri-jeri kuhenda kazi ya Bwana muchimanya kukala, yiyo kazi ya Bwana muyihendayo, bee ts'i ya bule.
46016001	Enehu a chijeso, dzulu ya mutsango wa kwaaviza ajeso anziehu ario jimbo ra Judea ni kwamba, ninamwamba muhende dza vyoamba ajeso a jimbo ra Galatiya ahende.
46016002	Vivi chila ts'iku ya kwanza ya juma, chila mumwenga wenu naatanye k'anda p'esa aidimazo kutanya kutuwirizana na patore, na aziike kwa ta nichidza, kuts'ikale na haja ya kuhenda mitsango.
46016003	Na mimi nichidza, ao ondokala mudziatsagula aphirike mutsango wenu, ninda-aandikira baruwa za kwamanyisa, na niahume Jerusalemu aphirike o mutsango wenu.
46016004	Ela nichona mimi nami ninahenzeka nende, h'a bee nindagwirana nao hwende.
46016005	Mimi nichikala ninadza ko kwenu, nindachira na jimbo ra Makedonia.
46016006	Na ko kwenu nichidza, ninalolera kudzasagala namwi, na ninaidima ta kusagala chirimo chosi cha mwaka. Na nichilaa phapho, mwimwi ndimwi ondonaviza nenderere na charo changu cha kokosi kondokala ninahenzeka nende.
46016007	Mimi ts'enzi kudza vivi kuko kwenu kwakukala, ta nikadza, ninisagale namwi ts'iku ch'ach'e tu, na chidzako nichire. Ndo nichidza chicho charo changu chochipanga, ninalolera kudzasagala namwi ts'iku nyinji Bwana achihenza.
46016008	Vivi ninasagala phapha mudzi wa Efeso ta ts'ikuk'uu ya P'enitekosite yifike.
46016009	Maana, ta aripho at'u anji ananipinga, ela nina ukati udzo wa kuhenda kazi ya Bwana, na malairiroge ni madzo.
46016010	T'imoti achidza ko kwenu, hakikishani munamuphokera t'ot'ot'o ta adzitsanzaike zizo ts'iku zosi zondokala namwi kwakukala, yiye unahenda kazi ya Bwana dza mimi.
46016011	Ndo kuko nakuts'ilairire mut'u kati yenu akamuphurya. Na mwavizeni ta charoche cha kuuya auye na reri kwakukala, ninamulolera adze na ajeso asena anjine.
46016012	Dzulu ya mujeso muyawehu Apolo, mimi nidzimulombera muno adze ko kwenu phamwenga na anzie, ela k'ahenzere kamare kudza vivi. Ndo yiye achipata nafasi undakudza.
46016013	Enehu a chijeso, mwimwi dzimanyirireni, endererani kukuluphira jeri-jeri o ujeri ofunzwa, kalani na moyo wa kwenderera, na kazani kukomala chiroho.
46016014	Genu gosi mugahendago, gahendeni na kuhenzana.
46016015	Mimi nina kanuni munamanya kukala, Sitefana na at'ue ndio at'u a mwanzo oanza kumukuluphira Jeso K'irisito ko jimbo ra Akaya, na achidzilavira tsetsetse kwahikirahikira at'u a Mulungu. Ndo ninamuvoya mwimwi enehu a chijeso,
46016016	mwaogophe vilongozi ario anga dza ao, na yeyosi yedzedina kuhenda kazi nao.
46016017	Mimi vivi ninahamirwa muno kwakukala, Sitefana, Foritunato na Akaiko ákudza, na niriphoaona, bee nádzisikira dza kwamba nidzimona mwimwi mosi.
46016018	Ndo ao adzinijenga dza vyo amujengavyo mwimwi. Ndo aishimeni at'u ario anga dza ao.
46016019	Ajeso a jimbo ra Asiya anamulamusa. Akula na muchewe P'irisila, phamwenga na akuluphiri avoyao kwao nyumbani, anamulamusa muno kwa dzina ra Bwana.
46016020	Enehu a chijeso osi phapha anamulamusa. Mwimwi namwi lamusanani kwa kupigana busu takatifu.
46016021	Mimi P'aulo nami ninamulamusa, na maneno gaga ninagaandika na mukono wangu mwenye.
46016022	Mut'u yeyosi yets'emuhenza Bwana, naalaniwe ni Mulungu. Bwana naauye maruru!
46016023	Bwana Jeso naamuhats'e, na akale namwi ukati wosi.
46016024	Mimi ninamuhenza mwimwi mosi kwakukala, hosini hunahendwa huhenzaneni ni Jeso K'irisito.
47001001	Ni mimi P'aulo yeolohewa ni Mulungu nikale muhumwa wa Jeso K'irisito wa widimi, na nina ndugu yehu wa chijeso T'imoti. Hunamulamusa mwimwi ajeso a Korito, na at'u a Mulungu anjine osi kuko jimbo ra Akaya.
47001002	Abayehu Mulungu na Bwana Jeso K'irisito naamuhats'e, na amuhende musagale na reri yao.
47001003	Naalikwe Mulungu Abaye Bwana wehu Jeso K'irisito. Yiye Baba Mulungu ndiye ye arehaye mbazi, na ndiye ye angolayengolaye at'u.
47001004	Yiye unahungolangola na riki zehu zosi, ta vivi siswi naswi hunaidima kwangolangola anjine achikala ana riki yoyosi, dza virat'u siswi hungolwavyongolwavyo ni ye Mulungu.
47001005	Siswi hunashononeka muno dza vyoshononeka K'irisito, ela hunangolwangolwa muno vivyo ni Mulungu kwa njira ya Jeso K'irisito.
47001006	Siswi huchishononeswa, hunavumirira kwa hunamanya malairiroge ni kukala, mwimwi mundangolwangolwa na mujengeke chiroho. Kwa vivyo, Mulungu achihungolangola, unahenda vivyo kwa siswi humungolengole mwimwi, na vivyo ndivyo vimwidimisavyo kuvumirira shenene dza vyo huvumiriravyo siswi.
47001007	Ndo huna kanuni mundavumirira shenene, kwakukala, hunamanya ambavyo munashononeka dza vyo hushononekavyo siswi, munatiywa moyo vivyo dza vyo hutiywavyo siswi.
47001008	Enehu a chijeso, hunahenza humumanyise dzulu ya zo ndai zohugwira jimbo ra Asiya. Kuko, siswi hwáhenderwa mauku muno ta huchikala hudzikat'a t'amaa ya kukala moyo.
47001009	Phapho phofiswa, bee pháhuhenda hwone hundafa. Gago gákala kwa ta siswi huts'idzikuluphire siswi enye, ela humukuluphire Mulungu hicheye, ariye unaidima kwafufula ta afadzi.
47001010	Mulungu phapho wáhutivya na riki yokala yindahuulaga, na vivi hunakuluphira kukala, undaenderera kuhutivya,
47001011	vyo murivyo mwimwi namwi munahwaviza kwa kuhuvoyera. Na Mulungu undasikira mavoyo genu na ahuhats'e, na phapho at'u anji andamulavira mumvera Mulungu kwa kuhuhats'a siswi.
47001012	Enehu a chijeso, siswi hunahamirwa kwakukala, huna kanuni mwehu myoyoni kukala, mazagazi gehu phapha duniani, na kamwe vyosagala na mwimwi, bee vyákala vinaonyesa hu at'u a kukuluphirika, na a moyo umwenga. Mulungu wáhulongoza na achihwaviza kuhenda henzore, ela k'ahulongozerwe ni hekima ya chidunia.
47001013	-
47001014	Ndo baruwa zangu nimwandikirazo, zi lwazu na zineleweka. Vivi mwimwi k'amudzangwe kuhumanya t'ot'ot'o, ela ninakuluphira kukala, mundahumanya t'ot'ot'o ta yo ts'iku yondokala Bwana wehu Jeso K'irisito unauya, mukale munaswi ngulu dza siswi vyondokala na ngulu namwi.
47001015	-
47001016	Mimi nákala nina kanuni kukala, mundanimanya t'ot'ot'o na munikuluphire ta nichikala nidzipanga kukala, phondokala ninenda jimbo ra Makedonia, nichire na ko kwenu. Na nichikala ninauya, niuye na ko kwenu vivyo, kwa ta nimuhende mufaidike k'ano mbiiri, na munaavize na charo changu cha kwenda jimbo ra Judea.
47001017	Ndo mukale vino munaona go nirigokala nidzigapanga, gari k'aga moyoni kwa nágaluza mipango yangu? Hebu munaona mino ni mut'u yets'e mwimo, ariye achamba undahenda hiri, ts'iro ahendaro?
47001018	Siswi gehu humwambirago ni ga jeri ukati wosi, dza virat'u Mulungu arivyo ugomba ujeri ukati wosi.
47001019	Mimi, Silwano na T'imoti hwámusumurira udzumbe dzulu ya Jeso K'irisito Mwana wa Mulungu, na yiye unakuluphirika jeri-jeri.
47001020	Maana, Mulungu ariphomuhuma Jeso phapha duniani, wáchimiza vilagane vyosi vyokala udzivilaga pho mwanzo. Gago ndigo gatumago ta hunaamba " Amina" kwa dzina ra Jeso K'irisito kwa humulike Mulungu.
47001021	Mulungu ndiye ye ahuhendaye siswi na mwimwi humukuluphire Jeso K'irisito jeri. Yiye ndiye yehutsagulani,
47001022	na achihupiga molawe kwa kuhup'a Rohowe akale mwehu myoyoni, kuhutatisa dzulu ya gosi gondokudzahup'a.
47001023	Mimi ts'idzire ko kwenu kwakukala, nákala ts'enzi kudzamugombera kwa go makosa genu. Gago ni ga jeri ta Mulungu unamanya.
47001024	Lengo rehu ts'i kumutawala, na kumwambira muhenzwaro mukuluphire. Sino lengo rehu ni kuhenda kazi na mwimwi ta muhende kuluphiro ra kudina, na phapho muhamirwe.
47002001	Ndo náamula kuts'amutsemberera kwakukala, nákala ts'enzi hudze hushononesaneni kahiri.
47002002	Mimi kala nákudza kwenu, ningari nákudzamuhenda mushononeke, na phapho ningari nákosa mut'u wa kunitiya moyo.
47002003	Gotuma ta nichihendamwandikira baruwa ni kukala, nákala ts'enzi kudza mimi mwenye ko kwenu. Maana, kala nákudza ukati uo, mwimwi mungari mwánihenda nishononeke, na mwimwi ndimwi muwiryao kunihenda nihamirwe. Mimi nina kanuni kukala, mwimwi muchinihenda nihamirwe, ta mwimwi mosi namwi mundahamirwa vivyo.
47002004	Niriphomwandikira, nákala ninasikira ut'u ta nichikala ninarira. Ela ta vivyo, lengo rangu ronihenda nimwandikire baruwa yiyo, rákala ni kumumanyisa ninamuhenza muno, ela ts'i kumuhenda mushononeke.
47002005	Enehu a chijeso, dambi yohendwa ni mut'u mumwenga ko kwenu, bee k'ayinishononesere mimi hichiyangu, ela ta mwimwi mosi. Na chikala ts'i mosi, h'aya bee anjine enu. Mimi ninaamba vivi kwakukala, ts'enzi kumutsinzira muno yiye.
47002006	Kuko kutiywa akili kotiywa yiye ni anji enu, kunamutosha.
47002007	Ndo vivi muvuguleni mut'u yiye, na mumutiye moyo kwa ta ats'idze akashononeka muno ta akakuluphukwa kamare.
47002008	Ndo ninamuvoya mumonyese kukala, munamuhenza.
47002009	Mino yiyat'u baruwa námwandikira kwakukala, nákala ninahenza nimanye kumba mu kwete kutuwa malagizo gangu ukati wosi.
47002010	Mwimwi mut'u yiye muchimusamehe, ta mimi nami ninamusamehe. Na mino námusamehe kare ta Jeso K'irisito ni shaidi wangu, na mimi ninasamehe kwakukala, ninamumanyirira mwimwi.
47002011	Gaga ninagahenda kwa ta Shetani ats'ipate nafasi ya kuhushindira kamare, maana, hunayimanya t'ot'ot'o vyo yirivyo mipangoye.
47002012	Niriphokwenda mudzi wa T'orowa kwendasumurira Nguma Mbidzo dzulu ya K'irisito, Bwana wánivugulira njira ya kuhenda kazi yangu kuko.
47002013	Ela nákala ts'ina reri kwakukala, ts'imonere mwenehu wa chijeso Tito. Ndo gago gánihenda nialage o ajeso a phapho, na nichiuka nichenda jimbo ra Makedonia.
47002014	Siswi nahumulavireni mumvera Mulungu enehu a chijeso, kwakukala, Mulungu wámuhenda K'irisito amushinde Shetani, na ta siswi naswi hunao ushindi wa K'irisito, kwakukala, ndiye ahulongozaye ukati wosi. Na Mulungu unahuhenda hugot'eze chila phat'u udzo wa kumumanya K'irisito, urio unga dza k'ungu mbidzo.
47002015	Na siswi hunga dza sadaka ya k'ungu mbidzo yiriyo K'irisito unayifukizira Mulungu. Na yiyo k'ungu mbidzo, yinaafikira at'u osi, kwa atiyao na ayayao.
47002016	At'u ayayao, k'ungu yiyo anayisikira ni mbii, na yina k'ungu dza ya lufu. Ela at'u atiyao, k'ungu yiyo anayisikira ni mbidzo, na yinaarehera uzima. Ndo ni mut'u wa chidzedze awiryaye kuhenda kazi yino?
47002017	At'u anjine anji, adzikuhenda kusumurira udzumbe wa Mulungu ni ts'umo. Ela siswi hunausumurira na waminifu kwakukala, Mulungu ndiye yehup'a kazi yiyi, na unahwona vyo huusumuriravyo kwa widimi huhewao ni K'irisito.
47003001	Enehu a chijeso, gago gangu godzogagomba phapho dzulu, bee ts'i kwamba nidzigagomba, kwa hunadzilika kahiri. Na k'ahutakiya baruwa za kudzimanyisa kwa mwimwi, hebu baruwa kulaa kwenu za kuhumanyisa hu ano ani dza anjine ahendavyo.
47003002	Mwimwi ndimwi murio dza baruwa za kuhumanyisa kukala, siswi hu ahumwa a Jeso K'irisito jeri, na zizo záandikwa mwenu myoyoni kwa chila mut'u aone, na amanye.
47003003	Mwimwi vyo murivyo, bee vinang'aza kukala, munga dza baruwa yilaayo kwa K'irisito, ela siswi ndiswi huriyoyandika. Baruwa yiyo, k'ayaandikirwe na wino, ela yáandikwa na Roho wa Mulungu ariye moyo. Na k'ayaandikirwe maweni, ela myoyoni.
47003004	Gago gosi hunago kanuni kwakukala, hunamukuluphira Mulungu kuchirira Jeso K'irisito.
47003005	Na Mulungu ndiye ye ahup'aye widimi wa kuhenda kazi yiyo, ela siswi k'ahuna chochosi chiidimacho kuhuhenda hwambe, kazi yiyi hunayihenda kwa widimi wehu enye.
47003006	Mulungu ndiye yehup'a widimi wa kumuhikirahikira, kwa njira yolaviwa ni Lagano Iphya. Siswi at'u a Lagano Iphya hulongozwa ni Roho wa Mulungu, ela ts'i Shariya yohendaandikwa. Shariya yohendaandikwa yinareha chifo, ela Roho wa Mulungu unareha uzima.
47003007	Shariya ya kwandikwa maweni phokala yinalaviwa, yárehewa na mung'alo wa Mulungu, na uso wa Musa uchimetameta muno kwa o mung'alo wa Mulungu ta Ayahudi achikala k'aaidima kuulola. Ela mung'alo uo wákala ni wa chiwango tu. Ndo kwahivira kazi ya Shariya yirehayo chifo, yárehewa na mung'alo wa Mulungu,
47003008	kazi ya Roho wa Mulungu arehaye uzima, ni seti yonyese lwazu muno vyo Mulungu arivyo.
47003009	Na kwahivira yiyo kazi yiahendayo at'u alamulwe ni alongo, yárehewa na mung'alo wa Mulungu, kazi yiahendayo at'u aphokerwe ni Mulungu dza enye haki, ni seti yonyese lwazu muno vyo Mulungu arivyo.
47003010	Ela vivi, mung'alo wa Shariya k'awoneka kahiri, kwakukala, uyazwa ni Roho wa Mulungu aonyesaye lwazu muno vyo Mulungu arivyo.
47003011	Na kwahivira Shariya yákala ni ya chiwango tu, na yákala yina mung'alo wa Mulungu, lagano ra Roho wa Mulungu ririro rindaenderera ta kare na kare, ni seti ronyese lwazu muno vyo Mulungu arivyo.
47003012	Ndo kwahivira hunaro kanuni riro Lagano Iphya, hunasagala phots'o woga.
47003013	Sino k'ahunga dza Musa, yekala achifinik'ira usowe kwa Ayahudi ats'one mung'alo wa Mulungu uchififira ta mwisho.
47003014	Ndo k'aamanyire, kwakukala, akili zao záfinik'irwa. Na ta vivi rero chisha, achisomerwa vitabu vya Lagano ra Kare, k'aamanya vivyo, kwakukala, akili zao zicheri kufinik'irwa. Mut'u ufunulwa akili tu, amukuluphirapho Jeso K'irisito.
47003015	Ndo ta vivi rero ao achisomerwa vitabu vya Musa, k'aamanya, kwakukala, akili zao zicheri kufinik'irwa.
47003016	Ela mut'u achitya na kumugalukira Bwana, unafunulwa akili.
47003017	Ndo pharipho Bwana, Roho naye u phapho, na pharipho Roho, phana utsare.
47003018	Siswi hosini, nyuso zehu k'azifinik'irirwe. Kwa vivyo, hunga dza kwamba hunamona na chiloloni vyo arivyo ye Mulungu mwenye, na hunakaza kugaluzwa hukale dza yiye. Kugaluzwa kuku ni kazi ya Roho wa Bwana.
47004001	Siswi k'ahufa moyo kwakukala, yiyi kazi ya kusumurira Nguma Mbidzo bee, hwáyihewa ni Mulungu kwa mbazize mwenye.
47004002	Na hunasumurira ujeri wa Nguma Mbidzo lwazu-lwazu ta Mulungu unamanya. Vivyo ndivyo hwonyesavyo chila mut'u kukala, siswi hu ahumwa a Jeso a widimi jeri. Ela kala ni maneno ga waibu gahendwago chisiri-siri, yaani kulemba at'u, hebu kugaluza ujeri wa Nguma Mbidzo ukale ulongo, sino k'ahugaenzi kamare.
47004003	Yiyi Nguma Mbidzo huyisumurirayo, k'ayi lwazu kwa at'u anjine, na ni arat'u ayayao.
47004004	Ao k'aakuluphira Nguma Mbidzo kwakukala, Shetani mutawali mui atawalaye yiyi dunia, udziabananga maazo gao ta anga dza at'u ots'oona. Ao k'aaidima kuwona o mwanga urio unaamwirikira. Mwanga uo unagot'ezwa ni Nguma Mbidzo dzulu ya ubomu wa Jeso K'irisito, ariye unga Mulungu kamare.
47004005	Siswi k'ahusumurira dzulu yehu siswi enye. Gehu humusumurirago sino bee ni kukala, Jeso K'irisito ndiye Bwana, na kukala, hunamuhikirahikira mwimwi kwa dzuluye.
47004006	Mulungu yeamba, "Mwanga naumwirike kulaa dzizani," phokala unaumba urumwengu, ndiye yeasha mwangawe mwehu myoyoni. Mwanga uu ndio uhuhendao siswi humanye ubomu wa Mulungu, urio wáng'azwa ni K'irisito.
47004007	Siswi ohewa uu mwanga wa kwangalaza, bee hunga dza nyungu kwa ta o widimi ubomu umanywe lwazu kukala ulaa kwa Mulungu, ela ts'i kwehu siswi.
47004008	Siswi hunaturiswa kwa chila njira, ela k'ahushindwa ni kuhenda kazi yehu. Ukati unjine hunaangalala, ela k'ahufa moyo.
47004009	At'u anahuhendera mauku, ela Mulungu u naswi, na ta huripho ukati unjine hunapigwa, ela k'ahuulagwa.
47004010	Siswi ukati wosi bee hunaturiswa dza Jeso vyokala achituriswa kwa ta uzima wa Jeso ung'azwe kuchirira miiri yehu.
47004011	Siswi hu moyo, ela ukati wosi bee hunainzwa ni chifo kwa dzulu ya Jeso, kwa ta uzima wa Jeso ung'azwe kuchirira yiyi miiri yehu yiriyo yindafa.
47004012	Ndo siswi mbira zehu zi lwazu ukati wosi, ela mwimwi munahewa uzima.
47004013	Maandiko ga Mulungu ganaamba, "Nágomba kwakukala, ninamukuluphira Mulungu." Ndo siswi naswi hunasumurira Nguma Mbidzo kwakukala, hunaro kuluphiro dza riro.
47004014	Hunamanya kukala, Mulungu wámufufula Bwana Jeso kulaa kuzimu. Ndo huna kanuni undahufufula ta siswi vivyo, na chidzako ahuhwale hosini ahwike mbereze.
47004015	Shenene zizo zosi zinahupata kwa mwimwi mukale phadzo. Na vivi Mulungu akazavyo kwativya at'u anji enye kwa mbazize mwenye, at'u anji muno vivyo andamulavira mumvera Mulungu, na amulike muno.
47004016	Ndo siswi k'ahufa moyo kwa gago, kwakukala, ta huripho chimwiri hunaphunguka, ela ko ndani hunajengwa luphya chila ts'iku.
47004017	Maana, riki zizi hupatazo vivi ts'i bomu, na ni za chiwango tu, na zindahurehera manoso mabomu genye gondaenderera ta kare na kare.
47004018	Ndo siswi k'ahulola hizi ndai hurizo hunazona vivi, ela hulolera higo garigo k'ahudzangwe kugaona. Maana, zizi ndai huzonazo zindasira sambi; ela yo raha yidzayo yindakwenderera ta kare na kare.
47005001	Maana, hunamanya kukala, gaga mahema husagalago vivi phapha duniani, yaani miiri yehu, gaching'olwa, Mulungu undakwendahup'a miiri miphya ko mulunguni, na yiyo yinga dza nyumba yondaenderera ta kare na kare, yiriyo k'ayijengwa ni at'u.
47005002	Na vivi hucherivyo na miiri yiyi, hunaugula, kwakukala, hunatamani huvikwe yo miiri ya mulunguni.
47005003	Hunahenza huvikwe miiri yehu ya mulunguni, na phapho roho zehu k'azindakala phots'o miiri.
47005004	Siswi hunaugula vivi hucherivyo na miiri yiyi, na vivyo ts'i kwamba hunahenza huyivule yiyi miiri huriyo nayo, ela ni hunahenza huvikwe miiri ya mulunguni, kwa ta yiyi miiri yiriyo yindafa yiuswe ni hiyo miiri yiriyo yindakala ta kare na kare.
47005005	Mulungu mwenye ndiye yehubambanya kwa gago, kwa kuhup'a Rohowe na, kuhutatisa gondokudzagapata.
47005006	Ta huripho hunamanya kukala, vivi hucherivyo kusagala na miiri yiyi k'ahu mudzini pha Bwana Jeso, ela siswi huna kanuni hundapata miiri yiyo miphya.
47005007	Maana, hunasagala mazagazi gaga kwa kuluphiro, ela ts'i kwa kona.
47005008	Ndo siswi huna kanuni, na ta hungehenza muno huriche kusagala na miiri yiyi, na hwende hukasagale pha Bwana.
47005009	Dzulu ya gosi, hunahenza huhende gamuhamirago Bwana phehu phosi phondokala, hukale hucheri kusagala na miiri yiyi, hebu hunasagala mudzini pha Bwana.
47005010	Maana, hosini ni seti hwime mbere za mulamuli wehu K'irisito, naye undalamula chila mumwenga apate awiryacho, kwa mahendo gogahenda ukati phokala unasagala phapha duniani, gakale ni madzo hebu ni mai.
47005011	Ndo kwahivira hunamanya kumogopha Bwana nini, hunahenda vyehu hwidimavyo kwavuha at'u ahukuluphire. Mulungu unahumanya t'ot'ot'o vyo hurivyo, na huna kanuni mwimwi namwi munahumanya t'ot'ot'o.
47005012	Mimi nidzamba vivyo enehu a chijeso, ela ts'i huhwalireni kukala, ni hunadzilika mbere zenu kahiri. Rehu huhenzaro hurihende, ni kumup'a mwimwi ut'u wa kumuhenda muhende ngulu kwa siswi, na phapho mwidime kwaudzidza o at'u aalikao at'u kwa vyo aonekavyo, ela ts'i go gao ga myoyoni.
47005013	Siswi huchihenda maneno gots'omanywa ni at'u, hunagahendera Mulungu. Na huchihenda maneno ga kawaida, hunagahenda kwa dzulu yenu mwimwi.
47005014	Siswi hunahenda gaga kwakukala, hunalongozwa ni vyo Jeso K'irisito ahuhenzavyo. Yiyo menzwaye yinahulongoza kwakukala, huna kanuni wáfa kwa dzulu ya at'u osi. Ndo hunakubali kukala, chicho chifoche kwa dzulu ya at'u osi, chinaimanisha kukala, o at'u osi nao, gao ga p'indi gáfa.
47005015	Jeso K'irisito wáfa kwa dzulu ya at'u osi, kwa ta ondokubali kukala anafunzie, ats'enderere kulongoza mazagazi gao enye, ela galongozwe ni ye Jeso K'irisito yefa kwa dzulu yao, na achifufulwa kulaa kuzimu kwa dzulu yao vivyo.
47005016	Ndo kulaira huriphomukuluphira Jeso K'irisito, k'ahumulamula mut'u yeyosi chidunia. P'indi ta siswi hwámulamula Jeso chidunia, ela vivi k'ahugahenda kahiri.
47005017	Ndo mut'u yeyosi achiphenya Jeso, ni kukala ukala chumbe chiphya, na go mazagazige ga p'indi, ni kukala gáchira ta lola udzanza maphya.
47005018	Gago gosi siswi huhenderwa ni Mulungu, ariye wáhuhenda hutseke naye kahiri kwa gohendwa ni Jeso K'irisito. Na vivi, Mulungu wáhup'a kazi ya kwahenda anjine atseke naye.
47005019	Na udzumbe wehu unaamba, Mulungu kuchirira gohendwa ni K'irisito, wáavugulira njira at'u osi phapha duniani ya kwahenda atseke naye phots'oatarira madambi gao. Ndo siswi, Mulungu wáhup'a kazi ya kusumurira udzumbe wa kukala, unahenza at'u osi akubali kutseka naye.
47005020	Ndo siswi hu atumia a Jeso K'irisito, na vivyo ni kwamba, Mulungu mwenye kuchirira siswi, bee unaavoya at'u osi atseke naye. Na siswi dza atumia a K'irisito, hunamuvoya mukubali Mulungu amuhende mutseke naye.
47005021	K'irisito k'ahendere dambi kamare, ela Mulungu wámuhenda dza kwamba ni mudambi kwa dzulu yehu, kwa ta Mulungu ahuphokere dza enye haki kuchirira ye K'irisito.
47006001	Enehu a chijeso, Mulungu unahenda kazi phamwenga naswi. Kwa vivyo, hunamuvoya mwimwi murioonerwa mbazi ni Mulungu, mukuhumire kuko, kumuhikirahikira yiye.
47006002	Maana, Mulungu wáamba, "Ukati wa kukwaviza uriphofika, násikira chirirocho, na ts'iku ya kukutivya yiriphofika, nichikwaviza." Bee, uu ndio ukati wa kwavizwa, na ndiyo ts'iku ya kutivywa.
47006003	Siswi hunahenza humuhikirehikire Mulungu kwa njira yiriyo at'u k'aandapata cha kuhulaumira, na k'ahwenzi kumukwaza mut'u chivyovyosi ta areme kumukuluphira Bwana.
47006004	Ndo siswi hunadzonyesa kukala, hu ahendikazi a Mulungu jeri chivyovyosi. Maana, hunavumirira muno yenye ukati wa shenene, ndai na riki.
47006005	Siswi ukati unjine hunapigwa, hunafungwa, na hunabit'irwa miyuwano jamani. Na ukati unjine hunahenda kazi k'omu, hunachesa matso, na kuts'arya chakurya.
47006006	Ndo siswi hunadzonyesa kukala, hu ahendikazi a Mulungu kwa: kuts'akala na ila rorosi, kumumanya Mulungu, kuts'aahendera undu ta o ahukosao, kwaonera mbazi at'u, kwidimiswa na kulongozwa ni Roho wa Mulungu, na kwahenza at'u jeri.
47006007	Na chisha, hunadzonyesa hu ahendikazi a Mulungu kwa kusumurira udzumbe wa jeri kwa widimi huhewao ni Mulungu, na hunahumira silaha ya kuhenda ga haki, kuyekera na kupigira.
47006008	At'u anjine anahwishima, ela anjine anahuphurya. Anjine anahulika, ela anjine o anahwifya. At'u anahwamba hu alongo, ela sino hunagomba ujeri.
47006009	Anjine k'aahwona dza at'u, ela sino hunamanywa chila phat'u. Mbira zehu zi lwazu ukati wosi, ela sino hucheri moyo dza muhwonavyo. Siswi hunapigwa, ela k'ahuulagwa.
47006010	Hunashononeka chimwiri, ela chiroho hunahamirwa ukati wosi. Siswi hu achiya, ela hunaarudzya anji chiroho. K'ahuna chit'u, ela chiroho huna vyosi.
47006011	Enehu a chijeso a Korito, siswi hudzimwambira lwazu-lwazu gehu gosi ga mwehu ndani, kumonyesa kukala, hunamuhenza jeri.
47006012	Siswi hucheri kumuhenza, ela mwimwi k'amonyesa mucheri kuhuhenza.
47006013	Bee, mimi vivi ninamwambira dza bemut'u a-aambiravyo anae, kukala muhuhenze dza siswi humuhenzavyo.
47006014	Enehu a chijeso, mwimwi ts'ipambaneni na mataifa. Maana, gano mahendo ga haki na mai, gapambanadze? Na mwanga na dziza upambanadze?
47006015	Jeso K'irisito k'aidima kusikizana na Shetani, na kwa vivyo, mujeso naye k'aidima kushirikiyana na mutaifa.
47006016	Nyumba ya Mulungu wa jeri yihusiyanadze na nyumba ya milungu ya vinyago? Na bee, nyumba ya Mulungu ariye moyo, ni siswi dza Mulungu mwenye aambavyo, "Nindasagala mwao ndani, na nikale kati yao. Nindakala Mulungu wao, nao andakala at'u angu."
47006017	Ndo Bwana Mulungu una-aamba at'ue, "Kulaeni kuko kwa mataifa, na dzitengeni nao. Ts'ikumbeni ut'u wowosi urio ni najisi, nami nindamuphokera.
47006018	Mimi nindakala Abayenu, namwi mundakala anangu. Ninaamba vivyo mimi Bwana Mwenyezi Mulungu."
47007001	Ndo kwahivira siswi hwálagwani vilagane vivyo ni Mulungu enehu a chijeso nimuhenzao, nahuricheni kuhenda maneno gosi mai garigo ganatiya najisi mwiri na roho, na nahudzilavireni tsetsetse kumogopha Mulungu, kwa hukale at'ue atakatifu kamare.
47007002	Siswi hunamuvoya muhuhenze kwakukala, k'ahudzangwe kumukosa mut'u yeyosi, kubananga mut'u yeyosi, hebu kumulemba mut'u yeyosi.
47007003	Na ts'i kwamba nidzamba vivyo kumulamula mu alongo. Sino mwimwi hwámwambira kare kukala, hunamuhenza muno ta hundafa na kuno hunamuhenza vivyo.
47007004	Mimi ninamukuluphira muno mwimwi, nami ta nina ngulu muno kwa mwimwi. Mimi nidziphenya moyo, na ta huripho hunapata riki nyinji, ela ninahamirwa muno.
47007005	Siswi huriphofika jimbo ra Makedonia, k'ahwoyere, maana, at'u áhupinga, na huchikala hu chimoyomoyo.
47007006	Ela Mulungu unatiya moyo at'u odzovunzika myoyo. Ndo yiye wáhutiya moyo kwa kudza kwa Tito.
47007007	Dzulu ya vivyo, siswi hwákaza kutiywa moyo ni go maneno madzo gokudzaambirwa ni Tito dzulu yenu. Yiye wáhwambira kukala, munatamani muno munone, munashononeka kwa gohendeka, na munaniunga mukono. Gago gánihenda nikaze kuhamirwa.
47007008	Baruwa niriyomwandikira mwanzo, yámushononesa. Na ta viripho ni kwa chiwango tu, vivyo vyánishononesa ta mimi. Ela vivi ts'idzuta náyandikirani.
47007009	Vivi ninahamirwa, na ts'ihamirwa kwa námushononesa, ela kwakukala, kushononeka kwenu kwámuhenda muuye kwa Mulungu. Kuko kushononeka kwenu, kwátuwana na henzo ra Mulungu. Kwa vivyo, baruwa yehu yomwandikira k'ayimuudzire nyuma.
47007010	Kushononeka kutuwanako na henzo ra Mulungu, kunamuhenda mut'u auye kwa Mulungu; ambapho ni kukala utiya, na kuko k'akumuhenda mut'u adzute. Ela kushononeka kots'otuwana na henzo ra Mulungu, kunareha chifo.
47007011	Kushononeka kwenu, kwátuwana na henzo ra Mulungu, na lilikanani ta mwimwi enye, godzolairira kwa kuko. Kuko kwámuhenda mudzidinise, muhenze kudzitsukutsa, kwámuuhusa na kuchimuhenda mogophe, kwámuhenda mutamani kuhwala hatuwa, kwámutiya moho, na kwámuhenda mukale kwete kumutiya akili yekosa. Ndo gago genu gosi gogahenda gang'aza kukala, mwimwi enye mwákala k'amuna kosa rorosi dzulu ya neno riro.
47007012	Mimi niriphomwandikira baruwa yiyo, ts'iyaandikire kwa dzulu ya yehenda dambi hicheye, hebu yehenderwa dambi. Mino náandika baruwa yiyo, kwa ta vimanywe mbere za Mulungu vyo murivyo mwimwi mwádzilavira tsetsetse kwehu.
47007013	Gago bee ndigo gohutiya moyo. Na dzulu ya vivyo, siswi hwáhamirwa muno kwa hwámona Tito unahamirwa kwa mwimwi mwákala mudzimutsereza roho.
47007014	Mimi nákala nidzimwambira Tito kukala, mwimwi munakuluphirika. Na yiye ariphokudza kwenu, mwimwi k'amuniudzire nyuma. Siswi hwámwambira ujeri ukati wosi mwimwi, na gomwambira Tito, gákudzalairira vivyo ni ga jeri.
47007015	Tito ucheri kukumbikira vyo murivyomuphokera t'ot'ot'o, vyomwishima muno, na vyotuwa malagizoge mosi. Ndo gago ganamuhenda akaze kumuhenza.
47007016	Mimi ninahamirwa vivi kwakukala, nina kanuni munakuluphirika na gosi.
47008001	Enehu a chijeso, hunamumanyisa dzulu ya Mulungu arivyoajaliya ajeso a jimbo ra Makedonia myoyo ya mbazi.
47008002	Maana, o ta aripho ápata riki nyinji, na chisha bee ni achiya muno, ela ao ákala anahamirwa muno ta achilavya na moyo umwenga.
47008003	Ao ninamwambira, álavya chivyao vyosi vyoidima na ta zaidi, kwa henzo rao enye.
47008004	Ao áhuvoya muno ahenzezwe kwaaviza ajeso anziao a mudzi wa Jerusalemu.
47008005	Ao áhenda manji kuchira gokala hunagalolera ahende. Ao áanza kudzilavira tsetsetse kwa Bwana Jeso, na kwehu siswi kwakukala, ákala anamanya vivyo ndivyo vyokala Mulungu unahenza.
47008006	Ndo gago gáhuhenda humukalate Tito kukala, adze amarigize yo kazi ya konyesa menzwa, yaani mutsango kulaa kwenu okala udziwanzisha p'indi.
47008007	Mwimwi mu t'ot'ot'o chila upande: Kala kuluphiro, kugomba, kuumanya ujeri, chadi, na vyo muhuhenzavyo siswi. Ndo ninamuhenza mukale t'ot'ot'o vivyo na yiyo kazi ya konyesa menzwa.
47008008	Riro ts'i kwamba nidzirilavya dza lagizo. Mino ko kulavya na moyo umwenga kwa anjine, nidzikuhwala dza mufano, kwa nimulole kumba menzwa yenu ni ya jeri.
47008009	Ndo mwimwi lavyani na moyo umwenga kwakukala, munamanya Bwana wehu Jeso K'irisito unahuhenza muno. Yiye ta aripho wákala ni tajiri, ela wákudza duniani, na achidziika dza muchiya kwa dzulu yenu. Yiye wádziika vivyo, kwa mwimwi mukale matajiri chiroho.
47008010	Mwimwi pho mwaka dzana, ndimwi oanza kuhenza kwatsangira ajeso ayaehu a Jerusalemu na moyo umwenga, na muchanza kukusanya. Ndo maoni gangu ni kwamba, ninaona ni baha
47008011	vivi mumarigize mutsango wenu. Na umarigizeni na moyo wa kuhenza kulavya dza vyoanza, na lavyani kutuwirizana na widimi wenu.
47008012	Maana, mut'u achikala una moyo wa kuhenza kulavya, na achilavya kutuwirizana na widimiwe, Mulungu unachiphokera cho chilaviwacho, kwakukala, k'alolera mut'u alavye cho aricho k'anacho.
47008013	Mimi ts'i kwamba nina-aaviza anjine, kwa kumuhwika mizigo mibomu mwimwi, h'a-a. At'u osi mino ninaahenza akale sawa.
47008014	Ela kwakukala, mwimwi vivi muna vinji, na o ayaenu azongekwa, aavizeni kwa ta namwi muchidzazongekwa, na o akale ana vinji, amwavize, na phapho mukale mu sawa.
47008015	Vivyo vindagwa sawa na Maandiko ga Mulungu gaambago, "Yeungaunga chakurya chinji, k'akalire na chakurya chinji muno. Na yeungaunga chakurya chichache, k'akalire na chakurya chichache muno."
47008016	Hunamulavira mumvera Mulungu kwa kumuhenda Tito akale na moyo wa kuhenza kumwaviza muno mwimwi, dza vyo nihenzavyo mimi.
47008017	Tito niriphomuvoya adze kwenu, kudzamwaviza, wákubali. Na kugomba ujeri ni kwamba, yiye wákala una moyo wa kuhenza kumwaviza muno yenye kare, ta wákala udzidzilavira kudza kwa henzore mwenye.
47008018	Ndo yiye Tito hunamuhuma na mujeso muyawehu, ariye unaishimiwa muno ni makanisa gosi, kwa kaziye ya kusumurira Nguma Mbidzo.
47008019	Na dzulu ya kumanyikanakwe, yiye wátsagulwa ni makanisa ahuzungumuze mwehu charoni, na ahwavize kuwimirira t'ot'ot'o mutsango wa kwaaviza ajeso ayaehu. Mutsango uo undamuhenda Bwana Jeso K'irisito alikwe, na undahuhenda humanywe huna moyo wa kuhenza kwaaviza ajeso ayaehu.
47008020	Ndo siswi hunawimirira t'ot'ot'o uu mutsango otsangwa na moyo umwenga, kwa ta mut'u ats'ipate cha kuhulaumira.
47008021	Lengo rehu siswi, ni kuhenda gamuhamyago Bwana Mulungu, na gakale ganaonewa ni at'u ni haki.
47008022	Ano Tito, hunaahuma na mujeso muyawehu munjine, ariye hudzimona k'ano nyinji u kwete kwaaviza. Yiye vivi unahenza aavize muno yenye kwakukala, unamwi kanuni.
47008023	Tito, ni musena huhendaye kazi ya Bwana phamwenga kwa dzulu yenu. Ano ajeso ayaehu anjine adzao nao, ni adzumbe a makanisa, na anamuhenda Jeso K'irisito alikwe.
47008024	Ndo aa aonyeseni kukala, mu at'u a kuhenza ayaenu jeri, na nguma yiyo yindafika kwao makanisani, na phapho makanisa gandamanya kukala, hwákala huna haki ya kuhenda ngulu kwa mwimwi.
47009001	Enehu a chijeso, kwa kweli, mimi ts'itsakula kumwandikira manji dzulu ya o mutsango utsangirwao at'u a Mulungu ayaenu a Jerusalemu.
47009002	Maana, ninamanya kare muna moyo wa kuhenza kulavya. Mimi ná-aambira na ngulu aa ajeso a jimbo ra Makedonia kukala, mwimwi ajeso a jimbo ra Akaya, mwákala mu kwete kulavya hangu mwaka dzana. Na vivyo vidziahenda anji phapha, akale na moyo wa kuhenza kulavya nao.
47009003	Ndo mimi vivi ninamuhuma Tito na o anzie airi, adze ko kwenu. Na ninahenza vivi nialikiravyo ajeso a kuku Makedonia kukala mu kwete kulavya, bee vikale vivyo jeri, ela gats'ikale maneno ga mulomoni tu.
47009004	Mimi ninahenza nichidza nao kuko, bee hudze hwone mwátsanga kare. Aa ná-aambira na kanuni kukala, mu kwete. Kwa vivyo, huchidzamona k'amudzangwe, bee mimi nindagwirwa ni haya muno, na ta mwimwi enye namwi mundagwirwa ni haya vivyo.
47009005	Ndo nidzona ni vidzo niakalate aa ajeso ayaehu, alongole kudza ko kwenu, adze atsangishe mutsango wenu oulaga ta mimi nichidza, mutsango wenu ukale u tayari. Na phapho, mundakala munalavya mutsango na moyo umwenga, ela ts'i wa kugaramishwa.
47009006	Mwimwi munamanya kukala, aphandaye chichache, uguwa chichache, na aphandaye chinji, uguwa chinji vivyo.
47009007	Ndo chila mut'u naats'ilavye na kuno unashononeka, hebu kwa kugaramishwa. Ela naalavye kutuwirizana na vyo arivyodzipangira mwakwe moyoni. Maana, mut'u alavyaye na raha ndiye ahenzwaye ni Mulungu.
47009008	Mulungu unaidima kumup'a manoso gosi kwa unji, kwa ta mukale na vya kumutosha ukati wosi. Na phapho, namwi mwidime kulavya na moyo umwenga kwa dzulu ya chila kazi mbidzo.
47009009	Ta Maandiko ga Mulungu ganaamba vivi dzulu ya alavyaye na moyo umwenga, "Yiye manosoge uhendamwaga, achiya wap'a na moyo umwenga, na mbazize k'azisira."
47009010	Mulungu ndiye amwidimisaye mut'u kupata mbeyu za kuphanda zilavye vyakurya. Ndo Mulungu undamwidimisa kupata mbeyu nyinji za kuphanda, muphande. Kwa vivyo, yiye ko kulavya kwenu na moyo umwenga, undakuhenda kuvyale manji.
47009011	Ndo Mulungu undamup'a vinji kwa ta namwi mukaze kulavya na moyo umwenga ukati wosi. Na phapho at'u anji andamulavira mumvera Mulungu, kwa go manoso genu gondoaphirikira siswi.
47009012	Yiyi kazi yenu ya kulavya na moyo umwenga, bee ts'i kwamba yindaahenda ajeso ayaenu apate go gao arigo ana haja nago tu bahi, ela yindaahenda at'u anji amulavire mumvera Mulungu.
47009013	Yiyi kazi yenu ya kulavya na moyo umwenga yinang'aza kukala, munamukuluphira Jeso K'irisito jeri. Na ajeso ayaenu, andamulika Mulungu kwa vyo mushuhudiyavyo munakuluphira Nguma Mbidzo dzulu ya K'irisito lwazu-lwazu, na vyo mumogophavyo. Na chisha, andamulika Mulungu kwa vyodzoap'a ao, na anjine osi, vyenu murivyo navyo na moyo umwenga.
47009014	Ndo ao andamuvoyera na kumuhenza kwa vyodzong'aza kukala, mwimwi munahenza ayaenu jeri.
47009015	Nahumulavireni mumvera Mulungu, kwa chipajiche chohup'a, chiricho ta k'akuna aidimaye kucheleza!
47010001	Enehu a chijeso, at'u anaamba kukala, ni murumwengu nichikala ni phamwenga namwi, ela nichikala ts'i phamwenga namwi, ni musiru. Ndo mimi P'aulo mwenye vivi, ninamuvoya chirumwengu na mbazi dza Jeso K'irisito arivyokala.
47010002	Voyo rangu ni kukala, ninahenza nichidza ko kwenu, muts'idzenihenda nikakala musiru! Kuko kwenu kuna at'u anambao kukala, ninasagala chidunia, na ao nichidzaaona acheri kugomba gago, bee andanihenda nikale musiru kwao.
47010003	Kala ni kusagala, husagala phapha duniani jeri, ela k'ahuheha chidunia.
47010004	Ndo siswi k'ahuhumira silaha za chidunia. Sino huhumira silaha zenye widimi wa Mulungu, kuurimira widimi wa Shetani. Ndo hunagarima maneno gosi ga ulongo,
47010005	na hunagarima maneno gosi ga kudziunula, gaidimago kwaaziza at'u ats'imumanye Mulungu. Sino hunahenda maazo gosi ga at'u gakale ga kumogopha Jeso K'irisito.
47010006	Na muchihwonyesa munahwogopha jeri, hundakala kwete kumutiya akili mut'u yeyosi, yendekala unaenderera kuts'ahwogopha.
47010007	Enehu a chijeso, mwimwi muhwalira maneno vyo mugaonavyo tu! Mimi ninaahenza ao at'u ario ana kanuni ni a Jeso K'irisito, bee alilikane muno yenye, na andaona mimi nami, ni wa Jeso K'irisito dza ao.
47010008	Bwana Jeso K'irisito wánip'a widimi, na widimi uo ni wa kumujengera mwimwi, ela ts'i wa kumubanangira. Ndo ta nikadziunula muno kwa o widimi wangu, chisha vivyo k'avindanigwiza haya.
47010009	Mimi ts'enzi mwimwi munone dza kwamba, ninamuuhusa-uhusa na baruwa zangu.
47010010	Maana, at'u anaamba, "P'aulo achandika baruwa zi chisiru, na zina maneno mafu-mafu. Ela yiye mwenye achikala hu phamwengani, k'ana rorosi, na ta achigomba, manenoge k'agana tende."
47010011	Bee ao at'u aambao vivyo, ninaahenza amanye kukala, gaga nigaandikago baruwani kwa ni kure, bee ndigo gondokudzagahenda ukati nichidza ko kwenu.
47010012	Siswi k'ahwenzi kudziika duu mwenga na at'u adzilikao enye. At'u ao anadzihwalanisha enye na enye. Ndo ao k'aamanya.
47010013	Ela siswi k'ahundadziunula na widimi urio k'ahunao. Sino lengo rehu ni kuts'avuka miphaka yophakirwa ni Mulungu, na vivyo nihuhende kazi ta kati yenu.
47010014	Ndo siswi k'ahuvuka miphaka huchamba mwimwi mu ts'ini zehu. Maana, ndiswi a kwanza okudzamusumurira Nguma Mbidzo dzulu ya K'irisito.
47010015	Na k'ahudziunula kwa kazi yohendwa ni at'u anjine kati yenu. Ela siswi hunalolera mukaze kukomala chiroho, na phapho kazi yehu yikaze kukula kati yenu.
47010016	Gago gachilairira, siswi hundaidima kwendasumurira Nguma Mbidzo ta mbere za ko kwenu kuriko k'akudzangwe kufikwa ni mut'u. Na phapho, hundakala k'ahudziunula na kazi yohendwa ni mut'u munjine.
47010017	Ela ta vivyo, Maandiko ga Mulungu ganaamba, "Ahenzaye kudziunula, naadziunule kwa gohenderwa ni Bwana."
47010018	Maana, mut'u achidzilika mwenye, k'avina cheo, ela mut'u achilikwa ni Bwana, vina cheo.
47011001	Enehu a chijeso, ningehenza munivumirire vivyo, ta niripho ninaphenya kuphuphani vichache. Mwimwi nivumirirani tu!
47011002	Gaga gosi ninagahenda, kwa vyo nimoneravyo wivu dza vyo Mulungu amuhenderavyo. Maana, mimi námufanyira mupango muhwalwe ni K'irisito, na ninahenza nidze nimulavye kwakwe muchikala mu azima.
47011003	Ela vivi mimi ni chimoyomoyo, kwakukala, garat'u gomupata Hawa, ganaidima kumupata ta mwimwi. Nyoka kwa welevuwe, wámulemba Hawa ta achiricha kumogopha Mulungu. Ndo mwimwi namwi, maazo genu ganaidima kuvurugwa ta mukaricha kukala aaminifu jeri kwa K'irisito.
47011004	Mimi ni chimoyomoyo kwa mwimwi, kwakukala, at'u anjine ákudzamusumurira manjine dzulu ya Jeso, ta ts'i higo gomusumurira siswi, mwáphokera roho munjine kurichisa yekala mudzimuphokera kare, na mwákubali udzumbe unjine ta ts'i hura okala hudzimusumurira siswi. Ela gago gosi, munagavumirira muno yenye!
47011005	Bee, o mwaonao ni ahumwa a Jeso abomu, ninaona k'anifika.
47011006	Mimi ts'isomerere ugomvi, ela ninamanya nigombaro. Na neno riri, hudzimonyesa lwazu-lwazu ukati wosi kwenye chila chit'u chomuhendera.
47011007	Mimi nádziika ts'ini, kwa mwimwi mukale dzulu, kwa kumusumurira Nguma Mbidzo ya Mulungu, phots'omuvoya chochosi. Ndo nikale vyo, náhenda vii?
47011008	Niriphokala ninamusumurira Nguma Mbidzo, gangu gokala ninago haja, gákala gamanywa ni makanisa manjine. Na ta ninaidima kwamba, phapho nákala ninariphwa ni gago kwa nimuhikirehikire mwimwi.
47011009	Na chisha, phokala ni phamwenga namwi, náphungukirwa ni p'esa. Ela muzigo uo ts'imuhwikire mwimwi, ta its'iphokala ni enehu a chijeso a jimbo ra Makedonia, ndio onirehera chila chit'u chokala ninacho haja. Ndo mimi ts'imuhwikire muzigo, na ts'indamuhwika.
47011010	Na nichigomba vivyo ninaamba, k'akuna mut'u ko jimbo ra Akaya kosi aidimaye kunipinga akaamba gaga nigagombago ts'i ga jeri. Jeso K'irisito wákala achigomba ujeri ukati wosi. Na haki yenye, mimi nami ninagomba ujeri dza yiye.
47011011	Ndo mukale vino munanona ts'imwenzi kwa ts'enzi p'esa zenu? Mino bee, ninamuhenza mwimwi ta Mulungu unamanya!
47011012	Na nindakwenderera na o mwimo wangu wa kuts'ahenza p'esa zenu, ta ao aambwao nao ni ahumwa a Jeso, niahende ats'iidime kudziunula kwamba hangwe Nguma Mbidzo anayisumurira dza vyo huyisumuriravyo siswi.
47011013	At'u ao anadzamba ni ahumwa, ela kazi yao ni kulemba at'u tu, kwa kudzihenda ni ahumwa a K'irisito ario na widimi.
47011014	Vivyo k'avihwangalaza, kwakukala, ta ye Shetani mwenye naye, unadzihenda ndiye ye arehaye mwanga.
47011015	Ndo o ahendikazie achidzihenda ni ahendikazi a Mulungu ahendao ga haki, k'aanza ao. Ela hunamanya kukala, ts'iku ya musindikizo wa urumwengu yichifika, andatiywa akili kutuwirizana na mahendo gao.
47011016	Enehu a chijeso, mimi ts'inoneni ni muzuzu kwa gondogagomba. Ela muchikala mundanona ni muzuzu vivyo, h'a bee nisirikisani na uzuzu wangu, kwa nami nidziunule vichache.
47011017	Gaga ga kudziunula nindagagomba vivi, ela ts'igo malagizo ga Bwana. Vivi mimi nindaphenya kuphuphani.
47011018	Ela, kwakukala, at'u anji anadziunula chidunia, h'a bee ta mimi nami nindadziunula.
47011019	Mwi namwi, munadzona mu alachu, ukale o ndio umuhendao mwavumiririre azuzu na kuno muna raha?
47011020	H'a heka munamuvumirira ta mut'u amuhendaye dza agulwa ahumiki, mut'u amwiyiraye chimatsomatso, amoneraye, mut'u adzikut'ulaye na amwifyaye?
47011021	Hebu munahenza nami kala náhenda go maneno ga waibu? Bee, vivi nami nindakala dza muzuzu dza ao anjine, nidziunule na go adziunulirago.
47011022	Ao achidzamba ni Aburania, ta mimi nami ni Muburania. Achidzamba a kati ya zo mbari kumi na mbiiri za Aiziraeli, ta mimi nami ni mumo. Na achidzamba ni at'u a mudzungu wa Burahimu, ta mimi.
47011023	Ao achidzamba anamuhikirahikira Jeso K'irisito, mino bee ndimi nimuhikirayehikiraye muno yenye kuchira ao. Na vivi, ninagomba dza kwamba nidziruk'wa ni akili. Mimi nidzihenda kazi na chadi muno kuchira ao, nidzifungwa k'ano nyinji kuchira ao, nidzipigwa muno kuchira ao, na nidzitsuma kuulagwa k'ano nyinji.
47011024	Mimi nápigwa k'ano ts'ano vikoto mirongo mihahu na chenda (39) ni vilongozi a Ayahudi.
47011025	Nápigwa vibok'o k'ano t'ahu ni vilongozi a Arumi. Na ukati umwenga, at'u ánipiga mawe ta achitsuma kuniulaga. Mimi náhoherwa ni meli zokala nichisafiriya k'ano t'ahu. Na mwengayapho kati ya zizo k'ano t'ahu, náchesa choo, na nichisinda dii baharini.
47011026	Vyaro vyangu vinji nidzikala maengaengani, kwa myuho yikala yi tele-tele, kwa anyang'anyi, kwa Ayahudi asena, na at'u a makabila manjine. Chisha, kwa ndai zonipata midzini, nyika, na baharini, na kwa vyoshononeswa ni at'u adzambao ni ajeso, na ts'i ajeso.
47011027	Mimi nidzidzivunza kwa kazi, nidzichesa matso k'ano nyinji, ukati unjine nidzikala na nzala na ch'iru, mimi nidzifunga ukati kwa ukati, na nidzikala p'ehoni phots'o nguwo za p'eho.
47011028	Na mbali na gago gosi, mimi nina muzigo wa kumanya makanisa gosi chila ts'iku.
47011029	Mujeso musena achikala chiroho ni munyonge, mimi ninabagalika kwa o unyongewe. Na mujeso musena achiudzwa nyuma, mimi nami ninashononeka.
47011030	Ichikala bee ni nidziunule, h'a bee nindadziunula kwa go maneno gaonyesago unyonge wangu.
47011031	Mulungu, Abaye Bwana Jeso K'irisito, ariye nialikwe ta kare na kare, unamanya kukala, ts'igomba ulongo.
47011032	Mimi niriphokala ni mudzi wa Damasiko, gavuna yekala utsagulwa ni mufalume Areta, wáika shikari chila dziyango ra Damasiko kwa nigwirwe.
47011033	Ela ajeso asena achinitiya ndani ya hundu bomu, na achinilavya na mwanyani okala u dzikuta ra o mudzi, achinitsereza ta phots'i, na phapho, nichichimbira kufungwa ni ye gavuna.
47012001	Enehu a chijeso, kudziunula k'akwaviza mut'u, ela ni seti nidziunule vivyo. Na vivi nindagomba dzulu ya maono, na maneno gofunulirwa ni Bwana Jeso K'irisito.
47012002	Mimi ninakumbikira t'ot'ot'o kukala, myaka kumi na mine (14) yodzochira, náhwalwa ni Mulungu ta ko mulunguni kwenye raha. Ela Mulungu ndiye ye amanyaye kumba náhwalwa nichenda mulunguni jeri, hebu ni nákala ninaona ono tu.
47012003	Mimi nidzigomba kare, na ninauyira kahiri kukala, náhwalwa ta ko mulunguni kwenye raha, ela Mulungu ndiye ye amanyaye kumba náhwalwa nichenda mulunguni jeri, hebu ni nákala ninaona ono tu.
47012004	Na kuko, násikira maneno garigo mudamu k'aidima kugasema, na k'ahenzwa agagombe.
47012005	Ndo mimi nindadziunula kwa gago maneno ga kwangalaza gogaona, ela ts'indadziunula kwa dzulu yangu mwenye, its'iphokala nindadziunula na o unyonge wangu tu.
47012006	Mimi kala ninahenza kudziunula, ningari ninadziunula, na phapho ts'ingakalire ninahenda neno ra uzuzu kwakukala, ningari kukala ninagomba ujeri. Ela mino ts'indadziunula kwakukala, ninahenza at'u anilamule kwa go aonago ninagahenda na asikirago ninagagomba, ela ts'i kwa vyo nigombavyo dzulu yangu.
47012007	Gago maneno mabomu nirigofunulirwa ni Mulungu, bee gangari gánihenda nidziunule, ela Mulungu achinip'a mwiri kudungwa ni mwiya, kwa ta nits'idze nikadziunula. Na mwiya uo unga dza mudzumbe wa Shetani, na unanidunga-dunga kwa nits'idziunule.
47012008	Mimi námuvoya Bwana k'ano t'ahu kukala, aniusire mwiya uo.
47012009	Ela Bwana achiniudzidza achinamba, "Widimi nikup'ao uwe phots'otara makosago bee unatosha, maana, widimi wangu uhenda kazi muno phenye unyonge." Ndo mimi ninadziunula na raha kwa o unyonge wangu, kwa ta widimi wa K'irisito ukale nami.
47012010	Ndo mimi ninahamirwa ni unyonge, waibu, ndai, kuhenderwa mauku, na riki kwa dzulu ya K'irisito, maana, nichikala munyonge, ndipho nikalapho na mukotse.
47012011	Ajeso asena, mimi nidzihenda uzuzu ko kudziunula, ela mwimwi ndimwi odzonihenda nikuhende. Mwimwi ndimwi okala munawirya munilike kwakukala, ta niripho ts'i chit'u, ela ao ahumwa mwaonao ana tende, k'aanichirire vyenye!
47012012	Mulungu wáhenda dalili nyinji, na maut'u-maut'u ga kwangalaza niriphokala ninahenda kazi na uvumiriri kati yenu, na zizo ni dalili za muhumwa wa Jeso K'irisito.
47012013	Mimi ts'ina ut'u urio náuhendera ajeso anjine, ela mwi ts'imuhenderere, ta its'iphokala ts'imwambire munaavize na p'esa tu. Ndo ichikala kuko bee ndiko kumukosa, ninamuvoya munisamehe.
47012014	Vivi ni kwete kamare nimutsemberere k'ano ya hahu, na ts'indakudzamwamba munaavize na p'esa vivyo. Mino nimuhenzao ni mwimwi enye, ela ts'i miyo yenu. Dzulu ya vivyo, mimi dza abayenu ndimi niwiryaye nimwikire mbeko mwimwi, ela ts'i mwimwi ana muniikire mbeko mimi mutumia.
47012015	Mimi ni razi nihumire vyangu vyosi na mimi mwenye kamare kwa faida yenu. Ndo mukale mwi munanihenza vichache kwa mino ninamuhenza muno?
47012016	Mwimwi enye munamanya kukala, mimi ts'imuvoyere wavizi wa p'esa. Ela anjine anaamba náhumira ukora ta nichimwiyira.
47012017	Ndo akale bee vino ano at'u a kwahuma kwenu, yákala ni njira ya kumwiyira?
47012018	Mimi námuhuma Tito na ye mukuluphiri muyawehu munjine adze ko kwenu, na nina kanuni kamare kukala, Tito k'amwiyirire. Maana, mimi na yiye lengo rehu ni mwenga, na hulongozwa ni Roho mumwenga.
47012019	Mwimwi ts'oneni dza kwamba nidzimwandikira gaga gosi kwa kudzihehera. Mino ni muhumwa wa Jeso K'irisito niriye na widimi, na ninagomba ujeri ta Mulungu unamanya. Na maneno gosi nigahendago asena, bee ni ga kumujenga mwimwi.
47012020	Mimi ninahenda vivyo kwakukala, ts'enzi kudzamona mucheri kuhenda gots'ogahenza, maana, phapho mwimwi namwi k'amundavihenza vyangu vyondomwamba. Mino ts'enzi kudzamona mucheri kuheha, konerana chidzitso, kutsukirirwana, kulafyana vit'u, kupigirana nzili, kutsunana, mu chiguvuguvu na kuts'asikizana.
47012021	Mimi nindakudza kahiri ko kwenu, ela ts'enzi Mulungu adze anigwize haya kwa mwimwi, na phapho nishononeke muno kwa ao ario ahenda dambi p'indi, na k'aadzangwe kutya ta o anaenderera na udiya, uzembe na maneno manjine ga waibu.
47013001	Enehu a chijeso, mimi vivi ni kwete kudza ko kwenu, na chichi chindakala ni charo cha hahu. Na dza mumanyavyo kukala, Maandiko ga Mulungu ganaamba, "Chila neno nirihakikishwe ni ushaidi wa at'u airi, hebu kwenderera."
47013002	Mimi niriphomutsemberera lwa phiri, náakanya ao at'u okala áhenda dambi, na mwanzo ta ni námukanya mosini. Na vivi ta niripho ni kure, ela ninamukanya kahiri. Ndo charo chichi cha hahu at'u ao nichidzaaona k'aadzangwe kutya, andakudzanimanya.
47013003	Mimi nindahenda vivyo kwakukala, mwimwi munahenza ut'u wa kumonyesa kukala, K'irisito unagomba kuchirira mimi. Mwimwi nimumanye kukala, K'irisito k'andakala chinyonge achipambana namwi, ta ye undahumira widimiwe.
47013004	K'irisito wáoneka dza kwamba ni munyonge phokot'wa misumari musalabani, ela vivi u moyo kwa widimi wa Mulungu. Ndo siswi ahumwae naswi hunaoneka hu anyonge dza yiye vyoonewa. Ela huchidza ko kwenu, K'irisito ariye u moyo, undakala phamwenga naswi, na phapho hundakala na widimi wa Mulungu ta hupambane nao ao adambi.
47013005	Mwimwi uzani myoyo yenu tsetsetse kwa ta mudzimanye kumba munamukuluphira Jeso K'irisito jeri. Mwimwi uzani myoyo yenu tsetsetse, jeri, na mundamona u mwenu ndani, ta ts'imanya mukale mundaugwa o mutihani.
47013006	Mimi ninakuluphira mundamanya kukala, k'ahuugwire o mutihani.
47013007	Ela ta vivyo, hunamuvoya Mulungu muts'ihende ui wowosi. Ra halahala ts'i kumonyesa widimi wehu, ela hunamuhenza muhende ga haki, ta siswi hukaoneka hwáshindwa.
47013008	Gehu huhendago ni ga kwendereza ujeri, ela k'ahwidima kuupinga na njira yoyosi.
47013009	Mwimwi muchikala mwimire kudina, at'u ta akahwona hu anyonge, chisha sino hunahamirwa vivyo. Ndo hunamuvoyera mukomale chiroho.
47013010	Mimi ninamwandikira baruwa yiyi chimbere nichikuluphira kukala, nichidza ko kwenu, ts'indapambana namwi chisiru. Widimi wangu ohewa ni wa kumujenga, ela ts'i wa kumubit'a.
47013011	Enehu a chijeso, kumarigiza ni kwamba, Mulungu naakale phamwenga namwi. Na hendani vyenu vyosi mwidimavyo mukale at'u ots'o ila yoyosi, mutuwe malagizo gangu, mwerekezane, musagale na reri, na Mulungu ahuhenzaye na ahuhendaye husagale na reri, undakala phamwenga namwi.
47013012	Lamusanani kwa kupigana busu takatifu. At'u a Mulungu osi ario phapha, anamulamusa.
47013013	Mwimwi manyani mbazi za Bwana Jeso, menzwa ya Mulungu, na ushirika wa Roho wa Mulungu.
48001001	Ni mimi P'aulo muhumwa wa Jeso K'irisito niriye na widimi yehendaolohewa ni ye Jeso mwenye, na Baba Mulungu yemufufula ye Jeso kulaa kuzimu, ela ts'itsagulirwe ni at'u, hebu kufunzwa ni mut'u kwa nikale muhumwa wa Jeso.
48001002	Mimi na o enehu a chijeso osi hurio phamwenga phapha, hunamwandikira mwimwi ajeso a makanisa ga Galatiya.
48001003	Baba Mulungu na Bwana Jeso K'irisito naamuhats'e muno, na amuhende musagale na reri yao.
48001004	Yiye Jeso K'irisito ndiye yedzelavira kufa kwa dzulu ya madambi gehu, kwa ta ahutivye siswi huriche maazo mai na mwendo ui urio na at'u a dunia, na gago gáhendeka kwakukala, vivyo ndivyo vyokala Abayehu Mulungu upanga.
48001005	Naalikwe ta kare na kare! Amina.
48001006	Mimi ta ninaangalazwa ni vyo mumurichavyo maruru Mulungu yemwiha mupate wokofu kwa mbazi za K'irisito. Mwimwi vivi munatuwa kare mafunzo manjine
48001007	garigo ts'igo yo Nguma Mbidzo kamare. Ao ni at'u fulani tu anamwangaisha akili, na anahenza agaluze yiyat'u Nguma Mbidzo ya jeri dzulu ya K'irisito.
48001008	Bee mimi vivi ninamwambira kukala, ta mumwenga wehu siswi ahumwa a Jeso a widimi, hebu malaika wa Mulungu, chisha achidzamusumurira manjine kurichisa yiyat'u Nguma Mbidzo huriyomusumurira kare, Mulungu naamulani ta kare na kare!
48001009	Siswi hwámwambira kare, na vivi ninamwambira kahiri kukala, mut'u achikala unamusumurira manjine kurichisa yiyat'u Nguma Mbidzo muriyoyiphokera kulaa kwehu, Mulungu naamulani ta kare na kare!
48001010	Mimi vivi vyodzogomba ts'i kwamba ninatsakula kulikwa ni at'u, ela rangu nihenzaro ni nilikwe ni Mulungu. Mimi kala nicheri na uo wa kuhenza kulikwa ni at'u, ts'ingakalire vivi nádzilavira tsetsetse kukala muhendikazi wa K'irisito.
48001011	Enehu a chijeso, mimi ninamuhenza mumanye kukala, yiyo Nguma Mbidzo niriyomusumurira bee ts'i ya mudamu.
48001012	Maana, mimi yiyo ts'iyipatire kulaa kwa mut'u yeyosi, na ts'iyifunzirwe ni mut'u, its'iphokala náhendayifunulirwa ni Jeso K'irisito.
48001013	Mwimwi mwágasikira gogahenda mimi niriphokala nicheri kutuwiriza shariya za dini yehu ya Chiyahudi. Mimi nákala nichiahendera mauku muno o at'u a Mulungu, na náheza ta kwahangamiza kamare ao.
48001014	Kati ya marika gangu ga Chiyahudi, nákala ni mbere kwa kutuwa dini yehu, na chisha nákala nidzidzilavira tsetsetse kugwira ada za akare ehu.
48001015	Ela Mulungu yenoloha hangu nicheri ndanini mwa mayo, wániiha kwa mbazize mwenye, na achona ni vidzo
48001016	anifunulire Mwanawe, kwa ta nisumurire Nguma Mbidzo dzuluye kwa at'u a makabila manjine. Ndo yiye ariphonifunulira ye Mwanawe, mimi ts'iuzire utumia mut'u,
48001017	na ts'endere mudzi wa Jerusalemu kwa okala ni ahumwa a Jeso a widimi kare. Its'iphokala, mino nákwenda maruru nyika ya Warabuni, na niripholaa kuko, nichiuya mudzi wa Damasiko.
48001018	Yiriphochira myaka mihahu kulaira Mulungu ariphonifunulira ye Mwanawe, ndipho nichikot'a kwenda Jerusalemu kwendamanyana na P'etero, na násagala naye kwa ts'iku kumi na ts'ano (15) tu.
48001019	Dzulu ya gago gosi wahi, muhumwa wa Jeso wa widimi munjine yemona ni Jakobo nduguye Bwana wehu tu, ela o anjine ts'iaonere.
48001020	Na gaga nimwandikirago, bee ni ga jeri ta Mulungu unamanya.
48001021	Niriphosagala zizo ts'iku kumi na ts'ano (15) ko Jerusalemu, náuka nichenda maboma fulani ga majimbo ga Siriya, na Kilikiya.
48001022	Ukati uo, ajeso a makanisa ga ye K'irisito ko jimbo ra Judea akala k'aadzangwe kunona mimi mwenye mwiri.
48001023	Ao ákala ahendasikira na at'u tu kukala, "Ye mut'u yekala achihuhendera mauku kwa hunayikuluphira Nguma Mbidzo, vivi naye unasumurira dzulu ya riro kuluphiro rokala uhenza arihangamize pho mwanzo!"
48001024	Ndo o akuluphiri ákala achimulika Mulungu muno kwa gokala nidzihenderwa mimi.
48002001	Yiriphochira myaka kumi na mine (14), mimi nákot'a kahiri nichenda Jerusalemu, na ukati uo nákwenda na Barinaba na Tito.
48002002	Kuko, mimi nákwenda, maana, Mulungu wákala udzinifunulira kukala nende. Niriphokala ni kuko, náhenda monano na vilongozi a kanisa amanyikanao tu, na phapho nichiaambira dzulu ya yo Nguma Mbidzo niyisumurirayo at'u a makabila manjine. Mimi náhenda vivyo kwa ao aniunge mukono, kwa ta yiyat'u kazi yokala nidziyihenda, na yo nihendayo yits'ikale ya bule.
48002003	Ndo ta Tito yekala hu hosi na wákala k'abit'irwets'i kwa ni Muyunani, k'agaramishirwe abit'wets'i.
48002004	Gaga ninagahadza tu, maana, at'u anjine okala adzidzihenda ni akuluphiri na achiphenya duu ra akuluphiri kuko, ákala anahenza amubit'ets'i. At'u ao ákala adzidzitiya duu rehu ra ajeso tu kwa ákala anaheza auhangamize utsare wehu hurio nao kwa hunamukuluphira K'irisito Jeso, na ahuhende hukale agulwa ahumiki a Shariya.
48002005	Ela sino go gao k'ahugakubalire kamare ta vichache, kwa mwimwi mwenderere kuukuluphira ujeri wa Nguma Mbidzo.
48002006	Na ta ao okala anaambwa ni vilongozi, k'aakalire na ra konjeza dzulu ya yiyi Nguma Mbidzo niyisumurirayo. Na bee akale eri ni vilongozi amanyikanao, gago kwangu mino ts'i chit'u, kwakukala, Mulungu k'aapima at'u kwa vyo aonekavyo.
48002007	Chit'u ni kwamba tu, ao ákubali kukala, Mulungu wákala udzinoloha nisumurire Nguma Mbidzo kwa at'u a makabila manjine, dza virat'u arivyomoloha P'etero ayisumurire kwa Ayahudi.
48002008	Chisha, ao ámanya kukala, Mulungu yemuhenda P'etero akale muhumwa wa Jeso wa widimi kwa Ayahudi, ndiye yiye yenihenda mimi nikale muhumwa wa Jeso wa widimi kwa at'u a makabila manjine.
48002009	Ndo o ano Jakobo, P'etero na Johana okala anaonewa ni at'u kukala ndio vilongozi abomu, ariphomanya kukala, Mulungu wánip'a chipaji cha kuhenda kazi yiyo, áhup'a mikono mimi na Barinaba konyesa kukala, ákubali mafunzo gehu. Ao phapho akubali kukala, mimi na Barinaba hwenderere kusumurira Nguma Mbidzo kwa at'u a makabila manjine, na o nao kwa Ayahudi.
48002010	Chit'u chohuvoya ao ni chimwenga tu kukala, hwenderere kwaaviza akuluphiri ario ni achiya, maneno gokala ninagahenda kare na chadi.
48002011	Ela P'etero ariphokala u mudzi wa Anitiyokiya, námuchemera jamani kwakukala, wákala una makosa.
48002012	Maana, yiye pho mwanzo aripholoka ko Anitiyokiya, wákala k'ana neno ta achikala achirya phamwenga na akuluphiri a makabila manjine. Ela ariphokudza Ayahudi kulaa kanisa ra Jerusalemu okala ahumwa ni Jakobo, achiricha achikala k'enzi kurya nao kahiri kwa kogopha o Ayahudi okala anaamba ni seti mut'u abit'wets'i ndipho akale mukuluphiri jeri.
48002013	Ndo akuluphiri a Chiyahudi anjine achituwa o ulumakwiri wa P'etero, na ta Barinaba naye achilembwa na achituwa ulumakwiri wao.
48002014	Ndo mino niriphoaona ao k'aatuwa ujeri wa Nguma Mbidzo, námuchemera P'etero phapho jamani, na nichimwambira kukala, "Uchikala uwe uriye u Muyahudi mwenye tu, unasagala dza mut'u wa kabila rinjine ela ts'i dza Muyahudi asagalavyo, sambi unaidimadze kwagaramisha vivyo o at'u a makabila manjine atuwe jadi za Ayahudi?
48002015	Siswi hu Ayahudi chihumbo kamare, na k'ahunga dza at'u a makabila manjine ario ni adambi.
48002016	Ela ta vivyo, siswi akuluphiri a Chiyahudi hwámanya kukala, mut'u k'aphokerwa ni Mulungu dza mwenye haki kwa kuhenda gahenzwago ni Shariya, ela ni kwa kumukuluphira Jeso K'irisito. Gago ndigotuma ta siswi Ayahudi naswi huchimukuluphira ye K'irisito Jeso, kwa huphokerwe ni Mulungu dza enye haki kwa njira ya kumukuluphira ye K'irisito, ela ts'i kwa kuhenda gahenzwago ni Shariya. Maana, k'akuna aphokerwaye ni Mulungu dza mwenye haki kwa kutuwa Shariya.
48002017	Siswi kwahivira vivi hulola kuphokerwa ni Mulungu dza enye haki kwa kumukuluphira K'irisito, Ayahudi bee anahwona hu adambi dza at'u a makabila manjine. Ndo vino vikale vinaimanisha kukala, ye K'irisito wáhuhenda huhende dambi wahi? H'a-a, ts'igo kamare gago!
48002018	Ela mimi nichiuya kukubali go maneno gogaricha ga kukala, mut'u unaidima kuphokerwa ni Mulungu dza mwenye haki kwa kuhenda gahenzwago ni Shariya, bee nindakala ninahenda dambi.
48002019	Ta mimi pho p'indi nákala nisagala kutuwiriza yo Shariya, ela nichiricha kusagala kutuwiriza Shariya kwa ta nisagale mazagazi ga kumuhamira Mulungu. Jeso ariphofa musalabani, mazagazi gangu ga p'indi gáfa nago,
48002020	na vivi ts'isagala dza vyo nirivyokala nichisagala, maana, Jeso K'irisito unasagala mwangu ndani. Mazagazi nisagalago vivi, ni mazagazi ga kumukuluphira ye Mwana wa Mulungu, ariye wánihenza muno ta achidzilavira kufa kwa anitivye.
48002021	Mulungu unahutivya kwa mbazize mwenye tu, ela ts'i kwa kuhenda gahenzwago ni Shariya, na phapho ts'indapharicha ta mukanihendadze! Kala at'u ákala anaidima kuphokerwa ni Mulungu dza enye haki kwa kuhenda gahenzwago ni Shariya, bee chifo cha Jeso K'irisito musalabani kwa dambi zehu, chingari kukala ni cha bule."
48003001	Mwi Agalatiya a kuphuphizwa! Ni ani yemubananga vino? Samba mwi námwambira lwazu-lwazu, chisha jamani kukala, Jeso K'irisito wáfa kwa kukot'wa misumari musalabani kwa dzulu yenu?
48003002	H'a vivi bee, ninahenza munambire chit'u chimwenga tu, nacho ni: mwi ye Roho wa Mulungu mwámuphokera kwa kuhenda gahenzwago ni Shariya, hebu kwa kukuluphira Nguma Mbidzo niriyomusumurira?
48003003	Heka mwi ta munaphuphizwavyo? Mwimwi mwáanzat'o kwa kulongozwa ni Roho wa Mulungu, ela heka vino mutsuma kumarigiza kwa kulongozwa ni maazo ga chidamu?
48003004	Kuno kuturika koturika mwi, munahenza munambe kwákala kwa bule? Mimi nina kanuni kukala, k'akukalire kwa bule kuko!
48003005	Yuno Mulungu vino amup'avyo Rohowe na kuhenda vilinge kati yenu, akale go bee unagahenda kwa munatuwa Shariya ya Chiyahudi, hebu ni kwakukala, munakuluphira Nguma Mbidzo yoyisumurirwa?
48003006	Hebu lilikanani dzulu ya Burahimu. Maandiko ga Mulungu ganaamba, "Yiye wámukuluphira Mulungu, ndipho achiphokerwa dza mwenye haki kwa kuko."
48003007	Ndo mwimwi nimumanye kukala, at'u a mudzungu wa Burahimu jeri, bee ni arat'u amukuluphirao Mulungu.
48003008	Maandiko ga Mulungu gásema chimbere kukala, at'u a chila chiryomo phapha duniani ákala andaphokerwa ni Mulungu dza enye haki kwa kumukuluphira. Nguma Mbidzo yiyi hunayona ukati Mulungu ariphoyambira Burahimu kukala, "At'u a viryomo vyosi phapha duniani, andahats'wa kuchirira uwe."
48003009	Ndo osi amukuluphirao Mulungu anahats'wa dza vyo arivyohats'wa yiye Burahimu, yemukuluphira Mulungu.
48003010	Maandiko ga Mulungu ganaamba, "At'u osi ots'enderera kutuwiriza chila lagizo roandikwa chitabu cha Shariya, bee ana lana ra Mulungu." Kwa vivyo, at'u atsakulao kuphokerwa ni Mulungu dza enye haki kwa kuhenda mahendo gahenzwago ni Shariya, ana lana ra Mulungu.
48003011	Ndo vi lwazu kukala, k'akuna mut'u aphokerwaye ni Mulungu dza mwenye haki kwa kutuwa Shariya. Maana, ta Maandiko manjine ga Mulungu ganaamba, "Mut'u yedzephokerwa ni Mulungu dza mwenye haki kwa kumukuluphira yiye, undakala na uzima."
48003012	Kutuwiriza Shariya, k'akutakiya ukale unamukuluphira Mulungu. Ela ni dza Maandiko ga Mulungu gaambavyo kukala, "Ye atuwaye malagizo ga Shariya, undakala na uzima."
48003013	K'irisito wáhukombola kulaa kukalani ts'ini ya lana ukati aripholaniwa yiye kwa dzulu yehu. Hunamanya kukala Jeso wálaniwa kwakukala, Maandiko ga Mulungu ganaamba, "Mut'u aulagwaye kwa kukot'wa misumari muhini, wálaniwa ni Mulungu."
48003014	Ndo gago ga kuhendwa ni K'irisito Jeso, gáahenda at'u a chila chiryomo phapha duniani aidime kupata manoso golagwa Burahimu, na chisha siswi akuluphiri huphokere Roho wa Mulungu yekala udzihulaga kwa njira ya kuluphiro.
48003015	Enehu a chijeso, nahuhwaleni mufano wa mazagazi gehu ga chila ts'iku. At'u airi aerekezanapho dzulu ya ut'u ta achiandikirana, h'aya k'aphana mut'u aidimaye kugatsamula, hebu kugagaluza, na vivyo ndivyo virivyo kwa ro lagano ra Mulungu.
48003016	Ndo lagano riro ra Mulungu rálagwa Burahimu na mut'u wa mudzunguwe. Na dzulu ya riro lagano, Maandiko ga Mulungu k'agaamba, "Na at'u a mudzunguo," dza kwamba unahadza at'u anji, ela go ganaamba, "Na mut'u wa mudzunguo," konyesa kukala, wákala unahadza mut'u mumwenga tu, na ni ye K'irisito.
48003017	Ndo rangu nambaro ni kwamba: Mulungu wámulaga lagano Burahimu p'indi yenye hiko phokala ta k'adzangwe kulavya Shariya. Ndo lagano riro k'ariidima kuvunzwa ni Shariya yokudzayilavya phokala ta yichira myaka magana mane na mirongo mihahu (430) kulaira ririphoikirwa.
48003018	Kalapho Mulungu unosa at'u wokofu kwa kutuwa Shariya, angari k'aanosa kwa rirat'u lagano. Ela vino Mulungu kwa mbazize mwenye wámunosa Burahimu kwa rirat'u lagano rokala udzimulaga.
48003019	Ndo swali ni, kwadze yino Shariya nayo yálaviwa? Shariya yálaviwa kwa at'u ákala anahenda dambi kwenda, na yáikwa yihende kazi ta ukati okala undakudzira ye mut'u wa mudzungu wa Burahimu, yekala ulagwa ro lagano. Mulungu wálavya Shariya kuchirira malaika ario ámwambira Musa yekala unatsanganya at'u na yiye.
48003020	Ela ta vivyo, mutsanganyi uhenzeka tu phachikala phana at'u airi, ela Mulungu una widimi wa kuhenda ut'u hicheye.
48003021	Ndo swali rinjine ni, yino Shariya yikale yi chinyume cha chilagane cha Mulungu? Ng'o ts'ivyo! Maana, kala Shariya yálaviwa kwa yiahende at'u apate uzima, at'u angari áidima kuphokerwa ni Mulungu dza enye haki kwa kuyituwiriza yiyo Shariya.
48003022	Ela vino Maandiko ga Mulungu ganaamba, dunia yosi yisagalirwa ni dambi. Kwa vivyo, uzima uphya wa kare na kare olagwa upatwa ni mut'u kwa kumukuluphira Jeso K'irisito, na undahewa arat'u amukuluphirao tu.
48003023	Siswi hosi hwákala hu afungwa ts'ini ya Shariya ta ukati kuluphiro ririphong'azwa.
48003024	Ndo yiyo Shariya yákala yinahumanyirira ta phokudzira K'irisito, na vivi huphokerwa ni Mulungu dza enye haki kwa njira ya kuluphiro.
48003025	Na kwakukala, vino hunamukuluphira Jeso K'irisito, Shariya ts'iyo yihumanyirirayo kahiri.
48003026	Mwimwi mosini mu ana a Mulungu vivi kwa kumukuluphira K'irisito Jeso.
48003027	Mwimwi muriphobatizwa kwa mukale at'u a K'irisito, mwákala dza kwamba munamuvala ye K'irisito.
48003028	Ndo vivi k'akuna kahiri ga yuno ni Muyahudi, hebu yuno ni mut'u wa kabila rinjine, yuno ni mugulwa muhumiki hebu yuno ni mut'u ariye tsare, yuno ni muche hebu yuno ni mulume, maana, mosi mudzikala amwenga kwa munamukuluphira K'irisito Jeso.
48003029	Ndo kwahivira mwimwi mu at'u a K'irisito, vivi bee mu ana a Burahimu chiroho, na mundapata go manoso kulaa kwa Mulungu, ariye pho mwanzo wágalaga Burahimu.
48004001	Enehu a chijeso, rangu nambaro ni kukala, mwana achikala ucheri mudide, bee unga dza mugulwa. Yiye ta aripho miyo ya abaye ni yakwe,
48004002	ela ni kukala u ts'ini za arat'u amumanyirirao ta ufike o ukati okala upangirwa ni ye abaye.
48004003	Ndo dza siswi akuluphiri naswi. Siswi huriphokala k'ahudzangwe kukombolwa ni K'irisito, hwákala dza anache adide, na hwákala huchituwa shariya za chidunia dza agulwa ahumiki.
48004004	Ela ukati okala upangwa ni Mulungu uriphofika, Mulungu wámuhuma Mwanawe, na yiye wávyalwa ni muchet'u dza siswi adamu, na chisha achisagala ts'ini ya Shariya,
48004005	kwa ta ahukombole siswi okala hu ts'ini ya Shariya, na phapho siswi hosini hukale ana a Mulungu.
48004006	Ndo kwahivira mwimwi vivi mu ana a Mulungu, yiye wáhuhumira Roho wa Mwanawe mwehu myoyoni siswi hosini, na yiye Roho unagomba unaamba, "Baba."
48004007	Ndo mwimwi vivi k'amu agulwa ahumiki kahiri, ela mu ana a Mulungu. Na kwakukala, mu ana a Mulungu, Mulungu undamup'a garat'u gosi arigo wálaga kwap'a anae.
48004008	Akuluphiri asena, mwimwi pho p'indi phokala k'amumumanya Mulungu wa jeri, mwákala mu agulwa ahumiki a milungu ya ulongo.
48004009	Ela vivi munamumanya ye Mulungu wa jeri, hebu baha nambe yiye unamumanya. Ndo heka sambi munahenza muuyire kutuwa kukala agulwa ahumiki a shariya za chidunia, zirizo k'azina widimi, na k'azaviza na chochosi?
48004010	Vivi mudziima muhenza mupate wokofu kwa kutuwa maada ga ts'iku, majuma ga myezi, na virimo.
48004011	Bee, gago genu muhendago gananihenda nikale chimoyomoyo kwakukala, yo kazi yangu yosi yoyihenda na chadi kwa dzulu yenu, bee yitsuma kukala yákala ya bule.
48004012	Bee k'amona enehu a chijeso, mimi ninamuvoya muriche kukala ts'ini ya Shariya dza mimi vyoricha, maana, mimi náricha kukala ts'ini ya Shariya dza mwimwi murivyokala. Mimi p'indi násagala kwenu, na mwimwi k'amunikosere.
48004013	Mwimwi mucheri kukumbikira kukala, nákudzamusumurira Nguma Mbidzo lwa kwanza, kwakukala, mwiri wangu wákala k'auna mukotse.
48004014	Mimi yo hali yangu ya chinyonge yokala, yákala ni yimutiye majezoni ga kuniphurya, hebu kunirema, ela mwi k'amuhendere hivyo, its'iphokala, mwániphokera t'ot'ot'o dza mwidimavyo kumuphokera malaika wa Mulungu, hebu Jeso K'irisito mwenye.
48004015	Ndo mwanzwadze ta vino k'amuna raha yokala munayo ts'iku zizo? Mimi ninamwambira kukala, ukati uo mwákala mu kwete kuhenda rorosi kwa munaavize. Na kala vyákala vinaidimikika, mungari mwáshungulula ta matso genu mukanip'a.
48004016	Ndo nikale vino nidzikala mudawa wenu kwa ninamwambira ujeri?
48004017	Bee ninamwambira mino kukala, ao odzomudinira kwa mutuwe mafunzo gao, lengo rao ts'i idzo. Ao anahenza mutoke na siswi, mudzilavire tsetsetse kutuwa go gao.
48004018	Ni vidzo kudzilavira kutuwa ut'u, bora tu ro lengo rikale ni idzo, na mwenderere kuhenda vivyo ukati wosi, ts'i ukati nichikala ni phamwenga namwi tu hicheye.
48004019	Anangu a chiroho nimuhenzao, mimi vivi ninasikira utsungu kahiri kwa dzulu yenu dza muchet'u avyalaye, na utsungu uo nindasala nao ta mukale dza K'irisito tsetsetse.
48004020	Mimi vivi ninaaza kala ni phamwenga namwi, na phapho niidime kumwambira t'ot'ot'o, maana, vivi mudzinangalaza.
48004021	Hebu nisirikisani mwi Agalatiya muhenzao kukala ts'ini za Shariya. Mukale munayimanya vyo yambavyo jeri yo Shariya mwimwi?
48004022	Yiyo yinaamba kukala, Burahimu wákala una ana airi a chilume. Mumwenga wámuvyala na musichana yekala ni mugulwa muhumiki, na ye munjine achimuvyala na muchewe mwenye yekala u tsare.
48004023	Yuyat'u mwanawe yevyalwa ni ye mugulwa muhumiki, wávyalwa kuchirira t'amaa za chimwiri. Ela ye mwanawe yevyalwa ni muchewe mwenye yekala u tsare, wávyalwa kutuwirizana na chilagane chokala Burahimu ulagwa ni Mulungu.
48004024	Ndo aa achet'u airi hunaidima kwahwalanisha na go malagano mairi ga Mulungu. Lagano mwenga ni rirat'u ririrolaviwa ni Mulungu Mulima wa Sinai, na muchet'u ariye unga dza lagano riri ni Hajiri, yevyala ana ugulwani uhumiki.
48004025	Ndo Hajiri unahwalanishwa na Shariya yolaviwa ko Mulima wa Sinai ko Warabuni, na chisha unga dza at'u asagalao pho Jerusalemu ya ts'iku zizi, maana, ao osi a ugulwani uhumiki.
48004026	Ela yo Jerusalemu ya dzulu yinga dza muchet'u ariye tsare, na ndiyo yiriyo dza ameyehu.
48004027	Dzulu ya yiyo Jerusalemu ya dzulu, Maandiko ga Mulungu ganaamba, "Hamirwa uwe muchet'u t'asa yets'evyala, piga njerejere kwa raha uwe uriye k'usikirire utsungu wa uvyazi. Maana, ye muchet'u yerichwa ni mulume, ndiye yendevyala ana anji kuchira yuyat'u ariye na ye mulume."
48004028	Ndo mwimwi enehu a chijeso vivi mu anangwa a Mulungu kulairirana na chilaganeche dza Isaka.
48004029	Ela vivi maneno ganga dza virat'u vyokala ukati wa Burahimu na o anae airi a chilume. Yuyat'u yevyalwa kuchirira t'amaa za chimwiri, wámuhendera mauku yuyat'u yevyalwa kwa widimi wa Roho wa Mulungu.
48004030	Ela Maandiko ga Mulungu ganaambadze dzulu ya maneno go? Gago ganaamba, "Muvuguze na mwanawe ye muchet'u ariye ni mugulwa muhumiki, kwakukala, yiye mwanawe k'ana chondopata phapho. Ufa undahwalwa ni yuyat'u mwana yemuvyala na mucheo mwenye ariye u tsare."
48004031	Ndo enehu a chijeso, siswi k'ahu ana a ye muchet'u yekala ni mugulwa muhumiki, ela hu ana a ye muchet'u ariye u tsare.
48005001	Siswi hwáikwa tsare ni K'irisito kwa hwenderere kukala tsare. Ndo mwimwi imani kudina muts'iuye kahiri kufungwa ni ugulwa uhumiki.
48005002	Gahegereni masikiro gaga maneno gangu! Mimi P'aulo ninamwambira kukala, mwimwi muchikubali kubit'wats'i kwa muphokerwe ni Mulungu dza enye haki, bee go ga kuhendwa ni ye K'irisito k'agandamunufaisha kamare.
48005003	Ninamwambira kahiri chila mut'u mino kukala, mut'u yendekubali kubit'wats'i, h'aya ni seti atuwe malagizo gosi ga Shariya.
48005004	Yeyosi kati yenu ahenzaye kuphokerwa ni Mulungu dza mwenye haki kwa kutuwa Shariya, naamanye kukala, wátosa uhusiyanowe na K'irisito, na k'aonerwa mbazi kahiri ni Mulungu.
48005005	Mimi ninaamba vivi kwakukala, Roho wa Mulungu unahuhenda hulolere na kanuni kukala, hundaphokerwa ni Mulungu dza enye haki kwa kumukuluphira K'irisito.
48005006	Maana, at'u achikala anamukuluphira K'irisito Jeso, k'akuna tafauti ya yebit'wats'i na ye ariye k'abit'irwets'i. Ra halahala ni kumukuluphira yiye, na malairiroge ni menzwa.
48005007	Mwimwi mwákala munaenderera kukula chiroho t'ot'ot'o. Ndo ni ani yemulemba ta muchiricha kutuwa ujeri?
48005008	Bee, mafunzo ga ao a kumulemba k'agalaa kwa Mulungu amwihaye mukale anae.
48005009	Ndo dzimanyirireni mwimwi, maana, gago ganagot'a dza hamira ch'ach'e yikoleavyo unga wosi yitsanganywapho na unga wa nganu.
48005010	Ela ta vivyo, ninakuluphira Bwana kukala, mwimwi mundakala na ono dza ro rangu, na yiye amwangaishaye akili undatiywa akili ni Mulungu ta akakala ni ani!
48005011	Enehu a chijeso, mimi nami kala nicheri kufunza at'u kukala, ni seti abit'wets'i ndipho aphokerwe ni Mulungu dza enye haki, bee ningari ts'ihenderwa mauku ni o Ayahudi. Kala mimi nami nicheri kufunza gago, ta ts'isumurira dzulu ya musalaba, bee ningari kukala ts'iakosa o Ayahudi.
48005012	At'u ao amuyugao na maneno ga kubit'wats'i, ninaaza kala anahendadzitosa tsetsetse!
48005013	Enehu a chijeso, mwimwi mwáihiwa mukale tsare, ela ts'ikuhwaleni ko kukala kwenu tsare mukakuhenda chisingwa cha kuchimizira t'amaa zenu za chimwiri, its'iphokala, hikirananihikiranani kwa kuhenzana.
48005014	Maana, ta yo Shariya yosi yigwiririra lagizo mwenga rambaro, "Muhenze munzio dza vyo udzihenzavyo uwe mwenye."
48005015	Ela muchikala mundahakanana, na kutsunana ukati wosi, bee dzimanyirireni muts'idze mukahangamizana.
48005016	Ndo ninamwambira mino, mwimwi mazagazi genu gosi nagalongozwe ni Roho wa Mulungu, na phapho ndipho mwimwi k'amundatuwa t'amaa za chimwiri.
48005017	Maana, gahenzwago ni t'amaa za chimwiri ndigo gots'ohenzwa ni Roho wa Mulungu. Na gahenzwago ni Roho wa Mulungu, ndigo gots'ohenzwa ni t'amaa za chimwiri. Ndo ye Roho wa Mulungu, na t'amaa za chimwiri, vinapingana kwa ta muts'iidime kuhenda go mugahenzago.
48005018	Na kwahivira munalongozwa ni Roho wa Mulungu, k'amu ts'ini ya Shariya.
48005019	Mahendo ga t'amaa za chimwiri k'agatangwatangwa. Gago ni uzinzi, mahendo makolo, udiya,
48005020	kuvoya milungu ya vinyago, utsai, kumenana, kugomberana, kulaiwa ni matso kwa vya at'u, kutsukirwa kwenda, moyo wa kudziunula, mutsamukano, kusikizana na o akubalio go gako tu bahi,
48005021	chidzitso, unwadzi, mahendo makolo gosi gahendwago shuhulini za ataifa, na manjine dza gaga. Bee, ninamukanya mino dza vyomukanya kare phokala hu hosini kukala, at'u ao endererao kuhenda maneno gaga, k'aandaphenya Ufalumeni kwa Mulungu.
48005022	Ela galaviwago ni Roho wa Mulungu ni kuhenzana, raha, reri, kuvumirira, mbazi, kuhenda madzo, kukuluphirika,
48005023	up'ore na kudzidinisa kwa ta uts'ihende dambi, na maneno gago hakika k'aga chinyume cha shariya.
48005024	At'u amukuluphirao K'irisito Jeso ágaulaga kwa kugakot'a misumari musalabani go ga chimwiri na t'amaaze mbii.
48005025	Kwahivira siswi hwáhewani uzima uphya wa kare na kare ni Roho wa Mulungu, nahumutuweni yiye mwehu mazagazini.
48005026	Na nahuts'idziunuleni, huts'inyet'eraneni, hebu konerana chidzitso.
48006001	Enehu a chijeso, mumwenga wenu achigafilika na ahende dambi, arat'u ario a chiroho jeri kati yenu, naakamuudze kutuwa ujeri. Ela ta vivyo, gago naagahende kwa njira ya up'ore, na adzimanyirire ta ao ats'idze nao akajezwa ahende dambi.
48006002	Avizanani mizigo yimumemerezerayo, na phapho mundakala munachimiza lagizo ra K'irisito.
48006003	Mut'u achidzona una tende na kumba k'ana tende, bee yiye unadzilemba mwenye.
48006004	Ndo chila mut'u naalaule mahendoge mwenye, achigaona ni madzo, h'aya naahende ngulu kwa gago, ela naats'igahwalanishe na ga at'u anjine.
48006005	Maana, chila mut'u niatsukule muzigo wa mazagazige mwenye.
48006006	At'u afunzwao neno ra Mulungu, na-aagavye alimu ao miyo yao yosi midzo.
48006007	Muts'idzilembe mwimwi enehu a chijeso! K'akuna mut'u aidimaye kumuphuphiza Mulungu. Mimi ninaamba vivi kwakukala, mut'u uguwa chirat'u aphandacho.
48006008	Mut'u aphandaye mai kwa kutuwa t'amaaze mbii za chimwiri, undaguwa kuhangamizwa kwa kutuwa zo t'amaaze mbii za chimwiri. Ela aphandaye madzo kwa kutuwa ga Roho wa Mulungu, undaguwa uzima uphya wa kare na kare kwa kutuwa ga ye Roho wa Mulungu.
48006009	Siswi nahuts'itsokeni kuhenda madzo kwakukala, hundakudzaguwa mavunoge o ukati opangwa ni Mulungu, huchikala k'ahurichire kuhenda madzo.
48006010	Ndo hupatapho ukati, nahuhendeni madzo kwa at'u osi, na kamwe akuluphiri anziehu.
48006011	Enehu a chijeso, gaga ninagaandika mimi P'aulo mwenye, chisha na harufu bomu-bomu.
48006012	Ao at'u adina kumugaramisha mubit'wets'i, maana, anahenza aahamye at'u, na gago anagahenda tu kwa anamanya achisumurira dzulu ya kukala, K'irisito wáfa musalabani kwa ativye at'u, andahenderwa mauku.
48006013	Na ta ao obit'wats'i chisha, k'aachimiza malagizo gosi ga yo Shariya, ta ni o anahenza mwimwi namwi mubit'wets'i, h'aya o adzivunye kwa Ayahudi anziao kwa ko kubit'wats'i kwenu.
48006014	Chiphangu mimi P'aulo, ts'indadzivunya na chit'u chinjine, its'iphokala kwa kukala K'irisito wáfa musalabani kwa dzulu yehu siswi, na gago ndigo gatumago ta ts'igaona gana tende kahiri go maneno ga dunia yiyi.
48006015	Vivi rangu ra halahala ni mut'u avyalwe luphya akale chumbe chiphya, ela ts'i ga yuno wábit'wats'i, hebu k'abit'irwets'i.
48006016	Mulungu naaonere mbazi na aahende asagale na reriye o at'u osi atuwao maneno gago, maana, ao bee ndio at'u a Mulungu jeri.
48006017	Kwanzira vivi, naphats'ilairire mut'u akaniyuga kahiri kwakukala, mumu mwangu mwirini bee mu tele makuphyu ga p'igwa, na gago ganaonyesa kukala, mimi ni muhendikazi wa Jeso jeri.
48006018	Bwana wehu Jeso K'irisito nenderere kuhats'a roho zenu mwimwi enehu a chijeso. Amina!
49001001	Ni mimi P'aulo, muhumwa wa Jeso K'irisito niriye na widimi yeolohewa ni Mulungu. Ninamwandikira mwimwi ajeso a Efeso, murio mu anafunzi a Jeso K'irisito a kukuluphirika.
49001002	Abayehu Mulungu na Bwana Jeso K'irisito naamuhats'e, na amuhende musagale na reri yao.
49001003	Naalikwe Mulungu Abaye Bwana wehu Jeso K'irisito! Maana, wáhwajaliya manoso gosi ga chiroho galaago dzulu, kuchirira K'irisito,
49001004	na ta chisha, Mulungu wáhutsagula hangu phokala k'adzangwe kuwumba ta o urumwengu, hukale at'ue kwa njira ya kumukuluphira Jeso K'irisito kwa ta hukale atakatifu, na ots'o ila yoyosi mbereze. Gago gosi wáhuhendera, kwakukala, unahuhenza.
49001005	Chisha, Mulungu wáamula hangu pho p'indi kuhuhenda hukale anae, na Jeso K'irisito achidzagachimiza gago. Gago ndigokala Mulungu unagahenza, na ganamuhamira.
49001006	Ndo nahumulikeni Mulungu kwa vyohwonyesa unahuhenza muno kuchirira Mwanawe amuhenzaye.
49001007	Siswi hwákombolwa kuchirira yo milatso ya Mwanawe, yaani, dambi zehu zásamehewa, na gago ganaonyesa kukala, Mulungu unahuhenza jeri.
49001008	Mulungu wáhwonyesa unaswi mbazi, na achihup'a hekima yosi na kumanya.
49001009	Yiye wáhufunulira garat'u gokala k'akuna agamanyaye. Gago ndigokala Mulungu udzamula kugahenda kuchirira Jeso K'irisito.
49001010	Maneno goamulwa kuhendwa ni Mulungu, garigo undagamala ts'ikuye yichifika, ni kuvireha phamwenga vyumbe vyosini vya mbinguni na vya duniani vitawalwe ni Jeso K'irisito.
49001011	Maneno gosi gahendwa kutuwiriza Mulungu aojavyo, na aamulavyo. Siswi Mulungu wáhutsagula hukale at'ue kuchirira kumukuluphira Jeso K'irisito, na gago wáamula kugahenda hangu pho p'indi, maana, ndigokala unagahenza.
49001012	Ndo siswi oanza kumukuluphira Jeso K'irisito, hunahenzwa humulike Mulungu kwa ubomuwe.
49001013	Mwimwi namwi vivi mwáusikira o udzumbe wa jeri, yaani Nguma Mbidzo yimuhendayo mutiye. Na muriphomukuluphira K'irisito, Mulungu wámupiga mola wa konyesa mu at'ue kuchirira kumup'a Rohowe yekala ulaga.
49001014	Mulungu wáhup'a ye Rohowe dza muzamana kukala, undahup'a gosi golaga at'ue, na neno riro rinahuhenda hukale na kanuni kukala, Mulungu undaakombola osi ario ni akwe. Nahumulikeni Mulungu kwa ubomuwe!
49001015	-
49001016	Enehu a chijeso, mimi ninamulavira mumvera Mulungu ukati wosi kwa gomuhendera mwimwi. Gago nágaanza kulaira niriphosikira munamukuluphira Bwana Jeso, na munaahenza ajeso anzienu osi. Ndo mimi chila nivoyapho, ninamuvoyera ta mwimwi
49001017	kukala, Mulungu wa Bwana wehu Jeso K'irisito, ariye ndiye Abayehu wa widimi unji, amup'e Rohowe. Yiye Rohowe ndiye yendemufunulira mumanye maneno ga chiroho, na ujeri dzulu ya Mulungu, kwa ta mumumanye jeri.
49001018	Ninamuvoyera mwidimiswe kumanya ujeriwe, na phapho mugamanye go maneno madzo arigo wámwiha kwa mugalolere, na chisha phapho ndipho mundamanya ubomu wa manoso golaga kwap'a at'ue.
49001019	Na mumanye kukala, o widimi wa Mulungu uhendao kazi mwehu ndani siswi hukuluphirao, bee ni unji muno yenye. Widimi uu uhwavizao siswi ajeso, bee unga dza o urio
49001020	Mulungu wáuhumira kumufufulira Jeso K'irisito kulaa kuzimu, na achimuzagaza mukonowe wa kulume ko mulunguni atawale.
49001021	Ndo Jeso K'irisito kuko dzulu unatawala na widimi unji muno kuchira chila mutawali, mwenye widimi, mwenye cheo, chila chilongozi, na chila chit'u kwenye urumwengu uu, na ta o udzao.
49001022	Mulungu wáika vit'u vyosi ts'ini za utawali wa Jeso, na achimulavya ye mutawali wa vyosi, akale chitswa cha kanisa.
49001023	Na ro kanisa ririro ni mwiriwe, richimizwa ni K'irisito ariye ndiye achimizaye chila chit'u, chila phat'u.
49002001	Enehu a chijeso, p'indi mwimwi mwákala mudzefa chiroho, maana, mwákala k'amumogopha Mulungu, na mu adambi.
49002002	Ukati uo mwimwi mwákala munahenda mai dza go gahendwago ni ataifa, mwákala mogopha ye mutawali mui atawalaye mapepo ga dzulu, na yiye vivi ndiye ahendaye kazi myoyoni mwa at'u ots'omogopha Mulungu.
49002003	Na ta siswi hosini hwákala hunga dza ao ataifa, hwákala hu chimwiri, na hwákala huhenda go huhumwago ni miiri, na akili zehu. Ndo kwakukala, hwákala hu adambi dza vyo arivyo ataifa osi, Mulungu wákala undahutiya akili dza chila mut'u.
49002004	Ela Mulungu una mbazi muno, na unahuhenza muno.
49002005	Ndo ta huripho hwákala hudzefa chiroho kwa go madambi gehu, Mulungu wáhufufula phamwenga na Jeso K'irisito. Mwimwi nimumanye kukala, Mulungu wámutivya kwa una mbazi muno.
49002006	Mulungu wáhufufula ko chifoni cha chiroho, dza vyomufufula Jeso kulaa kuzimu, na achihup'a chihi cha utawali na Jeso K'irisito ko mulunguni, maana, siswi na yiye hu chit'u chimwenga.
49002007	Mulungu gago wágahenda kwa adze aamanyise at'u zo ts'iku zidzazo kukala, una mbazi nyinji kwa vyohuhenza siswi muno kuchirira Jeso K'irisito.
49002008	-
49002009	Mwimwi nimumanye kukala, Mulungu wámutivya kwa una mbazi nyinji, na kuchirira kuluphiro renu. Yiye ts'i kwamba wámutivya kwa phanjine mwákala mudzihenda chadi cha mutiye, ta ye ni wámunosa tu kwa ats'idze mut'u akadziunula na o wokofu.
49002010	Mulungu wáhupangira huhende maneno madzo, na husagale vyo ahuhenzavyo husagale ts'iku zosi. Gago ndigotuma ta achimuhuma K'irisito Jeso achidzahuhenda hukale vivi hurivyo.
49002011	Ela ta vivyo, muts'inyale mwimwi kukala, mwákala mu at'u a makabila manjine chihumbo. Mwimwi mwákala mwihiwa "At'u ots'obit'wats'i" ni Ayahudi ario ákala ana ngulu na ko kubit'wats'i kwao, ta kuripho kwákala kuzuru miiri yao tu, ela ts'i myoyo yao.
49002012	Mwimwi pho p'indi mwákala k'amumumanya K'irisito ni ani, mwákala k'amu kati ya Aiziraeli ario ni at'ungwa a Mulungu, na mwákala k'amuvimanya vyo vilagane vyokala Mulungu udziap'a at'ue. Mwimwi phapha duniani mwákala musegere phots'omumanya Mulungu, na phots'ololera chochosi,
49002013	ela vivi mu at'u a K'irisito Jeso. Na ta muripho pho p'indi mwákala mu kure na Mulungu, ela vivi mwárehewa phephi naye ni yo milatso ya K'irisito.
49002014	Yiye Jeso K'irisito mwenye wáhuhenda husagaleni na reri, kwa kuhuhenda siswi Ayahudi na mwimwi at'u a makabila manjine, hukaleni amwenga. P'indi Ayahudi na at'u a makabila manjine ákala k'aakala phamwenga ta wamba pho kati-kati yao phákala phana dzikuta rodzoagavya. Ela Jeso K'irisito ariphofa musalabani, uhadui uo okala unga dza dzikuta achiwusa.
49002015	Shariya ya Ayahudi yákala yina malagizo manji, na maada manji. Ela Jeso K'irisito achidzayiusa, kwa ta aahende Ayahudi na at'u a makabila manjine akale at'u a chivimwenga amukuluphirao yiye, na vivyo ndivyohenda at'u asagale na reri.
49002016	Jeso K'irisito ariphofa musalabani, o uhadui wa Ayahudi na at'u a makabila manjine wáwusa, achiahenda akale at'u amwenga, na achiahenda atseke na Mulungu.
49002017	Ndo Jeso K'irisito wáreha yiyo Nguma Mbidzo ya kwahenda at'u asagale na reri, kwa at'u osi; kwenu mwimwi at'u a makabila manjine muriokala mu kure na Mulungu, na kwa Ayahudi okala a phephi na Mulungu kare.
49002018	Ndo vivi siswi Ayahudi na mwimwi at'u a makabila manjine hunaidima kudza phephi na Baba Mulungu kwa wavizi wa ye Rohowe mumwenga, kwa gohenderwani ni K'irisito.
49002019	Ndo kulairirana na gaga, mwimwi at'u a makabila manjine k'amu ajeni kahiri na at'u a Mulungu. Maana, mwátsanganywa phamwenga nao, na vivi hosini hu at'u a mudzi umwenga, urio ni wa Mulungu.
49002020	Mwimwi namwi munga dza nyumba yoanzwa ni ahumwa a Jeso okala na widimi na agomvi a Mulungu, na ye Jeso K'irisito ndiye ariye dza mulongohi wa nyumba yiyo.
49002021	Yiye Jeso K'irisito ndiye yedzehugwizanya phamwenga siswi akuluphiri hosini, na unahukuza ta hukale hekalu takatifu ra Bwana.
49002022	Ndo kwakukala, munamukuluphira Jeso K'irisito, mwimwi namwi vivi munajengwa phamwenga na o ajeso anjine osi, kwa ta mukale pharat'u phat'u aripho Roho wa Mulungu unasagala.
49003001	Mimi P'aulo vivi ni jela, kwakukala, ni muhendikazi wa Jeso K'irisito asumuriraye yiyo Nguma Mbidzo kwa mwimwi at'u a makabila manjine.
49003002	Na nina kanuni mwásikira kukala, Mulungu kwa mbazize mwenye, wánip'a kazi yiyi ya kumusumurira mwimwi Nguma Mbidzo.
49003003	Mulungu wánifunulira mupangowe okala k'akuna aumanyaye. (Mimi nidzandika kwa ufuti dzulu ya uo mupango,
49003004	na mwimwi muchigasoma gago godzogaandika kare, mundamanya kukala, ninaumanya uo mupango wa Mulungu, urio vivi K'irisito wáuhenda umanywe.)
49003005	Phapho p'indi, at'u ákala k'aaumanya uo mupango, ela vivi Mulungu wáufunulira ahumwa a widimi, na agomvie atakatifu kuchirira Rohowe.
49003006	Ndo gokala k'akuna agamanyaye pho p'indi ni kwamba, Nguma Mbidzo yáahenda at'u a makabila manjine na Ayahudi, osi apate manoso ga Mulungu; osi akale vilungo vya mwiri umwenga, na osi andapata manoso golagwa ni Mulungu kuchirira kumukuluphira Jeso K'irisito.
49003007	Mulungu wánip'a kazi yiyi ya kusumurira Nguma Mbidzo, kuchirira mbazize mwenye, na widimiwe.
49003008	Kati ya at'u osi a Mulungu, mimi ndimi wa ts'ini. Ela Mulungu wánip'a chipaji cha kwasumurira at'u a makabila manjine utajiri wa K'irisito ots'osika.
49003009	Na chisha, niaambire at'u osi dzulu ya uo mupango, urio Mulungu ariye ndiye muumbi wa vit'u vyosi, wákala udziafitsa kulaa pho mwanzo.
49003010	Na lengore rákala ni, vivi aonyese hekimaye nyinji kwa atawali na enye widimi ko mulunguni, kuchirira kanisare.
49003011	Mulungu wáhenda vivi kwakukala, vivyo ndivyokala upanga hangu pho mwanzo, na gago achidzagachimiza kuchirira Bwana wehu Jeso K'irisito.
49003012	Siswi vivi hunaidima kumusengerera Mulungu phots'o woga, kwakukala, hulola Jeso K'irisito tu mo mwehu mazagazini.
49003013	Ndo ninamuvoya muts'ife moyo kwa mimi ninashononeka kwa dzulu yenu, maana, kuko kundamwaviza mwimwi.
49003014	Enehu a chijeso, gago gohenderwani ni Baba Mulungu, bee gananihenda nimit'e mavindi kumuvoya yiye Baba Mulungu, ariye
49003015	ndiye abaye midzungu yosi ya at'u a chila phat'u.
49003016	Mulungu una utajiri wosi. Ndo naamuhende mukomale chiroho kuchirira Rohowe, kulairirana na uo utajiriwe ario nao.
49003017	Na kukala, Jeso K'irisito aenderere kusagala mwenu myoyoni vyo murivyo munamukuluphira. Ninavoya vivyo kukala, mazagazi genu gamit'e mizi ya ndani kwenye menzwaye,
49003018	kwa ta mwimwi na ajeso anzienu osi mwidime kugwira walamu, ure, chimo, na china cha yo menzwa ya K'irisito.
49003019	Ninamuvoyera mwidime kumanya menzwa ya K'irisito ta yiripho ni bomu muno ta k'amwidima kuyimanya tsetsetse, kwa ta muudzazwe uzima, na widimi wa Mulungu.
49003020	Mulungu unaidima kuhuhendera mabomu kuchira gosi garigo hunaidima kugavoya, hebu kugalilikana kwa o widimiwe uhendao kazi mwehu ndani.
49003021	Mulungu naalikwe ta kare na kare kwa kanisare, na Jeso K'irisito! Amina.
49004001	Enehu a chijeso, mimi P'aulo niriye vivi ni jela kwakukala ninamuhikirahikira Bwana, ninamuvoya musagale mazagazi garigo ganawirya o mwiho murioihirwa ni Mulungu.
49004002	Mwimwi ukati wosi kalani arumwengu na ap'ore, vumiriranani na muhenzane.
49004003	Hendani vyenu vyosi mwidimavyo mone kukala, munaenderera kukala na umwenga urehewao ni Roho wa Mulungu, na mugwizanywe phamwenga ni reri.
49004004	Siswi ajeso hosini hu mwiri umwenga, Roho wa Mulungu huriye naye ni mumwenga vivyo, na hosini hwáihiwa kwa hulolere kupata manoso mamwenga ga Mulungu.
49004005	Kuna Bwana mumwenga tu, kuluphiro mwenga, na ubatizo umwenga.
49004006	Kuna Mulungu mumwenga ariye ndiye Abaye at'u osi, atawalaye osi, unahenda kazi kuchirira osi, na u ndani mwa osi.
49004007	Elako, chila mumwenga wehu wáhewa chipaji ni ye Jeso K'irisito, kutuwirizana na vyoamula yiye.
49004008	Vivi vinagwa sawa na Maandiko ga Mulungu gaambago, "Ariphokwenda ko dzulu kwenye, wákwenda na okala udziahwala mateka, na achiap'a at'u vipaji."
49004009	Ndo maanaye nini gano maneno gaambago, "Wákwenda dzulu"? Maanaye ni kwamba, yiye wáanza kudza phots'i phapha duniani.
49004010	Ndo yiye yekudza phots'i, ndiye yiye yekwenda dzulu mulunguni kwenye, kwa ta akale chila phat'u.
49004011	Yiye yedzambwa, "Wáap'a at'u vipaji," ndiye ariye at'u anjine wáaika akale ahumwae enye widimi, anjine agomvi a Mulungu, anjine avumisi a Nguma Mbidzo, na anjine amanyiriri a ajeso, ario ni alimu.
49004012	Na ao kazi yao ni kwabambanya at'u a Mulungu amuhikirehikire, na ajenge kanisa, ririro ni mwiri wa Jeso K'irisito,
49004013	ta siswi hosini hukaleni na kuluphiro mwenga, na kumumanya Mwanangwa wa Mulungu, kwa ta hukomaleni chiroho, na hukaleni vyo arivyo K'irisito mwenye.
49004014	Na phapho k'ahundakalani kahiri dza anache, hebu kuphirikwa hiku na hiku, na kukukulwa ni mafunzo ga ulongo garehewago ni alembi kwa aayaze anjine na ukora wao.
49004015	Its'iphokala, siswi nihugombeni ujeri, na huhenzaneni, na phapho ndipho hundakomalani chivyovyosi na hukaleni dza K'irisito, ariye ndiye chitswa cha kanisa.
49004016	Jeso K'irisito ndiye alongozaye vilungo vyosi vya mwiri, kwa vigwirane phamwenga vikale mwiri umwenga. Na chila chilungo mo mwirini chinaaviza kuugwizanya phamwenga o mwiri. Ndo chila chilungo chichihenda go chihenzwago chihende, na vihenzane muno, o mwiri wosi undakula, na udzijenge.
49004017	Enehu a chijeso, mimi dza mutumia wa Bwana bee ninamukanya kukala, muts'enderere kusagala dza at'u ots'omukuluphira Mulungu. Ao maazo gao k'agana tende,
49004018	na a dzizani. At'u ao bee a kure na uzima uphya urio Mulungu unaap'a at'u kwakukala, k'aamanya njiraze, na k'a-aambirika.
49004019	Ao anahenda mai, na mahendo makolo gosi ukati wosi, na gago ta k'aanago haya.
49004020	Ela mwimwi, gofunzwa dzulu ya K'irisito ts'i higo!
49004021	Mimi nina kanuni mwásikira nguma za Jeso, na muchifunzwa kwa widimiwe kutuwirizana na o ujeri urio kwakwe.
49004022	Ndo mwáfunzwa muriche mwendo wenu okala nao phokala k'amudzangwe kokoka, yaani mazagazi genu gokala muchisagala, garigo gákala ganabanangwa ni t'amaa za kulemba.
49004023	Na mwáfunzwa vivyo kukala, maazo genu nigatawalwe ni Roho wa Mulungu.
49004024	Na kukala, mwimwi enye mukale na mwendo uphya, maana, mu vyumbe viphya virivyo Mulungu wávyumba dza vyo arivyo ye mwenye, kwenye kuhenda ga haki jeri, na kukala atakatifu.
49004025	Ndo kwahivira mwáricha kulemba, chila mut'u naamwambire ujeri mujeso munziwe, kwakukala, hosini hu vilungo vya mwiri umwenga.
49004026	Mwimwi muchikoseka, muts'itsukirwe muno ta mukahenda dambi, na muts'isinde dii kutsukirwa,
49004027	maana, vivyo vinaidima kumup'a nafasi Shetani.
49004028	Yekala achiiya, naats'iiye kahiri vivi, ta naanze kuhenda kazi ya hilali, kwa ta adzipatire gakwe arigo unago haja na aidime kwaaviza achiya.
49004029	Mwimwi muts'igombe maneno mai kamare. Its'iphokala, gombani maneno madzo ga kwaaviza at'u, na ga kujenga gagwago sawa na haja zao, kwa ta ondomusikira munagomba bee abarikiywe.
49004030	Na ts'imushononeseni Roho wa Mulungu, ariye ndio mola wa Mulungu wa konyesa mu akwe, na uhakikisho kukala, ts'iku yinadza yiriyo Mulungu undamukombola.
49004031	Ndo muts'ikale na utsungu kamare, ukali, usiru, maneno ga chisiru, kutsunana, na maneno mai gosi.
49004032	Its'iphokala, kalani na myoyo midzo, monerane mbazi, na musameheane dza Mulungu arivyomusamehe kuchirira Jeso K'irisito.
49005001	Mwimwi kalani dza Mulungu, maana, mu anae amuhenzao.
49005002	Sagalani na kuhenzana, dza virat'u K'irisito arivyohuhenza ta achidzilavya achifa dza sadaka ya k'ungu ya kunuk'at'o kwa Mulungu kwa dzulu yenu.
49005003	Mwimwi kwahivira mu ajeso vivi, k'amuhenzwa muhadzwe na uzembe kamare, mahendo makolo, hebu kulaiwa ni matso kwa vya mut'u.
49005004	Na k'amuhenzwa mugombe maneno ga kuhakana, maneno ga chizuzu, hebu mare mai, maana, gago k'agawirya kuhadzwa na mujeso. Its'iphokala, mwi munahenzwa mumulavire mumvera Mulungu.
49005005	Mwimwi nimumanye kamare kukala, muzembe, ahendaye makolo, hebu alaiwaye ni matso kwa vya mut'u (ariye wabudu vyo vit'u), k'andaphenya Ufalumeni kwa Jeso K'irisito, na Mulungu.
49005006	Muts'ikubali kulembwa ni mut'u na maneno ga ulongo, kwakukala, gago maneno godzogahadza phapho dzulu ndigo gondoricha ta Mulungu aatiye akili o ario k'aamogopha.
49005007	Ndo muts'igwirikane nao at'u ao.
49005008	P'indi mwimwi mwákala mu dzizani, ela vivi mwáupata mwanga wa Bwana. Ndo sagalani chiat'u ario mwangani ahenzwavyo asagale.
49005009	Maana, malairiro ga at'u ario mwangani ni kuhenda madzo gosi, kuhenda ga haki, na ga jeri.
49005010	Mwimwi ukati wosi lilikanani garat'u gamuhamirago Bwana.
49005011	Mwimwi ts'igahendeni kamare gago mahendo mai gahendwago dzizani, ta mwi aonyeseni at'u kukala, gago ni mai.
49005012	Maana, maneno gago gahendwago chisiri-siri dzizani, ni waibu ta ko kugahadza.
49005013	Ela mwanga uchimwirika chit'u chochosi, at'u nikuchimanya chit'u chicho,
49005014	kwakukala, mwanga ndio uhendao chit'u choneke. Gago ndigo gatumago ta at'u anaamba, "Lamuka we urereye, fufuka kulaa kuzimu, naye K'irisito undakumwirikira mwanga."
49005015	Ndo gamanyirireni go menenzi genu. Mwimwi sagalani dza at'u a hekima, ela ts'i dza at'u ots'o hekima.
49005016	Humiranit'o chila nafasi kuhenda madzo, kwakukala, ts'iku zizi ni mbii.
49005017	Ndo mwimwi ts'ikaleni azuzu, ela gamanyeni go mahenzo ga Bwana.
49005018	Mwimwi ts'irevyweni ni uchi kwakukala, uo undamubananga. Its'iphokala, udzalwani ni Roho wa Mulungu,
49005019	na phapho mundaimba maneno ga zaburi, p'ambiyo na mira ga chiroho kati yenu, na kuno munamwimbira Bwana mo myoyoni mwenu.
49005020	Na chisha, mundamulavira mumvera Baba Mulungu ukati wosi kwa dzina ra Bwana wehu Jeso K'irisito, kwa chila rondolairira.
49005021	Na kamare chila mumwenga wenu naadziike ts'ini za munziwe kwa maana, munamogopha K'irisito.
49005022	Mwi ache, mwimwi dziikeni ts'ini za alume enu dza vyo murivyo ts'ini za Bwana.
49005023	Maana, mulume ndiye chitswa cha muchewe, dza virat'u K'irisito arivyo ndiye chitswa cha mwiriwe, yaani kanisa; naye ndiye Mutivyi wa ro kanisa.
49005024	Ndo virat'u kanisa ririvyo ts'ini ya K'irisito, ache namwi dziikeni ts'ini za alume enu kwa chila neno.
49005025	Mwi alume namwi, mwimwi ahenzeni ache enu dza K'irisito arivyorihenza kanisa ta achidzilavira kufa kwa dzuluye,
49005026	na ariphoritsukutsa na madzi kuchirira neno ra Mulungu, achidziikira k'anda.
49005027	Jeso wáhenda vivyo kwa ta ro kanisa richidzaima mbereze, rikale rinametameta phots'o bakwa, kasoro hebu chochosini dza vivyo, its'iphokala rikale takatifu na rots'o ila.
49005028	Ndo mwimwi alume namwi, ahenzeni ache enu dza vyo muhenzavyo miiri yenu. Mulume achikala unahenza muchewe, ukala unadzihenza mwenye.
49005029	Maana, k'akuna mut'u amenaye mwiriwe mwenye ta its'iphokala unaumanyirira na kuuhenza, dza virat'u K'irisito amanyiriravyo kanisa,
49005030	kwakukala, ni mwiriwe, na siswi hu vilungo vya mwiri uo.
49005031	Maana, Maandiko ga Mulungu ganaamba, "Gaga ndigo gatumago ta mulume achihwala, undaatelephuka avyazie, agwirikane na muchewe, na ao airi bee andakala dza kwamba ni mut'u mumwenga."
49005032	Andiko riri bee rifitsa ujeri ubomu, ela mino ninagomba dzulu ya K'irisito, na kanisa.
49005033	Elako, chila mumwenga ta mwimwi naamuhenze muchewe dza vyo adzihenzavyo ye mwenye, na chila muche naye namwishime mulumewe.
49006001	Mwi ana, mwimwi aishimeni avyazi enu dza vyo mumwishimavyo Bwana, kwakukala, yiyo ni haki.
49006002	Kamare, lagizo ra kwanza ririro rinaalaga madzo ondorituwa rinaamba, "Aishime abayo na ameyo,
49006003	nawe undatserezerwa bugu, na usagale myaka minji phapha duniani."
49006004	Mwi ano baba namwi, mwimwi arereni ana enu kwa kwambira, na kwafunza mafunzo ga Bwana, ela ts'i kwagombera-gombera.
49006005	Mwi agulwa ahumiki, mwimwi aishimeni, na aogopheni aguli enu a phapha duniani. Ao ahikirenihikireni na myoyo ya kutsuka dza kwamba munamuhikirahikira K'irisito,
49006006	na ts'iaogopheni aguli enu ukati muchikala mu phamwenga nao tu kwa kuhenza kulikwa. Ela aogopheni na myoyo yenu yosi, maana, gago ndigo gahenzwago ni Mulungu, na ta kamare mwimwi mu agulwa ahumiki a Jeso K'irisito.
49006007	Mwimwi hendani kazi yenu ya chiugulwa na moyo dza kwamba munamuhikirahikira Bwana, ela ts'i at'u tu.
49006008	Mwimwi nimumanye kukala, Bwana k'ana ga yuno ni mugulwa muhumiki hebu u tsare, ta ye undanosa madzo chila mut'u mudzo.
49006009	Mwi aguli namwi, mwimwi ahenderenit'o agulwa ahumiki enu, na muts'iaogofye-ogofye. Mwimwi nimumanye kukala, mwimwi na ao agulwa ahumiki enu, mosini Bwana wenu ni mumwenga ko mulunguni, na yiye k'alola cheo cha mut'u.
49006010	Enehu a chijeso, rangu ra musindikizo ni kwamba, patani nguvu kulaa kwa Bwana, kwakukala, una widimi unji.
49006011	Mwimwi valani ch'inga zosi muhewazo ni Mulungu kwa ta mwidime kudzirinda na mbinu mbii za Shetani.
49006012	Mwimwi zivaleni zizo ch'inga, kwakukala, k'ahuhehani na adamu anziehu, its'iphokala, hunahehani na atawali, enye widimi, nguvu za urumwengu uu wa dziza, na mapepo mai gatawalago garigo dzulu.
49006013	Ndo mwimwi valani ch'inga zosi muhewazo ni Mulungu, kwa ta ao achimugwavukira ats'imuzuru, na gago gachisira mukale mucheri kwima kudina.
49006014	Ndo dzirindeni kwa kumanya ujeri wa Mulungu, na uo undakala dza ukanda wa kudzifunga mwenu vyununi: kalani na haki ya Mulungu, na yiyo yindakala dza ngao ya myoyo yenu.
49006015	Kalani na reri yirehewayo ni Nguma Mbidzo, na yiyo yindakala dza virahu vya kurinda nyayo zenu.
49006016	Phamwenga na vivyo vyosi, gwiririrani kinyi kuluphiro, na riro rindakala dza ch'inga ya kufisa mivi yosi ya moho mujezwayo ni ye Mui.
49006017	Humirani wokofu wenu dza k'ofiya ya kudzichingira chitswani, na neno ra Mulungu kulaa kwa Rohowe dza upanga wenu.
49006018	Kalani muchivoya chiroho ukati wosi mavoyo ga chila aina na viriro vyenu. Mwimwi dzimanyirireni, na mukale avumiriri kwavoyerani at'u a Mulungu osi.
49006019	Na chisha, nivoyerani nami kukala nichikala ninagomba, Mulungu anip'e ra kugomba kwa ta nigombe phots'o woga, na phapho niaambire at'u Nguma Mbidzo yokala p'indi k'ayimanywa.
49006020	Mimi ni mutumia wa Jeso K'irisito, na vivi ta ni chifungoni, kwakukala, nákala ninasumurira yiyo Nguma Mbidzo. Ndo nivoyerani kukala, niyisumurire yiyo Nguma Mbidzo phots'o woga dza vyo nihenzwavyo nihende.
49006021	-
49006022	Ninamuhuma Tukiko, ndugu yehu wa chijeso humuhenzaye. Yiye ni muhendikazi wa Bwana akuluphirikaye, na ninamuhuma kwa ta adze amwambire gosi gohupata kuku, na amutiye moyo. Na kamare undakudzamwambira gosi gonipata mimi mwenye mwiri, na phapho mundamanya vyo nendereravyo.
49006023	Baba Mulungu na Bwana Jeso K'irisito naamuhende mwimwi enehu a chijeso mosi musagale na reri yao, muhenzane na mwakuluphire ao.
49006024	Mulungu naamuhats'e mosi mwimwi mumuhenzao Bwana wehu Jeso K'irisito na menzwa yiriyo k'ayindalaa kamare.
50001001	Ni mimi P'aulo na T'imoti, ahendikazi a Jeso K'irisito. Ninamwandikira baruwa mwimwi ajeso mosi a Filipi, murio munamulola Jeso K'irisito tu mwenu mazagazini, phamwenga na vilongozi enu, na atumia enu a makanisa.
50001002	Abayehu Mulungu na Bwana Jeso K'irisito naamuhats'e, na amuhende musagale na reri yao.
50001003	-
50001004	Enehu a chijeso, mimi chila nimuvoyerapho mosi, ninavoya na raha, na ninamulavira mumvera Mulungu wangu chila nimwazapho,
50001005	kwa vyodzonaaviza yiyi kazi ya kusumurira Nguma Mbidzo kulaira yiyat'u ts'iku ya kwanza muriphokuluphira ta rero.
50001006	Na chisha, ninamulavira mumvera Mulungu wangu kwakukala, wáanza kuhenda kazi mbidzo mwenu ndani, na nina kanuni kukala, undaenderera kumwaviza ta ayimale kazi yiyo, ts'iku yiyat'u yiriyo Jeso K'irisito undauya.
50001007	Mimi nina haki ya kwamba vivyo dzulu yenu mwimwi mosi kwakukala, ninamuhenza muno ta k'amulaa mwangu moyoni! Mimi na mwimwi Mulungu ukala naswi mo mwehu kusumurirani Nguma Mbidzo, hangu phokala ts'idzangwe kufungwa ninahehera Nguma Mbidzo na kung'aza kukala ni ya jeri, na unahuhats'a ta vivi nirivyo chifungoni.
50001008	Mimi ninatamani muno nimone mosi, kwa vyo nimuhenzavyo bee vinga dza vyo muhenzwavyo ni Jeso K'irisito, na neno riri ni ra jeri ta Mulungu unamanya.
50001009	Ninamuvoyera mino kukala, mukaze kuhenzana muno na kuno munamanya ujeri, na kuhenda akili ya kulamulat'o,
50001010	kwa ta mwidime kumanya idzo muno ni riphiro. Endererani kugahenda gaga, namwi mundakala at'u adzo ots'o ila ta Jeso K'irisito auye.
50001011	Na ninamuvoyera kukala, Jeso K'irisito amwidimise kuhenda madzo gosi, kwa ta Mulungu ahewe nguma, na alikwe.
50001012	Enehu a chijeso, ninamuhenza mumanye kukala, kufungwa kwangu bee k'akuzizire Nguma Mbidzo, ta kuts'iphokala, kwáahenda at'u anji ayisikire.
50001013	Vivi o shikari osi a dzumba ra utawali, phamwenga na anjine osi phapha anamanya kukala, mimi ni jela kwa ninamuhikirahikira Jeso K'irisito.
50001014	Na chisha, kufungwa kwangu kudziatiya moyo akuluphiri asena anji amukuluphire Bwana, na ta anakaza kusumurira muno udzumbe wa Mulungu phots'o woga.
50001015	Anjine kati yao anasumurira udzumbe dzulu ya Jeso K'irisito kwa ana chidzitso na anashindana nami, ela anjine o anausumurira na myazo midzo.
50001016	Aa a myazo midzo, anahenda vivyo kwa ananihenza na anamanya kukala, Mulungu wánip'a kazi yiyi ya kuyihehera Nguma Mbidzo.
50001017	Ela o a chidzitso, anasumurira udzumbe dzulu ya Jeso K'irisito na myazo mii achona kukala, shenene yindakaza kunirya kuku jela.
50001018	Ndo gago gosi mino bee ts'inago ut'u, na ta gananihamira kwakukala, udzumbe dzulu ya Jeso unasumurirwa kwa chila njira, bee vikale ni kwa myazo midzo, hebu mii. Na nindaenderera kuhamirwa vivyo,
50001019	maana, ninamanya kukala, gaga ganipatago vivi gandauswa ni mavoyo genu, na wavizi wa Roho wa Jeso K'irisito ta nirichwe tsare.
50001020	Rangu nirihenzaro na niriloleraro ni kukala, nihende kazi yangu t'ot'ot'o ta niyimale phots'oona waibu, na ninavoya nits'ife moyo ukati wosi ta uu ukati wa ndai, kwa ta gangu gosi gondogahenda mwangu mazagazini, vivi nirivyo ni moyo na ta chifo changu, chisha virehere nguma Jeso K'irisito.
50001021	Na nichigomba vivyo ni ninaamba, wa halahala mwangu mazagazini ni K'irisito, na nichifa nindapata ut'u udzo muno.
50001022	Ela nichikala nichenderera kusagala phapha duniani nindaidima kumuhikirahikira Bwana, bee ts'imanya nitsagule riphiro.
50001023	Gaga mairi gananiyuga moyo: mimi ninahenza nife, kwakukala, nichifa, ninendakala phamwenga na K'irisito, neno ririro ni idzo muno.
50001024	Ela ninahenzeka muno nenderere kukala moyo, kwa nimwavize mwimwi.
50001025	Nina kanuni kukala, mucheri na haja ya wavizi wangu, na kwa vivyo ninamanya kukala, nindaenderera kukala phamwenga namwi mosi, kwa ta o ujeri nimufunzao, na urio ndio muukuluphirao ukaze kumukomaza chiroho, na umuhende muhamirwe.
50001026	Ndo vivi nichiuya kwenu kahiri, vivyo vindamuhenda mumulike Jeso K'irisito muno.
50001027	Enehu a chijeso, ra halahala muhenzwaro murihende ni, musagale kutuwirizana na gaambavyo mafunzo garigo Ngumani Mbidzo ya K'irisito. Hendani vivyo kwa ta niidimapho kudza, hebu ta nishindwapho, chisha mino nisikire mosi mwimire kudina na lengo mwenga, na mudzigwirana chivimwenga vyo mubagalikavyo kufunza kukala, Nguma Mbidzo ni ya jeri.
50001028	Na ts'iaogopheni kamare o at'u amupingao, na vivyo vindaamanyisa kukala, ao andahangamizwa ni Mulungu, namwi mutivywe.
50001029	Siswi hunamanya kukala mundativywa, kwakukala, Mulungu wámup'a nafasi ya kumuhikirahikira Jeso K'irisito, na vivyo ts'i kwa kukuluphira hicheye, ela ta kushononeswa nako kwa dzuluye.
50001030	Ndo mwimwi namwi vivi munashononeswa dza nirivyokala nichishononeswa phokala ni ko kwenu, na vivi mucheri kusikira ninashononeswa vivyo kwa dzuluye.
50002001	Enehu a chijeso, mwimwi mutiywa moyo ni Jeso K'irisito, na mungolwangolwa ni kukala, Jeso K'irisito unamuhenza. Na chisha, muna ushirika na Roho wa Mulungu, na Mulungu unamushononekera, na unamonera mbazi.
50002002	Ndo ninamuvoya mino muhenzane, mwerekezane, na mukale na lengo mwenga, namwi phapho munihamye tsetsetse.
50002003	Mino ninamuhenza chila mumwenga akale murumwengu kwa munziwe ukati wosi, ats'idzone ni chit'u, amone ye munziwe ni chit'u, ela muts'ikale achoyo, hebu at'u a kudziunula.
50002004	Kuko nakuts'ikale mut'u wa kulola gakwe hicheye tu, ela naalole ta ga anzie nao.
50002005	Mwimwi kalani na mwimo dza okala na Jeso K'irisito:
50002006	Yiye wákala unga dza Mulungu kamare, na kuko kukalakwe sawa na Mulungu, k'akuhwalirire ni ut'u wa kuhendera gakwe ahenzago.
50002007	Ela gago gosi wágaricha kwa henzore mwenye, kwa kuvyalwa na umbo dza ra mudamu, na achihikirahikira at'u dza mugulwa muhumiki.
50002008	Na ariphokala phapha duniani dza mudamu, yiye wádziika murumwengu kwa kumogopha Mulungu ta achifa chifo cha kukot'wa misumari musalabani.
50002009	Ndo kwakukala, Jeso K'irisito wámogopha Mulungu, Mulungu naye achimuunula, na achimwika kut'u kwa chibomu, na achimup'a ubomu urio k'auna mut'u.
50002010	Mulungu wágahenda gago, kwa ta vyumbe vyosi vya mulunguni, duniani na kuzimu vidze vimit'e mavindi mbereze kumwishima ye Jeso K'irisito.
50002011	Na chila mut'u undakubali kukala, Jeso K'irisito ndiye Bwana, na vivyo vimup'e nguma Baba Mulungu.
50002012	Enehu a chijeso nimuhenzao, zirat'u ts'iku zangu zokala namwi, bee mwákala munamogopha Mulungu. Na ninamuvoya mino kukala, ta vivi nirivyo ts'iko kuko, chisha mwi endererani kuumanyirira wokofu wenu kwa kumwishima na kumogopha Mulungu muno,
50002013	maana, Mulungu ukati wosi unahenda kazi mwenu ndani. Yiye ndiye ye amuhendaye muhenze kuhenda gaga gamuhamirago yiye, na ndiye ye amup'aye widimi wa kugahenda.
50002014	-
50002015	Enehu a chijeso, phapha duniani hunasagala kati ya at'u odzobanangika, na ni adambi. Ndo genu gosi muhendago, gahendeni phots'o h'uh'u, hebu k'ani kwa ta mukale ana a Mulungu adzo ots'o ila, hebu kosa rorosi. Mahendo genu kati yao nagakale madzo dza virat'u nyenyezi zing'alavyo dzizani,
50002016	vyo mwasumuriravyo neno ra Mulungu rireharo uzima. Muchigahenda gaga, mimi nindakudzahenda ngulu kwa mwimwi ts'iku ya kuuyakwe Jeso K'irisito kwakukala, mazagazi genu gandakala ganaonyesa kukala, kazi yangu yomuhendera na chadi k'ayikalire ya bule.
50002017	Ajeso asena, vyo mumuhikiravyohikiravyo Mulungu, na vyo mumukuluphiravyo bee vinga dza sadaka yilaviwayo ni kuhani kwakwe. Mimi nami ta nikakala ni nife kwa nichimize yiyo sadaka yenu, chisha mino nindakala na raha na nihamirwe phamwenga namwi.
50002018	Ndo mwimwi namwi, kalani na raha na muhamirwe phamwenga nami.
50002019	Bwana Jeso achihenza, nindamuhuma T'imoti adze kwenu sambi, na nindahamirwa muno achiuya kudzanambira mwendereravyo.
50002020	Nindamuhuma yiye kwakukala, yiye hicheye ndiye yedzelavira tsetsetse dza mimi kumuhikirahikira mwimwi.
50002021	Ela anjine osi o, adziika mbere gao genye kuriko ga Jeso.
50002022	Ta mwimwi enye munamanya kukala, T'imoti udzinaaviza muno. Yiye hudzisumurira hosi Nguma Mbidzo na chadi dza mut'u na mwanawe.
50002023	Ndo vivi Bwana achihenza, na nichimanya maneno gangu gandakaladze tu, nindamuhuma kare adze ko kwenu.
50002024	Na ta mimi mwenye nami, ninakuluphira kukala, Bwana undaniidimisa ta nidze kuko kwenu sambi.
50002025	Vivi ninaona ni vidzo nimuhume kare Epafuradito adze kuko kwenu. Yuyu ni muhendikazi na shikari wa Jeso musena, na ndiye yemuhuma mwimwi adze anavize nipate gangu nirigo nago haja.
50002026	Yiye vivi unashononeka kwakukala, mwásikira wákala mukongo na k'amudzangwe kumona. Ndo unatamani amone mosi kwa amuuse chimoyomoyo.
50002027	Ndo dzulu ya o ukongowe, yiye wákala mukongo jeri ta achikala unalolerwa moyo. Ela Mulungu wámonera mbazi, na phapho achikala udzinonera mbazi ta mimi kwa vyo nishononekavyo kare bee vits'onjezwe na kufakwe.
50002028	Ndo ninahenza muno nimuhume kuko kwenu, kwa ta muchimona maroho genu gatserere, na mimi nami chimoyomoyo changu chiphunguke.
50002029	Ndo afikapho kwenu, muphokereni na raha muno, kwakukala, vivyo ndivyo at'u amukuluphirao Bwana Jeso K'irisito ahenzwavyo aphokerane. Na aishimeni at'u osi amuhikiraohikirao Jeso K'irisito t'ot'ot'o dza yiye.
50002030	Yiye mwishimeni kwakukala, wázinza rohoye ta achikala utsuma kufa kwa dzulu ya kazi ya K'irisito, na kuko wáfiswa tu kwakukala, wákala unanaaviza mimi, maana, mwimwi mwákala mu kure, na vivyo muchikala k'amwidima kunaviza.
50003001	Enehu a chijeso, rangu rinjine ririro ninahenza nimwambire mwimwi ni kwamba, hamirwani kwakukala, munamukuluphira Bwana. Mimi kuuyira kumwandikira garat'u gomwandikira kare k'akuniyuga, na gago gandamulongozat'o.
50003002	Mwimwi dzimanyirireni na at'u odzodina kwamba at'u niabit'wets'i ndipho aphokerwe ni Mulungu dza enye haki. Ao anahenda mai, na anga dza madiya.
50003003	Ndo ninamuhenza mumanye mino kukala, at'u obit'wats'i jeri bee ni siswi, ela ts'i ao; maana, sino hunamwabudu Mulungu kwa kulongozwa ni Rohowe, na hunahamirwa kwakukala, hulola Jeso tu mwehu mazagazini, ela k'ahukuluphira maneno hugahendago siswi adamu.
50003004	Mimi ningari kugakuluphira gago maneno hugahendago siswi adamu, na kuchikala kuna mut'u munjine ariye una chisingwa chimuhendacho agakuluphire gago, bee mimi nami, nina vinji vyenye vya kunihenda naze vivyo.
50003005	Maana, mino nábit'wats'i mutsana wa nane, avyazi angu ni Ayahudi enye, mbari yangu ni ya Benjameni, na ninagomba Chiburania dza akare angu. Dzulu ya kutuwiriza malagizo ga Shariya, nákala ta ni Mufarisayo,
50003006	na náhenda chadi cha kwahendera mauku at'u a makanisa, na ndo nákala ninatuwiriza malagizo gosi ga Shariya ya Musa ta nichikala ts'ina kosa rorosi.
50003007	Ela gago gosi gokala nichigaona gana tende, vivi ts'igaona dza ni ut'u kwa dzulu ya Jeso K'irisito.
50003008	Na ts'i gago hicheye bee, ela ni vit'u vyosi vyokala nichivyona vina tende, vivi ts'ivyona dza ut'u nichivihwalanisha na kumumanya Jeso K'irisito Bwana wangu, neno ririro rina tende muno. Ndo mino vivi náricha gosi tsetsetse kwa dzuluye, na ta ninagaona gago gosi k'agana tende kamare kwa nimukuluphire Jeso K'irisito,
50003009	na nimulole yiye tu mwangu mazagazini. Mimi ts'itsakula kahiri kuphokerwa ni Mulungu dza mwenye haki kwa kutuwiriza malagizo ga Shariya. Mino vivi náphokerwa ni Mulungu dza mwenye haki kwa njira ya kumukuluphira Jeso K'irisito, na haki yiyo yilaa kwa Mulungu, na nidziyipata kwa kumukuluphira Jeso K'irisito.
50003010	Gangu nigahenzago vivi ni kumumanya Jeso K'irisito, na nihende widimi omufufula kulaa kuzimu mwangu mazagazini; nishononeke dza arivyoshononeka yiye, na Mulungu anihende nikale kwete kufa dza vyomuhenda Jeso.
50003011	Gaga gosi ninahenza ganipate kwa ta nichimize lengo rangu ra kufufuka kulaa kuzimu.
50003012	Gago ndigo gangu nihenzago enehu a chijeso, ela vivyo ts'i kwamba nidzamba vivi nágapata kare, hebu ts'ina ila yoyosi mbere za Mulungu. Gago mino ts'idzangwe kugapata, ela ninenderera kuhenda vyangu vyosi niidimavyo ta nichire, na ndipho nipate manoso gago. Vivyo ndivyo K'irisito Jeso anihenzavyo nihende, na ndivyotuma ta achinihenda nikale wakwe.
50003013	Gago mimi ts'iidima kwamba nágapata kare enehu a chijeso, ela nina phat'u phamwenga tu phodzophagwiririra, napho ni; mimi vivi ts'ilola nyuma kahiri mwangu mazagazini ta ni maironi kukazira garigo mbere.
50003014	Ndo nidzidina ta nichire na nipate garat'u manoso garigo Mulungu wáhulaga phohwiha humukuluphire Jeso K'irisito husagale mazagazi maphya ko dzulu mulunguni.
50003015	Siswi hosini hurio hudzikomala chiroho, hunahenzwa hukale na mwimo uo wa kukazira garigo mbere. Na ta mwendapho maazo genu k'agandatuwana na gangu dzulu ya neno rorosi, Mulungu undamung'azira ujeri dzulu ya neno riro.
50003016	Ndo ra kuhenda halahala ni kwenderera kutuwa urat'u ujeri odzokala huchiutuwa.
50003017	Enehu a chijeso, mwimwi sagalani dza vyo nisagalavyo mimi. Siswi hwámonyesa jisi ya kusagalat'o, na kwa vivyo, tuwani mufano wa o ario anasagala vivyo kare.
50003018	Mimi námwambira kare k'ano nyinji, na vivi ninamwambira kahiri na kuno ta matsozi gananirengereka kukala, kuna at'u anji adzambao ni ajeso, ela menenzi gao ganaonyesa anarema kukala, Jeso K'irisito wáfa musalabani kwa ause madambi gao.
50003019	At'u ao gago ahendago gandaahenda akatsuphwe mohoni, kwakukala, ao k'aamuhikirahikira Mulungu ta ni at'u tu ahendao garat'u gaahamirago ao enye. Ao anahenda maneno ga waibu, na gago nago anagahendera ngulu. At'u ao alilikana dzulu ya maneno ga chidunia tu.
50003020	Ela sino kwehu ni mulunguni, na vivi hunalolera na hamu bomu Mutivyi wehu, ariye ni Bwana Jeso K'irisito auye kulaa ko mulunguni.
50003021	Yiye undakudzayigaluza yiyi miiri yehu minyonge, na ayihende yikale dza o wakwe wenye nguvu za chimulungu kwa kuhumira o widimi ario unauhumira ta unatawala vyumbe vyosi.
50004001	Enehu a chijeso, mwimwi ninamuhenza muno, na ninatamani muno nimone. Mwimwi ndimwi munihendao nihamirwe, na ta nina ngulu kwa mwimwi. Ndo enehu a chijeso nimuhenzao, endererani kugwiririra kuluphiro renu kinyi.
50004002	Na dzulu ya gago wahi, ninaavoya ndugu zehu a chijeso a chiche, Eudiya na Sunitike aerekezane kwakukala, vivyo ndivyo ahenzwavyo akale at'u amukuluphirao Bwana Jeso.
50004003	Ndo uwe Sizigasi ukuluphirikaye, ninakuvoya wahende auye kutseka ao ndugu zehu a chijeso a chiche. Ao, Kilemeniti na ahendikazi asena anjine osi ario madzina gao gáandikwa chitabuni cha uzima, ánaviza muno kuyisumurira Nguma Mbidzo.
50004004	Enehu a chijeso, hamirwani ts'iku zosi kwakukala, munamukuluphira Bwana. Nidzigomba kare, ela ninauyira kahiri; hamirwani mwimwi!
50004005	Na kalani arumwengu kwa at'u osi kwakukala, Bwana u phephi na kuuya.
50004006	Mwimwi muts'ibabaishwe ni ut'u wowosi. Ela genu gosi mumanyiseni na muvoyeni Mulungu na mumulavire mumvera.
50004007	Muchimuvoya, Mulungu undamup'a reriye yiriyo k'akuna mut'u aidimaye kuyimanya tsetsetse, nayo yindahuriza myoyo yenu na akili zenu, na yimuhende mwenderere kumukuluphira Jeso K'irisito.
50004008	Enehu a chijeso, rangu ra konjeza ni kwamba, lilikanani dzulu ya maneno ga jeri, maneno ga ishima, maneno ga haki, maneno gots'o ila, gahenzwago ni at'u na t'abiya mbidzo, na mugatuwe, maana, ni madzo, na ganamup'a mut'u nguma mbidzo.
50004009	Gago ndigo nirigomufunza na muchigaphokera, na ndigo gokala muchigaona nichigahenda, na gogasikira nichigagomba. Ndo gatuweni, naye Mulungu ahuhendaye husagale na reri, undakala phamwenga namwi.
50004010	Enehu a chijeso, Bwana unanihenda nihamirwe muno, kwakukala, ta yiripho ni p'indi, ela vino mwápata nafasi kahiri ya konyesa kukala, munanimanya gangu nirigo nago haja. Nichigomba vivyo ts'i kwamba ninaamba mwákala mudzinitsupha, maana, ninamanya kukala, ni mwákala k'amupata nafasi ya konyesa kunimanya kwenu gangu nirigo nago haja tu.
50004011	Na vivi ts'i kwamba nidzigomba vivyo kwa phanjine nidziphungukirwa ni chochosi, maana, mino nádzifunza kuvumirira chivyovyosi.
50004012	Chikala ni ga kutsowa ninagamanya, na ta ga kukala na vit'u mayamaya ninagamanya vivyo. Mino nidzidzifunza kuvumirira chivyovyosi ta vivi ninaidima kukala na nzala, hebu nidzimvuna, na chinji, hebu na chichache.
50004013	Na ninaidima kukala chivyovyosi kwakukala, Jeso K'irisito unaniidimisa.
50004014	Ela ta vivyo, mwáhendat'o kunaviza ukati okala ninaturika.
50004015	Mwimwi Afilipi munamanya t'ot'ot'o kukala, niriphouka ko jimbo ra kwenu Makedonia zo ts'iku za mwanzo wa kumusumurira Nguma Mbidzo, ni mwimwi hichiyenu tu onaviza kupata gangu nirigo nago haja.
50004016	Na ta niriphokala ni mudzi wa Tesalonike nako, názongekwa k'ano nyinji, namwi muchinaaviza vivyo.
50004017	Bee enehu a chijeso, ts'oneni ninamwamba vivyo kumulembalemba kwa mwenderere kunaviza, ela mino ninahenza none munakaza kuhats'wa kwa munalavya.
50004018	Vivi chila chit'u nichihenzacho chi mayamaya kwakukala, Epafuradito wánirehera kare manoso genu. Manoso gaga ganga dza sadaka zodzocherwa Mulungu, na zina k'ungu mbidzo. Mulungu unazikubali, na zinamuhamira.
50004019	Mulungu wangu undamup'a genu murigo nago haja gosi kuchirira Jeso K'irisito kwakukala, ni tajiri wa chila chit'u.
50004020	Mulungu ariye ndiye Abayehu, naalikwe ta kare na kare! Amina.
50004021	Nilamusirani at'u a Mulungu osi amukuluphirao Jeso K'irisito. Akuluphiri asena nirio nao phapha nao anamulamusa.
50004022	Na akuluphiri osi kuku, kamwe arat'u ahendikazi a Kaisari, anamulamusa.
50004023	Bwana Jeso K'irisito naenderere kuhats'a roho zenu.
51001001	Ni mimi P'aulo muhumwa wa Jeso K'irisito niriye na widimi yeolohewa ni Mulungu, na mwenehu wa chijeso T'imoti.
51001002	Ninamwandikira mwimwi enehu a chijeso a mudzi wa Kolosai mukuluphirikao, na mwádzilavira tsetsetse kumutuwa Mulungu. Abayehu Mulungu naamuhats'e, na amuhende musagale na reriye.
51001003	Enehu a chijeso, siswi hunamulavira mumvera Mulungu, Abaye Bwana wehu Jeso K'irisito ukati wosi chila humuvoyerapho.
51001004	Siswi hunahenda vivyo kwakukala, hwásikira munamukuluphira Jeso K'irisito jeri, na munaahenza ajeso anzienu osi,
51001005	kwa go genu mugalolerago. Gago mwágamanya ukati muriphosumurirwa urat'u udzumbe wa jeri, yaani Nguma Mbidzo, na vivi munamanya kukala, gago mugalolerago, bee munaikirwat'o ko mulunguni.
51001006	Vivi Nguma Mbidzo yinagot'a kut'u kunji, na o ayikuluphirao anakaza kukomala chiroho dza virat'u virivyo kwenu mwimwi, kwanzira ts'iku yiyat'u muriphoyisumurirwa na kumanya kukala, Mulungu unamuhenza, na una mbazi jeri.
51001007	Mwimwi mwáambirwa ni Epafura muhendikazi wa Bwana munziwehu humuhenzaye dzulu ya kukala, Mulungu una mbazi jeri. Epafura ni muhendikazi akuluphirikaye wa Jeso K'irisito kwa dzulu yenu.
51001008	Chisha, yiye ndiye wáhwambira dzulu ya jisi Roho wa Mulungu amuhendavyo muhenzane na ajeso anzienu osi.
51001009	Ndo huriphosikira nguma zizo dzulu yenu tu, hwáanza kumuvoyera, na hunaenderera kumuvoyera kukala, Mulungu amuudzaze hekima na kumanya kurehewako ni ye Rohowe, kwa ta mugamanye garat'u gakwe gosi amuhenzago mugahende.
51001010	Muchigamanya gago, mundasagala dza Bwana ahenzavyo, na muhende garat'u gamuhamirago yiye ts'iku zosi, mundakala muchihenda maneno madzo ukati wosi, na mundakaza kumumanya Mulungu jeri.
51001011	Hunamuvoya Mulungu amuudzaze nguvuze za kwangalaza, kwa ta mukashononeswa dzadze, chisha mwi mwidime kuvumirira, na muhamirwe kwa Bwana,
51001012	na phapho mumulavire mumvera Baba Mulungu. Maana, wámuhenda namwi mwende mukavipate virat'u vit'u arivyovilaga kuvip'a at'ue ko mulunguni kwenye mwanga.
51001013	Mulungu wáhutivya kulaa utawali wa dziza wa Shetani, na achihureha t'ot'ot'o hutawalwe ni Mwanawe amuhenzaye.
51001014	Mulungu kuchirira ye Mwanawe wáhwika tsare, yaani wáhusamehe madambi gehu.
51001015	K'akuna mut'u aidimaye kumona Mulungu, ela Jeso K'irisito ndiye aonyesaye at'u vyo arivyo Mulungu. Yiye Jeso ni mubomu kuchira vit'u vyosi,
51001016	maana, Mulungu wáumba vit'u vyosi virivyo duniani na mulunguni kwa njiraye; vit'u vyonekavyo na vyots'ooneka, na ta virivyo vinatawala na vina widimi. Vit'u vivyo vyosi vyáumbwa kwa njiraye, na vyáumbirwa yiye.
51001017	Jeso K'irisito wákalako hangu phokala k'akudzangwe kuumbwa chochosi, na yiye ndiye avihendaye vit'u vyosi kukala chimwenga.
51001018	Jeso K'irisito ndiye chitswa cha kanisa, ririro ni mwiriwe. Yiye ndiye aup'aye o mwiri uzima uphya wa kare na kare, na ndiye Mwana wa kwanza wa Mulungu, maana, Mulungu wámufufula mwanzo kulaa kuzimu, kwa ta atawale vit'u vyosi.
51001019	Maneno gaga ni ga jeri kwakukala, Mulungu mwenye wáona ni vidzo kukala, ye Mwanawe akale dza vyo arivyo ye mwenye tsetsetse.
51001020	Na Mulungu wáamula kuvyudza kwakwe vit'u vyosi virivyo duniani na mulunguni kwa njira ya ye Mwanawe, na achireha reri kwa milatso ya ye Mwanawe yomwagika musalabani.
51001021	Mwimwi namwi pho p'indi mwákala mu kure na Mulungu, na mwákala mu adawae kwa maazo genu mai, na go genu mai gokala muchigahenda.
51001022	Ela vino Mulungu wámugwira usena kahiri kuchirira chifo cha Mwanawe yesagala phapha duniani dza mudamu, kwa ta amuhende mukaime mbereze na kuno mu atakatifu, mu adzo na k'amuna kosa rorosi.
51001023	Elako, munahenzwa mwenderere kuyikuluphira Nguma Mbidzo kwa mwime kudina na mudzimanyirire, na muts'ikubali kwangaishwa, na kuricha kulolera na kanuni garat'u manoso goambirwa muriphokuluphira Nguma Mbidzo. At'u chila phat'u ayisumurira yiyo Nguma Mbidzo, na ta mimi P'aulo nami nidzikala musumuriri wa yiyo Nguma Mbidzo.
51001024	Mimi P'aulo ninahamirwa vivi nishononeswavyo kwa dzulu yenu mwimwi. Maana, kushononeswa kwangu phapha duniani, kunaaviza kumarigiza shenene yiriyo niyivumirirwe, dza virat'u Jeso K'irisito arivyoshononeswa kwa dzulu ya mwiriwe, yaani kanisa.
51001025	Mimi Mulungu wánoloha nihikirehikire at'u amukuluphirao Jeso, kazi yiriyo yinamwaviza mwimwi. Na kazi yenye ni kuusumurira udzumbewe phots'oricha ta neno mwenga.
51001026	Udzumbe uo, Mulungu wákala udziafitsa adamu osi myaka minji yodzochira, ela vino wáafunulira at'ue.
51001027	Mulungu wáamula kwafunulira at'ue udzumbe uu urio ni wa jeri na wa kwangalaza, na u dzulu ya at'u a viryomo vyosi. Udzumbe okala Mulungu udziafitsa adamu osi ni uu: K'irisito u mwenu ndani, na kwa vivyo, munalolera na kanuni kwenda mulunguni.
51001028	Gago ndigo gatumago ta hunaasumurira at'u osi dzulu ya Jeso K'irisito. Siswi hunamwambira chila mut'u maneno arigo k'ahenzwa ni Mulungu agahende, na hunafunza chila mut'u maneno ahenzwago ni Mulungu agahende na hekima yehu yosi, kwa ta humuhende chila mumwenga akaime mbere za Mulungu na kuno ukomala chiroho.
51001029	Mimi ninabagalika vyangu niidimavyo kwa nigachimize gaga, na ninagahenda, kwakukala, widimi wa Jeso K'irisito unaniidimisa.
51002001	Enehu a chijeso, ninamuhenza mumanye kukala, mimi nidzihenda vyangu vyosi niidimavyo kumwaviza mwimwi ajeso a Kolosai, ajeso a Laodikiya na anjine osi ario k'aadzangwe kunona mimi mwenye mwiri dza mwimwi.
51002002	Mimi ninahenda chadi chichi, kwa ta mwimwi na ao osi mukale na moyo wa kwenderera, mukale at'u amwenga ahenzanao, na kamare kwa ta muumanye tsetsetse o udzumbe wa Mulungu okala udziafitsa adamu osi pho p'indi, urio u dzulu ya Jeso K'irisito.
51002003	Yuyu ndiye aidimaye kufunula hekima na ulachu wa Mulungu, urio una tende muno dza nyungu ya p'esa nyinji yofitswa.
51002004	Ndo lengo ra kumwandikira gaga ni kukala, muts'ikubali kulembwa ni mut'u yeyosi na maneno ga ulongo ta akamulembalemba dzadze.
51002005	Mimi ninahenda chadi chicho kwakukala, ta niripho ni kure namwi chimwiri, ela chiroho, ni phamwenga namwi, na ninahamirwa kwakukala, mudzigwirana chivimwenga kumukuluphira Jeso K'irisito jeri.
51002006	Enehu a chijeso, mwimwi kwahivira mwámuphokera Jeso K'irisito akale Bwana wenu, sagalani dza vyo ahenzavyo yiye ts'iku zosi.
51002007	Mwimwi dinani kutuwa mafunzoge, na mwenderere kukuluphira muno gofunzwa mwanzo dzuluye. Na komalani chiroho kwa kutuwa o ujeri ofunzwa, na mwenderere kumulavira mumvera Mulungu muno.
51002008	Ajeso asena, mwimwi ng'alwani ni matso muts'ihangamizwe ni at'u na maneno gao ga ulongo, na gots'o ganjira. Maneno dza gago ni mafunzo ga at'u, na madzipepo gatawalago phapha duniani tu, ela ts'i ga Jeso K'irisito,
51002009	ariye ndiye Mulungu tsetsetse wa mwiri wa chidamu.
51002010	Ndo kwakukala, mwáphenya Jeso, vivi namwi mwápata uzima uphya wa kare na kare, kwakukala, Jeso K'irisito unatawala chila chit'u ta mapepo gosi gatawalago, na genye widimi.
51002011	Mwimwi muriphophenya Jeso tu, mwátarwa mudzibit'wats'i kare, na kubit'wats'i kuko kuhendwa ni Jeso K'irisito mwenye. Nichigomba vivyo ninaamba, Jeso K'irisito wáusa mukotse wa t'amaa zenu mbii, ela ts'i kwamba wámutiya lwembeni.
51002012	Maana, muriphobatizwa, mwákala dza kwamba munazikwa dza vyozikwa Jeso, na kufufuka dza vyofufuka yiye kwa kuukuluphira widimi wa Mulungu yemufufula Jeso K'irisito kulaa kuzimu.
51002013	Mwimwi phokala k'amudzangwe kuphenya Jeso, mwákala mudzefa chiroho kwa go madambi genu gokala muchigahenda, na kwakukala, mu at'u a makabila manjine ots'omanya Shariya ya Mulungu yohewa Ayahudi. Ela vino mwimwi okala mudzefa chiroho, Mulungu wámuhenda mukale na uzima dza Jeso, na wáhusamehe madambi gehu gosi.
51002014	Siswi hwákala hudzandikirwa makosa ni Mulungu, kwakukala, hwávunza malagizoge. Na makosa gehu gákala gadzandikwa kutuwirizana na malagizo garigo k'ahugatuwire. Ela Mulungu wárifuta riro kodza ra gago makosa gehu gosi, na achihusamehe tsetsetse, Jeso ariphokot'wa misumari musalabani.
51002015	Na chisha, Jeso ariphofa pho musalabani, Mulungu wáabit'a p'ep'o osi atawalao phapha duniani na enye widimi, na achiaonyesa at'u osi lwazu-lwazu kukala, udziarima.
51002016	Ndo muts'ikubali kwikirwa shariya ni mut'u dzulu ya vyakurya na vinwadzi, ts'iku za ts'ikuk'uu, ts'iku za majuma ga mwezi, hebu ts'iku ya Sabato.
51002017	Shariya dza zizo ni chivurivuri cha yekala undakudza, na vivi wákudza kare, na ni Jeso K'irisito.
51002018	Ndo muts'ikubali kwambwa mu akosa ni at'u adzambao anamanya muno kuchira anjine kwa maono agaonago ao hichiyao, adinao kufunza kukala, at'u niadziike ap'ore kwa malaika, na aabudu ao dza kwamba ni Mulungu. At'u dza ao a tele maazo ga chidambi, anadziunula muno,
51002019	na áricha kumukuluphira Jeso K'irisito, ariye ndiye chitswa cha kanisa ririro ni mwiriwe. Mwiri wosi uriswa na kugwizanywa phamwenga ni Jeso K'irisito kwa kuhumira vilungo na k'ano za o mwiri, na unakula dza Mulungu ahenzavyo.
51002020	Jeso K'irisito ariphofa, mwimwi namwi mwákala dza kwamba mudzefa naye, na kwa vivyo, k'amutawalwa kahiri ni mapepo gatawalago urumwengu uu. Ndo heka sambi munatuwa malagizo ga mapepo dza mataifa? Heka munatuwa malagizo dza gano;
51002021	"Muts'ichigwire chichi," "Muts'itate chakurya chira," na ta "Muts'ikumbe chit'u chinjine."
51002022	Malagizo gaga gosi ga dzulu ya vyakurya na vinwadzi, virivyo vichiriwa na kunewa, gao nikukala gasira. Gaga ni malagizo gatungwago ni at'u tu na kugafunza.
51002023	At'u anaahwalira kukala, ao otunga malagizo gago gosi ana hekima kwa vyo aadiniravyo at'u kukala, aabudu, na adziike ap'ore kwa malaika na kwa vyo aukahazavyo mwiri vit'u uvihenzavyo, ela gago k'agamwaviza mut'u kamare kudzidinisa ats'ikale na t'amaa mbii zosi.
51003001	Enehu a chijeso, mwimwi Mulungu wámuhenda mukale na uzima uphya wa kare na kare dza arivyomufufula Jeso K'irisito kulaa kuzimu. Ndo tamanini kusagala vyo at'u a dzulu mulunguni ahenzwavyo kusagala, kuriko Jeso K'irisito usegere upande wa kulume wa Mulungu unatawala.
51003002	Maazo genu nagakale dzulu ya mazagazi ga ko mulunguni, ela ts'i higa mazagazi mai ga phapha duniani.
51003003	Maana, go mazagazi genu ga p'indi gáfa na vivi kwa Mulungu, munasagala mazagazi maphya na Jeso, ela at'u k'aaidima kugaona.
51003004	Ela Jeso K'irisito ndiye amup'aye uzima uphya wa kare na kare, na ukati achiuya phapha duniani, mwimwi namwi mundakala phamwenga naye, na mundametameta chinguvu za chimulungu dza yiye mbere za at'u osi.
51003005	Enehu a chijeso, richani kamare mai gosi gahendwago phapha duniani, dza uzembe, kuhendana ache chinyume cha vyopangwa ni Mulungu, t'amaa za kuhenda mai, na kulavira matso vya at'u, kuriko ku sawa-sawa na kuvoya milungu ya vinyago.
51003006	Mai gago ndigo gamutsukizago Mulungu, na kwa vivyo, undaatiya akili o agahendao.
51003007	Mwimwi namwi p'indi phokala mucheri kutawalwa ni zizi t'amaa mbii, mwágahenda gago.
51003008	Ela vivi garicheni kamare madambi gosi. Mwimwi muts'itsukirwe, muts'imene at'u, muts'imuhadze mut'u na mai, muts'ihakane kamare,
51003009	na muts'ilembane, kwakukala, vyokala p'indi, na gokala muchigahenda mwágaricha.
51003010	Mwimwi vivi mu vyumbe viphya, na Mulungu ariye ndiye Muumbi, unakaza kumuhenda mukale dza yiye kwa mwidime kumumanya jeri.
51003011	Ndo kwakukala, mwimwi mu vyumbe viphya vya Mulungu, k'akuna kahiri ga yuno ni mut'u wa kabila rinjine, hebu ni Muyahudi, yuno wábit'wats'i, hebu k'abit'irwets'i, yuno ni mujeni, hebu yuno k'adzangwe kwenderera, yuno ni mugulwa muhumiki, hebu u tsare. Jeso K'irisito u ndani mwa chila amukuluphiraye, na ndiye chila chit'u.
51003012	Ajeso asena, mwimwi namwi mu at'u a Mulungu, na yiye unamuhenza, na wámutsagula kwa mukale at'ue. Ndo sambi kalani na myoyo ya mbazi, at'u adzo, arumwengu, ap'ore, na avumiriri.
51003013	Na mut'u akoswapho ni munziwe, naamuvumirire na amusamehe. Mwimwi mwásamehewa ni Bwana, na kwa vivyo sameheanani namwi.
51003014	Gago gosi gahendeni, na dzuluye muhenzane. Kuhenzana ndiko kugwizanyako at'u ta akakala amwenga jeri.
51003015	Jeso K'irisito ndiye amuhendaye musagale phamwenga na reri, na reri yiyo nayimwidimise kwamula kuhenda muhenzwago muhende, kwakukala, Mulungu wámwiha phamwenga kwa mukale at'u amwenga asagalao chireri. Chisha, kalani na mumvera kwa Mulungu.
51003016	Neno ra K'irisito narikale mwenu myoyoni ukati wosi. Funzanani na mwambirane maneno garigo k'amuhenzwa mugahende na hekima yosi. Imbani mira ga Maandiko ga Mulungu, p'ambiyo na mira ya kumulika Mulungu na myoyo yenu yosi, chisha mukale na mumvera, na phapho mundaumanya jeri o udzumbe.
51003017	Genu gosi gondohenda na gondogomba, nagakale ga chikumukuluphira Bwana Jeso vyo mwendereravyo kumulavira mumvera Baba Mulungu kuchirira Jeso.
51003018	Mwi ache, dziikeni ts'ini za alume enu, kwakukala, vivyo ndivyo ahenzavyo Bwana.
51003019	Mwi alume namwi, mwimwi ahenzeni ache enu, na muts'iasuruphire.
51003020	Mwi ana, mwimwi aogopheni avyazi enu kwa chila neno, kwakukala, vivyo vinamuhamira Bwana.
51003021	Mwi avyazi namwi, mwimwi ts'iagombereni-gombereni ana enu akosapho kakosa kokosi, kwakukala, gago ganaidima gakaahenda afe moyo.
51003022	Mwi agulwa ahumiki, mwimwi aogopheni ao ario chimwiri ni aguli enu ukati wosi, na muhende kazi na moyo umwenga, ts'i ukati munalolerwa ni o aguli enu tu, kwa kuhenza kulikwa. Ela aogopheni na moyo umwenga kwakukala, munamogopha Bwana.
51003023	Muchikala munahenda kazi yoyosi, yihendeni vyenu vyosi mwidimavyo dza kwamba munamuhikirahikira Bwana, ela ts'i adamu.
51003024	Mwimwi nimumanye kukala, Bwana Jeso K'irisito ndiye yendemuripha phondomup'a chirat'u choalaga kwaikira at'ue, kwakukala, yiye ndiye mumuhikirayehikiraye.
51003025	Ela ahendaye mai, undatiywa akili kutuwirizana na maige gogahenda, kwakukala, Mulungu k'alola cheo cha mut'u.
51004001	Mwi enye agulwa ahumiki, mwimwi ahendereni agulwa ahumiki enu ga haki na ga sawa kwakukala, ta mwimwi namwi munamanya muna Bwana wenu ko mulunguni.
51004002	Enehu a chijeso, muts'itsoke kuvoya, muts'ikale akaha na kuvoya, na mulavireni mumvera Mulungu vyo muvoyavyo.
51004003	Chisha, huvoyereni naswi chila mukalapho na mavoyo, kwa ta Mulungu ahuvugulire njira husumurire udzumbewe dzulu ya Jeso K'irisito, okala p'indi k'aumanywa. Mimi vivi ni chifungoni kwakukala, nákala ninasumurira udzumbe uo.
51004004	Ndo nivoyerani kwa ta niusumurire udzumbe uu, chisha lwazu-lwazu, kwakukala, vivyo ndivyo Mulungu anihenzavyo nihende.
51004005	Ajeso asena, menenzi genu kwa at'u ario ts'i ajeso nagaonyese kukala, muna hekima, na muchigwirikana nao, hakikishani munauhumirat'o o ukati ondokala mu phamwenga nao.
51004006	Genu gondoambira, ganahenzwa gakale madzo, na ga kuhamya ts'iku zosi, kwa ta mumanye vyo muhenzwavyo kumuudzidza chila mut'u.
51004007	-
51004008	Ninamuhuma mwenehu wa chijeso Tukiko, ariye ni muhendikazi wa Bwana munziwehu wa kukuluphirika, na humuhenzaye. Yiye undakudzamwambira gosi gohupata kuku, na amutiye moyo.
51004009	Tukiko unadza na mwenehu wa chijeso Onesimo, ariye unakuluphirika, na ninamuhenza. Onesimo ni Mukolosai munziwenu, na ao andakudzamwambira maneno gosi gahendekago kuku.
51004010	Arisitako, ariye hu jela hosi unamulamusa, na Mariko, ariye yiye na Barinaba ni mut'u na mwana wa abaye muvaha, unamulamusa naye. Mwimwi mwáambirwa kare kukala, Mariko achidza kwenu, nimumupige karibu.
51004011	Jeso, ariye dzinare rinjine ndiye Jusito unamulamusa naye. Kati ya Ayahudi osi okuluphira, ni Tukiko, Mariko na Jeso tu ndio nihendao nao kazi kwa Ufalume wa Mulungu udze, na ao adzinaviza muno.
51004012	Mwenehu wa chijeso Epafura, ariye ni Mukolosai munziwenu vivyo, na muhendikazi wa Jeso K'irisito unamulamusa. Epafura unamuvoyera Mulungu chila ts'iku na moyowe wosi kukala, mukomale chiroho, na mugamanye tsetsetse garat'u muhenzwago ni Mulungu mugahende.
51004013	Mimi nidzikala nichimona na matso gangu mwenye vyo amubagalikiravyo mwimwi Akolosai, at'u a Laodikiya, na a Hirapoli.
51004014	Dakitari wehu Luka humuhenzaye na Dema anamulamusa.
51004015	Hulamusireni ajeso anziehu a mudzi wa Laodikiya. Mulamuseni mwenehu wa chijeso wa chiche Nimufa phamwenga na ajeso osi avoyao kwakwe nyumbani.
51004016	Muchimala kusomerwa baruwa yiyi, aphirikireni ajeso anzienu a mudzi wa Laodikiya nao akasome. Na chisha, mwimwi namwi nimuyisome yo baruwa yoaandikira ao achimurehera.
51004017	Arikipo ni muhendikazi wa Bwana. Ndo mwambireni achimize kaziye ariyohewa.
51004018	Ninamulamusa mosi mimi P'aulo, na mwajo uu ninawandika na mukono wangu mwenye. Muts'inyale asena kukala, ni jela. Baba Mulungu naamuhats'e.
52001001	Ni mimi P'aulo, Silwano na T'imoti, hunamwandikira mwimwi ajeso a Tesalonike, murio mu at'ungwa a Baba Mulungu, na a Bwana Jeso K'irisito. Baba Mulungu naamuhats'e, na amuhende musagale na reriye.
52001002	Siswi hunamulavira mumvera Mulungu ts'iku zosi kwa mwimwi mosi, na hunamukumbikira ukati wosi mwehu mavoyoni.
52001003	Siswi hunaenderera kukumbikira mbere za Mulungu wehu na ariye ni Abayehu, vyo murivyo munarihendera kazi kuluphiro renu, vyo yirivyo menzwa yenu yinamuhenda muhende kazi na chadi, na vyo murivyo mudzidina kumulolera Bwana wehu Jeso K'irisito adze.
52001004	Enehu a chijeso muhenzwao ni Mulungu, siswi hunamanya kukala, yiye wámutsagula mukale at'ue,
52001005	maana, ukati huriphomusumurira Nguma Mbidzo, k'ayikalire ya maneno tu, ela yákala yina widimi, hwákala hunalongozwa ni Roho wa Mulungu, na hwákala huna kanuni kamare kukala, udzumbe uo wákala ni wa jeri. Na mwimwi namwi, munamanya jisi hurivyosagala kati yenu, na hwásagala vivyo kwa ta hukale chelelezo kwenu muhwige.
52001006	Ts'iku zizo, at'u ámuhendera mauku muno kwa mwámukuluphira Jeso. Ela mwi muchituwa mufano wehu na wa Bwana Jeso, na udzumbe uo muchiuphokera vivyo na raha yirehewayo ni Roho wa Mulungu.
52001007	Gago ndigo gotuma ta mwimwi namwi mudzikala chelelezo chidzo kwa ajeso osi a jimbo ra Makedonia, na jimbo ra Akaya.
52001008	Maana, kulairirana na chadi chenu, ts'i neno ra Bwana hicheye tu rosikirika ko Makedonia na Akaya, ela ta nguma ya kuluphiro renu kwa Mulungu yigot'a chila phat'u ta vivi k'ahutakiya kusema ut'u kahiri.
52001009	At'u chila phat'u anagomba dzulu ya jisi murivyohuphokerat'o ukati huriphokudza kwenu. Chisha, anagomba dzulu ya vyo murivyoricha kuvoya milungu ya vinyago, na kumugalukira Mulungu kwa mumuhikirehikire yiye Mulungu ariye moyo na wa jeri,
52001010	na mumutarize Mwanawe Jeso auye kulaa mulunguni. Mulungu wámufufula kulaa kuzimu yiye Jeso, na unahutivya na chitai cha Mulungu chidzacho.
52002001	Enehu a chijeso, mwimwi enye munamanya kukala, huriphokudza kwenu, bee charo chehu k'achikalire cha bule.
52002002	Mwimwi munamanya kukala, hwáhenderwa vii na mauku ko mudzi wa Filipi phokala k'ahudzangwe kufika kwenu, na ta huriphofika kwenu nako, at'u anji áhupinga. Ela Mulungu wehu wáhutiya moyo vivyo, na huchimusumurira Ngumaye Mbidzo phots'o woga.
52002003	Na gaga humukalatago mugakuluphire, bee ni ga jeri, ela ts'i kwamba hwálembwa ni mut'u, hebu kukala huna maazo mai, na hebu ts'i kwamba hunahenza humulembe mut'u yeyosi.
52002004	Its'iphokala, sino ts'iku zosi hugomba dza ahuhenzavyo Mulungu hugombe, kwakukala, yiye wáhulola myoyo yehu na achihwona hunakuluphirika, na ndipho achihuchiza husumurire yiyi Nguma Mbidzo. Ndo sino husumurirapho Nguma Mbidzo, hukala hunahenza humuhamye Mulungu, ariye unamanya myoyo yehu ta ndani, ela ts'i kwamba hunahenza hwahamye at'u.
52002005	Mwimwi munamanya lwazu-lwazu kukala, siswi k'ahudzire kwenu na maneno madzo ga kumulembalemba, na ta Mulungu ni shaidi wehu kukala, k'ahuhumirire maneno ga chilachu kwa humwiyire.
52002006	Siswi k'ahuhenzere kulikwa ni at'u, kala mwimwi, hebu at'u anjine.
52002007	Siswi dza ahumwa a K'irisito a widimi, hwákala huna haki ya kumuvoya chit'u chochosi. Ela sino hwákala ap'ore kwenu dza muchet'u aroromavyo anae atsanga.
52002008	Siswi hwámuhenza muno vivyo mwimwi, na gago ndigotuma ta huchikala kwete kumusumurira Nguma Mbidzo ya Mulungu na kudzilavya kwenu tsetsetse.
52002009	Maana, mwimwi enehu a chijeso munamanya vyo hurivyohenda kazi na riki. Siswi hwáhenda kazi usiku na mutsana, kwa ta huts'ikale muzigo kwa mut'u yeyosi kati yenu, vyokala hunamusumurira Nguma Mbidzo ya Mulungu.
52002010	Mwimwi mukuluphirao, na ta Mulungu naye, mu mashaidi gehu ga kukala, huriphosagala kwenu, hwákala hu atakatifu, hunahenda ga haki, na hwákala k'ahuna ila yoyosi kwenu.
52002011	Mwimwi munamanya kukala, siswi hwámuhenderat'o chila mumwenga wenu, dza virat'u mutumia aahenderavyot'o anae.
52002012	Sino hwámutiya moyo, huchimukalata, na huchimwambira musagale mazagazi gawiryago mwiho wa Mulungu yemwiha muphenye kwakwe Ufalumeni, kwa muphokere ubomu kulaa kwakwe.
52002013	Chisha, hunaenderera kumulavira mumvera Mulungu ts'iku zosi kwakukala, muriphoriphokera ro neno ra Mulungu rorisikira kulaa kwehu siswi, k'amurihwalirire dza maneno gotilwa ni at'u tu, ela mwárimanya ni neno ra Mulungu, naro ni ro neno ra Mulungu jeri rihendaro kazi mwenu ndani mwimwi mukuluphirao.
52002014	Mwimwi enehu a chijeso, mwávumirira shenene yohenderwa ni achina kwenu enye, na vivyo muchikala munaaiga ajeso a makanisa ga Mulungu garigo Judea, ovumirira kushononeswa ni Ayahudi anziao, kwa ákala adzimukuluphira K'irisito Jeso.
52002015	Anjine a Ayahudi ao, ndio oulaga agomvi a Mulungu, na anjine ao, ndio okudzamuhenda aulagwe Bwana wehu Jeso, na vino anjine áhuhendera mauku achihuvuguza kwenu. Ao anamutsukiza Mulungu, na anapinga chila mut'u
52002016	kwa kuheza kuhukahaza huts'iasumurire at'u a makabila manjine Nguma Mbidzo ya kwativya. Bee, vivyo ndivyo akazavyo kudzonjezera madambi chila ts'iku dzulu ya go arigo nago kare. Ndo vivi chitai cha Mulungu, chidziagwerera.
52002017	Enehu a chijeso, siswi huriphohendwa hurichane chimwiri tu, ela ts'i chiroho kwa chiwango, hwámutamani muno ta huchaza muno humone kahiri!
52002018	Ndo siswi hwákala hunahenza muno hudze kwenu, na mimi P'aulo mwenye, náheza kudza kuko k'ano nyinji, ela Shetani wániziza.
52002019	Maana, mwimwi ndimwi o humulolerao mupate madzo, ndimwi o muhuhendao huhamirwe, na ndimwi ondohuhenda huvikwe chiremba cha ushindi, na huhende ngulu kwa dzulu yenu mbere za Bwana wehu Jeso K'irisito ukati achiuya.
52002020	Hakika siswi hundahenda ngulu, na huhamirwe kwa mwimwi.
52003001	Ndo huriphoona k'ahwidima kwenderera kuvumirira kuts'amona, hwákala razi kusala hichiyehu ko Atene,
52003002	na huchimuhuma kwenu ndugu yehu wa chijeso T'imoti, ariye ni muhendikazi muyawehu wa Mulungu kwa dzulu ya Nguma Mbidzo ya K'irisito. Yiye T'imoti siswi hwámuhuma kwa adze amujenge chiroho, na amutiye moyo, kwa ta mukaze kugwiririra kinyi kuluphiro renu,
52003003	kwa ats'idze ta mumwenga wenu akauya nyuma kwa mauku mugapatago. Maana, mwimwi enye munamanya ni mupango wa Mulungu kukala, hosini hupatweni ni mauku kwa dzuluye.
52003004	Na ta huriphokala hu phamwengani, hwákala huchimwambira chimbere kukala, hundahenderwani mauku, na dza mumanyavyo, gago ndigo golairira jeri.
52003005	Ndo gago gánihenda nishindwe ni kuvumirira kuts'amona, na ndipho nichimuhuma T'imoti, kwa ta nimanye dzulu ya kuluphiro renu. Mimi nákala ni chimoyomoyo ninaona dza kwamba, Shetani ajezaye at'u wámujeza ta achimubit'a, na phapho kazi yehu yikale yákala ya bule.
52003006	Ela vivi T'imoti udziuya kuku kulaa ko kwenu, naye udzihwambira nguma za kuhamya dzulu ya kuluphiro renu, na jisi muhenzanavyo. Na chisha, udzihwambira kukala, munahukumbikira kwa madzo ts'iku zosi, na munatamani muhwone dza siswi humutamanivyo humone.
52003007	Ndo ta huripho hunahenderwa mauku na kushononeka enehu a chijeso, ela vivi zo nguma dzulu ya kuluphiro renu, zidzihungolangola.
52003008	Vivi hu azima kamare kwa vyodzomanya kukala, mwimire kudina kwa Bwana.
52003009	Siswi hunamulavira mumvera Mulungu muno kwa mwimwi, maana, hunahamirwa muno yenye kwa dzulu yenu huchikala hu mbereze.
52003010	Ndo siswi hudzidina kumuvoya Mulungu usiku na mutsana na moyo wehu wosi, kwa ta ahup'e ukati wa kuuya kwenu, na hudze humudzarigizire cho chiricho k'achimo mwenu kuluphironi.
52003011	Ndo vivi hunamuvoya Mulungu wehu, ariye ni Abayehu, na Bwana wehu Jeso kukala, ahuvugulire njira hudze kwenu.
52003012	Na Bwana namonjezere menzwa muriyo nayo kwa mukaze kuhenzana, na mwenderere kwahenza at'u osini dza vyo humuhenzavyo mwimwi,
52003013	kwa ta amuhende mukale na myoyo ya kudina, mukale phots'o ila, na mukale atakatifu mbere za Mulungu wehu, ariye ni Abayehu, ukati wa kuuya Bwana wehu Jeso phamwenga na atakatifue osi.
52004001	Ajeso asena, manjine ni kwamba, siswi hwámufunza jisi muhenzwavyo musagale kwa ta mumuhamye Mulungu, na vivyo ndivyo musagalavyo jeri. Ndo vivi hunamuvoya na kumukalata kwa dzina ra Bwana Jeso kukala, mukaze kwenderera kuhenda vivyo.
52004002	Mwimwi munagamanya garat'u malagizo hurigomup'a kwa widimi wa Bwana Jeso.
52004003	Na Mulungu unamuhenza mwimwi mukale atakatifu, na mugariche kamare mazagazi ga uzinzi.
52004004	Ndo chila mumwenga unahenzwa adinise mwiriwe, na asagale chitakatifu na ishima,
52004005	ela ts'i kutuwa t'amaa mbii dza mataifa ots'omumanya Mulungu.
52004006	Ndo kuko nakuts'ilairire mut'u akamukosa nduguye wa chijeso kwa kutamani ta kuzinga na muchewe. Maana, Bwana undaariphiza o ahendao dambi zizo, na gago bee hwámukanya chimbere mwimwi.
52004007	Maana, Mulungu k'ahwihire husagale mazagazi ga uzinzi, ela wáhwiha husagale mazagazi ga chitakatifu.
52004008	Ndo aremaye kutuwa mafunzo gago, ts'i kwamba unarema ga mut'u, ela ukala unarema ga Mulungu amup'aye Rohowe.
52004009	Dzulu ya kwahenza ajeso anzienu, k'ahutakiya kumwandikira kahiri. Maana, mwimwi mwáfunzwa ni Mulungu kare kukala muhenzane,
52004010	na vivyo ndivyo muhenderavyo ajeso ayaenu osi chila phat'u ko jimbo ra Makedonia. Ndo hunamukalata mwimwi enehu a chijeso kukala, mukaze kwenderera kuhenzana.
52004011	Chila mut'u naakale na lengo ra kusagala phots'o h'uh'u, atuwe gakwe, na ahende kazi na mikonoye mwenye dza vyo hurivyomulagiza phokala hu kuko kwenu,
52004012	kwa ta mataifa amwishime, na mukale k'amulolera at'u anjine kwa genu murigo nago haja.
52004013	Enehu a chijeso, hunahenza mumanye ujeri dzulu ya arat'u afadzi, kwa ta muts'ikale na shenene dza mataifa ots'ololera chochosi mut'u achifa.
52004014	Siswi hunakuluphira kukala, Jeso wáfa na achifufuka. Kwa vivyo, nihukuluphireni vivyo kukala, Mulungu undaafufula, na aahende akale phamwenga na Jeso arat'u afadzi osi ofa na kuno anamukuluphira Jeso.
52004015	Gaga mafunzo gatuwirizago, bee ni mafunzo ga Bwana, na go ni kukala, siswi hurio hu moyo na ondokala acheri moyo ukati wa kuuya Bwana, hakika k'ahundaalongolera o afadzi kwendamutsangira Bwana.
52004016	Maana, Bwana mwenye achikala unatserera kulaa mulunguni, undalavya lagizo kwa laka ra dzulu, kundakala na laka ra malaika mubomu, na gunda ra Mulungu rindapigwa. Na phapho ndipho arat'u ofa na kuno achikala anamukuluphira K'irisito, andafufulwa mwanzo.
52004017	Chidzako, siswi ondokala hu moyo na hucheri phapha duniani, hundahwalwa phamwenga na ao hwende mainguni hukamutsangire Bwana, na hundakala phamwenga naye ta kare na kare.
52004018	Ndo ngolananingolanani, na mutiyane moyo na maneno gaga.
52005001	Ela ta vivyo, siswi k'ahutakiya kumwandikira dzulu ya kukala, maneno gago gandalairira rini, na ukati wani.
52005002	Maana, mwimwi enye munamanya kare kukala, Bwana undauya ts'iku yiriyo mundakala k'amumulolera dza virat'u mwivi adzavyo na usiku.
52005003	Ukati phondokala at'u anaamba, "Kuna reri na hunaroromwat'o," phapho bee ndipho andagwererwa ni kuhangamizwa maruru, na at'u k'aandaidima kukuchimbira kamare. Maana, kuko kundakala dza utsungu wa uvyazi umudziriravyo muchet'u wa t'umbo.
52005004	Ela mwimwi ajeso asena, k'amu dzizani kahiri. Kwa vivyo, ts'iku yiyo k'ayindamukudzirira dulukiza dza mwivi.
52005005	Mwimwi mosi mu at'u a mwanga, na at'u a mutsana. Siswi k'ahu at'u a usiku, hebu a dziza.
52005006	Ndo siswi nahuts'ikaleni dza o ataifa acherio kulala, ela nahukaleni matso, na hukaleni na chihezo.
52005007	At'u ario usikuni ndio alalao, na ndio anwao.
52005008	Ela kwahivira sino hu at'u a mutsana, nahukaleni na chihezo, na nahuvaleni ch'inga ya chilagani, yiriyo ni kuluphiro na menzwa, na hulolereni kutivywa, kuriko ndiko k'ofiya yehu ya chuma ya kuchinga chitswa.
52005009	Maana, Mulungu k'ahupangirire hugwererwe ni chitaiche, ela wáhupangira hupate wokofu kuchirira Bwana wehu Jeso K'irisito.
52005010	Yiye wáfa kwa dzulu yehu, kwa ta phondouya, hukale hu moyo hebu hudzefa, chisha hukasagale naye ta kare na kare.
52005011	Ndo mwimwi endererani kutiyana moyo, na mujengane dza vyo muhendavyo kare.
52005012	Enehu a chijeso, gehu ga musindikizo ni kwamba, hunamuvoya mwaone ana tende arat'u ahendao kazi na chadi kati yenu, ya kumulongoza kwa dzulu ya Bwana, na kumukanya.
52005013	Ap'eni ishima bomu, na mwahenze muno kwa kazi ayihendayo. Na mwimwi enye, sagalani na reri kati yenu.
52005014	Na hunamukalata mwimwi ajeso asena kukala, akanyeni ajeso ario ni akaha, atiyeni moyo ajeso ario a chiwogawoga, aavizeni ajeso ario ni anyonge, na kalani avumiriri kwa at'u osi.
52005015	Mwimwi hakikishani k'aphana mut'u ariphizaye chisasi, ela maazo genu nagakale ga kuhenderana madzo ts'iku zosi, na kwahendera madzo at'u osi.
52005016	Mwimwi hamirwani ukati wosi,
52005017	endererani kumuvoya Mulungu,
52005018	na muhewaro ni Mulungu, bee riphokereni na mumvera ukati wosi, maana, gago ndigo Mulungu agahenzago kwenu ujesoni.
52005019	Mwimwi muts'ifise moho wa Roho wa Mulungu.
52005020	Ndo muts'iphurye udzumbe wa Mulungu ugombwao ni at'ue,
52005021	ela go maneno gao anzani kugalola t'ot'ot'o. Tuwani go maneno gao madzo,
52005022	ela rondorona ni ii, riricheni kare.
52005023	Hunamuvoya Mulungu ahuhendaye husagale na reriye, amutakase tsetsetse mwimwi, na arinde maroho genu, myoyo yenu, na miiri yenu, kwa ta muts'ikale na ila yoyosi ukati Bwana wehu Jeso K'irisito achikala unauya.
52005024	Mulungu amwihaye mwimwi unakuluphirika, na undamuhendera gago gosi.
52005025	Huvoyereni siswi mwimwi enehu a chijeso.
52005026	Chisha, hulamusireni muno ajeso ayaehu osi kuko, kwa kupigana busu takatifu.
52005027	Ninamulagiza kwa dzina ra Bwana kukala, mwasomere ajeso asena osi baruwa yiyi.
52005028	Bwana wehu Jeso K'irisito naamuhats'e.
53001001	Ni mimi P'aulo, Silwano na T'imoti, hunamwandikira mwimwi ajeso a Tesalonike, murio mu at'ungwa a Baba Mulungu, na a Bwana Jeso K'irisito.
53001002	Baba Mulungu na Bwana Jeso K'irisito naamuhats'e, na amuhende musagale na reri yao.
53001003	Enehu a chijeso, siswi hunahenzwa humulavire mumvera Mulungu ts'iku zosi kwa dzulu yenu, na yiyo ni haki. Maana, kuluphiro renu rinakaza kukula, na ta kuhenzana kwa chila mumwenga wenu nako, kunakaza konjezeka.
53001004	Ndo siswi enye go makanisa manjine ga Mulungu hunagaambira na ngulu dzulu ya vyo muvumiriravyo, na vyodzogwiririra kinyi kuluphiro renu vivyo, ta muripho munaturiswa muno, na kuhenderwa mauku.
53001005	Elako, Mulungu unahumira gago mauku mupatago, konyesa ulamuliwe wa haki. Maana, yiye undamuchiza kukala, munawirya kuphenya kwakwe Ufalumeni, urio vivi munahenderwa mauku kwa uo.
53001006	Mulungu ni muhaki. Kwa vivyo, ao amuhenderao mauku vivi, yiye undaariphiza mauku vivyo.
53001007	Ela mwimwi muhenderwao mauku vivi, undamuusira, na amuhurize phamwenga na siswi, ukati Bwana Jeso phondolairira kulaa mulunguni na malaikae enye widimi, na luchemi lwa moho.
53001008	Phapho Bwana undaatiya akili ots'omumanya Mulungu, na ots'oogopha Nguma Mbidzo ya Bwana wehu Jeso.
53001009	Ndo at'u ao kutiywa kwao akili kundakala kwa kuhangamizwa ta kare na kare, kwa kutanywa kure na Bwana, na widimiwe ubomu.
53001010	Gago gandahendeka ukati uo Bwana Jeso phondolairira kulaa mulunguni kudzalikwa, na kwishimiwa ni at'ue osi atakatifu, ario anamukuluphira. Mwimwi namwi mundakala kati yao, kwakukala, mwáukuluphira urat'u udzumbe huriomusumurira.
53001011	Gago ndigo gatumago ta hunamuvoyera chila ts'iku kukala, Mulungu wehu amuchize kukala munawirya go mazagazi gomwihira, na kwamba agachimize go madzo genu gosi mugaazago, na zo kazi za kuluphiro kuchirira widimiwe.
53001012	Gago gachihendeka, mwimwi mundamuhenda Bwana wehu Jeso alikwe, na yiye undamuhenda mulikwe phamwenga na yiye mwenye, kutuwirizana na mbazi za Mulungu wehu, na za Bwana Jeso K'irisito.
53002001	Dzulu ya kuuya kwa Bwana wehu Jeso K'irisito phapha duniani, na siswi vyondorundikana phamwenga mbereze, hunamuvoya mwimwi enehu a chijeso
53002002	kukala, muts'ikale at'u ots'oyuga kwangaishwa akili, hebu kuyugwa ni o at'u aambao ts'iku ya kuuya Bwana yáfika kare. Ao ta akamwamba áona ono, ahendagafunulirwa, hebu ágasoma baruwani ayambayo yálaa kwehu, chisha mwi ts'iakuluphireni vivyo.
53002003	Mwimwi muts'ilembwe ni mut'u yeyosi na njira yoyosi, maana, yiyo ts'iku ya kuuya Bwana, k'ayindafika ta ni seti mwanzo at'u amupinge Mulungu muno, na alairire ye mut'u wa mai gosi, ariye musindikizowe ni kuhangamizwa.
53002004	Yiye ni yuyat'u adziunulaye na kupinga chila chiihiwacho mulungu, na chila chabudiwacho. Na ta undahendaphenya mo hekaluni ra Mulungu asagale, na phapho adzambe yiye ndiye Mulungu.
53002005	Mukale k'amukumbikira mwimwi kukala, ukati niriphokala nicheri kuko kwenu nákala nichimwambira gago?
53002006	Na samba munamanya mwi kukala, yiye vivi uzuliywa ni ut'u, kwa ta alairire o ukatiwe opangirwa?
53002007	Yiye mut'u wa mai gosi vivi unahenda kazi kare chisiri-siri, na undaenderera vivyo chisiri-siri ta phondousirwa yedzemuzuliya.
53002008	Yiye achiuswa, ndipho yiye mut'u wa mai gosi undalairira, ela Bwana Jeso undakudzamuvivira p'umuzize amuulage, na amuhangamize na widimi ondokudza nao.
53002009	Ukati yiye mut'u wa mai gosi achilairira, undakudzahenda kazi za Shetani na widimi wosi, kwa kuhenda dalili, na maut'u-maut'u ga kwangalaza ga ulongo.
53002010	Yiye undahumira chila njira ya ulongo aalembere o ario andahangamizwa kwakukala, anarema kuuhenza ujeri urio ungari kwativya.
53002011	Gago ndigo gatumago ta Mulungu unaabit'ira mukotse wa kuyaza, na phapho akuluphire gago maneno gosi ga ulongo.
53002012	Na musindikizo wao, ao osi andalamulwa ni alongo kwa k'aakuluphirire ujeri, ta its'iphokala ohamirwa ni kuhenda mai.
53002013	Ela ta vivyo, siswi hunahenzwa humulavire mumvera Mulungu ts'iku zosi kwa dzulu yenu mwimwi enehu a chijeso. Mwimwi munahenzwa ni Bwana, maana, Mulungu wámutsagula hangu pho mwanzo kukala, mupate wokofu kuchirira kutakaswa ni Rohowe, na kukuluphira ujeri.
53002014	Mulungu wámwiha kuku wokofuni ukati huriphomusumurira Nguma Mbidzo, kwa ta mwimwi namwi mupate o ubomu wa Bwana wehu Jeso K'irisito.
53002015	Bee k'amona enehu a chijeso, mwimwi imani kudina, na gatuwirizeni jeri-jeri garat'u mafunzo gehu hurigomufunza phokala hunamusumurira Nguma Mbidzo, na gomwandikira mwehu baruwani.
53002016	Baba Mulungu wáhuhenza muno ta achihutiya moyo ta kare na kare, na kuhuhenda hulolere madzo kulaa kwakwe kwa mbazize mwenye. Bwana wehu Jeso K'irisito mwenye, na ye Baba Mulungu
53002017	naamutiye moyo na amwidimise kuhenda chila ririro idzo, na kugomba madzo maphuphu.
53003001	Enehu a chijeso, malagizo gangu ga musindikizo ni kwamba, huvoyereni siswi kukala, hwidime kurigot'eza maruru neno ra Bwana, na kosi kondofika riro neno, riphokerwe na ishima dza virat'u mwimwi murivyoriphokera.
53003002	Na chisha, huvoyereni vivyo kukala, Mulungu ahurinde salama na at'u ai, na ots'ohenda ga haki, maana, ts'i osi akuluphirao.
53003003	Ela Bwana unakuluphirika. Kwa vivyo, yiye undamudinisa, na undamurinda na yuyat'u Mui.
53003004	Na chisha, ninakuluphira kukala, Bwana undamuhenda mugatuwe go nimulagizago, na mwenderere kugatuwa vivyo.
53003005	Bwana naalongoze myoyo yenu mumanye menzwa ya Mulungu, na K'irisito amup'e kuvumirirakwe ta muripho munahenderwa mauku.
53003006	Ndo siswi hunamulagiza mwimwi enehu a chijeso kwa dzina ra Bwana wehu Jeso K'irisito kukala, muts'igwirikane na chila mujeso ariye ni mukaha, na ariye k'atuwa garat'u malagizo gogaphokera kulaa kwehu.
53003007	Maana, mwimwi enye munamanya t'ot'ot'o kukala, ni seti mwige mufano wehu. Siswi huriphokala namwi, k'ahukalire akaha.
53003008	Siswi k'ahurirye cha mut'u bule, its'iphokala, sino hwáhenda chadi cha kuhenda kazi usiku na mutsana, kwa ta huts'ikale muzigo kwa yeyosi kati yenu.
53003009	Siswi hwákala huna haki ya kumwamba muhumanye gehu hurigo hunago haja, ela sino hwáhenda chadi chicho, kwa ta humup'e mufano, na mwendo wehu muutuwe.
53003010	Maana, ta huriphokala hu phamwengani, hwákala huchimwamba vivi, "Mut'u ariye k'enzi kuhenda kazi, naats'ihewe chakurya."
53003011	Siswi hunamup'a malagizo gaga, kwakukala, hwásikira kukala, anjine enu ágaluka akaha k'aahenda kazi, ta ni at'u a kuzunguluka, na kuphuphizira at'u anjine kazi zao.
53003012	Bee ao ajeso ayaehu hunaalagiza na kwakanya kwa dzina ra Bwana wehu Jeso K'irisito kukala, ahurire na ahende kazi kwa ta adzipatire gao arigo nago haja enye.
53003013	Ela chiupande wenu mwimwi enehu a chijeso, muts'itsoke kuhenda madzo.
53003014	Mut'u yeyosi achikala k'agaogopha gaga malagizo garigo ndani ya baruwa yiyi, dzimanyirireni na mut'u yiye, na muts'igwirikane naye kwa ta agwirwe ni haya.
53003015	Na muts'imuhwalire dza kwamba ni mudawa, ela mwimwi mukanyeni tu dza ndugu yenu wa chijeso.
53003016	Bwana wehu Jeso, ariye yiye mwenye ndiye aahendaye at'u akakala na reriye, naamuhende mukale na reri ukati wosi, chisha kwa chila njira. Bwana naakale namwi mosi.
53003017	Uu ni mwajo kulaa kwa mimi P'aulo, na ninawandika na mukono wangu mwenye. Vivi ndivyo nitiyavyo chidole chila nimarigizapho kwandika baruwa yangu.
53003018	Bwana wehu Jeso K'irisito naamuhats'e mosi.
54001001	Ni mimi P'aulo muhumwa wa Jeso K'irisito niriye na widimi. Mimi ni muhumwa wa Jeso niriye na widimi kutuwirizana na lagizo ra Mulungu Mutivyi wehu, na ra K'irisito Jeso, ariye ndiye humuloleraye adze ahup'e manoso gosi.
54001002	Ninakwandikira uwe T'imoti mwanangu mwenye wa chiroho. Baba Mulungu na Bwana wehu Jeso K'irisito naakuhats'e, akonere mbazi, na akuhende usagale na reri yao.
54001003	T'imoti, nicheri kukuhenza ukale kuko mudzi ubomu wa Efeso dza nirivyokwamba niriphokala ninenda jimbo ra Makedonia. Kuko, kuna at'u anjine afunzao mafunzo ga ulongo. Ndo ninakuhenza wenderere kukala kuko, kwa ta wakomese at'u ao.
54001004	Ao a-aambire ariche kubananga ukati wao kwa kwambirana ngano za ulongo, na kutarirana-tarirana maneno gots'osika gokala gachihendwa ni akare ao. Maana, maneno gago gandaahenda ahenderane k'ani tu, ela k'aganda-aaviza kuhenda kazi ya Mulungu, yiriyo yihendwa kwa kuluphiro.
54001005	Lengo ra kukwandikira lagizo riri uwe T'imoti, bee ni waambire ajeso a kuko kukala, ahenzane. Na at'u kuhenzana, bee ni akale ana myoyo midzo, ana maazo ga kukala anatuwa madzo, na akale ana kuluphiro jeri.
54001006	At'u anjine k'aagahendere gago, na phapho achiyaywa ni kutuwa njira ya jeri, na achiphenyerera kugomba maneno gots'o ganjira.
54001007	At'u ao anahenza akale alimu a Shariya ya Mulungu, ela ta o enye k'aagamanya go agagombago, hebu go agaelezago na nguvu.
54001008	Hunamanya kukala, Shariya ni mbidzo, ela ni mbidzo tu chikala mut'u undayihumira chivyopanga Mulungu.
54001009	Ndo hunamanya kukala, Mulungu k'aikire Shariya kwa dzulu ya at'u ahendao ga haki, ela, wáyiika kwa arat'u ayivunzao, na arat'u aremao kuyituwa. Yaani, wáyiika kwa ots'omogopha na adambi, kwa at'u ario ts'i atakatifu na ots'ojali Mulungu, kwa aapigao abazao na amezao, kwa aulagi,
54001010	kwa adiya, ahendanao ache chinyume na vyopangwa ni Mulungu, achuzi a agulwa ahumiki, at'u alembao, at'u alavyao ushaidi wa ulongo, na at'u ahendao chochosi chinjine chiricho chichinyume cha garat'u mafunzo ga Mulungu ga jeri.
54001011	Mafunzo ga jeri ni garat'u garigo kwenye Nguma Mbidzo yenye widimi ya Mulungu alikwaye, yiriyo mimi nátsagulwa niyisumurire.
54001012	Ninamulavira mumvera Bwana wehu K'irisito Jeso, ariye ndiye wániidimisa kuhenda yiyi kaziye. Nina mumvera kukala, wánona ninakuluphirika kwa kunoloha nimuhikirehikire.
54001013	Mimi ta niripho pho p'indi námukufuru yiye, náahendera mauku ajeso, na nárihakana ro dzinare, ela náonerwa mbazi, kwakukala, nákala ts'ikuluphira, na kwa vivyo, nákala ts'imanya nihendaro.
54001014	Ye Bwana wehu wánonera mbazi muno yenye, na achinip'a kuluphiro bomu na menzwa kamare yilaayo kwa K'irisito Jeso.
54001015	Musemo uu wambao, K'irisito Jeso wákudza duniani kudzativya adambi, bee ni wa jeri, na unawirya kukubaliwa kamare. Na mimi P'aulo, bee ndimi mubomu wa adambi,
54001016	ela náonerwa mbazi vivyo mimi mubomu wa adambi kwa K'irisito Jeso aonyese kukala, unaavumirira muno ta adambi abomu. Na gago wágahenda, kwa ta anjine nao amanye anaidima kukuluphira, na akapata uzima uphya wa kare na kare.
54001017	Mulungu naakale na widimi, na alikwe ta kare na kare. Yiye ndiye Mufalume ariyeko ta kare na kare, yets'efa, yets'eoneka, na ndiye Mulungu wa jeri tu hicheye. Amina.
54001018	Mwanangu wa chiroho T'imoti, ninakwandikira malagizo gaga kutuwirizana na maneno ga ugomvi wa chimulungu gogombwa p'indi dzuluyo. Gaga ninagahenda kwa ta widime kugatuwa t'ot'ot'o gago maneno, na phapho widime kupiga k'ondo mbidzo ya kumuhehera Bwana.
54001019	Uwe henda vivyo kwa kwenderera kugwiririra kinyi kuluphiroro, na uhende maazo ga kukala unatuwa madzo. At'u anjine k'aarituwire riro, na phapho achihangamiza kuluphiro rao.
54001020	Kati yao ni Humenayo na Alekizanda, ario náarichira Shetani afunzwe kukala, kumukufuru Mulungu ts'i kudzo.
54002001	Ndo rangu ra mwanzo ni kwamba, ninamukalata mwavoyere at'u osi. Na vyo mulavyavyo mavoyo genu, muvoyeni Mulungu kukala aaonere mbazi, na mumulavire mumvera Mulungu.
54002002	Mwimwi kwa njira yiyo, avoyereni afalume, na anjine osi ario anatawala kwa ta husagaleni na reri phots'o muyuwano, humuhikirehikire Mulungu na hukale atakatifu.
54002003	Neno riri ni idzo, na rinamuhamira Mulungu Mutivyi wehu,
54002004	ariye unaahenza at'u osi ativywe, na phapho amanye ujeri.
54002005	Maana, kuna Mulungu mumwenga tu, na mutsanganyi atsanganyaye at'u na Mulungu naye, ni mumwenga vivyo, na ni ye mudamu K'irisito Jeso.
54002006	Yiye wádzilavira kufa kwa akombole at'u osi, na gago gashuhudiywa ukati opangirwa.
54002007	Ndo mimi nami nátsagulwa nishuhudiye kwa kukala muhubiri na muhumwa wa Jeso wa widimi, na bee mimi ninagomba ujeri ts'ilemba. Na chisha, nátsagulwa nikale mwalimu niafunze at'u a makabila manjine dzulu ya kuluphiro na ujeri.
54002008	Ndo chila phat'u monanapho kwa mavoyo, ninahenza alume ario ni atakatifu, ots'o fingi moyoni, na ario ts'i at'u a k'ani, aunule mikono yao avoye.
54002009	Ache nao, ninaahenza avale nguwo za ishima. Ao ts'enzi asongwe misongo ya gali-gali hebu avale miyo ya dahabu, ya lulu hebu nguwo za gali kwa aonewe adzo kuku konze.
54002010	Ela mino ninaahenza aonewe atana kwa kuhenda mahendo madzo, maana, vivyo ndivyo ahenzwavyo ahende ache aambao anamuvoya Mulungu.
54002011	Ache afunzwapho kanisani, naadziike ts'ini kamare kwa kunyamala na kusirikisa t'ot'ot'o.
54002012	Mimi ts'iahenzeza ache afunze hebu kwasagalira alume, its'iphokala, ache naakale at'u a kusikiza mafunzo t'ot'ot'o tu.
54002013	Maana, Adamu ndiye yeumbwa mwanzo, ndipho Hawa achituwiriza.
54002014	Na hebu ts'i Adamu yelembwa ni Shetani, its'iphokala, ni ye muche ndiye yelembwa, na achiyivunza shariya ya Mulungu.
54002015	Ela ta vivyo, ye muche undativywa chiroho kwa kuvyalakwe, na ache osi andativywa achikala andaenderera kukala na kuluphiro, andakala na menzwa, andakala atakatifu, na akale na chihezo.
54003001	Musemo uu wambao, "Mut'u achikala unahenza akale chilongozi wa kanisa, bee unaaza kazi mbidzo," ni wa jeri.
54003002	Ndo chilongozi wa kanisa ni seti akale ni mut'u yets'ehadzwa na mai ni yeyosi, akale una muche mumwenga tu, akale ni mut'u wa chihezo na wa hekima, akale ni mut'u na ishimaze, akale una karibu, akale ni mut'u aidimaye kufunzat'o,
54003003	akale ts'i munwadzi, akale ts'i mut'u wa k'ondo, its'iphokala unahenzwa akale mup'ore, ats'ikale mut'u wa kugomberana na at'u, na ats'ikale mut'u wa chipherephere na p'esa.
54003004	Yiye ni seti akale ni mut'u aidimaye mudziwe, na vivi ni kwamba, anae akale anaambirika na anamwishima muno.
54003005	Maana, mut'u achikala k'aidima mudziwe, ta kanisa ra Mulungu naro k'andaidima kurilongoza.
54003006	Chilongozi wa kanisa k'ahenzwa akale mut'u ariye wáokoka dzuzi-dzuzi, ats'idze akadziunula ta musindikizowe akalamulwa ni mulongo dza Shetani arivyolamulwa.
54003007	Dzulu ya gago, ni seti akale ni mut'u ariye ngumaye ni mbidzo ta kwa at'u ario ts'i ajeso, kwa ats'idze akahadzwa na mai, na kugwirwa ni muhambo wa Shetani.
54003008	Atumia a makanisa nao, ni seti akale ni at'u na ishima zao, akale ana mwimo, akale ts'i anwadzi, akale ts'i at'u a chipherephere na p'esa,
54003009	akale ni at'u atuwao ujeri aukuluphirao ofunulwa, na maazo ga kukala anatuwa madzo.
54003010	Atumia a makanisa nao niaanze kuuzirwa-uzirwa mwanzo ta amanywe k'aana kosa, ndipho atsagulwe ahende kazi yiyi.
54003011	Ache ao nao, anahenzwa akale ni at'u na ishima zao, akale k'aatsuna at'u, its'iphokala akale ana chihezo, na akale anakuluphirika na gosi.
54003012	Atumia a makanisa anahenzwa akale ni at'u enye muche mumwenga-mumwenga tu, na akale ni at'u ario anaidima ana ao, na midzi yao.
54003013	Atumia a makanisa ahendao kazi yao t'ot'ot'o, andaishimiwa ni at'u, na andakala angumbau kwa kumukuluphira K'irisito Jeso.
54003014	Maazo gangu mimi P'aulo, bee ni kudza kwako sambi, ela k'ahumanya ga Mulungu. Ndo ninakwandikira baruwa yiyi, kwa ta
54003015	nichichelewa, we widime kumanya vivyo vyo ahenzwavyo at'u a Mulungu akale, na at'u a Mulungu, bee ni ro kanisa ra Mulungu ariye moyo. Na kanisa ndiro p'ila, na ndiro rodziumija ujeri.
54003016	Na ta k'agatangwatangwa maneno arigo Mulungu wágafunula dzulu ya dini yehu, garigo ni mabomu: Jeso K'irisito wálairira na mwiri wa chidamu, Roho wa Mulungu wáonyesa lwazu kukala ni mujeri kwa kumufufula, na achonewa ni malaika. Ngumaye Mbidzo yásumurirwa kwa at'u a viryomo vyosi, na at'u phapha duniani ámukuluphira. Na wáhwalwa achenda mulunguni, na ubomu.
54004001	Ela Roho wa Mulungu unang'aza lwazu-lwazu kukala, ukati wa ts'iku za musindikizo, at'u anjine andaricha kukuluphira mafunzo ga jeri atuwe ga roho a ulongo, na mafunzo ga mapepo.
54004002	Mafunzo gago gandarehewa ni alumakwiri agombao ulongo, ario k'aamanya idzo ni riphiro na ii ni riphiro, dza kwamba akili zao záochwa na chuma cha moho.
54004003	Ndo at'u ao anaakahaza at'u ats'ihwale hebu kuhwalwa, na chisha anaaziza at'u vyakurya vinjine, virivyo Mulungu wávyumba kwa viriwe na mumvera ni arat'u ario anakuluphira, na anamanya ujeri.
54004004	Maana, chila chit'u choumbwa ni Mulungu ni chidzo, na k'akuna chit'u cha kuremwa chichikala chiphokerwa na mumvera,
54004005	maana, chátakaswa ni neno ra Mulungu na go mavoyo.
54004006	T'imoti, a-aambire enehu a chijeso malagizo gaga, na vivyo undakala u muhendikazi mudzo wa K'irisito Jeso yedzekuzwa na maneno ga ujeri, na unaenderera kutuwa go mafunzo madzo.
54004007	At'u anjine anaambirana ngano za ulongo, na ta k'azerekezana na ujeri wa Mulungu. Ndo uwe uts'izituwe kamare zizo, ta we dzibaze kusagala mazagazi ga kumuhikirahikira Mulungu.
54004008	Maana, mabazo ga chimwiri ganaaviza vichache, ela mabazo ga kumuhikirahikira Mulungu, go ganaaviza chila upande, maana, ganalavya uzima kwenye mazagazi gaga, na ta go gadzago.
54004009	Musemo uo bee ni wa jeri, na unawirya kukubaliwa kamare.
54004010	Siswi hunahenda hwidimavyo, na kuhenda kazi na chadi kwa at'u aukubali, maana, hulola Mulungu ariye moyo. Na yiye ndiye Mutivyi wa at'u osi, na kamwe arat'u akuluphirao.
54004011	A-aambire at'u agahende gaga, na gafunze.
54004012	Mut'u yeyosi naats'ikuphurye kwakukala u mwanache, its'iphokala, kala chelelezo chidzo kwa akuluphiri, kwa kugomba maneno madzo, kwa kukala na mwendo udzo, kwahenza at'u, kumukuluphira Mulungu, na kukala mut'u yets'e ila.
54004013	Áenderera kwasomera at'u neno ra Mulungu, kwasumurira dzuluye, na kwafunza ta phondokudzira mimi.
54004014	Uts'iriche kuchihumira chipajicho uricho nacho, chiricho wáchipata ukati agomvi a Mulungu ariphosema dzuluye, na ngambi ya vilongozi achikwikira mikono kukuhats'a kwa kaziyo.
54004015	Dzibaze na udzilavire tsetsetse kugahenda gaga, kwa ta at'u osi aone maendererogo.
54004016	Dzimanyirire uwe mwenye mwiri, na manyirira mafunzogo. Na áenderera kuhenda vivyo, maana, uchihenda vivyo, undadzitivya uwe mwenye na ondogasikiza mafunzogo.
54005001	T'imoti, uwe uts'imuchemere mutumia yeyosi, ela mwambire t'ot'ot'o dza abayo. Atana anzio aambiret'o dza nduguzo,
54005002	achet'u dza amezo, na asichana nao dza nduguzo a chiche phots'o phyuphyu kamare.
54005003	T'imoti, hakikisha magungu ots'o aroromi, anaroromwat'o na kwishimiwa.
54005004	Ela gungu mwenye ana, hebu adzukulu, ao anae hebu o adzukulue ndio ahenzwao akale a mwanzo konyesa kukala, anamuhikirahikira Mulungu kwa kwaroroma t'ot'ot'o avyazi ao, dza ao arivyororomwa. Maana, neno riro rinamuhamira Mulungu.
54005005	Muchet'u gungu yets'e muroromi, na ariye k'arichirirwe mbeko yoyosi, bee ulola Mulungu jeri amurorome, na yiye bee unaenderera na mavoyo usiku na mutsana.
54005006	Ela muchet'u gungu yets'ezuliya t'amaaze, bee chiroho wáfa kare ta aripho chimwiri u moyo.
54005007	A-aambire akuluphiri osi kuko kukala, aaroromet'o at'u ao ats'idze akatsekwa na akalaumiwa.
54005008	Mut'u yeyosi ariye k'aaroromat'o at'ue, na kamwe arat'u a kwavyala mwenye, bee wálaa Jeso, na ni mui muno kuchira mut'u ariye k'akuluphira.
54005009	T'imoti, gungu ariye unaidima kwandikishwa aroromwe ni kanisa, bee niakale uhenda myaka mirongo mihandahu (60) na kwenderera. Chisha, unahenzwa akale ariphohwalwa, wámanya ye mulumewe tu bahi,
54005010	na ngumaye yikale ni mbidzo. Nichigomba vivyo ni ninaamba, akale ni muchet'u yerera anae t'ot'ot'o, yekala una karibu, yeahikirahikira ajeso anzie chirumwengu, yeaviza at'u enye ndai, na ariye wákala udzidzilavira tsetsetse kuhenda maneno madzo gosi.
54005011	Ela magungu atsanga-atsanga naats'iroromwe ni kanisa. Maana, ta akadzilavira tsetsetse kwa Jeso, chidzako o anashindwa vivyo ni t'amaa zao za mwiri ta aaze kuhwalwa.
54005012	Ahendapho vivyo, bee ni kukala anadzihenda enye alamulwe ni alongo kwa ákala avunza chilagane chao chondokala álaga.
54005013	Na chisha achandikishwa, nikudzibaza kukala akaha, akatuwa wa zungulu-zungulu tu. Na dzulu ya gago, o nikwanza kutsuna at'u, na kuphenyerera maneno ga at'u anjine kuno achigomba maneno gots'owirya kugombwa.
54005014	Ndo ninaahenza magungu atsanga-atsanga ahwalwe avyale ana, na atsunze madzumba gao t'ot'ot'o, kwa ta adawa a Bwana wehu Jeso ats'ipate chisingwa cha kuhuhadzira.
54005015	Ndo naahwalwe magungu atsanga-atsanga kwakukala, ta anjine ágaluka kare anatuwa ga Shetani.
54005016	Kuchikala kuna muchet'u yeyosi wa chijeso ariye kwakwe mudzini kuna magungu, yiye naarorome mwenye. Muzigo uo naats'iurichire kanisa, kwa ta kanisa riarorome magungu ots'o aroromi kamare, na ots'o mbeko.
54005017	Vilongozi alongozao kanisa t'ot'ot'o, anawirya kuriphwat'o na kwishimiwa muno. Kamwe arat'u ahendao kazi ya kusumurira na kufunza neno na chadi, ndio ahenzwao ahenderwe gaga.
54005018	Maana, ta Maandiko ga Mulungu ganaamba, "Urimapho kw'ekw'e na ng'ombe, uts'izifunge milomo." Na chisha manjine ganaamba, "Muhendikazi unawirya kuriphwa mushaharawe."
54005019	Achikala mut'u una chiriro na chilongozi wa kanisa, muphokerere tu achikala ukudza na mashaidi airi, hebu ahahu.
54005020	At'u aendererao kuhenda dambi achemere mbere za kanisa, na riro rindaakanya ta ajeso anjine osi aogophe.
54005021	Vivi nikwandikiravyo malagizo gaga, Mulungu, Jeso K'irisito, na malaika atakatifu ni mashaidi gangu. Ndo ninakulagiza ugatuwe malagizo gaga phots'o ubaguzi, na uts'ilamule at'u phots'omanya ujeri.
54005022	Mut'u uchikala unahenza umutsagule akale chilongozi wa kanisa, anza kumuuzira-uzira kwa chiwango mwanzo, ndipho udze umubandikire mikono. Na uts'idzitiye kwenye dambi za anjine, its'iphokala, dziike mutakatifu.
54005023	T'imoti, uwe ndaniyo yinakuyuga, na una makongo manjine gakubit'ago chisichisi. Ndo uts'inwe madzi hicheye, ela kala uchinwa divai ch'ach'e-ch'ach'e nayo, na ndipho gago k'agandakubit'a chisichisi.
54005024	Dambi za at'u anjine zi matsoni, na zinaonyesa kukala, ao ni seti alamulwe, ela anjine dambi zao zimanyikana nyumaze.
54005025	Ndo mahendo madzo ga at'u anjine nago, gago ga matsoni, na ta gots'ooneka vivi, chisha k'agandaenderera kufitsika.
54006001	T'imoti, agulwa ahumiki osi anahenzwa aaishime muno aguli ao. Ao achihenda vivyo, at'u andakosa chisingwa cha kuriifyira dzina ra Mulungu, na mafunzo gehu.
54006002	Agulwa ahumiki ario aguli ao, ni akuluphiri, naats'iaphurye kwakukala, ao na o aguli ao chiroho ni ndugu. Its'iphokala, ao naahikirehikire t'ot'ot'o kwakukala, ondofaidika kulairirana na kazi yao, ni akuluphiri anziao aahenzao. T'imoti, ninakuhenza ufunze, na wakalate at'u ahende gago godzokwandikira phapho dzulu.
54006003	At'u anjine andafunza mafunzo ga ulongo, na gago gandakala chinyume cha mafunzo ga jeri ga Bwana wehu Jeso K'irisito, na k'aandakubaliyana na mafunzo gafunzago jisi ya kumuhikirahikira Mulungu jeri.
54006004	Mut'u afunzaye mafunzo ga ulongo, bee kaziye ni kudziunula tu, ela k'ana amanyaro. Mut'u wa vivyo bee ni unahenza kulumba na kuhenda k'ani nyinji dzulu ya maneno tu, na gago ndigo gaahendago at'u aonerane chidzitso, alumbane, akamenana, kudzuphana,
54006005	na kuts'aerekezana. Gago gosi bee ganahendwa ni ao ario akili zao zábanangika, na k'aamanya ujeri. Ao anaona kumuhikirahikira Mulungu ni ts'umo.
54006006	Ni jeri kumuhikirahikira Mulungu na kuno unatosheka na cho upatacho ni faida bomu.
54006007	Maana, huriphovyalwa phapha duniani, k'ahuvyalirwe na chochosi. Na ndo ukati wa kufa nao, k'ahundaidima kwenda na chochosi.
54006008	Ndo huchikala huna chakurya na nguwo, nahutoshekeni.
54006009	At'u ahenzao utajiri, bee anadzitiya majezoni enye, na anagwirwa ni t'amaa nyinji za chizuzu, zirizo zinabananga na kwahangamiza anadamu.
54006010	Maana, chipherephere cha p'esa, bee ndicho chanzo cha mai gosi. At'u anjine ázihendera chipherephere achiricha kukala na kuluphiro na vivi a makalani.
54006011	Ela uwe kwahivira u mut'u wa Mulungu, uts'igahende kamare gago mai godzogahadza phapho dzulu. Uwe henda widimavyo wone kukala, unahenda ga haki, unamuhikirahikira Mulungu, una kuluphiro, unaahenza at'u, unavumirira, na ukale mup'ore.
54006012	Uwe piga k'ondo mbidzo ya kuhehera ujeri ukuluphirao, ugwiririre kinyi o uzima uphya wa kare na kare urio ndio oihirwa ukati uriphoshuhudiya kuluphiroro jamani.
54006013	Mimi ninakup'a malagizo gago, na Mulungu avip'aye vyumbe vyosi uzima, na K'irisito Jeso yeshuhudiya mbere za P'onitiyo Pilato kukala yiye ni ani, ni mashaidi gangu.
54006014	Ndo gagwire malagizo gaga kamare, na uhende gosi kwa uts'ihadzwe ni mut'u ta Bwana wehu Jeso K'irisito auye.
54006015	Na Bwana Jeso undauya ukati opangirwa ni Mulungu alikwaye, na ariye ndiye chilongozi hicheye, Mufalume wa afalume, na Bwana wa mabwana.
54006016	Yiye ndiye yets'efa hicheye tu, na usagala kut'u kwa mwanga wa kumetameta ta k'auloleka. K'akuna mut'u yemona, hebu aidimaye kumona. Yiye naaogophewe, na asale na widimiwe ta kare na kare! Amina.
54006017	Akanye at'u ario ni matajiri phapha duniani ats'idziunule, na ariche kulola uo utajiri wao, urio unga dza manina, na amulole Mulungu, ariye ndiye ahup'aye na moyo umwenga vit'u vyosi vya kuhuhenda husagale na raha.
54006018	Ao matajiri a-aambire ahende madzo. Ao naakale matajiri a kuhenda madzo, akale at'u a kulavya na moyo umwenga, na akale kwete kuhumira mali zao phamwenga na anjine.
54006019	Ao achigahenda gago, andakala anadziikira mbeko yikale musinzi udzo kwa ukati udzao, kwa ta apate uzima uphya wa kare na kare urio ndio uzima wenye.
54006020	T'imoti, uwe tsunza kaziyo yotsagulirwa ni Mulungu. Uwe dzitanye na at'u agombao maneno garigo ts'i ga kumukuluphira Mulungu, na ahendao k'ani kwamba anamanya, ela k'aana amanyaro.
54006021	Maana, at'u anjine ádzamba anamanya dza vivyo, na musindikizowe achiyaywa ni kutuwa njira ya kuluphiro. Mulungu naamuhats'e.
55001001	Ni mimi P'aulo, muhumwa wa Jeso niriye na widimi kwa henzo ra Mulungu, na náolohewa kwa ta niaambire at'u uzima uphya wa kare na kare oulagwa, hurio hunao kwa kumukuluphira Jeso.
55001002	Ninakwandikira uwe T'imoti mwanangu wa chiroho nikuhenzaye. Baba Mulungu na Bwana wehu K'irisito Jeso naakuhats'e, akonere mbazi, na akuhende usagale na reri yao.
55001003	T'imoti, mimi ninamulavira mumvera Mulungu kwa dzuluyo. Yiye Mulungu ninamuhikirahikira na maazo ga kukala, ninatuwa madzo dza akare ehu arivyokala. Mimi chila nichivoya usiku na mutsana, ninakukumbikira ukati wosi.
55001004	Mimi nichililikana vyoniririra ukati phokala hunarichana, ninatamani muno nikone kahiri, na nindahamirwa muno nichikona.
55001005	Mino nicheri kukumbikira vyo urivyo na kuluphiro ra jeri, na kuluphiro dza riro, ráanza kukala na aweyo Loisi, na ameyo Eunike naye, na nina kanuni kukala, ta uwe nawe unaro.
55001006	Gago ndigo gatumago ta ninakukumbikiza uchits'ots'ere cho chipaji urichohewa ni Mulungu ukati niriphokwikira mikono kukuvoyera. Ndo mino ninakuhenza uchihumire chipaji chicho.
55001007	Maana, Mulungu wáhup'a Roho ahup'aye widimi, ahuhendaye huhenzaneni, na ahuhendaye hudzidinise kwa ta huts'ihende dambi, ela k'ahup'ire Roho wa kuhuhenda hukale aoga.
55001008	Ndo uts'one haya kulavya ushuda dzulu ya Bwana wehu, hebu kwakukala, mimi ni jela kwa dzuluye. Its'iphokala, uwe nawe kubali kushononeswa kwa dzulu ya Nguma Mbidzo dza mimi kwa widimi wa kuvumirira uhewao ni Mulungu.
55001009	Mulungu wáhutivya, na achihwiha hukale at'ue atakatifu. Gago k'agahendere kwakukala, phanjine hwákala hudzihenda ut'u wowosi, ela ni kutuwirizana na lengore mwenye, na kwa vyopanga kuhwonera mbazi kuchirira K'irisito Jeso, pho mwanzo phokala urumwengu k'audzangwe kuumbwa.
55001010	Ndo mbazi zizo vivi záng'azwa lwazu-lwazu kwa kudzakwe Mutivyi wehu K'irisito Jeso. Yiye wáhangamiza chifo, na achireha uzima na kuts'ahangamika kuchirira yo Nguma Mbidzo.
55001011	Ndo mimi Mulungu wánoloha nikale musumuriri, muhumwa wa Jeso wa widimi, na mwalimu wa yo Nguma Mbidzo.
55001012	Na gago ndigo gatumago ta ninapatwa ni shenene zizi, ela mino ta ts'inago haya, maana, ninamumanya ye nimukuluphiraye, na nina kanuni unaidima kurindat'o urat'u niriomup'a ta ts'iku ya musindikizo wa urumwengu.
55001013	Go mafunzo ga jeri nirigokufunza, nagakale mufano kwako kwa kukala na kuluphiro na menzwa, maneno garehewago ni K'irisito Jeso.
55001014	Gamanyirire kwa widimi wa Roho wa Mulungu asagalaye mwehu ndani go mafunzo ga jeri urigohewa ugasumurire.
55001015	T'imoti, unamanya uwe kukala, ajeso anziehu anji a jimbo ra Asiya ánitsupha, ta Fugelo na Herimogene nao.
55001016	Ela Bwana naahats'e adamungwa a Onesiforo, maana, yiye udzinitiya moyo k'ano nyinji. Yiye k'anonerere waibu ta niripho ni chifungoni,
55001017	ta ye ariphokudza mudzi ubomu wa Rumi tu, wáanza kunitsakula muno ta achinona.
55001018	Bwana naamuhats'e muno ts'iku yiyo ya musindikizo wa urumwengu! Ta uwe unamanya t'ot'ot'o virat'u Onesiforo arivyonihikirahikira kwa njira nyinji ko Efeso.
55002001	Mwanangu wa chiroho T'imoti, uwe kaza kukomala chiroho kwa widimi uhewao ni K'irisito Jeso kwa mbazize mwenye.
55002002	Na garat'u mafunzo urigonisikira ninagafunza mbere za mashaidi anji, uwe nawe, gafunze alume akuluphirikao gago, ario andaidima kwafunza anjine nao.
55002003	Uwe vumirira shenene dza siswi, maana, uwe nawe u shikari mudzo wa K'irisito Jeso.
55002004	Shikari achikala u vihani, k'aphenyerera makazi manjine kwa ta achimize lengore ra kumuhamya mubomuwe yemwandika.
55002005	Mukazi wa mairo naye, k'anoswa chiremba cha ushindi achikala k'andakaza kutuwiriza shariya.
55002006	Mundimwa arimaye na chadi ndiye awiryaye kutaphula mavuno.
55002007	Galilikane t'ot'ot'o gaga nikwandikirago, maana, Bwana undakufunulira ugamanye.
55002008	Lilikana muno dzulu ya Jeso K'irisito, mut'u wa murere wa Daudi. Yiye wáshononeswa muno ta achifa, ela achifufuka kulaa kuzimu, na yiyo ndiyo Nguma Mbidzo niyisumurirayo.
55002009	Mimi nami vivi ninashononeswa, na ta nidzifungwa minyororo dza kwamba ni gerugeru kwa kusumurira yo Nguma Mbidzo. Ela neno ra Mulungu k'arizizika.
55002010	Ndo mimi ninavumirira chila chit'u kwa dzulu ya at'u otsagulwa ni Mulungu, kwa ta nao apate wokofu kwa kumukuluphira K'irisito Jeso, na adze apate ubomu wa kare na kare.
55002011	Musemo uu utuwirizao ni wa jeri: "Ichikala mazagazi gehu ga p'indi gáfa na yiye, hundasagala naye vivyo.
55002012	Huchenderera kuvumirira shenene kwa dzuluye, hundatawala phamwenga naye vivyo. Huchidzamutina, yiye naye undahutina.
55002013	Siswi ta huts'iphokala at'u a kukuluphirika kwakwe, ela ye bee undaenderera kukala mut'u wa kukuluphirika kwehu ts'iku zosi, maana, yiye k'aidima kugaluka."
55002014	T'imoti, ao at'u enderera kwakumbikiza maneno gaga, na wakanye mbere za Baba Mulungu ats'ihenderane k'ani dzulu ya maneno. Kuko bee k'akwaviza mut'u, ta kuts'iphokala ni kunabananga arat'u akusikirao.
55002015	Henda widimavyo uriseme t'ot'ot'o ro neno ra ujeri, kwa ta Mulungu akuchize kukala u muhendikaziwe mudzo, na phapho k'undaaibika.
55002016	Uwe uts'ituwe kamare maneno gots'o ganjira, garigo ts'i ga kumuhikirahikira Mulungu. Maana, maneno dza gago ndigo gakazago kwatanya at'u kure na Mulungu.
55002017	Na mafunzo gao ganga dza chironda ndugu, maana, ganarisa na kubananga at'u. Kati ya at'u afunzao mafunzo dza gago, ni Humenayo na Fileto.
55002018	Ao áyaywa ni kutuwa ujeri kwa kugwiririra kwamba, ts'iku ya kufufuka at'u yáchira kare, na vivyo anaahenda at'u anjine aphungukirwe ni kuluphiro rao.
55002019	Ela musinzi wa kudina urioikwa ni Mulungu bee k'autukuka, na pho dzuluye pháandikwa vivi, "Bwana Mulungu unaamanya arat'u ario ni akwe," na, "Chila adzambaye ni wa Bwana Mulungu, bee ni seti ariche mai gosi."
55002020	Mudzini pha mut'u mwenye nafasi, ni seti phakale na miyo ya chila aina: minjine ni seti yikale miyo ya dahabu na ya p'esa, yiriyo nikuhumirwa ukati wa shuhuli malumu. Na minjine ni seti yikale mivure na nyungu, yiriyo nikuhumirwa chila ts'iku.
55002021	Ndo mut'u achidzitakasa kwa kuts'ashirikiyana na ao, unakala unga dza mwiyo uhumirwao ukati wa shuhuli malumu. Na kwakukala, undakala ni mutakatifu, undahumirwa ni Bwanawe t'ot'ot'o kwikwa kwete kuhenda chila kazi mbidzo.
55002022	Ndo uwe uts'ituwe t'amaa mbii za uvulana, ta we henda widimavyo wone kukala, unahenda ga haki, udzigwiririra kuluphiroro kinyi, unaahenza anzio, na unasagala na reri phamwenga na at'u osi ario anamuvoya Bwana na myoyo midzo.
55002023	Uwe uts'ituwe kamare k'ani za kuphupha na zots'o tende. Maana, uwe unamanya kukala, zizo ndizo zihendazo at'u akakosana.
55002024	Uwe niumanye kukala, muhendikazi wa Bwana k'ahenzwa akale mut'u wa kukosana na at'u. Its'iphokala, unahenzwa akale murumwengu kwa chila mut'u, akale mut'u aidimaye kufunza t'ot'ot'o, na wa kuvumirira.
55002025	Muhendikazi wa Bwana unahenzwa aafunze na aakanye at'u apingao mafunzoge kwa njira ya up'ore, kwakukala, Mulungu unaidima kwagaluza myoyo yao akatya, na phapho amanye ujeri.
55002026	At'u ao atyapho, ni kuuyirwa ni akili zao t'ot'ot'o, na phapho akachimbira muhambo wa Shetani yekala udziahwala mateka kuhenda henzore.
55003001	Ela niumanye uwe T'imoti kukala, zizi ts'iku za phephi na musindikizo wa urumwengu, bee kundakala na ndai nyinji.
55003002	Maana, at'u ukati uu andadzihenza ao enye tu, andahenda chipherephere na p'esa, andadziunula na ahende ngulu, andagomba maneno ga kumwifya Mulungu, k'aandaasikira avyazi ao, k'aandakala na mumvera, k'aandakala atakatifu,
55003003	k'aandahenzana, k'aandasameheana, andatsunana, k'aandadzidinisa kwa ats'ihende dambi, andakala asiru, na andamena madzo.
55003004	At'u ts'iku zizo andaguzana, k'aandasikira ta akakanywa, andadzivunya, andahenza raha muno ela k'andamuhenza Mulungu,
55003005	na andaoneka dza kwamba anamogopha Mulungu, ela mazagazi gao gandaonyesa lwazu-lwazu kukala, k'aana widimi wa ye Mulungu. Ndo uwe uts'igwirikane nao kamare at'u a vivyo.
55003006	Maana, anjine ao ndio endao madzumbani mwa at'u akendaalemba achet'u ario k'aadzangwe kukomala chiroho, ario acheri kutawalwa ni dambi, na ario analongozwa ni t'amaa za chila aina,
55003007	achet'u ario anadzifunza ukati wosi, ela k'aaidima kuumanya o ujeri.
55003008	At'u ao anapinga ujeri dza virat'u Jane na Jambere arivyomupinga Musa. Ao akili zao zábanangika, na kuluphiro rao ts'i ra jeri.
55003009	Ela k'aandatowa, maana, o uzuzu wao undamanywa lwazu-lwazu ni at'u osi dza vyokala kwa Jane na Jambere.
55003010	Ela uwe udzona na unamanya gosi dzulu ya mafunzo gangu, vyo vyangu nisagalavyo, lengo rangu, kuluphiro rangu, kuvumirira kwangu, vyo niahenzavyo asena, vyo niimirevyo kudina,
55003011	vyohenderwa mauku mimi, na vyoshononeswa. Uwe unagamanya go maneno gonipata ko midzi ya Anitiyokiya, Ikoniyo na Lusitira. Mino kuko náhenderwa mauku muno, ela nichivumirira vivyo, na Bwana achinitivya na shenene yiyo yosi.
55003012	Chila mut'u ahenzaye kusagala mazagazi ga kumogopha Mulungu kwa kumukuluphira K'irisito Jeso, undahenderwa mauku.
55003013	At'u ai na alimu a ulongo, andakaza kukala ai muno kwa kwalemba anjine, na o enye nao alembwe.
55003014	Ela uwe enderera kugatuwa garat'u mafunzo ga jeri urigofunzwa na uchigakuluphira, maana, uwe mwenye unamanya anakuluphirika o at'u okufunza.
55003015	Na chisha, uwe Maandiko matakatifu ga Mulungu wágamanya hangu u mwanache, na gago ndigo garigo ganaidima kukup'a hekima dzulu ya wokofu kwa njira ya kumukuluphira K'irisito Jeso.
55003016	Maandiko gosi ga Mulungu gálaviwa ni Rohowe. Kwa vivyo, ni madzo kwa kufunzira ujeri na kusema ulongo ni uphio, kwambira mut'u makosage, na kubaza at'u ahende ga haki,
55003017	kwa ta mut'u wa Mulungu aikwe kwete chivyovyosi kuhenda madzo maphuphu.
55004001	T'imoti, ninakwandikira lagizo, na Mulungu na K'irisito Jeso yendealamula at'u ario moyo na afadzi ukati yiye phondouya kudzatawala, ni mashaidi gangu. Ndo lagizo rangu ni kwamba:
55004002	risumurire neno ra Mulungu, na kala kwete kurisumurira ukati uwiryao, na ta ots'owirya. A-aambire at'u ahenzwago ahende, achikosa akanye, atiye moyo, na funza na uvumiriri.
55004003	Maana, ukati undakudza urio at'u k'aandatuwa kahiri mafunzo ga jeri, ela andatuwa t'amaa zao enye, na phapho atsagule enye alimu ao anji ondokala achiafunza garat'u gaahamirago.
55004004	Na andaricha kusikiza ujeri agalukire kusikiza ngano za ulongo.
55004005	Ela uwe dina kutuwa o ujeri ukati wosi. Uchishononeswa, we vumirira vivyo, yivumise Nguma Mbidzo, na chimiza gosi gahenzwago ni kaziyo.
55004006	Chiupande wangu mimi, mazagazi gangu ga phephi na kulaviwa dza sadaka, maana, ukati wangu wa kwenda kwa Mulungu ufika.
55004007	Mimi nidziyipiga yo k'ondo mbidzo ya kuhehera Nguma Mbidzo, nidzimala mushindano wosi wa mairo, na nicheri kuugwiririra kinyi ujeri niukuluphirao ta vivi.
55004008	Ndo vivi náikirwa chiremba chiricho ni kuhenda ga haki. Bwana, ariye ndiye mulamuli alamulaye haki na hakiye, undaninosa chiremba chicho ts'iku phondouya kahiri. Na ts'i mimi hichiyangu yendenoswa chiremba chicho, ela ta arat'u osi amulolerao na raha auye, andanoswa nao.
55004009	Henda widimavyo udze kuku niriko sambi.
55004010	Maana, Dema wáhamirwa ni ga dunia yiyi ta achinitsupha, na vivi wáuka achenda vyakwe mudzi wa Tesalonike. Kiresike ye wákwenda jimbo ra Galatiya, na Tito naye achenda jimbo ra Dalimatiya.
55004011	Luka hicheye ndiye huriye hosi phapha. Uwe mwambire Mariko mudze mosi, maana, yiye unaidima kudzanaviza kazi yangu ya kusumurira Nguma Mbidzo kuku.
55004012	Tukiko námuhuma mudzi ubomu wa Efeso.
55004013	Uwe uchikala unadza, nirehera kaputi rangu roriricha kwa Karipo ko mudzi wa T'orowa, na chisha nirehera vitabu vyangu, kamwe virat'u vyotengezwa na ch'ingo.
55004014	Alekizanda atengezaye miyo ya vyuma, wánihendera vii muno ta ninamurichira Mulungu.
55004015	Na dzimanyirire naye ta uwe, maana, yiye udziupinga muno udzumbe wehu.
55004016	Mimi niriphophirikwa kotini lwa mwanzo, ajeso asena osi ánitsupha ta k'akuna ta mumwenga yenihehera. Ela ta vivyo, Mulungu naats'iatarire kosa riro.
55004017	Mino Bwana wákala phamwenga nami phapho, achiniidimisa kuyisumurira Nguma Mbidzo yosi kwa ta at'u a makabila manjine ayisikire, na chisha nichitivywa kulaa mulomoni mwa ts'imba.
55004018	Bwana undanitivya na maneno gosi mai, na undanitsukula salama ta kwakwe Ufalumeni ko mulunguni. Yiye naalikwe ta kare na kare! Amina.
55004019	Nilamusira Akula na muchewe P'irisila, phamwenga na adamungwa a Onesiforo.
55004020	Erasito wásala mudzi wa Korito, na T'orofimo námuricha kadzidzi ka Mileto, kwakukala, wákala ni mukongo.
55004021	Henda widimavyo ta ukati wa p'eho na mvula bomu uchanza, uwe ukale udzikudza kare kuku niriko. Ebulo, P'ude, Lino, Kilaudiya, na enehu a chijeso osi a phapha Rumi anakulamusa.
55004022	Bwana naakale mwako rohoni. Mulungu naamuhats'e mosi.
56001001	Ni mimi P'aulo, muhendikazi wa Mulungu, na muhumwa wa widimi wa Jeso K'irisito. Mimi nátsagulwa na nichihumwa ni Mulungu kwa niahende at'ue oatsagula yiye mwenye amukuluphire, na niafunze amanye ujeri ulongozao at'u kumwabudu Mulungu, na kumogopha kwa njira ya haki.
56001002	Ujeri uo unaahenda at'u osi akuluphirao, alolere na kanuni kuupata uzima uphya wa kare na kare, urio Mulungu yets'egomba ulongo, wáhulaga phokala urumwengu ta k'audzangwe kuumbwa.
56001003	Na ukati okala udziupanga uriphofika, achiung'aza lwazu-lwazu kwenye nenore. Ndo mimi náhewa neno riro nirisumurire kutuwirizana na lagizo ra Mulungu, ariye ni Mutivyi wehu.
56001004	Ninakwandikira uwe Tito, mwanangu wa chiroho, hurio hosi hunamukuluphira Mulungu. Baba Mulungu na K'irisito Jeso Mutivyi wehu naakuhats'e, na akuhende usagale na reri yao.
56001005	Tito, uwe nákuricha chisiwa cha Kirete, kwa ta ugamarigize garat'u maneno gokala k'agadzangwe kusira, na wachize vilongozi a makanisa, kwenye chila kanisa ra mudzi, kutuwirizana na gaga malagizo gangu gokup'a.
56001006	Mimi nákwamba, chilongozi wa kanisa unahenzwa akale ni mut'u yets'e ila, mwenye muche mumwenga tu, anae anahenzwa akale ni ajeso, na akale anamanyikana kukala, ts'i ai, hebu ots'o lau.
56001007	Chilongozi wa kanisa ni mwimirizi wa kazi ya Mulungu, na ndiyo maana, unahenzwa akale ni mut'u yets'e ila. Unahenzwa ats'ikale mut'u wa chimvute, wa kutsukirwa maruru, munwadzi, wa rabusha, hebu wa chipherephere na p'esa.
56001008	Kurichisa hivyo, unahenzwa akale mut'u wa karibu, ahenzaye maneno madzo, murumwengu, mut'u aahenderaye anzie ga haki, mutakatifu, na ariye unaidima kuzuliya t'amaaze na mahendoge.
56001009	Na chisha, ni seti aenderere kukuluphira jeri udzumbe wa kukuluphirika ofunzwa. Chilongozi wa kanisa achikala u vivyo, ndipho undaidima kwaaviza at'u atuwe mafunzo ga jeri, na ang'aze makosa ga arat'u aremao kutuwa go mafunzo.
56001010	Mimi nidzamba vivyo maana, kuko Kirete kuna at'u anji apingao kutuwa mafunzo ga jeri, at'u aayazao at'u anjine kwa kwafunza maneno gots'o tende, na alembi Anji a at'u ao, ni arat'u ahenzao ajeso osi atuwe shariya za Ayahudi, na kamwe shariya ya kubit'wats'i.
56001011	Dza mutumia wa kanisa, unahenzwa achiamanya at'u dza ao, aakomese kwakukala, anaabananga at'u osi kwa kufunza maneno garigo k'aahenzwa afunze. Ao anafunza maneno gago kulemba at'u tu kwa apate p'esa.
56001012	Ta mumwenga wa at'u ao yekala achisema chimbere maneno, wáamba, "Akirete agomba ulongo ts'iku zosi, anga dza nyama ai, alaphe na akaha!"
56001013	Ndo yiye wágomba ujeri, na kwa vivyo, achemere muno o a Akirete atuwao mafunzo ga ulongo, kwa ta akuluphire mafunzo ga jeri dzulu ya Jeso.
56001014	Ela naats'enderere kugwiririra ngano zotungwa ni alimu a Chiyahudi, na malagizo ga chidamu galaago kwa at'u orema ujeri.
56001015	Chila chit'u ni chidzo kwa at'u ario myoyo yao ni midzo. Ela k'akuna chiricho chidzo kwa at'u ario ts'i adzo, na ots'okuluphira, kwakukala, akili zao na myoyo yao yábanangwa.
56001016	At'u dza ao nikudzidai akaamba anamumanya Mulungu, ela go mahendo gao mai ahendago ganaonyesa kukala, k'aamukubali Mulungu. Ao k'aahenzwa ni at'u, k'aana lau, na gao ahendago bee ni mai maphuphu.
56002001	Ela uwe Tito, a-aambire akuluphiri maneno garigo ganagwa sawa na mafunzo ga jeri dzulu ya kumukuluphira Jeso K'irisito.
56002002	Ndo a-aambire atumia akale na chihezo, akale at'u na ishima zao, akale arumwengu, akale na kuluphiro ra kudina, menzwa ya jeri, na avumiriri jeri.
56002003	Achet'u akomu nao, a-aambire asagale mazagazi garigo gandamuhamira Mulungu, ats'itsune, hebu ats'ikale anwadzi. Ao anahenzwa asagale mazagazi ga vivyo, kwa ta akale chelelezo cha kwafunza anjine kuhenda maneno madzo.
56002004	Na achihenda vivyo, andaabaza achet'u mvuka kwahenza alume ao, na ana ao,
56002005	aahende akale arumwengu, atakatifu, atsunzet'o maneno gao ga madzumbani, akale at'u adzo, na adziike ts'ini za alume ao, kwa ta neno ra Mulungu rits'idze rikaphurywa.
56002006	Atana nao, a-aambire vivyo aidime kudzidinisa kwa ta ats'ihende dambi.
56002007	Uwe mwenye unahenzwa uhende maneno madzo kwa ta ukale chelelezo. Mafunzogo ganahenzwa gagwe sawa na go uhendago, ukale mut'u na ishimazo,
56002008	na funza mafunzo ga jeri ukati wosi, kwa ta uts'ilamulwe ni mut'u yeyosi kukala una makosa, na phapho adawao andagwirwa ni haya, maana, andakala k'aana ra kuhuhadzira.
56002009	A-aambire agulwa ahumiki kukala, adziike ts'ini za abomu ao ukati wosi, aahamye, ats'ihenderane k'ani nao,
56002010	na ats'iaiyire vit'u vyao. Kurichisa vivyo, niaaonyese abomu ao kukala, ni at'u adzo, na ni at'u a kukuluphirika ts'iku zosi. Na at'u achona uo mwendo wao udzo, andahamirwa ni mafunzo ga Mulungu, Mutivyi wehu.
56002011	Uwe afunze ajeso akale na mwendo udzo, maana, Mulungu wáafunulira at'u osi mbazize, kwa kwap'a njira ya kupatira wokofu.
56002012	Zizo mbazi za Mulungu zinahufunza huriche njira mbii za at'u ots'ohenza Mulungu, na njira mbii za at'u ahamirwao ni ga chidunia. Na zinahufunza kusagala mazagazi ga kudzidinisa huts'ihende dambi phapha duniani, garigo ga sawa mbere za Mulungu, na gamuhamirago.
56002013	Na gaga nihwenderereni kugahenda, vivi huloleravyo kupata manoso ga kwangalaza o ukati wa kuuya Jeso K'irisito ariye ni Mulungu wehu mubomu, na Mutivyi.
56002014	Yiye wádzilavya mwenye achifa kwa dzulu yehu, kwa ta ahukombole huriche mai gosi, na phapho achihutakasa kwa hukale at'ue kamare, at'u ario ana chadi cha kuhenza kuhenda madzo ts'iku zosi.
56002015	Ndo maneno gago ndigo uhenzwago ugafunze at'u. Humira widimio wosi kwatiya moyo at'u agatuwe maneno gago, na kwagombera ots'ogatuwa. Na uts'ikubali kuphurywa ni mut'u yeyosi.
56003001	Tito, akumbikize akuluphiri kuko kukala, adziike ts'ini za atawali, na vilongozi, aaogophe, na akale kwete kuhenda maneno madzo gosi.
56003002	Ao a-aambire kukala, ats'itsune mut'u yeyosi, asagale na reri na at'u, na aaonere mbazi, na akale arumwengu na ap'ore kwa chila mut'u.
56003003	Ao a-aambire ahende vivyo, maana, ta siswi hosini phokala k'ahudzangwe kukuluphira, hwákala k'ahuzimanya njira za Mulungu, hwákala k'ahumogopha Mulungu, at'u áhulemba huchihenda mai, na hwákala hu agulwa ahumiki a t'amaa mbii zosi, na mahendo makolo gosi. Siswi hwásagala mazagazi mai, na hwákala huna chidzitso. At'u áhumena, naswi huchimenana.
56003004	Ela ta vivyo, Mulungu ariye ndiye Mutivyi wehu wákala unahuhenza. Ndo yiye wáhufunulira mbazize na menzwaye, na phapho achihutivya.
56003005	Na Mulungu ts'i kwamba wáhutivya kwa phanjine hwákala hudzihenda neno idzo, ela wáhutivya kwa mbazize tu. Yiye wáhutakasa o ukati huriphovyalwa luphya, na achihup'a uzima uphya kuchirira Rohowe.
56003006	Na Mulungu wáhutserezera Rohowe na moyo umwenga kwa gohendwa ni Jeso K'irisito Mutivyi wehu.
56003007	Ndo Mulungu wáhuphokera dza enye haki kwa mbazize mwenye, na vivi huna kanuni kukala, hundapata uzima uphya wa kare na kare.
56003008	Tito, maneno gaga godzokwambira bee, ni ga jeri kamare, na ninakuhenza ugadinire kugafunza kwa ta o amukuluphirao Mulungu, adzilavye kwenderera kuhenda madzo. Maneno gago ni madzo, na ganda-aaviza at'u osi.
56003009	Ela uwe uts'igwirikane na at'u ahenzao kuuza maswali gots'o ganjira, at'u atarao-tarao k'olo zao nyire, at'u a k'ani, na ahehao kwa dzulu ya Shariya ya Musa yifunzavyo. Maana, maneno gago k'agana tende, na k'aga-aaviza at'u.
56003010	Mut'u achifunza mafunzo ga ulongo gatsamulago at'u, mukanye. Achitiya phiri mukanye vivyo. Ela uchimona unaenderera, h'aya mutenge.
56003011	Uwe unamanya kukala, mut'u wa vivyo k'afunza at'u maneno ga jeri, na una dambi. Na zo dambize ndizo zimulamulazo kukala, una makosa.
56003012	Mimi nikwenda nikamuhuma Aritema, hebu Tukiko, adze kuko. Ndo ye mut'u yendemuhuma achifika kuko, henda widimavyo udze mudzi wa Nikopoli udze unone. Maana, mimi nidzilamula kusagala kuko uu ukati wa p'eho.
56003013	Wakili Zena na Apolo andakala na charo. Ndo uwe henda widimavyo waavize, na wone kukala, ana chila chit'u aricho anacho haja.
56003014	Afunze akuluphiri kuko adzibaze kudzilavya kwenderera kuhenda madzo. Achihenda vivyo, andaaviza kwap'a anziao go arigo anago haja ga halahala, na phapho ao andakala ana lengo ra tende.
56003015	Akuluphiri osi ario phamwenga nami kuku, anakulamusa. Na uwe nawe hulamusire ajeso anziehu hwahenzao. Mulungu naamuhats'e mosi.
57001001	Ni mimi P'aulo na ndugu yehu wa chijeso T'imoti. Mimi vivi ni jela kwa dzulu ya Jeso K'irisito. Ninakwandikira baruwa uwe Filemoni muhendikazi wa Bwana munziwehu hukuhenzaye.
57001002	Nilamusira akuluphiri avoyao kwako nyumbani, kamwe ndugu yehu wa chijeso wa chiche Afiya, na Arikipo shikari wa Bwana munziwehu.
57001003	Abayehu Mulungu na Bwana Jeso K'irisito naamuhats'e, na amuhende musagale na reri yao.
57001004	Filemoni mwenehu wa chijeso, mimi chila nichikuvoyera, ninamulavira mumvera Mulungu wangu,
57001005	kwakukala, ninasikira uwe unaahenza at'u a Mulungu anzio osi, na unamukuluphira Bwana Jeso jeri.
57001006	Rangu nendereraro kurivoyera ni kwamba; washuhudiye anzio cho chako ukuluphiracho, na vivyo vindakuhenda ugamanye t'ot'ot'o go manoso gosi arigo Mulungu unaap'a at'u kuchirira Jeso K'irisito.
57001007	Mwenehu wa chijeso, mimi niriphosikira kukala unaahenza akuluphiri anzio osi, na kwahenda ahamirwe, vivyo vyánihamira muno ta vichinitiya moyo mimi nami.
57001008	Filemoni, mimi dza muhumwa wa Jeso K'irisito niriye na widimi, nina haki ya kukulagiza uhende go uhenzwago uhende,
57001009	ela mino ninahendakuvoya kwakukala, hunahenzana. Ndo mimi mutumia P'aulo, niriye ta vivi ni jela kwa dzulu ya Jeso K'irisito,
57001010	nina voyo dzulu ya mugulwao Onesimo, ariye vivi ni mwanangu wa chiroho. Yiye hwáonana kuku jela, na nichimushuhudiyira dzulu ya Bwana ta achimukuluphira.
57001011	Ko hulaako, yiye wákala k'akwaviza na chochosi, ela vivi unanaaviza muno mimi, na ta uwe nawe undakwaviza vivyo.
57001012	Yiye vivi ninamuudza kwako, ela unauka na roho rangu.
57001013	Mimi vivi ni jela kwakukala, nákala ninasumurira Nguma Mbidzo, na ningehenza muno akale kuku kwa ta ahwale nafasiyo na anavize.
57001014	Ela ta vivyo, ts'enzi kukugaramisha unaavize kwa kumwika yiye phapha phots'o kuvoya uwe. Mino ninahenza uwe unaavize kwa henzoro mwenye.
57001015	Nikwenda akakala mugulwao Onesimo wáhendwa ni Mulungu akutoroke ts'iku ch'ach'e, kwa yiyo yikale njiraye ya kumukuluphira Jeso, na adze asagale nawe ta kare na kare.
57001016	Yiye vivi una tende muno kuchira mugulwa, kwakukala, ni ndugu yehu wa chijeso humuhenzaye. Mimi ninamuhenza muno, na uwe undamuhenza muno yenye kwakukala, ni mugulwao, na ni nduguyo wa chijeso.
57001017	Ndo uwe Filemoni, uchikala unanona mimi ni muhendikazi wa Bwana munzio jeri, muphokere Onesimo dza vyo urivyo ungari kuniphokera mimi.
57001018	Achikala Onesimo wákukosa, hebu unamwisa chochosi, gago niisa mimi.
57001019	Na maneno gaga ninagaandika na mukono wangu mwenye mimi P'aulo kukala, "Chochosi umwisacho Onesimo, nindakuripha mimi," na go ga kukala ta mimi ninakwisa kwa uo uzimao wa chiroho, ts'indagahadza.
57001020	Ndo ninakuvoya mwenehu wa chijeso kukala, unihendere gago kwa dzina ra Bwana, na phapho bee unihende nihamirwe muno mimi nduguyo wa chijeso.
57001021	Mimi yiyi baruwa ninayandika na kanuni kukala, undagahenda gago godzokuvoya, na ta ninamanya kukala, undahenda manji genye.
57001022	Na chisha, niikira chumba chondokudzasagala mimi, kwakukala, ninakuluphira kukala, Mulungu undagasikira go mavoyo genu mosi ta aniidimise kudza kwenu.
57001023	Epafura ariye hu jela hosi kwa dzulu ya Jeso K'irisito unakulamusa.
57001024	Mariko, Arisitako, Dema na Luka ario ni ahendikazi a Bwana asena, anakulamusa vivyo nao.
57001025	Bwana Jeso K'irisito naenderere kuhats'a roho zenu.
58001001	Pho p'indi, Mulungu wákala achigomba na akare ehu k'ano nyinji, na kwa njira nyinji kuchirira agomvie.
58001002	Ela ts'iku zizi za phephi na musindikizo, wágomba naswi kuchirira Mwanawe. Na yiye Mwanawe, bee ndiye ariye Mulungu wáumba urumwengu kuchirira yiye, na ndiye yemutsagula adze akale mwenye wa vit'u vyosi.
58001003	Yiye Mwana vivyo, ndiye ye aonyesaye at'u kukala, Mulungu una widimi wa kwangalaza, na yiye bee, unga vyo arivyo Mulungu kamare. Vit'u vyosi unavihenda vyenderere kukala vyo virivyo kwa nenore renye widimi. Na ariphodzilavya dza sadaka ya kwahenda at'u asamehewe madambi gao, wákwenda dzulu mulunguni achendasagala mukono wa kulume wa Mulungu, ariye yiye ndiye mwenye widimi wosi.
58001004	Ndo Mulungu ye Mwanawe, achimuhenda akale mubomu muno kuriko malaika, dza virat'u amwihavyo vyonyesavyo kukala, yiye ni mubomu kuchira ao.
58001005	Maana, Mulungu k'ana malaikawe yemwamba, "Uwe u mwanangu; mimi rero ninasema kukala, ni Abayo." Na k'agombere dzulu ya malaika yeyosi akaamba, "Mimi nindakala Abaye, naye undakala mwanangu."
58001006	Na chisha, Mulungu ariphokala unamureha Mwanawe wa hicheye wa kwishimika phapha duniani, wáamba, "Malaika osi naamwabudu."
58001007	Ela Mulungu ariphogomba dzulu ya malaika, wáamba, "Malaika angu ninaahenda akale dza vuto, aa ahendikazi angu ninaahenda akale dza luchemi lwa moho."
58001008	Ela ye Mwanawe, Mulungu wámwamba, "Uwe Mulungu, undatawala ta kare na kare, na utawalio ni wa haki.
58001009	Uwe wáhenza ga haki, na uchimena mai. Gago ndigo gatumago ta mimi Mulunguo, nákuudzaza raha muno kuchira anzio."
58001010	Chisha achiuya achamba, "Bwana, uwe ndiwe yeumba dunia pho mwanzo, na ndiwe yeumba mbingu vivyo.
58001011	Zizo zindakala na musindikizo, ela uwe undakwenderera. Zosi zindakudzatsakala dza nguwo.
58001012	Uwe zizo undazikotsakotsa dza valo, na zindakala zichigaluzwa dza nguwo. Ela uwe k'ugaluka, na mazagazigo k'agandakala na musindikizo."
58001013	Mulungu k'amwambire ta malaikawe mumwenga, "Sagala mukono wangu wa kulume hutawale phamwenga, ta phondoarimira adawao, na niaike ts'ini za ufalumeo."
58001014	Ndo malaika ni roho amuhikiraohikirao Mulungu, na Mulungu nikwahuma akadza-aaviza arat'u ondotivywa ni Mulungu.
58002001	Ndo hunahenzwa hugatiye akilini gago gosi gogasikira ajeso asena, kwa ta huts'idze hukalembwa.
58002002	P'indi, malaika ásema Shariya ya Mulungu, na yiyo yágwiririrwa. Ndo osi ario k'aayogophere, átiywa akili dza akosa.
58002003	Siswi naswi vivi, Mulungu wáhwambira vyo hwidimavyo kutivywa, maneno garigo ni mabomu. Ela hundadzichingadze huts'itiywe akili, chikala hundaukahala o wokofu ubomu wa Mulungu? Bwana Jeso ndiye yeureha uo udzumbe wa kutivya, na omusikira ndio okudzahung'azira kukala, ni wa jeri.
58002004	Phokala gago ganahendeka, Mulungu naye wákaza kuhakikisha kukala, udzumbe uo ni wa jeri, kwa kwahenda ao ahende dalili za kwangalaza, vilinge, na kwa kwap'a at'u vipaji vilaviwavyo ni Roho, kutuwirizana na vyo aamulavyo yiye.
58002005	Mulungu k'aaikire malaika adze atawale o urumwengu uphya, urio vivi hunagomba dzuluye.
58002006	Chisha, kuna p'ande ya Maandiko ga Mulungu yambayo, "Ni ut'u wani Mulungu o ukuhendao ulilikane dzulu ya mut'u? Ni ut'u wani o ukuhendao umumanyirire mwanadamu?
58002007	Mut'u wámwika ts'ini kuriko malaika kwa chiwango; uwe wáamula kudzamukweza cheo, na kumuhenda aishimike,
58002008	na wáika miyo yosi yitawalwe ni yiye." Maandiko gachamba, "Wáika miyo yosi yitawalwe ni yiye," vivyo vinaimanisha, k'akuna mwiyo wowosi ots'otawalwa ni mut'u. Ela ta vivyo, vivi k'ahumona mut'u achitawala miyo yosi.
58002009	Humumanyaye unatawala vivi ni Jeso, ariye wáikwa ts'ini kuriko malaika kwa chiwango. Yiye Jeso, Mulungu wámulavya afe, kwa ativye at'u osi, kwakukala, Mulungu unaahenza at'u muno. Ela vivi Jeso wákwezwa cheo, na achihendwa aishimike, kwakukala, wáturika ta achifa.
58002010	Mulungu ndiye yeumba chila chit'u, na unavimanyirira. Ndo Mulungu wáhenda neno ra haki, ko kumuhenda Jeso avumirire, maana, Mulungu wámuhenda Jeso achimize chila chokala unamuhenza ahende, kuchirira yo shenene, kwa ta anangwa anji a Mulungu, akwezwe cheo nao. Ndo Jeso ndiye ye aalongozaye at'u, kwa ativywe ni Mulungu.
58002011	Ye Jeso aausiraye at'u madambi gao, na o aausirao madambi gao, osi Abayao ni mumwenga. Gago ndigo gatumago ta Jeso k'aona waibu kwaiha nduguze a chiroho ao.
58002012	Yiye ta mo Maandikoni wámwamba Mulungu vivi, "Mimi ninda-aambira enehu ubomuo, na nindakulika kati yao achikala a phamwenga."
58002013	Chisha wáamba, "Mimi nindamukuluphira Mulungu tu." Na chisha wáamba vivyo, "Himi phano phamwenga na o anache ohewa ni Mulungu."
58002014	Ndo kwakukala, ao anache dza aaihavyo, miiri yao ni ya kawaida, ya nyama na milatso, Jeso naye wákudza na mwiri dza yao. Yiye wáhenda vivyo kwa ta, kuchirira chifoche amuhangamize Shetani, ariye una widimi wa kwahenda at'u afe.
58002015	Na vivyo, ndivyo Jeso aikavyo tsare at'u osi, ario ukati wao wosi osagala, ákala ni agulwa ahumiki, kwa kogopha kufa.
58002016	Ndo vi lwazu kamare kukala, Jeso k'adzire kudzaabagalikira malaika, ela wákudzaabagalikira at'u a mudzungu wa Burahimu.
58002017	Ndo yiye yámubidi ahendwe akale dza o nduguze kwa chila njira, kwa ta akale kuhani mubomu amuhikirayehikiraye Mulungu akuluphirikaye, na mwenye mbazi, na phapho achiidima kulavya sadaka yoahenda at'u asamehewe madambi gao.
58002018	Na vivi, Jeso unaidima kwaviza at'u ajezwao, kwakukala, yiye mwenye naye wájezwa, na achiturika.
58003001	Ajeso asena murio Mulungu wámwiha mwende mulunguni namwi, mwimwi maazo genu nagakale dzulu ya Jeso, ariye ni muhumwa wa widimi wa Mulungu, na kuhani mubomu wa kuluphiro rehu siswi ajeso.
58003002	Yiye Jeso wákala unakuluphirwa ni Mulungu yemutsagula ahende kazi yiyo, dza Musa vyohikahika na waminifu ta achirichirwa nyumba yosi ya Mulungu.
58003003	Elako, mujengi unaishimiwa muno kuriko yo nyumba yenye. Ndo Jeso naye unawirya kwishimiwa muno kuchira Musa.
58003004	Chila nyumba yina mujengiwe, ela Mulungu ndiye muumbi wa vit'u vyosi.
58003005	Musa wákala ni muhendikazi wa Mulungu akuluphirikaye kwenye nyumba yosi ya Mulungu, na go gakwe gogahenda, gákala ganaoloha maneno gokala gandakudzafulwa ni Mulungu.
58003006	Ela Jeso uchira Musa, kwakukala, yiye unakuluphirika, na ni Mwana wa Mulungu mwenye widimi dzulu ya nyumba ya Mulungu. Na siswi ajeso, vivi ndiswi at'u a yo nyumba ya Mulungu, na hundaenderera kukala at'u a yo nyumba ya Mulungu chikala hundakala na moyo wa kwenderera kukuluphira go hugalolerago.
58003007	Ndo k'amona ajeso asena, mwimwi tuwani maneno gogombwa ni Mulungu kuchirira Rohowe. Yiye wáamba, "Rero muchisikira maneno gangu, muts'iyihende mifu myoyo yenu
58003008	dza vyohenda akare enu ukati phoniheza ko nyika.
58003009	Ao ágaona go gangu nirigoahendera myaka mirongo mine (40) ko nyika, ela o achiniheza vivyo.
58003010	Ndo gago gánihenda niatsukirirwe ao ta nichamba, 'At'u aa ts'iku zosi k'aanogopha, na k'aatuwiriza malagizo gangu.'
58003011	Ndo ko kutsukirwa kwangu kwánihenda nilaphe kukala, 'K'aandaphenya kamare ko kut'u kwangu ariko, angari kwendasagala akahurira.' "
58003012	Enehu a chijeso, mwimwi dzimanyirireni kwa ats'idze ta mumwenga wenu akakala mui, na phapho akats'amogopha Mulungu, na kuricha kumukuluphira Mulungu ariye moyo.
58003013	Ndo mwimwi tiyanani moyo chila ts'iku, kwahivira kucheri na ukati, kwa ats'idze ta mumwenga wenu akavuhiwa ni dambi, na phapho akarema kumogopha Mulungu.
58003014	Siswi huchenderera kukala na ro kuluphiro bomu huriroonyesa hangu mwanzo, hundaenderera kuhewa ni Mulungu manoso dza ga Jeso.
58003015	Ndo siswi nahutuweni gago gogombwa ni Mulungu ga kukala, "Rero muchisikira maneno gangu, muts'iyihende mifu myoyo yenu dza vyohenda akare enu."
58003016	Ndo ni aphio ano osikira maneno ga Mulungu, ela o achirema kugatuwa vivyo? Ao ni arat'u at'u osi olongozwa ni Musa kulaa its'i ya Misiri.
58003017	Na ni aphio ano ario Mulungu wáatsukirirwa myaka mirongo mine (40)? Ao ni arat'u ario áhenda dambi, na achifa ko nyika.
58003018	Mulungu aripholapha kukala, "K'aandaphenya kamare ko kut'u kwangu ariko angari kwendasagala akahurira," wákala unagomba dzulu ya ano ani? Yiye phapho wákala unagomba dzulu ya arat'u orema kuhenda gokala udziaamba ahende.
58003019	Ndo kufikira phapho hunaonani kukala, ao k'aaphenyere ko kut'u kokala álagwa kwendasagala ahurire, kwakukala, k'aakuluphirire.
58004001	Ajeso asena, chilagane cha Mulungu choalaga at'u kwendaphenya kut'ukwe kwa kusagala na kuhurira, chicheriko ta rero. Ndo dzimanyirireni mwimwi mosi, kwa ats'idze ta mumwenga wenu akadzashindwa ni kuphenya kuko.
58004002	Siswi naswi hwásikira Nguma Mbidzo dzulu ya ko kut'u kwa kwendasagala na kuhurira, dza ao at'u a p'indi vyosikira. Ela ao áshindwa ni kwendaphenya, kwakukala, k'aayikuluphirire.
58004003	Ndo ni arat'u amukuluphirao Mulungu tu, ndio ondokwendaphenya ko kut'u kwa kusagala na ahurire. Vivi ni dza vyo Mulungu arivyoamba dzulu ya at'u ario k'aakuluphirire kukala, "Ko kutsukirwa kwangu kwánihenda nilaphe kukala, 'K'aandaphenya kamare ko kut'u kwangu, ariko angari kwendasagala akahurira.' " Mulungu wágagomba vivyo gago ta viripho o ukati wa kuhurira wákala udziikwa kare hangu unaumba urumwengu.
58004004	Hunamanya kukala, o ukati wáikwa kare, kwakukala, Maandiko ga Mulungu ganahadza ts'iku ya fungahe kukala, "Mulungu wáhenda kazize zosi, ela ts'iku ya fungahe achisagala achihurira."
58004005	Ela kwenye yo p'ande yinjine ya Maandiko, Mulungu wáamba, "K'aandaphenya kamare ko kut'u kwangu, ariko angari kwendasagala akahurira."
58004006	Ndo o at'u oambirwa mwanzo cho chilagane dzulu ya ko kut'u kwa kwendasagala na kuhurira, áshindwa ni kwendaphenya, kwakukala, k'aakuluphirire. Ela nafasi yicheri ya anjine kwendaphenya.
58004007	Maana, myaka minji yiriphochira baada ya kukala at'u ao árema, Mulungu wágomba kuchirira Daudi dzulu ya nafasi yinjine, kwa kuhumira ro neno, "Rero." P'ande yiyo ya Maandiko nidziyihadza kare, na yinaamba, "Rero muchisikira maneno gangu, muts'iyihende mifu myoyo yenu."
58004008	Kalapho Joshuwa wáidima kwahenda o at'u asagale kwa Mulungu na ahurire, Mulungu k'angauyire akadzagomba dzulu ya nafasi yinjine ya kwendaphenya kut'u kuko.
58004009	Ndo at'u a Mulungu acheri nayo ta vivi yo nafasi ya kwendaphenya ko kut'u kwa kusagala na kuhurira, dza Mulungu arivyosagala achihurira ts'iku ya fungahe.
58004010	Na chila yendephenya kut'u kuko, undasagala ahurire ats'ihende kazi kahiri dza Mulungu vyosagala achihurira yo ts'iku ya fungahe.
58004011	Ndo nahuhendeni vyehu hwidimavyo ajeso asena, hwende hukaphenyeni ko kut'u kwa kusagala huhurire, kwa ats'idze ta mumwenga wehu akashindwa, na phapho akarema kuhenda goambwa ni Mulungu dza akare ehu arivyohenda.
58004012	Maneno gosi ga Mulungu ga moyo, gana widimi, na ganarya muno kuchira upanga. Gago gachimuphenya mut'u, bee ganenda ndani ta gagavye ga moyoni na ga rohoni, na gagavye misoza na muretso. Na chisha, ganang'aza maazo ga at'u na gao ahenzago, kumba ni madzo hebu ni mai.
58004013	Mut'u k'aidima kumufitsa Mulungu chit'u chochosi. Yiye chila chit'u kwakwe ching'aa, na chi lwazu, na siswi hundakudzalamulwa ni yiye.
58004014	Bee k'amona ajeso asena, siswi nahwenderereni kugwiririra kinyi go gehu hugakuluphirago, maana, kuhani wehu mubomu Jeso, na ariye ni Mwanangwa wa Mulungu, wákwenda ko kuriko Mulungu mwenye.
58004015	Yiye kuhani wehu mubomu, unahwonera mbazi muno kwa unaumanya o unyonge wehu. Maana, yiye naye wájezwa ni Shetani na chila njira kwa ahende dambi, dza vyo hujezwavyo siswi, ela yiye k'ahendere dambi.
58004016	Ndo nahudziikeni phephi na Mulungu phots'o woga. Yiye unatawala na mbazi, na kwa vivyo huchihenda vivyo, undahwonyesa mbazize na menzwaye, na zizo zihwavize ukati huchikala huna haja na wavizi.
58005001	Ajeso asena, chila kuhani mubomu bee utsagulwa kulaa kati ya anadamu. Na wolohewa kwa amuhikirehikire Mulungu kwa dzulu yao, kwa kulavya sadaka ausirwe madambi gao.
58005002	Kuhani mubomu unaidima kwatuwa p'ore at'u ots'omanya njira za Mulungu, na ayazwao, kwakukala, yiye naye una unyongewe.
58005003	Ndo kwakukala, yiye una unyongewe, yinamubidi naye alavye sadaka ya kuusa madambige dza virat'u alavyavyo sadaka za kuusa madambi ga at'u.
58005004	Mut'u k'atsagula mwenye kukala kuhani mubomu kwa unahenza cheo chicho. Ela ni ahendeolohewa ni Mulungu dza Haruni vyoolohewa.
58005005	Ndo K'irisito naye, k'adzitsagulire mwenye kukala kuhani mubomu, yiriyo ni kazi bomu. Its'iphokala, Mulungu ndiye yemoloha phoamba, "Uwe u mwanangu, mimi rero ninasema kukala, ni Abayo."
58005006	Chisha, kuna p'ande yinjine ya Maandiko, yiriyo Mulungu wágomba dzulu ya Jeso achamba, "Uwe u kuhani ta kare na kare dza Melikizedeki arivyokala."
58005007	Jeso ariphokala ucheri na mwiri wa chidamu, wámuvoya Mulungu kwa laka ra dzulu, na achimuririra, kwakukala, yiye ndiyekala unaidima kumutivya kulaa chifoni. Na mavoyoge gáphokerwa, kwakukala, wádziika ts'ini za Mulungu.
58005008	Ta aripho Jeso wákala ni Mwanangwa wa Mulungu, ela yiye wádzibaza vivyo kuts'atsowa akili kuchirira kuturika.
58005009	Na ariphomala kuhenda gosi gokala unahenzwa ahende, achikala mut'u wa kwativya at'u osi amogophao, kwa akale na uzima uphya ta kare na kare.
58005010	Na Mulungu achimutsagula akale kuhani mubomu, dza kuhani Melikizedeki arivyokala.
58005011	Ajeso asena, mimi nina manji ga kumwandikira dzulu ya Jeso K'irisito kukala, ni kuhani mubomu dza Melikizedeki arivyokala. Ela ts'imanya ta nimwambiredze, maana, muna kondwe na kugwira.
58005012	Mwimwi kala ts'i ro kondwe renu ra kugwira maneno, vivi mungari kukala munaidima kufunza anjine. Ela mwi mucheri na haja na mut'u aanze kumufunza kahiri go gafunzwago mut'u mwanzo, dzulu ya udzumbe wa Mulungu. Ndo mwimwi mucheri a maziya, k'amudzangwe a kurya wari.
58005013	Na yeyosi ariye ucheri wa maziya, bee ni mutsanga, na kwa vivyo, k'adzangwe kumanya manji dzulu ya ujeri.
58005014	Ela wari ni wa at'u azima odzibaza kutafautisha kati ya madzo, na mai.
58006001	Ndo nahusengereni, hufikire mafunzo ga ut'u uzima. Na nahuts'irundeni na gago mafunzo gofunzwa mwanzo dzulu ya udzumbe wa K'irisito. Siswi k'ahutakiya hwenderere kumufunza dzulu ya kukala ni kwadze huriche kuhenda maneno garigo k'agaidima kumuhenda mut'u atiye, na ni kwadze hunahenzwa humukuluphire Mulungu.
58006002	Na k'ahutakiya hwenderere kumufunza mafunzo, dzulu ya njira za kudzitakasira, hebu dzulu ya kwikira mikono at'u kwavoyera, dzulu ya kukala afadzi andafufuka, na dzulu ya kutiywa akili kwa kare na kare.
58006003	Ndo k'amona ajeso asena, nahusengereni mbere Mulungu achihenza.
58006004	Maana, k'widima kumuhenda atye kahiri mut'u yekala udziumanya kare ujeri wa Mulungu na chipaji cha Mulungu, yekala uphokera kare Roho wa Mulungu,
58006005	yetata kare udzo wa neno ra Mulungu, na widimi wa urumwengu uphya,
58006006	ela ye achirema Jeso vivyo kamare. Mut'u dza yiye ukala unga dza kwamba udzimuulaga Jeso kwa kumukot'a misumari musalabani kahiri, na kumwifya jamani.
58006007	Gago ganga dza go ga kukala, Mulungu uhats'a mutsanga urio achiubit'ira mvula, unanwa go madzi, na chidzako ukuze mimera yondookola ye mundimwa.
58006008	Ela mutsanga urio uchibit'irwa mvula, o ukuza vidungadunga na kavumbani, ts'i udzo na ukala u phephi na kulaniwa ni Mulungu, na musindikizo ubanangwe kamare.
58006009	Asena angu nimuhenzao, mimi ta niripho nidzimwandikira godzomwandikira, elako, nina kanuni kukala, ujeso wenu unamuhenda muhende madzo.
58006010	Mulungu ukati wosi ulamula haki na hakiye. Kwa vivyo, yiye k'andanyala gago genu gogahenda, ga konyesa munamuhenza kwa kwaaviza ajeso anzienu pho p'indi, na mucheri kwaaviza ta vivi.
58006011	Ndo ningehenza chila mumwenga wenu, aenderere na moyo wa kuhenza ta musindikizo, kwa ta gago genu mugakuluphirago gachimire.
58006012	Mimi ninamuhenza mwimwi mukale dza o at'u aphokerao golagwa ni Mulungu kwa anakuluphira na anavumirira, ela ts'enzi mukale akaha.
58006013	Ajeso asena, Mulungu p'indi wámulaga chilagane Burahimu, na kwakukala, k'akuna mubomu kumurima wa kumulapha, phapho yiye wádzilapha mwenye kukala, undagahenda jeri gokala udzigalaga.
58006014	Mulungu phapho wáamba, "Hakika mimi nindakuhats'a, na nikuhende ukale na mudzungu ubomu."
58006015	Ndo Burahimu wávumirira kutariza, na kwa vivyo, gachihendeka gokala ulagwa ni Mulungu.
58006016	At'u achilapha kwa ahakikishe gao agalagago andagahenda jeri, alapha mut'u yedzearima, na kulapha kuko kunatosa k'ani zosi.
58006017	Ndo Mulungu naye ariphoika chilagane, wádzilapha mwenye kwa aahakikishire lwazu-lwazu, arat'u okala andapata gogalaga kukala, k'andagaluza henzore.
58006018	Mulungu wálaga chilagane na achilapha, na vivi vit'u viiri k'avigaluka, kwakukala, Mulungu k'alemba. Ndo gago ganahutiya moyo muno siswi ochimbirira Mulungu kwa hugwiririre kinyi chilagane chohup'a.
58006019	O uhakika wehu wa kukala hundachipata cho chilagane, unga dza nanga. Na nanga yiyo yákwendagwa ndani ya p'aziya ko kut'u kutakatifu muno kwa hekalu ra mulunguni.
58006020	Ndo yiye Jeso ariye ni kuhani mubomu ta kare na kare, wáhwala nafasi ya Melikizedeki, na achihulongolera achendaphenya ko kut'u kutakatifu muno.
58007001	Yuyu Melikizedeki wákala ni mufalume wa mudzi wa Salemu, na ni kuhani wa Mwenyezi Mulungu. Ts'iku mwenga, Burahimu wákala unauya ulaa vihani, kokala udziarima afalume, na ndipho Melikizedeki achendamutsangira, na achimuhats'a.
58007002	Ndo Burahimu naye achimup'a fungu ra kumi, ra vit'u vyosi vyokala unavyo. Dzina ra Melikizedeki maanaye ni, "Mufalume ahendaye ga haki." Na chisha, yiye ni mufalume wa Salemu, na vivi maanaye ni, "Mufalume arehaye reri."
58007003	Melikizedeki k'amanyikana abaye na ameye, hebu akaree. Na kuvyalwakwe hebu kufakwe, k'akumanyikana vivyo nako. Ndo yiye unga dza Mwana wa Mulungu, kwakukala, ukuhaniwe k'auna musindikizo.
58007004	Mwimwi lilikanani dzulu ya Melikizedeki arivyokala na cheo chibomu. Maana, ta mukare wehu Burahimu ariye unamanyikana muno, wámup'a fungu ra kumi ra vit'u vyosi vyokala udzivitapha vihani.
58007005	Hunamanya vivyo kukala, Shariya yinaamba, at'u a mudzungu wa Lawi ario ni makuhani, niahewe mafungu ga kumi ni anats'i anziao, ta aripho osi ni a mudzungu wa Burahimu.
58007006	Melikizedeki wákala ts'i wa lukolo lwa Lawi, elako, yiye wáhewa vivyo fungu ra kumi ni Burahimu, na yiye wámuhats'a Burahimu, ariye wákala ulagwa vilagane ni Mulungu.
58007007	Chila mut'u unamanya kukala, ahats'aye mut'u, una cheo chibomu kumurima ye ahats'waye.
58007008	Makuhani ario ni at'u a mudzungu wa Lawi, anahewa mafungu ga kumi, na osi anafa. Ela huchiuya upande wa Melikizedeki, ariye ndiye kuhani yeanza kuhewa fungu ra kumi, chifoche k'achimanywa.
58007009	Ndo hunaidima hukaamba, ta Lawi na at'u a mudzunguwe, ámup'a fungu ra kumi Melikizedeki kuchirira mukare wao Burahimu, ta aripho ao kwa kawaida ndio ahewao mafungu ga kumi.
58007010	Siswi hunaidima hukaamba vivyo kwakukala, Lawi wákala k'adzangwe kuvyalwa, na kwa vivyo, wákala ucheri mwirini mwa mukarewe Burahimu pho Melikizedeki ariphokwendamutsangira.
58007011	Akare ehu phokala anahewa Shariya ya Musa, at'u a mudzi wa Lawi áikwa makuhani ayimanyirire, na at'u a mudzungu wa Haruni ndiokala achihwala nafasi za ukuhani ubomu. Ndo kalapho yo Shariya na zo kazi za o makuhani abomu zákala zinatosha kutivya, Mulungu k'angakalire na haja ya kuhuma kuhani mubomu munjine yekala ts'i wa mudzungu wa Haruni, kudzahwala nafasi ya Melikizedeki.
58007012	Ndo kwakukala, zo njira za kutsagulira kuhani mubomu zárichwa, yo Shariya nayo, yárichwa vivyo.
58007013	Mut'u ahadzwaye phapho ni Bwana wehu Jeso, na yiye ni mut'u wa mudzungu unjine, ts'i wa Lawi. Na mudzungu uo, k'audzangwe kulaa mut'u akakala kuhani.
58007014	Chila mut'u unamanya kukala, Bwana wehu ni mut'u wa mudzungu wa Juda, na Musa k'aambire makuhani andalaa mudzungu uo.
58007015	Ajeso asena, gago gangu godzogomba, bee ganakaza kumanyikana vivi arivyo kuhani munjine, ariye dza Melikizedeki wálairira.
58007016	Yiye wátsagulwa akale kuhani, ela k'atsagulirwe kuchirira njira za kutsagulira makuhani, zirizo zinaamba, makuhani nialae mudzungu wani. Its'iphokala, ye wátsagulwa kwakukala, uzimawe k'auna musindikizo,
58007017	maana, Maandiko ga Mulungu ganaamba, "Uwe u kuhani ta kare na kare dza Melikizedeki arivyokala."
58007018	Ndo yiyat'u Shariya ya p'indi k'ayituwiwa kahiri, kwakukala, yáshindwa ni kuhenda gokala yinahenzwa yihende, na yákala k'ayina tende.
58007019	Yiyo Shariya ya Musa, yákala k'ayiidima kwahenda at'u akale phots'o ila. Ndo vivi Mulungu wáhuhenda hukuluphire ut'u udzo muno, urio unahureha phephi na yiye.
58007020	Mulungu ariphomutsagula Jeso akale kuhani, wámuhakikishira kwa kumulaphira, ela o anjine k'aalaphirire.
58007021	Jeso ariphoikwa akale kuhani, Mulungu wámulaphira achimwamba, "Mimi Bwana Mulungu nidzilapha, na ts'indagaluza henzo rangu. Uwe u kuhani ta kare na kare."
58007022	Ndo kwakukala, Jeso wálaphirwa, siswi huna kanuni kukala, yiye undaenderera kukala kuhani wehu mubomu wa riri Lagano Iphya, ririro ni idzo muno kuchira riro ra kare.
58007023	Na chisha, kuna tafauti yinjine kati ya ro Lagano ra Kare, na riri iphya. Tafauti yiyi ni kwamba, riro Lagano ra Kare ráhenda makuhani abomu anji kwakukala, kuhani mubomu wákala achifa, munjine niahwale nafasiye aenderere na kazi.
58007024	Ela Jeso ye u moyo ta kare na kare. Kwa vivyo, undaenderera kukala kuhani mubomu ta kare na kare vivyo.
58007025	Ndo yiye una widimi wa kwativya at'u osi endao kwa Mulungu kuchirira yiye. Yiye wáativya lumwenga, na vivyo vinatosha ta kare na kare, na unaavoyera kwa Mulungu ukati wosi.
58007026	Ndo Jeso ndiye kuhani mubomu, ahumanyaye gehu hurigo nago haja. Yiye ni mutakatifu, k'ana ila hebu dambi, na Mulungu wámuusa duniani pharipho at'u anahenda dambi, achimuphirika mulunguni.
58007027	Yiye k'anga dza o makuhani abomu anjine. Yiye k'atsakula kwenderera kulavya sadaka ya kuusa dambize mwanzo, na chidzako alavye ya kuusa dambi za at'u. Yiye Jeso wálavya sadaka ya kuusa dambi za at'u lumwenga, na vivyo vinatosha ta ts'iku zosi, na sadaka yiyo, ni yiye mwenye.
58007028	Makuhani abomu okala achitsagulwa kutuwirizana na Shariya ya Musa vyokala yinaamba, ákala ni adambi. Ela yiyo Shariya yiriphokala yilaviwa, Mulungu wámutsagula Mwanawe, na achimuhakikishira kwa kumulaphira, na yiye k'ana dambi, na undaenderera ta kare na kare.
58008001	Ndo ra halahala ajeso asena, bee ni kwamba, yiye kuhani wehu mubomu usegere mukono wa kulume wa Mwenyezi Mulungu ko dzulu mulunguni.
58008002	Yiye ni kuhani mubomu, amuhikirayehikiraye Mulungu ko nyumba takatifu ya mulunguni, youmbwa ni Bwana Mulungu, ela ts'i mudamu.
58008003	Kazi ya chila kuhani mubomu ni kulavya sadaka kwa Mulungu. Kwa vivyo, kuhani wehu mubomu naye ni seti akale na sadaka ya kulavya kwa Mulungu.
58008004	Yiye kuhani wehu u mulunguni. Ela kalapho u phapha duniani, k'angakalire kuhani kamare, maana, phapha phana makuhani kare galavyago sadaka kutuwirizana na vihenzwavyo ni Shariya ya Ayahudi.
58008005	Ndo o makuhani a phapha duniani, anamuhikirahikira Mulungu hekaluni, pharipho ni mufano wa yo nyumba takatifu ya Mulungu yiriyo mulunguni. Gago ndigotuma ta Musa phokala u phephi na kumut'a hema takatifu, wáambwa ni Mulungu vivi, "Hakikisha unatengeza chila chit'u dza urivyoona ko mulimani."
58008006	Ela vivi, Mulungu wámutsagula Jeso ahende kazi ya ukuhani, yiriyo yina tende muno kuchira yiyo yao, dza virat'u Lagano kati ya Mulungu na at'ue rokudzachimizwa ni ye Jeso, ririvyo idzo muno kuchira rolaviwa kuchirira Musa. Na chisha, riri Lagano Iphya, rina vilagane vidzo kuchira riro ra kare.
58008007	Kala riro Lagano ra mwanzo rákala k'arina ila yoyosi, Mulungu k'angalavire Lagano ra Phiri.
58008008	Ela Mulungu o at'ue okala udziap'a riro Lagano ra Kwanza, wáaona ana ila na ndo achiaamba, "Ukati unadza urio, nindaika Lagano Iphya na at'u Aiziraeli, na at'u a Juda.
58008009	Riri Lagano Iphya, k'arindakala dza riro Lagano rorihenda na akare ao ts'iku niriphoalongoza na mukono wangu, na nichialavya its'i ya Misiri. Ela o k'aarituwire riro Lagano rangu, na kwa vivyo, mino nichiaricha ahende gago gao.
58008010	Ndo Lagano rondoriika na Aiziraeli o ukati udzao ni riri: Malagizo gangu nindagatiya mwao akilini, na nindagaandika mwao myoyoni. Mimi nindakala Mulungu wao, nao andakala at'u angu.
58008011	K'akuna mut'u yendetsakula kufunza mwanats'i munziwe, hebu mbariye, kwa animanye mimi Bwana Mulungu wao, maana, at'u osi, ots'omanyikana, na amanyikanao andamanya kukala, mimi ndimi Mulungu wao.
58008012	Na mimi nindaasamehe dambi zao, na ts'indagatara go makosa gao arigogahenda."
58008013	Ndo Mulungu ariphoriiha iphya riri Lagano ra Phiri, rirat'u ra kwanza wárihenda ririchwe, na chirichwacho, bee chikala k'achina tende, na chikala chi phephi na kusira.
58009001	Lagano ra Kwanza, rákala rina shariya za kumwabudira Mulungu. Na rákala rina hemare takatifu rotengezwa ni at'u.
58009002	Ndo ro hema takatifu, rákala rina vyumba viiri vyogaviwa ni p'aziya. Cha kwanza chákala chinaihiwa phat'u phatakatifu. Na mumo mwákala muna mudude wa kwikira taa, na meza yilavirwayo mikahe Mulungu ni makuhani.
58009003	Chumba chotuwiriza chákala chi ndani ya yo p'aziya, na phapho phákala phachiihiwa phat'u phatakatifu muno.
58009004	Phephi na yo p'aziya, phákala phana chijaja cha kufukizira ubani chokala chibinik'izwa na dahabu. Na mumo ndani ya pho phat'u phatakatifu muno, mwákala muna sanduku ra lagano rokala rosi ribinik'izwa na dahabu. Ndani ya riro sanduku, mwákala muna chidzungu chotengezwa na dahabu cha kwikira chakurya chokala chichiihiwa, "Mana." Chisha, mwákala muna ndat'a ya Haruni, yokala yitsamula makodza, na vipande viiri vya mawe vyokala vidzandikwa malagizo ga Mulungu.
58009005	Dzulu ya riro sanduku, phákala phana p'icha mbiiri za vyumbe vyokala vina makwapha, na vivyo vyákala vinaonyesa Mulungu wákala u phapho. Makwapha gao gákala gakunjuka phat'u phokala phachisamehewa madambi. Elako, uu ts'i ukati wa kusema chila chit'u chiundani.
58009006	Ndo, vivyo ndivyo maneno garivyopangwa mumo hemani. Na makuhani ákala achiphenya kwenda-kwenda, cho chumba cha kwanza cha hema, akahenda kazi zao za ukuhani.
58009007	Ela yekala achiphenya cho chumba chitakatifu muno, wákala ni kuhani mubomu hicheye, na wákala uphenya lumwenga tu kwa mwaka. Yiye wákala achamba unaphenya kuko, niende na milatso ya munyama yedzelaviwa sadaka ya kuusa dambize mwenye, na ya kuusa dambi za at'u zozihenda kwa kuts'amanya.
58009008	Ndo kutuwana na shariya zizo, Roho wa Mulungu wáng'aza kukala, pho phat'u phatakatifu muno, phákala k'aphaphenywa ni at'u kwahivira riro hema ra p'indi rákala richeri kuhumirwa.
58009009	Zo sadaka zokala zichilaviwa hemani, zákala ni chivurivuri cha maneno garigo ukati uu. Na zo sadaka za anyama na zinjine zokala zichilavirwa Mulungu, k'aziidima kuuhenda moyo wa mut'u yedzelavya zo sadaka kukala phots'o ila yoyosi.
58009010	Maana, zizo zákala zidinira maneno ga mwiri dza: ni vyakurya viphivyo vyokala vinawirya kuriwa hebu kunewa, na jisi ya kudzitakasa na madzi. Na zizo zákala nizihumirwe ta ukati Mulungu ariphohenda vit'u vikale sawa kuchirira riro Lagano Iphya.
58009011	Ela vino, K'irisito ukala kuhani mubomu wa go maneno madzo, garigo vivi hunagamanya kare. Na yiye unahikahika kwa dzulu yehu ndani ya hekalu takatifu ko mulunguni, ririro ni idzo muno kuchira hekalu ra Mulungu ra phapha duniani. Riro ri vyo rihenzwavyo rikale kamare, na k'aritengezerwe ni at'u.
58009012	Yiye mumo mut'u mutakatifu muno wáphenya lumwenga tu, na vivyo vinatosha ts'iku zosi. Na phokala unaphenya, k'atsukulire milatso ya ndenge na ananzao dza sadaka. Its'iphokala, wádzilavya achifa, achimwaga milatsoye mwenye, na phapho achihukombola, na vivyo vinatosha ta kare na kare.
58009013	Kwenye riro Lagano ra Kare, milatso ya ndenge, ananzao, na ivu ra ndama, vyákala vinatakasa miiri ya at'u.
58009014	Ela milatso ya Jeso ndiyo yenye widimi muno wa kutakasa myoyo yehu kamare yikaricha mahendo gaulagago, kwa ta hwidime kumuhikirahikira Mulungu ariye moyo. K'irisito wáhukombola kwa kudzilavya yiye mwenye achikala sadaka yots'o ila kwa Mulungu, kuchirira widimi wa Roho wa Mulungu ariyeko ta kare na kare.
58009015	Ndo K'irisito, ndiyereha Lagano Iphya kwa ta arat'u aihiwao akale at'u a Mulungu, aphokere manoso golagwa ni Mulungu, na akale nago ta kare na kare. Maana, chifo cha Jeso ndichokombola at'u kulaa kwao madambini gosi gogahenda, ukati wa Lagano ra Kwanza.
58009016	Mut'u kuhenzezwa kuhwala ufa, niakale yuyat'u yemulagizira ahwale ufa unamanywa wáfa jeri.
58009017	Maana, alagizirwaye kuhwala ufa wa mut'u, k'aidima kuuhwala mwenye chikala ucheri moyo. Yiye uhwala ufa tu chikala ye mwenye yemulagizira ahwale, wáfa.
58009018	Ndo ta riro Lagano ra Kwanza, rákala rihenda kazi kwa milatso yimwagwa.
58009019	Maana, Musa ariphoambira at'u dzulu ya malagizo gosi garigo Shariyani, wáhwala milatso ya nzao achiyikoroga na madzi, na achiyitimvira-timvira chitabu cha Shariya na o at'u osi, kwa kuhumira phungo ra muhi wa husopo rofungwa na nyoga za k'undu za magonzi.
58009020	Musa wákala achamba unahenda vivyo unaamba, "Yiyi ndiyo milatso yihakikishayo riro Lagano ririro Mulungu wámulagiza murogophe."
58009021	Na chisha, Musa wátimvira-timvira milatso ro hema rosi ra Mulungu, na vit'u vyosi vyokala vichihumirwa ukati wa kulavya sadaka kwa Mulungu.
58009022	Na kutuwirizana na Shariya, karibu chila chit'u chitakaswa ni milatso kumwagwa, na dambi nazo k'azisamehewa chikala milatso k'ayimwagirwe.
58009023	Hema ra phapha duniani na vit'uvye vyokala vichihumirwa kulavira sadaka, ni chivurivuri cha yo nyumba yenye ya Mulungu yiriyo mulunguni, na vivyo vyákala vitakaswa na milatso ya anyama. Ela vyo vit'u vyenye vya mulunguni, vyákala nivitakaswe na milatso ya Jeso K'irisito, yiriyo ni sadaka mbidzo muno kuchira yo milatso ya anyama.
58009024	Gago ndigo gatumago ta K'irisito wákwenda mulunguni kwenye, kuriko vivi u mbere za Mulungu unahuvoyera. Ela k'endere kut'u kutakatifu kotengezwa ni at'u, kuriko ni chivurivuri cha ko kut'u kutakatifu kwenye.
58009025	K'irisito k'aphenyere nyumba takatifu ya Mulungu yiriyo mulunguni, kudzilavya sadaka chila mwaka dza vyokala achihenda makuhani abomu phapha duniani, kulavya milatso yokala ts'i yao.
58009026	Yiye kalapho wádzilavya chila mwaka, hangu phoumbirwa urumwengu ta vivi, angari uturika k'ano nyinji. Ela ye wákudza uu ukati wa phephi na musindikizo wa urumwengu, kudzausa madambi kuchirira kudzilavya dza sadaka lumwenga tu, na vivyo vinatosha ta ts'iku zosi.
58009027	Chila mut'u ufa lumwenga tu, na akendalamulwa ni Mulungu.
58009028	Ndo K'irisito naye wádzilavya dza sadaka lumwenga tu, kwa ause madambi ga anji. Na undauya kahiri, ela charo chicho ni cha kudzaativya kamare o amulolerao, ela ts'i cha kudzausa madambi kahiri.
58010001	Shariya ya Musa yákala ni chivurivuri cha maneno madzo gokala ganadza, ela yiyo yákala ts'i go maneno madzo genye. Yiyo yákala yinaamba, sadaka nizilaviwe chila mwaka, ela sadaka zizo zákala k'aziidima kumuhenda mut'u atiye.
58010002	Kalapho sadaka zizo záidima kwahenda at'u atiye, zingari zákoma kulaviwa. Maana, o amuvoyao Mulungu, angari áusirwa madambi gao lumwenga tu, na vingari vivyo vinatosha ts'iku zosi, na vivi angari k'aadzona ni akosa kwa gago madambi gao.
58010003	Ela sadaka zizo zokala zichilaviwa chila mwaka, zákala zichiakumbikiza at'u madambi gao.
58010004	Maana, milatso ya nzao na ndenge k'ayiidima kamare kwahenda at'u asamehewe dambi.
58010005	Gago ndigotuma ta K'irisito phokala u phephi na kudza duniani, wámwamba Mulungu vivi: "Uwe k'wenzi at'u akulavire sadaka, na gago ndigotuma ta uchinip'a mwiri.
58010006	Uwe k'uhamirirwe ni sadaka za kochwa, na zilaviwazo kwa ziuse dambi.
58010007	Ndo ninakwambira mino kukala, 'Mimi ni phapha, nihende vyo uhenzavyo nihende uwe Mulungu, dza vyoandikwa dzulu yangu mo chitabu cha Shariya.' "
58010008	K'irisito mwanzo wáanza kumwamba Mulungu, "Uwe k'wenzi at'u akulavire sadaka," na "K'uhamirirwe ni sadaka za kochwa, na zilaviwazo kwa ziuse dambi." Yiye wáamba vivyo ta ziripho zizo sadaka zákala zichilaviwa kutuwirizana na Shariya vyokala yinaamba.
58010009	Chisha, K'irisito achimwamba Mulungu, "Mimi ni phapha, nihende vyo uhenzavyo nihende." Ndo K'irisito ariphoamba vivyo, wákala unazihenda zirichwe sadaka zizo, kwa ta kuhenda henzo ra Mulungu, kuhwale nafasi.
58010010	Jeso K'irisito wákubali kudzilavya sadaka kwakukala, riro ndiro rokala ni henzo ra Mulungu. Na ariphohenda vivyo, wáhutakasa lumwenga, na vivyo vinatosha ta ts'iku zosi.
58010011	Chila kuhani kwenye Lagano ra Kare, unahenda kaziye ya ukuhani chila ts'iku, na ulavya sadaka dza yiyo kwenda-kwenda, ela sadaka zizo k'aziidima kuusa dambi.
58010012	Ela ye kuhani wehu, wálavya sadaka mwenga ya kuusa dambi, na sadaka yiyo yinatosha ta kare na kare. Na unalaa phapho, achendasagala upande wa kulume wa Mulungu.
58010013	Ndo kulaira ukati uo ta vivi, unatariza ta adawae phondoikwa ts'ini za utawaliwe.
58010014	Maana, arat'u osi aahendao akale atakatifu, wáahenda akale dza enye haki mbere za Mulungu ts'iku zosi na yo sadakaye mwenga.
58010015	Roho wa Mulungu naye unahwambira vivyo dzulu ya gago. Yiye kwanza unaamba,
58010016	"Bwana Mulungu wáamba, 'Lagano rondoriika na Aiziraeli o ukati udzao ni riri: Malagizo gangu nindagatiya mwao akilini, na nindagaandika mwao myoyoni.' "
58010017	Na chisha unaamba, "Ts'indagatara kahiri go madambi gao, na go mahendo gao mai."
58010018	Ndo madambi gachisamehewa, k'akuna haja ya kwenderera kulavya sadaka.
58010019	Enehu a chijeso, siswi vivi hunaidima kuphenya phots'o woga ko kut'u kutakatifu muno kwa Mulungu kwakukala, Jeso wámwaga milatsoye kwa dzulu yehu.
58010020	Yiye ariphochira na yo p'aziya na mwiriwe dza sadaka, phapho wáhuvugulira njira mbiphya yirehayo uzima, ya kwenda kwa Mulungu.
58010021	Ndo kwahivira huna kuhani mubomu wa kwangalaza, ariye unahulongoza siswi at'u a Mulungu,
58010022	nahumusengerereni Mulungu na myoyo midzo na kuno hunamukuluphira jeri. Maana, myoyo yehu yátimvirwa-timvirwa milatso ya K'irisito yichiricha maazo mai, na miiri yehu yátakaswa na madzi madzo.
58010023	Siswi nahugwiririreni kinyi garat'u hugalolerago kwakukala, hunakuluphira kukala, Mulungu undagahenda golaga kugahenda.
58010024	Siswi nahulilikaneni jisi ya kutiyana moyo kwa ta huhenzaneni, na hwavizaneni.
58010025	Siswi nahuts'iricheni kuusa myonano yehu ya chijeso dza anjine vyoricha, ela nahwenderereni konana kwa ta hukaze kutiyanani moyo, kwakukala, yo ts'iku yiriyo Bwana undauya, yi phephi.
58010026	Siswi huchenderera kuhenda dambi kasidi na hunaumanya o ujeri, nahumanyeni kukala, k'akuna sadaka ya kuhuusira dambi kahiri.
58010027	At'u dza ao naamanye kukala, anatarizwa ni ulamuli wa Mulungu wogofyao, na moho ukali urio undaahangamiza osi amupingao Mulungu.
58010028	Mut'u wákala achirema kutuwa Shariya ya Musa, niaulagwe phots'oonerwa mbazi, phachikala phana ushaidi wa at'u airi, hebu kwenderera.
58010029	Ndo mut'u amuphuryaye Mwana wa Mulungu, aonaye k'ayina tende yo milatso ya Jeso yomwagika kwa yichimize Lagano ra Mulungu, na kamare ndiyomuhenda akale mut'u wa Mulungu, amwifyaye Roho ahwonyesaye kukala, Mulungu unahwonera mbazi, mona ye undatiywa akili chidzedze?
58010030	Maana, hunamumanya ni Mulungu yeamba, "Ga kuriphiza chisasi ni gangu, mimi nindadziriphiza." Na chisha, yiye wáamba, "Nindaalamula at'u angu."
58010031	Bee manyani kukala, kutiywa maganjani ni Mulungu ariye moyo, ni neno ra kogofya muno!
58010032	Mwimwi lilikanani dzulu ya gomupata o ukati muriphoanza kupata mwanga. Mwimwi ukati uo mwáturika muno, ela mwi muchivumirira vivyo.
58010033	Mwimwi ukati unjine mwákala mukaifywa na kuhenderwa vii mbere za at'u anji. Ukati unjine, mwáshononeka kwa kona anzienu anaifywa, na kuhenderwa vii.
58010034	Mwimwi mwáashononekera afungwa, dza ao vyokala anashononeka. Na chisha, mwákala muchinyang'anywa miyo yenu, mwi k'amushononeka kwakukala, mwákala munamanya muna higo murigolagwa ni Mulungu, maneno garigo ni madzo muno, na gandaenderera ta kare na kare.
58010035	Ndo mwimwi muts'iriche kumukuluphira Bwana jeri-jeri, na phapho mundanoswa muno.
58010036	Maana, nimuvumirire kuhenda henzo ra Mulungu, na ndipho mundagapata golagwa ni Mulungu.
58010037	Maana, Maandiko ga Mulungu ganaamba, "Yiye adzaye unadza sambi k'andachelewa,
58010038	na mut'u wangu mwenye haki undakala na uzima kwa kumukuluphira. Ela yendeuya nyuma, k'andanihamira."
58010039	Ndo siswi hu at'u humukuluphirao Mulungu, na kwa vivyo, hundativywa. Ela k'ahu hinyo at'u ario anauya nyuma, na kwa vivyo, andahangamizwa.
58011001	Ajeso asena, kuluphiro ni kukala na kanuni kukala, garat'u hugalolerago, gandakudzahendeka, na garat'u garigo k'agaoneka vivi, gandakudzalairira.
58011002	Maana, akare ehu ámuphota Mulungu kwa yo njira ya kuluphiro.
58011003	Kwa njira ya kuluphiro, siswi hunamanya kukala, Mulungu wáumba urumwengu wosi kwa kugomba tu. Ndo Mulungu k'ahumire vit'u vyonekavyo, kuumbira urumwengu uu huwonao.
58011004	Kwa njira ya kuluphiro, Abeli wálavya sadaka mbidzo muno kuriko nduguye Kaini kwakukala, yiye wáchizwa ni Mulungu kukala, ni mut'u wa haki pho Mulungu ariphophokera sadakaye. Ndo Abeli ta aripho wáfa, ela kuluphirore ni mufano kwehu ta rero.
58011005	Kwa njira ya kuluphiro, Henoki k'afire ta ye wáhwalwa kare muzima ni Mulungu, achenda mulunguni, na k'akuna mut'u yemona kahiri kwakukala, wákala uhwalwa mulunguni ni Mulungu. Ndo Henoki akahwalwa mulunguni, ni vyákala vimanywa kukala, unahenda gamuhamirago Mulungu.
58011006	Mut'u achikala k'ana kuluphiro, k'aidima kuhenda gamuhamirago Mulungu. Maana, chila endaye kwa Mulungu kwa njira ya mavoyo, ni seti akale unakuluphira kukala, Mulungu u kuko, na unaanosa o amutsakulao.
58011007	Kwa njira ya kuluphiro, Nuhu wáogopha pharat'u Mulungu ariphomwambira chimbere maneno gokala k'agaona, ela gákala gandakudzahendeka. Ndo yiye wájenga safina, ambamo yiye wáphenya na adamue, na achitiya. Ndo Nuhu vyohenda, vyáonyesa kukala, at'u okala anasagala ts'iku zizo, ákala anahenda mai. Ela ye kwahivira wákala una kuluphiro, achiphokerwa ni Mulungu dza mwenye haki.
58011008	Kwa njira ya kuluphiro, Burahimu wáogopha ariphoambwa ni Mulungu auke kwao, ende its'i yokala Mulungu udzimulaga kumup'a yikale yakwe. Ndo Burahimu ta aripho wákala k'akumanya kokala unenda, ela ye wátsama kwao vivyo.
58011009	Na ariphofika yo its'i yokala ulagwa ni Mulungu, wákwendasagala chijeni kwa njira ya kuluphiro. Ndo yiye wásagala mahemani dza ano Isaka na Jakobo, ario nao ákala alagwa ni Mulungu chilagane chicho chokala udzimulaga Burahimu.
58011010	Burahimu wásagala mahemani kwakukala, wákala unalolera kudzasagala mudzi opimwa, na uchijengwa ni Mulungu, urio undaenderera ta kare na kare.
58011011	Kwa njira ya kuluphiro, Burahimu wáidima kupata mwana vivyo na ta wákala usika, na muchewe Sara wákala k'avyala. Yiye wákala unakuluphira kukala, Mulungu undahenda gokala ulaga.
58011012	Ndo ta aripho Burahimu wákala k'aidima ut'u kahiri, ela k'oloze zákala nyinji dza nyenyezi ko mulunguni, na zákala nyinji dza mutsanga wa bahari, urio k'autarika.
58011013	At'u ao osi odzoahadza phapho dzulu, áfa na kuno ana makuluphiro gao vivyo. Ao ariphofa, ákala k'aadzangwe kugapata garat'u gokala álagwa ni Mulungu. Ela o ákala anakuluphira kukala, gandahendeka ta achikala dza kwamba ni adzigaona, na kwa vivyo áhamirwa. Na ao ákala anakubali kukala, phapha duniani ákala ni ajeni, na ni achizi na njira.
58011014	At'u akubalio kukala, phapha duniani ni ajeni na ni achizi na njira, anaonyesa kukala, analolera kwenda its'i yiriyo ndiyo yao yenye.
58011015	Na kalapho phogomba vivyo, ni ákala anaimanisha yo its'i yao yokala álaa, angari kuko áuya ukati wowosi.
58011016	Ela ujeri ni kwamba, phoamba vivyo, ákala ni anahenza ende yo its'i mbidzo muno yiriyo mulunguni, maana, Mulungu wáabambanyira mudzi ende akasagale. Na kwakukala, at'u ao ákala anamukuluphira Mulungu, Mulungu k'aona waibu ao achamba kukala, yiye ni Mulungu wao.
58011017	-
58011018	Kwa njira ya kuluphiro, Burahimu wákala u kwete kumulavya mwanawe wa hicheye Isaka vivyo dza sadaka, na yiye wákala ulagwa ni Mulungu kukala, "Mudzunguo undalaa kwa mwanao Isaka."
58011019	Burahimu wákala unakuluphira kukala, Mulungu unaidima kwafufula afadzi. Na kwa vivyo, hunaidima kwamba, Burahimu wámupata mwanawe Isaka, ela wákala unga dza kwamba ufufulwa kulaa kuzimu.
58011020	Kwa njira ya kuluphiro, Isaka wáahats'a anae, Jakobo na Isau, kwa kwaambira maneno gokala gandakudzalairira mbere zao.
58011021	Kwa njira ya kuluphiro, Jakobo wáahats'a anangwa a Jesefu osi airi phokala u phephi na kufa. Na yiye wámut'a musechewe, achimwabudu Mulungu.
58011022	Kwa njira ya kuluphiro, Jesefu wágomba chimbere phokala u phephi na kufa, dzulu ya vyokala Aiziraeli andalaa Misiri, na vyokala unahenza lufulwe luhendwe.
58011023	Kwa njira ya kuluphiro, avyazi a Musa k'aatuwire lagizo rokala rilaviwa ni mutawali. Ta ao mwana wao ariphovyalwa, ámufitsa myezi mihahu kwakukala, ákala adzimona ni mutana.
58011024	Kwa njira ya kuluphiro, Musa wárema kwihiwa mudzukulu wa mwanamuche wa ye mutawali, pho ariphokala mut'u muzima.
58011025	Musa wáona ni baha kuturika dza at'u a Mulungu vyokala anaturika, kuriko kurya raha kwa chiwango, na phapho adzitiye dambini.
58011026	Musa wákala unakuluphira kukala, kwifyika kwa dzulu ya K'irisito, bee rákala ni neno ra tende muno, kuchira kupata utajiri wosi wa its'i ya Misiri. Maana, ye wáenderera kulilikana dzulu ya manoso gokala undapata ts'iku zidzazo.
58011027	Musa unauka Misiri, mutawali wátsukirwa muno. Ela gago k'agamuuhusire kwakukala, ye wákala unakuluphira Mulungu. Yiye Musa wávumirira dza kwamba wákala udzona Mulungu yets'oneka.
58011028	Kwa njira ya kuluphiro, Musa wáidima kwanzisha kuusa ts'ikuk'uu ya P'asaka. Na chisha, yiyo yámwidimisa kwalagiza at'u aphake milatso mwao miyangoni, kwa ye malaika muulagi ats'iulage chila musundula sanzu wa chilume wa Aiziraeli.
58011029	Kwa njira ya kuluphiro, Aiziraeli áidima kuvuka bahari ya Shamu na magulu dza kwamba yákala ni its'i k'avu. Ela Amisiri ariphoheza, achihoswa ni madzi.
58011030	Kwa njira ya kuluphiro, Aiziraeli ázunguluka mudzi wa Jeriko kwa ts'iku fungahe, na dzikuta ra o mudzi richigwa.
58011031	Kwa njira ya kuluphiro, Rahabu yekala ni hawa, k'aulagirwe phamwenga na okala k'aamogophere Mulungu, maana, ye wáapiga karibu t'ot'ot'o Aiziraeli okala ákwendapeleleza yo its'i.
58011032	Ajeso asena, mimi ningari kwenderera kumwambira dzulu ya kuluphiro ra Gidyeni, Baraki, Samusoni, Jefita, Daudi, Samweli na agomvi a Mulungu, ela ukati k'auniruhusu.
58011033	Ela ta vivyo, kwa njira ya kuluphiro, anjine ao áidima kugarima majeshi ga afalume. Anjine ao utawali wao wákala ni wa haki, na anjine ao áhewa gokala alagwa ni Mulungu. Anjine ao átsuphwa phat'u phokala phana ts'imba, ela k'aariwirwe.
58011034	Anjine ao átsuphwa phat'u phokala phana moho unji, ela o k'aaphyere. At'u áheza kwaulaga na p'anga anjine ao, ela o achichimbira. Ao ákala k'aana mukotse, ela Mulungu achiatiya mukotse, anjine ao áhewa widimi vihani, na anjine ágarima majeshi ga chijeni.
58011035	Kwa njira ya kuluphiro, achet'u fulani áfufulirwa mbari zao okala adzefa. At'u anjine árema kwikwa tsare, na ndo achituriswa ta achifa. Ela ao áhenda vivyo, kwa afufulwe akale na uzima wa tende.
58011036	Anjine áturiswa na achipigwa, na anjine áfungwa minyororo achiphirikwa jela.
58011037	At'u anjine ápigwa mawe ta achifa, hebu kutsangwa p'anje mbiiri, na anjine átemwa na p'anga ta achifa. Anjine ákala ni achiya ta avala ch'ingo za magonzi na ch'ingo za mbuzi, na ákala achituriswa muno na kuhenderwa vii.
58011038	At'u ao ákala ni adzo muno ta k'aawirya kusagala phapha duniani. Ndo ao áangaika dza achimbizi madzeruni na myangoni, na achisagala ta p'anga za mawe na miinani.
58011039	At'u ao osi álikwa ni Mulungu kwakukala, ákala anamukuluphira. Ela ta vivyo, ao osi áfa na achikala k'aadzangwe kuchimizirwa chirat'u chilagane cha kwendaphenya ko kut'u kwa Mulungu kwa kusagala na kuhurira,
58011040	kwakukala, Mulungu wákala una mipango midzo muno. Ndo mipango ya Mulungu ni kwamba, ao na siswi hwákala nihudze huphenyeni phamwenga ko kut'u kwa Mulungu kwa kusagala na kuhurira.
58012001	Ndo kwahivira siswi hunalolerwa ni o at'u anji enye omukuluphira Mulungu ta musindikizo, nahubit'eni chila chit'u chiricho chinaidima kuhuyuga, kamwe dambi, yiriyo ndiyo yihufungayo ta hukashindwa ni kwenda mbere. Na, nahukazeni na kuvumirira kwenye uu mushindano wa mairo oihirwa ni Mulungu ta huumaleni vivyo.
58012002	Na vyo hukazavyo, nahwenderereni kumulola Jeso, ariye ndiye ahulongozaye humukuluphire Mulungu, na ndiye ahutiyaye moyo huumale o mushindano wa mairo. Yiye wávumirira, na achikubali waibu wa kuulagwa kwa kukot'wa misumari musalabani kwakukala, wákala unamanya gachisira gago, undahamirwa. Na vivi usegere mukono wa kulume wa chihi cha utawali cha Mulungu.
58012003	Mwimwi lilikanani dzulu ya Jeso arivyoturika, na arivyoturiswa ni adambi okala adzimumena, ela ye achivumirira. Ndo mwimwi muts'ife moyo muts'idze mukalaira njirani.
58012004	Mwimwi munaheha na dambi, ela k'amudzangwe kuheha ta mukakala mutsuma kuulagwa.
58012005	Mimi ninamanya kukala, k'amudzangwe kuganyala go maneno ga kumutiya moyo, garigo Mulungu unamwambira mwimwi anae. Phapho Mulungu wáamba, "Mwanangu, uwe uchifikwa ni pigo ra Mulungu, bit'a akili, na Mulungu achikukanya, uts'ife moyo.
58012006	Maana, Mulungu ukanya at'u aahenzao, na utiya akili chila amukubaliye kukala, ni mwanawe."
58012007	Vumirirani shenene mupatayo dza kwamba munatiywa akili ni Abayenu. Shenene yenu mupatayo yinaonyesa kukala, Mulungu unamuhwalira dza anae mwimwi, na bee k'akuna mwana yets'etiywa akili ni abaye.
58012008	Mulungu anae osi unaatiya akili. Ndo mwimwi muchikala k'amutiywa akili, bee vinaonyesa k'amu anae enye ta munga avuweni.
58012009	Abazehu a phapha duniani anahutiya akili, na hunaaishima vivyo. Kwa vivyo, hunahenzwa Abayehu ariye mulunguni achihutiya akili humwishimeni muno, na phapho hupate uzima.
58012010	Abazehu a phapha duniani, áhutiya akili kwa chiwango phokala hucheri anache, kutuwirizana na vyao vyokala anavyona vinawirya. Ela Mulungu ye achihutiya akili, unahutiya kwa ahwavize hukale atakatifu dza yiye.
58012011	Ukati huchikala hunatiywa akili, k'ahuhamirwa. Ela gachichira gago, ao ondokala akanywa ni vyodzotiywa akili ni Mulungu, anapata manoso ga kusagala na reri, na ahende maneno ga haki.
58012012	Ndo mwimwi unulani mikono yenu yodzotsoka, na mudinise mavindi genu godzotsoka.
58012013	Na gwirani njira ya tititi, kwa ta o ario anga dza kwamba ana vigurye kati yenu, ats'idze akalumira, ela aphole.
58012014	Ajeso asena, mwimwi hendani vyenu vyosi mwidimavyo mone kukala, munasagala na reri na chila mut'u, na mukale atakatifu, kwakukala, mut'u niakale mutakatifu ndipho akamone Bwana Mulungu.
58012015	Mwimwi dzimanyirireni kwa ats'idze ta mumwenga wenu akatoka na mbazi za Mulungu kwa kumererwa ni muzi wa utsungu kati yenu, na phapho mukareha mai kwa anji.
58012016	Na dzimanyirireni mwimwi kwa ats'idze ta mumwenga wenu akakala muzinzi, hebu akats'amogopha Mulungu dza Isau, ariye wábadili gosi gokala undagapata dza mwana muvyere, kwa chakurya cha kurya phapho kare.
58012017	Ndo dza mumanyavyo, gariphochira gago, Isau wáhenza kuhats'wa ni abaye, ela vivyo vichikala k'aviidimikika. Ndo ta aripho kurira wárira kwa unahenza kugaluza vyokala udzivihenda, ela vivyo wákala k'aidima kuvigaluza.
58012018	Mwimwi k'amunga akare ehu ofiswa mulimani kwenye okala unaaka moho, uganik'izwa ni ingu dziru, unameta na kupiga chikwakwara,
58012019	una k'ululu za gunda, na laka ra Mulungu unagomba. At'u ariphosikira ro laka ra Mulungu, ágomba achamba kukala, k'aaenzi aambirwe neno rinjine.
58012020	Maana, ákala k'aaidima kurituwa riro lagizo ra kwamba, "Richa mut'u, ela ta munyama achiuyaha uu mulima, niapigwe mawe ta afe."
58012021	Gago gohendeka phapho mulimani, gákala ganaogofya muno ta Musa achamba, "Nidzogofyerwa muno ta ninatetema."
58012022	Ela mwimwi kwenu kofika ni mulima wa Sayuni, kwenye mudzi wa Mulungu ariye moyo, yaani Jerusalemu ya mulunguni, kuriko kuna mahelufu ga malaika arundikana phamwenga anahamirwa.
58012023	Mwimwi kwenu kofika, ni ko kwenye duu ra ana avyere a Mulungu, ario madzina gao gáandikwa mulunguni. Mwimwi mwáfika kwa Mulungu ariye ndiye mulamuli wa at'u osi, na kwa roho za at'u okala achihenda ga haki, na achiphokerwa mulunguni.
58012024	Mwimwi mwáfika kwa Jeso, ariye ndiye yereha riro Lagano Iphya, na kwa milatso ya Jeso yomwagika, yiriyo ni ya musamaha, ela ts'i ya kudai dza ya Abeli.
58012025	Ndo muts'ireme kumogopha ye agombaye. Maana, akare enu árema kumogopha Musa, yekala ni mut'u tu, na ao achitiywa akili. Ndo munaona hundatiywa akili chidzedze sino huchirema kumogopha ye agombaye naswi kulaa mulunguni?
58012026	Mulungu ariphogomba ts'iku zizo, lakare rásumbisa its'i. Ela vivi wálaga achamba, "Dunia nindayisumbisa kahiri, na ts'indasumbisa dunia hicheye, ela nindasumbisa ta mbingu nayo."
58012027	Ndo go maneno gaambago, "Nindayisumbisa kahiri," ganaonyesa lwazu kukala, vit'u vyoumbwa vindasumbiswa, na vyuswe ta visale vyots'osumbisika.
58012028	Ndo siswi nahumulavireni mumvera Mulungu kwakukala, hunapata Ufalumewe urio k'ausumbisika. Na, nahumwabuduni kwa njira yiriyo yindamuhamira kuchirira kumogopha.
58012029	Maana, Mulungu wehu unga dza moho wochao tsetsetse.
58013001	Ajeso asena, mwimwi endererani kuhenzana dza ndugu a chijeso ahenzwavyo ahenzane.
58013002	Kalani at'u a karibu kwakukala, at'u anjine ákala vivyo, na achiphokera ta malaika a Mulungu phots'omanya.
58013003	Akumbikireni ajeso anzienu ario jela kwa dzulu ya kazi ya Bwana, dza kwamba mwimwi namwi mu kuko. Na akumbikireni ajeso anzienu aturiswao, dza kwamba ndimwi muturiswao.
58013004	At'u osi naats'ikale adiya, ela naaishime kuhwalana. Na muche na mulume achihwalana, naats'izinge.
58013005	Muts'ikale at'u a chipherephere na p'esa, ela toshekani na vyo vit'u vyenu murivyo navyo, maana, Mulungu wáamba, "Ts'indakutsupha kamare, na ts'indakuricha kakamwe."
58013006	Gago ndigo gahurichago ta hunagomba phots'o woga kwamba, "Bwana Mulungu ndiye mwavizi wangu, kwa vivyo, ts'iuhuswa ni ut'u wowosi urio mudamu unaidima kunihenda."
58013007	Mwimwi lilikanani dzulu ya vilongozi enu oanza kumusumurira udzumbe wa Mulungu vyosagala, na mumukuluphire Mulungu dza ao amukuluphiravyo.
58013008	Jeso K'irisito k'agaluka. Yiye Jeso rero u vyo vya p'indi, u vyo vya dzana, na undaenderera vivyo ta kare na kare.
58013009	Ajeso asena, mwimwi muts'ivuhiwe ni mafunzo manjine gogosi, garigo ts'i ga jeri. Mulungu vyo ahwoneravyo mbazi, vinahukomaza myoyo, na vivyo vinahwaviza. Ela kutuwa mizizo dzulu ya vyakurya, k'akuhwaviza.
58013010	Siswi huna sadaka mbiphya yiriyo k'ayiriwa ni makuhani ahikaohikao kwenye hekalu ra phapha duniani.
58013011	Kuhani mubomu unaphirika milatso ya anyama alaviwao dza sadaka ya kuusa dambi, ko kut'u kutakatifu muno. Ela o anyama atsinzwao, aochwa konze ya k'ambi.
58013012	Ndo gago ndigotuma ta Jeso naye, achendaulagwa konze ya mudzi, kwa ta aausire at'u madambi gao na yo milatsoye mwenye.
58013013	Ndo siswi naswi, hunahenzwa hukale dza at'u endao konze ya k'ambi, hukaifywe dza vyoifywa yiye.
58013014	Maana, phapha duniani bee, ts'ipho phehu phenye. Kwa vivyo, hunalolera kudzasagala ko kwehu kwenye, zo ts'iku zidzazo.
58013015	Ndo nahumulikeni Mulungu ukati wosi. Vivyo ndivyo humulaviravyo sadaka Mulungu kuchirira Jeso, na go maneno gehu hugombago kwamba, "Ni Bwana wehu," ndiyo sadaka yehu hulavyayo.
58013016	Na hakikishani munahenda madzo kwa kwavizana, kwakukala, zizo ndizo sadaka zimuhamirazo Mulungu.
58013017	Ajeso asena, mwimwi aogopheni vilongozi enu, na hendani gago gao amwambago muhende. Maana, ao andakwendahenzwa aseme mbere za Mulungu arivyomumanyirira. Ndo aogopheni, na phapho andahenda kazi yao na raha. Ela muts'iphohenda vivyo, andayihenda na kushononeka, na vivyo k'avindamwaviza.
58013018	Endererani kuhuvoyera enehu a chijeso. Siswi huna kanuni kukala, huna myazo midzo, kwakukala, hunahenza huhende madzo ukati wosi.
58013019	Na chisha, ninamuvoya muno kukala, munivoyere Mulungu kwa aniidimise kuuya kwenu sambi.
58013020	-
58013021	Mulungu ahuhendaye husagale na reri, ariye ndiye yemufufula Bwana Jeso K'irisito kulaa kuzimu, naamup'e madzo gosi murigo nago haja, kwa ta muhende henzore. Yiye naamwidimise kuhenda gosi go gamuhamirago yiye kuchira Jeso K'irisito, ariye ndiye murisa mubomu wa magonzi kwenye Lagano rondokwenderera ta kare na kare, ririro ráhakikishwa ni milatsoye. Yiye naalikwe ta kare na kare. Amina, maana, wádzilavya achifa dza sadaka, na phapho achichimiza Lagano rendereraro ta kare na kare kuchirira cho chifoche.
58013022	Enehu a chijeso, ninamuvoya kukala, mupatapho baruwa yiyi, mugasirikiset'o gaga garigo mumu. Mimi mumu nidzimwandikira maneno ga kumutiya moyo, na yo baruwa yenye nayo ts'i bomu.
58013023	Ninamumanyisa kukala, ndugu yehu wa chijeso T'imoti, wálaa jela. Ndo yiye achidza phapha sambi, hundafunga charo hudze hosi ko kwenu.
58013024	Hulamusireni vilongozi enu osi, na ajeso osi. Ajeso a its'i ya Italiya, anamulamusa.
58013025	Mulungu naamuhats'e mosi. Amina.
59001001	Ni mimi Jakobo muhendikazi wa Mulungu, na wa Bwana Jeso K'irisito. Ninamwandikira mwimwi at'u a Mulungu murio chila its'i phapha duniani, na ninamulamusa.
59001002	-
59001003	Enehu a chijeso, mwimwi munamanya t'ot'ot'o kukala, kuluphiro renu rihezwapho, bee mukala munafunzwa kuvumirira. Ndo mufikwapho ni mahezo ga chila aina, hamirwani.
59001004	Mwimwi muhezwapho, hakikishani munavumirira ta gasire kwa mukomale chiroho, muts'ikale na ila yoyosi, na muts'iphungukirwe ni chochosi.
59001005	Mumwenga wenu achikala k'ana hekima, naamuvoye Mulungu, maana, Mulungu unayilavya na moyo umwenga kwap'a at'u osi phots'o h'uh'u, na yiye undahewa.
59001006	Chit'u ni kwamba tu, mut'u achikala unavoya, navoye na kuluphiro phots'o shaka moyoni. Maana, ariye na shaka moyoni, bee unga dza maimbi ga baharini, gapigwago ni vuto na kuphirikwa hiku na hiku.
59001007	-
59001008	Mwimwi manyani kukala, mut'u wa vivyo una myoyo miiri, na k'aidima kwamula kuhenda ut'u umwenga. Kwa vivyo, naats'one Bwana Mulungu undamup'a cho chakwe avoyacho.
59001009	Enehu a chijeso, mujeso ariye ni muchiya, naahamirwe, maana, Mulungu wámuunula chiroho.
59001010	Na mujeso ariye ni tajiri, naahamirwe naye. Maana, Mulungu wámufunulira kukala, utajiri ts'i chit'u kwakwe, na kwakukala, unamanya kukala, undafa dza virat'u maruwa ganyot'okavyo.
59001011	Maana, dzuwa richilaa na richenderera kwaka, mihi nikufinyalala makodza, na phapho maruwa nikukut'ika, na gakaola na udzowe. Ndo dza matajiri nao, ao andafa na kuno anahikahika kulola ga mali zao.
59001012	Enehu a chijeso, baha yuyat'u ariye achipata majezo unavumirira, maana, achivumirira ta gachisira gago majezo, Mulungu undamunosa uzima uphya wa kare na kare oulaga at'u amuhenzao.
59001013	Mut'u achijezwa kwa ahende dambi, naats'ambe, "Ninajezwa ni Mulungu," maana, Mulungu k'ajezwa ahende dambi, na k'ajeza mut'u kwa ahende dambi.
59001014	Ela chila mut'u ujezwa kwa ahende dambi alongozwapho ni t'amaaze mbii, na kumurima.
59001015	Mut'u achiphenywa ni t'amaaze mbii, undakala unahenda dambi, na achenderera kuhenda dambi, undafa chiroho.
59001016	Ndo muts'ilembwe enehu a chijeso nimuhenzao.
59001017	Vit'u vidzo vyosi na vyots'o ila yoyosi, ni vipaji vilaavyo kwa Baba Mulungu, ariye u dzulu. Yiye ndiyeumba dzuwa, mwezi na nyenyezi, na yiye k'agaluka, ta unalavya mwanga wakao ukati wosi.
59001018	Mulungu wáhup'a uzima wa chiroho kuchirira nenore ra ujeri. Yiye wáhenda vivyo kwa henzore mwenye, na kwakukala, wákala unahuhenza siswi hukale a mwanzo kutivywa kati ya vyo vyumbevye vyosi.
59001019	Enehu a chijeso nimuhenzao, mimi ninamwambira kahiri kukala, mwimwi mosi munahenzwa mukale asikizi muno, ela muts'ikale at'u a chimberembere, na a kutsukirwa maruru.
59001020	Maana, mut'u wa kutsukirwa, k'aidima kuhenda maneno ga haki gahenzwago ni Mulungu.
59001021	Ndo richani kamare kuhenda mahendo gosi makolo na menenzi mai gosi, mudzilavye kwa Mulungu, na mutuwe udzumbe urio Mulungu wámuhenda muukuluphire, maana, uo ndio urio unaidima kumutivya.
59001022	Ajeso asena, mwimwi tuwani vyo neno ra Mulungu rambavyo, ela mut'u naats'idzilembe akaona kukala, kurisikira tu bahi kunativya.
59001023	Mut'u asikiraye neno ra Mulungu ela k'atuwa vyo rambavyo, unga dza mut'u adzilolaye na chilolo.
59001024	Mut'u achidzilola na chilolo, unadzona t'ot'ot'o kamare vyo arivyo. Ela achiuka phapho tu, nikukala k'adzimanya kahiri vyo arivyo.
59001025	Ela, mut'u asomaye t'ot'ot'o mafunzo ga neno ra Mulungu, na ats'igariche ta ye aenderere kugatuwa, mut'u yiye rakwe rondohenda, rindamuunula, maana, neno ra Mulungu ndiro Shariya yots'o ila, na yahendayo at'u akale tsare.
59001026	Mut'u achikala unadzamba ni mujeso, ela k'atsagula ra kugomba, bee unadzilemba na ts'i mujeso.
59001027	Mwimwi nimumanye kukala, mujeso mutakatifu na yets'e ila ta mbere za Mulungu, ni yuyat'u aamanyiriraye anachiya na magungu ario na haja ya wavizi, na ye mwenye unadzimanyirira ats'ibanangwe ni maneno mai ga dunia.
59002001	Enehu a chijeso, mwimwi muts'ibaguwe at'u, maana, mu at'u mumukuluphirao Bwana wehu Jeso K'irisito, ariye una ubomu wosi.
59002002	Nahwambe mukale mudzirundikana phamwenga kumwabudu Mulungu, na phapho phadze at'u airi. Kati ya ao at'u airi, mumwenga akale ni tajiri na uvala nguwo za gali, na p'ehe ya dahabu. Ela ye munjine ye, akale ni muchiya, na uvala mademu.
59002003	Ndo mwimwi mumuphokeraphot'o ye tajiri na kumwamba, "Sagala hiku kut'u kwa abomu," ela ye muchiya mumwambe, "Enda ukaime ko nyuma, hebu sagala phots'i,"
59002004	mwimwi mukala munabaguwana, na munalongozwa ni maazo genu mai pho mwamulapho maneno.
59002005	Galilikaneni t'ot'ot'o gaga mwimwi enehu a chijeso nimuhenzao. Mwimwi munamanya t'ot'ot'o kukala, Mulungu watsagula achiya phapha urumwenguni, kwa akale matajiri a chiroho, na ao andaphenya Ufalumeni kwa Mulungu, kuriko yiye wákulaga at'u amuhenzao.
59002006	Ela mwi heka k'amwaishima achiya! Ano matajiri samba ndio amuhishaohishao, na ndio amuphirikao makotini?
59002007	O samba ndio k'aamwishima Jeso K'irisito, ariye ndiye Bwana wehu?
59002008	Mwimwi tuwani shariya ya Mulungu, yiriyo yáandikwa Maandikoni ga Mulungu. Shariya yiyo yinaamba, "Muhenze munzio dza vyo udzihenzavyo uwe mwenye," na vivyo mundakala munahenda neno ra haki.
59002009	Ela muchibaguwa at'u, mukala munahenda dambi, na muna makosa ga kuvunza yiyo shariya.
59002010	Maana, mut'u ta akatuwa malagizo gosi ga Shariya, ela achivunza mwenga tu, kwa Mulungu ukala una makosa dza yiye ariyevunza malagizo gosi ga Shariyaye.
59002011	Maana, Mulungu ndiyelavya lagizo ra kwamba, "Uts'izinge," na ra kwamba, "Uts'iulage." Ndo mut'u ats'iphozinga, ela achiulaga, ukala uvunza Shariya.
59002012	Mwimwi nimumanye kukala, Mulungu undamulamula kutuwirizana na Shariyaye yiahendayo at'u akale tsare. Ndo hakikishani go genu mugombago na muhendago, ganamuhamira ye Mulungu.
59002013	Mulungu achikala unalamula, k'andaonera mbazi mut'u ariye k'aaonerere mbazi at'u anjine. Ela yeonera mbazi at'u anjine, k'andalamulwa ni Mulungu.
59002014	Ajeso asena, k'avyaviza rorosi mut'u kwamba unamukuluphira Jeso K'irisito, ela mahendoge k'agaonyesa ni mujeso, maana, kuluphiro dza riro, k'arindamutivya.
59002015	Nahwambe kukale kuna ajeso anziehu odzomala nguwo, na k'aana chakurya.
59002016	Ao mwimwi muchiaamba, "Endanit'o, na Mulungu akale namwi. Hakikishani munavala nguwo za p'eho, na munarya kutosheka," na k'amwap'a go arigo ana haja nago, gago k'aganda-aaviza na rorosi.
59002017	Ndo dza vivyo vyenye navyo, mut'u akuluphiraye tu bahi, ela mahendoge k'agaonyesa ni mujeso, kuluphirore k'arimutivya.
59002018	Mut'u nikwenda akagomba akaamba, "Ajeso anjine anakuluphira tu bahi, na anjine anahenda mahendo madzo." Ndo mut'u wa vivyo ninamuhenza amanye kukala, k'akuna mujeso wa kukuluphira tu bahi, ela mahendoge k'agaonyesa ni mujeso. Chiphangu mimi, nindahenda mahendo madzo, na gago gandamumanyisa kukala, ninamukuluphira Jeso K'irisito.
59002019	Mwimwi munakuluphira kukala, Mulungu wa jeri ni mumwenga tu, na vivyo ni sawa kamare. Elako, nimumanye kukala, ta mapepo nago ganakuluphira vivyo, ela gago ni maoga ta ganatetema.
59002020	Mimi vivi nindamufunza yiye mut'u yets'emanya, ariye unaona undativywa, kwakukala, unamukuluphira Jeso tu, ela mahendoge k'agaonyesa ni mujeso.
59002021	Yiye naamanye kukala, mukare wehu Burahimu wáphokerwa ni Mulungu dza mwenye haki kwa go gakwe gohenda. Yiye wámulavira Mulungu mwanawe Isaka dza sadaka, pho dzulu ya chijaja cha kulavira sadaka.
59002022	Ndo vivyo vi lwazu kukala, Burahimu wákala una kuluphiro na mahendo, na wáidima kumukuluphira Mulungu tsetsetse kwa go gakwe gohenda.
59002023	Ndo gago gáchimiza go Maandiko gaambago, "Burahimu wámukuluphira Mulungu, ndipho achiphokerwa dza mwenye haki kwa kuko," na Mulungu achimwiha musenawe.
59002024	Ndo kufikira phapho hunaonani kukala, mut'u uphokerwa ni Mulungu dza mwenye haki kwa una kuluphiro na mahendo, ela ts'i mwengarapho.
59002025	Rahabu naye yekala ni hawa, wáphokerwa ni Mulungu dza mwenye haki kwa go gakwe gohenda. Yiye wáaphokera Ayahudi okala ni makachero, na achiachimbiza na njira yinjine.
59002026	Ndo virat'u mumanyavyo kukala, roho richiricha kupiga mut'u nikukala udzefa, vi sawa na mut'u akuluphiraye tu bahi, ela mahendoge k'agaonyesa ni mujeso, maana, kuluphirore k'arindamutivya.
59003001	Enehu a chijeso, mwimwi anji enu naats'ipiganie kukala alimu, maana, munamanya kukala, siswi alimu, ulamuli wehu undakala ukali kuchira at'u anjine a kawaida.
59003002	Siswi hosini ni hipha na hipha hudzikosa. Ela mut'u achikala unatsagula ga kugomba, bee mut'u yiye k'ana ila yoyosi, na unaidima kudzidinisa ats'ihende dambi.
59003003	Farasi huchimuhenza atuwe go gehu huhenzago, humufunga chuma cha mulomo kuchingama, na ndipho hukaidima kumulongoza kwenda ko huhenzako.
59003004	Lilikanani dzulu ya meli nazo. Meli ni vit'u vibomu, na vichikala vinenda, vinakukulwa ni vuto. Ela vigaluzwa ni usukani, urio ni ut'u udide, na vikenda ko kuhenzwako ni ye dereva.
59003005	Ndo dza lulimi nalo. Lulimi ni chilungo chidide, ela mut'u ugomba kwa lulo, na ndo ta akadziunula unaidima kuhenda mabomu. Musuhu ubomu nao, unaidima kugwizwa ts'anzala ni ts'ets'e ya moho tu.
59003006	Lulimi lunabananga dza moho, na lunga dza dunia yodziudzala mai mumu mwehu miirini. Kwa vivyo, rinahenda mut'u akale mui, rinabananga maisha ga mut'u dza moho wochavyo, na riro rihewa maneno mai ni Shetani.
59003007	Siswi anadamu hunaidima kufuga nyama osi a weruni: kala nyama a kuburuka, nyama a kuhambala na mabeshe, na kugomba ujeri ni kwamba, ao osi hunaafuga.
59003008	Ela lulimi kala ni nyama, angari k'afugika. Maana, lulo ni lui, k'aludinisika, na lunaulaga dza nyoka wa utsungu ukali.
59003009	Siswi hugomba kwa lulo, ndo ta hukamulavira mumvera Mulungu, ariye ndiye Abayehu na Bwana wehu. Na hukaapiga makarama anziehu, ario Mulungu wáaumba dza vyo arivyo ye mwenye.
59003010	Mulomo ndio upigao at'u makarama, na ndio ulavyao mumvera. Ela ninamwambira mino mwimwi ajeso asena kukala, mujeso k'ahenzwa apige at'u makarama.
59003011	Mwimwi nimumanye kukala, madzi ga p'eho na ga munyu, k'agaidima kulaa dzitso mwenga,
59003012	muhi wa mutini, k'awidima kuvyala zeituni, muzabibu k'awidima kuvyala t'ini, na dzitso ra madzi ga munyu, k'ariidima kulavya madzi ga p'eho.
59003013	Ajeso asena, arat'u ario ana hekima na anamanya maneno, naadzonyese a vivyo jeri kwa kukala na menenzi madzo, na kwa kuhenda mahendo chirumwengu kwa hekima.
59003014	Ela muchikala muna chidzitso, muna maroho ga phephi na choyo, bee ta ts'idziunuleni mukaamba muna hekima, maana, vivyo mundakala munahenda dambi ya kugomba ulongo, k'amugomba ujeri.
59003015	Mut'u wa hekima ya vivyo, hekimaye k'ahewerwe ni Mulungu. Yiyo ni ya chidamu, k'ayi chiroho na yi chip'ep'o.
59003016	Kanisa richikala rina at'u a chidzitso na choyo, rinavurugika, na at'u ahende mai gosi.
59003017	Ela ajeso achikala ana hekima yohewa ni Mulungu, k'aahenda ila yoyosi, anasagala chireri, ni arumwengu, a kwete kutuwa mahenzo ga anziao, ana mbazi, anahenda madzo maphuphu, k'aabaguwa mut'u, na ts'i alumakwiri.
59003018	Ajeso odzodina kwa kukale na reri achiaambira at'u chireri, at'u andasagala na kuhenda ga haki.
59004001	Enehu a chijeso, mwimwi munagomberana na kupigana, na gago gosi bee garehewa ni t'amaa zenu mbii zirizo mwenu ndani.
59004002	Mwimwi munahenza vit'u muno, ela k'amuna. Ndo mu kwete ta kuulaga kwa muvipate. Na mudzilaiwa ni matso kwa vya anzienu, ela k'amwidima kuvipata. Kwa vivyo, mwimwi munagomberana na kupigana nao kwa mwanyang'anye. Na vyenu muvihenzavyo k'amuvipata, kwakukala, k'amumuvoya Mulungu.
59004003	Na ta muvoyapho Mulungu, chisha k'amup'a vivyo, maana, munavoya na malengo mai, ga kukala muhenza mupate vit'u kwa mupige raha zenu enye.
59004004	At'u mwimwi k'amu aaminifu kwa Mulungu! Na mimi nina kanuni munamanya kukala, ahenzaye vit'u vya chidunia, bee unamupinga Mulungu. Ndo yeyosi aamulaye kuhenza vit'u vya chidunia, bee ni mudawa wa Mulungu.
59004005	Mwimwi nimumanye kukala, go Maandiko gaambago, " Roho yehewani ni Mulungu, bee unaswi wivu," ganagomba ujeri.
59004006	At'u ts'i aaminifu kwa Mulungu, ela Mulungu ye o at'u unaahenza muno vivyo. Na gago ganagwa sawa na Maandiko gaambago, "Mulungu unaapinga o at'u adziunulao, ela at'u arumwengu unaahats'a."
59004007	Ndo mogopheni Mulungu mwimwi. Mupingeni Shetani, naye undamuchimbira.
59004008	Mwimwi musengerereni phephi Mulungu, na yiye naye undamusengerera phephi. Mwimwi mu adambi, na bee richani kuhenda dambi. Na mu alumakwiri mwimwi, na bee garicheni gago ga chidunia, mutuwe Mulungu hicheye tu na myoyo yenu yosi.
59004009	Mwimwi shononekani, mudzute na murire. Vivi richani ga kutseka mwanze ndiro, na richani kuhamirwa mushononeke kwa go madambi genu gogahenda.
59004010	Muchikala munamuvoya Mulungu, dziudzeni nyuma konyesa mu adambi, naye Mulungu undamuhenda mwishimiwe.
59004011	Enehu a chijeso, mwimwi ts'isingiziraneni mai. Mut'u amusingiziraye mai, hebu amulamulaye nduguye wa chijeso ni mulongo, bee ukala unayamba Shariya ni mbii, na unayona yina makosa. Na ayonaye Shariya ni mbii, bee ukala k'atuwa Shariya kahiri, ta ni ukala udzidziika ndiye mulamuli wa yo Shariya.
59004012	Mwimwi nimumanye kukala, Mulungu hicheye ndiye alavyaye Shariya, na ndiye mulamuli. Yiye hicheye ndiye mwenye widimi wa kutivya at'u, hebu kwahangamiza. Ndo binadamu k'ana haki kamare ya kumulamula muyawe ni mulongo.
59004013	At'u anjine ana kajama ka kwamba, "Mimi yiyi rero, hebu machero, nindauka nende mudzi fulani nikasagale kuko mwaka uzima, nichuze nipate faida." Ndo ao ninaahenza agatiye akilini gaga nigaandikago vivi.
59004014	Mwimwi munahenzwa mumanye kukala, k'akuna amanyaye ga machero. Na rinjine ni kwamba, uzima wa mut'u unga dza kunje ririro riganik'iza kwa ukati tu, na chidzako rikauka kare.
59004015	Ndo muchigomba munahenzwa mwambe, "Mulungu achihenza, hundaenderera kukala moyo, na huhende hiri na hiri."
59004016	Ela vino mwi muna ngulu na munadziunula, na gago gosi bee ni mai.
59004017	Ndo mut'u amanyaye ahenzwaro ahende ela ye ats'ihende, mut'u yiye unahenda dambi.
59005001	Mwi at'u murio mu matajiri, gatiyeni akilini gaga nigaandikago vivi. Mwimwi munahenzwa mushononeke, na murire kwa zo riki zondokudzamugwira.
59005002	Mwimwi uo utajiri wenu undasira, na zo nguwo zenu za gali ziriwe ni nyenza.
59005003	Zizo dahabu na p'esa zodziikira, zindagwira k'anga. Na ts'iku ya ulamuli yichifika, yiyo k'anga ndiyo yondoonyesa kukala, mwáhenda dambi. Ndo yiyo k'anga yindakala dza moho wa Jahanamu na yimoche. Maana, uo utajiri wenu odziikira zizi ts'iku za phephi na musindikizo wa urumwengu, unga moho.
59005004	At'u mwimwi k'amwariphire mishahara yao at'u omuvunira miyo yenu. Ndo manyani kukala, ao ananung'unika muno, na chiriro chao chásikirwa ni Bwana Mwenyezi Mulungu.
59005005	Mwimwi phapha duniani munasagala mazagazi ga raha, na kudzirisa t'ot'ot'o. Ndo manyani kukala, vivyo munadzibambanyira kudzalamulwa ni Mulungu yo ts'iku ya ulamuli.
59005006	Mwimwi mwáalamula ni alongo, na muchiaulaga at'u okala ts'i akosa, na ákala ta k'aamupinga.
59005007	Enehu a chijeso, ta aripho o matajiri anamuhendera mai, ela mino ninamuvoya kukala, muvumirire vivyo ta Bwana auye. Mwimwi hwalani mufano wa mundimwa avumiriravyo. Mundimwa unavumirira kutariza mvula, na unavumirira kutariza mimeraye yivyale.
59005008	Ndo mwimwi namwi vumirirani, na mwime kudina, maana, Bwana u phephi na kuuya.
59005009	Muts'inung'unikirane ajeso asena, ats'idze Mulungu akamulamula. Mwimwi manyani kukala, ts'iku yiriyo Mulungu undaalamula at'u osi yi phephi.
59005010	Ajeso asena, mufano udzo wa at'u ovumirira riki, bee ni wa agomvi a Mulungu osema nenore.
59005011	Siswi ajeso huchigomba hunaamba, "At'u avumirirao riki, ndio ahats'wao." Mwimwi mwásikira dzulu ya Ayubu arivyovumirira. Na mwásikira vivyo kukala, musindikizowe wáhats'wa ni Mulungu muno, kwakukala, Mulungu una mbazi, na unaashononekera at'u.
59005012	Enehu a chijeso, riri nimwandikiraro vivi ni ra halahala muno. Mut'u achiika chilagane, naats'ilaphe mulunguni, hebu duniani, hebu chit'u chochosi kamare. Mut'u achikala unamanya ut'u undauhenda, naambe kare, "Nindauhenda." Na achikala k'andauhenda, naambe kare, "Ts'indauhenda," na vivyo ndivyo Mulungu k'andamulamula mu alongo.
59005013	Ajeso asena, mumwenga wenu achigwirwa ni riki, naamuvoye Mulungu. Na mumwenga wenu achikala una raha, naaimbe mira ga kumulika Mulungu.
59005014	Mumwenga wenu achikala ni mukongo, naaihe vilongozi a kanisa adze amuvoyere, na amuphake mafuha kwa dzina ra Bwana.
59005015	Ao vilongozi a kanisa achivoya na kuluphiro, ye mukongo undaphola, na Mulungu amuudzire mamurage. Na achikala wákala uhenda dambi, Mulungu undamusamehe vivyo.
59005016	Ndo mwimwi ambiranani madambi genu gogahenda, na muvoyerane kwa ta Mulungu amuphoze. Mavoyo ga mut'u ahendaye ga haki, bee ganahenda mabomu.
59005017	Hwalani mufano wa Eliya, ariye wákala ni mut'u dza siswi tu. Yiye wádina kuvoya kuts'inye mvula, na mvula k'ayinyire jeri myaka mihahu na nusu.
59005018	Myaka yiyo yiriphosira, achidina kuvoya kunye mvula, na mvula yichigwa kulaa mbinguni ta mimera yichimera.
59005019	Ajeso asena, mumwenga wenu achiricha kutuwa ujeri, na munjine amuudze ko ujerini,
59005020	mwimwi manyani kukala, yiye yedzemuhenda mudambi ariche kosare, ukala utivya roho ra ye mudambi kulaa chifoni, na dambize zosi zinasamehewa ni Mulungu.
60001001	Ni mimi P'etero muhumwa wa Jeso K'irisito niriye na widimi. Ninamwandikira mwimwi at'u otsagulwa ni Mulungu, murio mu ajeni phapha duniani, na mwátsamukana ta anjine asagala jimbo ra P'onito, anjine ra Galatiya, anjine ra Kapadokiya, anjine ra Asiya, na anjine ra Bitunia.
60001002	Abayehu Mulungu wálamula mwenye kumutsagula mwimwi, na Rohowe achimutakasa kwa mumogophe Jeso K'irisito, na musamehewe kuchirira milatsoye. Mulungu naakaze kumuhats'a, na amuhende musagale na reriye.
60001003	Ajeso asena, nahumulikeni Mulungu Abaye Bwana wehu Jeso K'irisito! Yiye nahumulikeni kwakukala, wáhuhenda huvyalwe luphya kwa mbazize nyinji. Ndo vivi husegere na kuno hunalolera kwendapata uzima uphya ko mulunguni, kwakukala, Jeso K'irisito wáfufuka kulaa kuzimu.
60001004	Maana, Mulungu undaap'a manoso anae, na gago unamwikira t'ot'ot'o ko mulunguni kuriko k'agabanangika, k'agaola na k'agatsakala.
60001005	Ndo gago ni genu mwimwi murio munamanyirirwa ni widimi wa Mulungu kwa munamukuluphira, na Mulungu undaenderera kumumanyirira vivyo ta adze amutivye kamare yo ts'iku ya musindikizo wa urumwengu.
60001006	Ndo mwimwi hamirwani muno kwa gago, ta muripho vivi ni seti mushononeke kwa chiwango, kwa munapata mahezo ga aina-aina.
60001007	Lengo ra mahezo mupatago, ni kuhakikisha kumba munamukuluphira Mulungu jeri. Maana, ta dahabu yiriyo k'ayindakalako ta kare na kare, ni seti yitiywe mohoni kwa ta yisale yo dahabu yenye tu. Ndo ro kuluphiro renu naro, ririro rindaenderera ta kare na kare, rinahezwa vivyo, na muchivumirira, Mulungu undakudzamuhenda mulikwe, mwishimiwe na mukwezwe cheo yo ts'iku yiriyo Jeso K'irisito undauya.
60001008	Mwimwi k'amudzangwe kumona Jeso, ela munamuhenza. Na chisha, vivi ta k'amumona, ela munamukuluphira na munahamirwa muno ta k'avigombeka,
60001009	kwakukala, manoso genu gondogapata kwa mwámukuluphira Jeso K'irisito, ni ko kutivywa kwa kamare.
60001010	Agomvi a Mulungu ásema chimbere dzulu ya vyokala Mulungu undahutivya kwa mbazize, na ao álilikana na achidziuza muno dzulu ya uo wokofu.
60001011	Ao agomvi a Mulungu ákala afunulirwa chimbere ni Roho wa K'irisito yekala u mwao ndani kukala, K'irisito wákala undashononeswa, ela yiyo shenene yichidzasira, ahewe ubomu. Ndo o agomvi a Mulungu álilikana, na achidziuza muno ni rini phokala gandalairira, na ni chidzedze.
60001012	Ndo Mulungu wáafunulira ao agomvie kukala, gago maneno gokala anagasema, bee gákala k'agandalairira uo ukati wao, ela myaka minji yichikala yichira, yaani ukati wenu mwimwi. Gago gosemwa ni ao agomvi a Mulungu, vivi mwimwi mwágaambirwa ni o at'u omusumurira Nguma Mbidzo kwa kulongozwa ni Roho wa Mulungu yekala uhumwa kulaa mulunguni, na maneno gago ndigo garigo ta malaika enye nao anahenza muno agamanye.
60001013	Ndo mwimwi lilikanani t'ot'ot'o, na mudzidinise kwa ta muts'ihende dambi vivi muloleravyo garat'u manoso garigo mundagapata yo ts'iku yiriyo Jeso K'irisito undauya.
60001014	Vivi kwahivira munahenza mumogophe Mulungu, muts'ikubali kutawalwa kahiri ni t'amaa mbii zokala nazo phokala k'amudzangwe kumukuluphira Jeso K'irisito.
60001015	Its'iphokala, kalani atakatifu kwenye genu gosi muhendago, dza virat'u arivyo ni mutakatifu ye Mulungu yemwiha mukale anae.
60001016	Maana, Mulungu mo mwakwe Maandikoni wá-aamba at'ue vivi, "Mwimwi nimukale atakatifu, maana, mimi mwenye ni mutakatifu."
60001017	Mwimwi nimumanye kukala, yiye Abayenu ariye dzulu muriye munamuvoya, k'alola cheo cha mut'u achikala unalamula, ta ye ulamula chila mut'u kutuwirizana na gakwe gohenda. Ndo mogopheni yiye vivi mucherivyo kusagala phapha duniani kwa chiwango tu, na chidzako mwende kwenu kwenye ko mulunguni.
60001018	Mwimwi munamanya kukala, Mulungu wálavya ut'u ubomu ndo achimutivya muchiricha kusagala dza vyokala achisagala akare enu, garigo gákala ni mazagazi gots'o tende. Na yiye k'ahumirire ut'u ubanangikao dza p'esa, hebu dahabu.
60001019	Ela ye wámukombola kuchirira milatso ya samani ya Jeso K'irisito, yomwagika ukati phokala unaulagwa kwa kukot'wa misumari musalabani, na ta yiye wákala unga dza mwanagonzi ariye k'amvanirwe, na k'ana bakwa rorosi.
60001020	Yiye Jeso K'irisito wátsagulwa ni Mulungu hangu phokala ta o urumwengu k'audzangwe kuumbwa, na Jeso achidzamutivya zizi ts'iku za phephi na musindikizo wa urumwengu.
60001021	Ndo mwimwi mwámukuluphira Mulungu kuchirira ye K'irisito. Na kwahivira Mulungu wámufufula ye K'irisito kulaa kuzimu na achimup'a ubomu, vivi munamukuluphira, na munamulola ye Mulungu.
60001022	Mwimwi kwahivira mwáogopha ujeri, na phapho muchitakaswa kwa ta mwahenze ajeso anzienu jeri, munahenzwa mwenderere kuhenzana na myoyo yenu yosi.
60001023	Mwimwi mwávyalwa luphya, na o uzima wenu uphya, k'aulairiranire na avyazi enu a phapha duniani, ario uzima wao musindikizowe ni chifo. Ela o uzima wenu uphya undaenderera ta kare na kare, kwakukala, wálairirana na neno ra Mulungu ra uzima, ririro rindaenderera ta kare na kare.
60001024	Gago ganagwa sawa na Maandiko ga Mulungu gaambago, "At'u osi anga dza mihi, na nguma yosi ya o at'u, yinga dza maruwa ga yo mihi. Mihi yinafinyalala, na maruwa ganakut'ika. Ndo o at'u nao nikufa, na udzo wao ukayaya,
60001025	ela neno ra Bwana rinaenderera ta kare na kare." Na neno ra Bwana ni Nguma Mbidzo yosumurirwa mwimwi.
60002001	Ndo mwimwi vivi ts'ihendeni ii rorosi, ts'ialembeni at'u, ts'ihendeni ulumakwiri, ts'ihendeni chidzitso na muts'itsune at'u, maana, mwáhewa uzima uphya.
60002002	Mwimwi vivi tamanini chakurya cha chiroho cha jeri ukati wosi, dza virat'u ana atsanga arivyo na ch'ere ya maziya ga amezao. Mwimwi muchirya chicho chakurya cha chiroho, mundakomala chiroho,
60002003	maana, mwáutata kare udzo wa Bwana.
60002004	Jeso unga dza dziwe roremwa ni ajengi, ela Mulungu ariye ndiye mujengi wa hekalu ra chiroho, wámutsagula yiye, kwakukala, unamanya kukala, una tende muno. Ndo mwimwi endani kwakwe,
60002005	na mumuhenzeze Mulungu amuhumire dza mawe kujengera ro hekalu ra chiroho. Na dzulu ya gago, mwimwi mu makuhani atakatifu a Mulungu mulavyao sadaka za chiroho, zirizo zinamuhamira Mulungu kuchirira Jeso K'irisito.
60002006	Gago ganagwa sawa na Maandiko ga Mulungu gaambago, "Sirikisani t'ot'ot'o, mimi kuko Sayuni ninaika dziwe ra musinzi, riro náritsagula, na rina tende muno, na yeyosi yendemukuluphira mut'u yiye, k'andaaibishwa."
60002007	Ndo yiye yetsagulwa ni Mulungu una tende muno kwenu mwimwi mumukuluphirao. Ela kwa at'u ots'omukuluphira, ni dza Maandiko ga Mulungu gaambavyo kukala, "Dziwe riro roremwa ni ajengi, vivi ndiro rodzokala dziwe ra tende muno."
60002008	Na Maandiko ga Mulungu manjine ganaamba, "Dziwe riro ndiro rondoakwaza at'u, na ndio mwamba ondoabit'a." At'u anakwala kwakukala, k'aakuluphira neno ra Mulungu, na vivyo ndivyo arivyopangirwa.
60002009	Ela mwimwi ajeso mu at'u otsagulwa ni Mulungu, mu makuhani atawalao, na mu at'u atakatifu a Mulungu. Yiye ndiye yemwiha muchilaa dzizani muchidza kwakwe mwangani ung'alao muno, na ndiye yemutsagula mwaambire at'u dzulu ya ubomuwe.
60002010	P'indi mwimwi mwákala k'amu at'u a Mulungu, ela vivi mu akwe. Na p'indi mwákala k'amonerwa mbazi, ela vivi munaonerwa mbazi.
60002011	Enehu a chijeso nimuhenzao, mwimwi phapha duniani musagala kwa chiwango tu, na chidzako mwende kwenu kwenye ko mulunguni. Ndo ninamuvoya muriche t'amaa zenu mbii, zirizo ndizo zipinganazo na roho zenu.
60002012	Mwimwi menenzi genu nagakale madzo ukati wosi ta mukalapho mu kati ya mataifa. Mataifa anaidima kumutsinzira kumwamba mu akosa, ela achona menenzi genu ni madzo, andakubali kukala k'amu akosa, na vivyo vindaahenda adze amulike Mulungu yo ts'iku ya ulamuli.
60002013	Mwimwi dziikeni ts'ini za ulongozi wowosi, maana, vivyo ndivyo Bwana amuhenzavyo muhende. Mogopheni mufalume na magavunae
60002014	oaika yiye kwa aalamule kutiywa akili at'u ahendao mai, na aalike at'u ahendao madzo.
60002015	Mulungu unahenza mwimwi muhende madzo, kwa ta o at'u ots'omanya njiraze akose cha kumutsinzirira.
60002016	Mwimwi sagalani chikonyesa mu at'u oikwa tsare. Elako, ts'oneni munaidima kuhenda mai kwa mu tsare. Mwimwi nimusagale chikonyesa mu at'u mumuhikiraohikirao Mulungu.
60002017	Ndo aishimeni at'u osi, ahenzeni ajeso anzienu. Mogopheni Mulungu, na mwishimeni mufalume.
60002018	Mwi agulwa ahumiki, dziikeni ts'ini za aguli enu, na mwaishime ukati wosi. Mwimwi hendani vivyo kwa aguli a chivyovyosi, ario ni adzo na ana mbazi, na ta kwa asiru nao.
60002019	Maana, mut'u achamula kuhenda mahenzo ga Mulungu na avumirire kushononeswa na k'akosere, Mulungu undamuhats'a mut'u yiye.
60002020	Mut'u ta akavumirira kutiywa akili, ela achikala wákosa, k'ahats'wa ni Mulungu. Ela avumiriraye kushononeswa na k'akosere, bee Mulungu undamuhats'a mut'u yiye.
60002021	Siswi ajeso, Mulungu wáhwiha kwa huvumirire kushononeswa na k'ahukosere, maana, ta ye Jeso K'irisito mwenye naye, wáshononeswa kwa dzulu yehu na achivumirira. Ndo siswi naswi hunahenzwa huvumirire shenene dza arivyovumirira yiye.
60002022	Yiye k'ahendere dambi, na k'alembere mut'u yeyosi.
60002023	Yiye Jeso ariphohakanwa, ye k'ahakanire mut'u, na ariphoshononeswa, ye k'aikire undu, ta its'iphokala ye wámukuluphira Mulungu, ariye ndiye alamulaye haki na hakiye.
60002024	Jeso K'irisito wáhwala madambi genu achigahenda gakwe, na achendaulagwa nago kwa kukot'wa misumari musalabani, kwa ta huriche kutawalwa ni dambi, na husagale vyo Mulungu ahuhenzavyo husagale. Yiye wáahulwa-ahulwa kwa mwimwi muphole.
60002025	Mwimwi mwákala munga dza magonzi godzoyaya, ela vivi mwáuya kwa Jeso K'irisito, ariye ndiye murisa amumanyiriraye, na amurindaye.
60003001	Mwi ache ohwalwa, mwimwi dziikeni ts'ini za alume enu, kwa ta o alume ario k'aadzangwe kogopha neno ra Mulungu, avuhiwe ni menenzi genu ta akuluphire Nguma Mbidzo.
60003002	Mwimwi muchikala na menenzi madzo na ishima, k'amundatsakula kwashuhudiya alume enu kwakukala, o alume enu andavuhiwa ni gago.
60003003	Mwimwi ts'iikeni mbere maneno ga kumuhenda moneke adzo kuku konze dza kusongwa misongo ya gali-gali, kuvala miyo ya dahabu na nguwo za gali.
60003004	Its'iphokala, udzo wenu unahenzwa wanze moyoni, ambapho nimukale na roho mbidzo na muvumirire. Udzo uu ndio ots'opuka, na ndio wonewao una tende ni Mulungu.
60003005	Uo ndio udzo okala na ache atakatifu pho p'indi, ario ámukuluphira Mulungu, na achidziika ts'ini za alume ao.
60003006	Sara ni mumwenga wa ao ache okala anamukuluphira Mulungu, na yiye wádziika ts'ini za mulumewe Burahimu ta achikala umwiha ts'aweye. Ndo mwimwi namwi, hendani madzo na muts'ogofyerwe ni ut'u wowosi, na phapho mundakala dza yiye Sara.
60003007	Mwi alume ohwala, mwimwi namwi sagalani na ache enu na kwamanya kukala, ao ts'i angumbau dza himwi. Aishimeni kwakukala, mwimwi na ao, mosi mundaphokera manoso ga uzima uphya wa kare na kare. Ndo gahendeni gago mwimwi alume, kwa ta mavoyo genu gats'izizwe.
60003008	Ajeso asena, gaga nimwandikirago vivi ga dzulu yenu mwimwi mosi. Mwimwi kalani na mwimo umwenga na moyo umwenga, ahenzeni ndugu zenu a chijeso, monerane mbazi, na mukale arumwengu.
60003009	Mut'u achimuhendera mai, ts'imuripheni mai. Mut'u achimulaphiza, ts'imulaphizeni ta mwi muvoyereni ahats'we ni Mulungu, maana, vivyo ndivyo muhenzwavyo muhende ni Mulungu, na kamare Mulungu wámulaga undamuhats'a.
60003010	Vivyo vinagwa sawa na Maandiko ga Mulungu gaambago, "Mut'u achihenza kusagala mazagazi ga raha na kukala na ukati udzo, lulimilwe, naluts'ilavye mai, na mulomowe, nauts'igombe maneno ga kulemba.
60003011	Naarichane na mai ahende madzo, naatsakule reri, na ahende aidimavyo ayipate.
60003012	Maana, matso ga Bwana, ganaaona o ahendao ga haki, na masikiroge, udzigahega kwa mavoyo gao, ela ahendao mai, Bwana udzialozera mongo."
60003013	Ndo ni ani yendaaza kumuhenda vii muchikala muna chadi cha kuhenza kuhenda madzo?
60003014	Elako, ta mukashononeswa vivyo kwa munahenda madzo, Mulungu undamunosa vivyo. Ndo muts'ogofyerwe, hebu muts'ibabaishwe ni mut'u yeyosi.
60003015	Chit'u ni kwamba tu, mwishimeni na mogopheni muno Jeso K'irisito, kwakukala, yiye ndiye Bwana wenu. Na ukati wosi, kalani kwete kumushuhudiya mut'u yeyosi yendemuuza kwadze munamukuluphira Jeso K'irisito.
60003016	Chisha, muchikala munamushuhudiya, mushuhudiyeni chip'ore na chiishima, na menenzi genu nagakale madzo. Ndo mwimwi hendani gago, na ao at'u amwifyao na kumwamba munahenda mai kwa mu anafunzi a Jeso K'irisito, andagwirwa ni haya enye.
60003017	Maana, mwimwi muchishononeswa kwa vivyo ndivyo Mulungu ahenzavyo, bee ni vidzo mushononeke kwa munahenda madzo, kuriko kushononeka kwa munahenda mai.
60003018	Mwimwi nimukale razi kushononeka kwa munahenda madzo, kwakukala, ta Jeso K'irisito ndiye yekala k'ahenda mai, ela yiye wádzilavya achifa kwa ativye adambi. Chicho chifoche chofa, ndiyo njira hicheye tu ya kusameherwa dambi zehu, na ta vivi wáhutsanganya na Mulungu. Yiye ariphoulagwa, wákala una mwiri wa chidamu ufao, ela Mulungu wámufufula na mwiri wa chiroho ots'ofa,
60003019	na achendasumurira udzumbe kwa roho zokala zifungwa na minyororo yots'otoka ko dzizani.
60003020	Roho zizo ni za at'u ario Mulungu wáavumirira amogophe, ela o k'aamogophere vivyo o ukati okala Nuhu unajenga safinaye. Na kati ya at'u osi okala a phapha duniani o ukati wa Nuhu, ni at'u anane hichiyao tu ophenya mo safinani, ndio ario átivywa kuchirira o muvo wa madzi okudza.
60003021	Na muvo wa madzi uo okudza, wákala ni mufano wa uu ubatizo, urio mutivywa kuchirira uo vivi. Uu ubatizo ts'i madzi ga koga mut'u atsuke mwiri, ela ni njira ya konyesa Mulungu unakutakasa moyoni kwa kukusamehe. Ndo mutivywa kuchirira uo kwa widimi wa kufufuka kulaa kuzimu kwa Jeso K'irisito, ariye
60003022	wáhwalwa achenda mulunguni, na kuko u mukono wa kulume wa Mulungu unatawala malaika osi, enye vyeo, na enye widimi.
60004001	Enehu a chijeso, chimwiri Jeso K'irisito wáturiswa muno. Ndo mwimwi namwi munahenzwa mukale razi kuturika dza vyo arivyoturika yiye na achikala u razi, kwakukala, muchiturika chimwiri, bee ni kukala k'amutawalwa ni dambi kahiri.
60004002	Na ndo ta vyo mucherivyo kusagala phapha duniani, mundahenda go huhenzwago huhende ni Mulungu, ela ts'i higo gahenzwago ni t'amaa mbii za chidamu.
60004003	Mwimwi pho p'indi mwáyaza ukati wenu unji kuhenda maneno gaahamirago ataifa, na vivi k'amuhenzwa mugauyire kamare gago. Mwimwi mwákala mu azembe na adiya, mwákala muchenda shuhulini za chidunia, kunwa dza ao na kuhenda makolo, na mwákala muchivoya milungu ya vinyago, ut'u urio k'auhenzwa.
60004004	Mataifa vivi adzangalala na anamwifya, kwakukala, k'amugahenda kahiri gago mai gokala muchigahenda phamwenga.
60004005	Ela andakudzamwambira enye Mulungu gao gosi gohenda, kwakukala, yiye ndiye mulamuli wa at'u ario moyo, na afadzi.
60004006	Gago ndigo gatumago ta Nguma Mbidzo yásumurirwa ta ofa, kwa ta roho zao zikale na uzima uphya vivyo kulaa kwa Mulungu, ta aripho o enye átiywa akili kwa kufa dza atiywavyo akili at'u osi.
60004007	Ajeso asena, ts'iku ya musindikizo wa urumwengu yi phephi. Ndo dzidiniseni kwa ta muts'ihende dambi, na mudzimanyirire kwa ta mwidime kwenderera kuvoya.
60004008	Ra halahala ririro nimurihende ni kwamba, henzanani na myoyo yenu yosi, maana, muchikala munahenzana, mundakala razi kusameheana madambi manji.
60004009	Piganani karibu mwenu midzini phots'o h'uh'u.
60004010	Mwimwi mwáhewa vipaji aina-aina ni Mulungu, na chila mumwenga naachihumiret'o kwahikirahikira anzie cho chipajiche chohewa ni Mulungu.
60004011	Yehewa chipaji cha kusumurira neno ra Mulungu, naasumurire riro neno ra Mulungu. Na yehewa chipaji cha kwahikirahikira ajeso, naahikehike na widimi ahewao ni Mulungu. Muchigahenda gago, Mulungu undalikwa kwenye chila neno kuchirira Jeso K'irisito, ariye undaenderera kukala na ubomu na widimi ta kare na kare. Amina.
60004012	Enehu a chijeso nimuhenzao, mwimwi vivi munaturika muno, na gago nagats'imwangalaze dza kwamba gákala k'agalolerwa kulairira.
60004013	Mwimwi ta hamirwani vivi murivyo munaturika dza vyoturika Jeso K'irisito, kwakukala, yiye achikala unauya mundaona mung'alowe, na phapho muhamirwe muno.
60004014	Baha mwimwi chikala at'u anamwifya kwa mu anafunzi a Jeso K'irisito, maana, Roho wa Mulungu ariye una widimi, u phamwenga namwi.
60004015	Mut'u achikala ni muulagi, ni mwivi, ni gerugeru hebu ni mut'u wa kuphenyerera maneno ga at'u, ni seti aturike. Ela mwimwi ajeso k'amuhenzwa muturike kwa mudzihenda dza gago.
60004016	Ajeso anahenzwa aturike kwa dzulu ya Jeso K'irisito na yendeturika kwa gago, naats'one waibu, ta ye naamulike Mulungu kwa ye ni mujeso.
60004017	Maana, ukati wa ulamuli wa Mulungu ufika, na Mulungu undaanza kwalamula o at'ue. Ndo chikala Mulungu ta undaanza kuhulamula siswi at'ue enye, munaona o at'u ots'okuluphira Ngumaye Mbidzo undaahendadze?
60004018	Gago ganagwa sawa na Maandiko ga Mulungu gaambago, "Achikala o at'u ahendao ga haki tu ko kutivywa kwao ni kwa gada, o adambi ots'omumanya Mulungu munaona andahendwadze?"
60004019	Bee, at'u aturikao kwa vivyo ndivyo Mulungu ahenzavyo, naamukuluphire Mulungu muumbi wao, ariye unakuluphirika kamare, na aenderere kuhenda madzo.
60005001	Vilongozi asena a makanisa, mimi ninagomba namwi dza chilongozi munziwenu wa kanisa, niriyeona na matso gangu mwenye Jeso vyoturiswa, na chisha niriye nindakala na o ubomu udzao. Mimi ninamuvoya mwimwi asena kukala,
60005002	mukale razi kwamanyirira at'u a Mulungu ario ts'ini zenu, kwakukala, vivyo ndivyo Mulungu ahenzavyo, ela muts'ihendegaramishwa. Kazi yiyo yihendeni kwa kudzilavira, ela ts'iyihendeni kwa chipherephere cha p'esa.
60005003	Mwimwi ts'idziikeni abomu a o at'u a Mulungu ario ts'ini zenu, ela kalani a mwanzo kuhenda go mwahenzago ahende.
60005004	Mwimwi hendani vivyo, na Jeso K'irisito ariye ndiye mumanyiriri mubomu wa siswi hosini, achiuya, mundakudzapata manoso mabomu gondokwenderera ta kare na kare.
60005005	Mwi atana namwi, mwimwi dziikeni ts'ini za vilongozi. Na mwanzo mwimwi ajeso mosi munahenzwa muhikiranehikirane chirumwengu, maana, Maandiko ga Mulungu ganaamba, "Mulungu unaapinga o at'u adziunulao, ela at'u arumwengu, unaahats'a."
60005006	Ndo dziikeni chirumwengu ts'ini za Mulungu mwenye widimi wa kumumanyirira na kumutivya, kwa ta adze amuhende mwishimike o ukati owika yiye uchifika.
60005007	Mwimwi murichireni Mulungu genu gosi gamuyugago, maana, yiye unamumanyirira.
60005008	Mwimwi dzimanyirireni na mukale matso, kwakukala, ye mudawa wenu Shetani unazunguluka kutsakula mut'u amuulage chiroho dza ts'imba ainzaye.
60005009	Ndo endererani kumukuluphira Mulungu jeri mumupinge ye Shetani, maana, munamanya kukala, ta o ajeso anzienu dunia yosi, niaturike na avumirire dza vyo muturikavyo mwimwi na munavumirira.
60005010	Mulungu kwa mbazize mwenye, wámwiha kwa mukale na ubomu dza o wakwe ta kare na kare, kuchirira Jeso K'irisito. Ndo vivi mwimwi munaturika kwa chiwango tu na chicho chichisira, Mulungu undamuhenda muts'ikose chochosi, amudinise, amup'e mukotse na amukomaze.
60005011	Mulungu naakale na widimi ta kare na kare. Amina.
60005012	Mimi nidzimugwira Silwano mwenehu wa chijeso akuluphirikaye aniandikire yiyi baruwa yangu kwa ufuti. Lengo rangu ni kumutiya moyo, na kumuhakikishira kukala, gago Mulungu undamuhendera, maana, unamuhenza jeri. Ndo endererani kugagwira jeri.
60005013	Ajeso anzienu ario kuku mudzi wa Babuloni, ario nao átsagulwa ni Mulungu, anamulamusa. Na mwanangu wa chiroho Mariko, unamulamusa naye.
60005014	Mwimwi namwi lamusanani kwa kupigana busu ra kuhenzana kuko. Kalani na reri mwimwi ajeso mosi.
61001001	Ni mimi Simoni P'etero, mugulwa muhumiki na muhumwa wa Jeso K'irisito niriye na widimi. Baruwa yiyi ninayandikira ajeso osi, ario ápata kuluphiro ra tende dza ro huriro naro siswi, kuchirira haki ya Jeso K'irisito, ariye ndiye Mulungu wehu na Mutivyi wehu.
61001002	Mulungu naakaze kumuhats'a muno, na aenderere kumuhenda musagale na reriye, maana, mwimwi enye munaumanya udzo wa ye Mulungu, na wa Bwana wehu Jeso K'irisito.
61001003	Mulungu kuchirira widimiwe, wáhup'a chila chit'u huricho nacho haja kwa husagale chijeso. Na hunaidima kusagala vivyo kwakukala, hunamumanya yiye yehwiha kwa ubomuwe na udzowe.
61001004	Mulungu kuchirira o widimiwe na udzowe, wáhulaga vilaganevye vibomu na vidzo muno kwa ta kuchirira vivyo, siswi hukale dza yiye, na hwidime kuricha t'amaa mbii zihendwazo ni ataifa phapha duniani.
61001005	Ndo kwakukala, mwimwi mwáhenderwa gago gosi godzogahadza pho dzulu, hendani vyenu vyosi mwidimavyo mone kukala, munaenderera kumukuluphira Mulungu, munasagala mazagazi ga kumuhamya Mulungu, munagamanya go muhenzwago ni Mulungu muhende,
61001006	munadzidinisa kwa ta muts'ihende dambi, munavumirira ta muturiswapho, munasagala chijeso,
61001007	munaaonera mbazi ajeso anzienu osi, na munaahenza at'u osi na myoyo yenu yosi.
61001008	Maneno gago muchigahenda, na muchenderera kugahenda jeri-jeri, gandamuhenda muts'ikale akaha, na muhende go muhenzwago ni Bwana wehu Jeso K'irisito muhende, kwa munaumanya udzowe.
61001009	Ela mujeso yets'egahenda gago, unga dza mut'u yets'ona, na wányala kukala, Mulungu wámusamehe dambize, na achimuhenda ats'ikale na ila yoyosi.
61001010	Ndo k'amona enehu a chijeso, hendani vyenu vyosi mwidimavyo muhende maneno gaonyesago kukala, Mulungu wámutsagula mukale at'ue jeri. Maana, muchihenda vivyo, k'amundauya nyuma,
61001011	na vivyo vindamuhenda mukaphokerwet'o ko kuriko Bwana wehu Jeso K'irisito, ariye ndiye Mutivyi, unatawala ta kare na kare.
61001012	Mimi ninamanya munagamanya kare gago malagizo godzomwandikira, na mudzidina kutuwa ujeri ofunzwa. Ela mino ninaenderera kumukumbikiza vivyo.
61001013	-
61001014	Mimi ninamanya ts'iku zangu za kusagala phapha duniani zi phephi na kusira, maana, Bwana wehu Jeso K'irisito wánifunulira. Ndo ninaona ni vidzo nimukumbikize-kumbikize gago vivi nicherivyo moyo.
61001015	Ndo mimi nindahenda vyangu vyosi niidimavyo ta nichifa nimusiyire ut'u ondokala uchimukumbikiza gago ukati wosi.
61001016	Ajeso asena, siswi ahumwa a Jeso K'irisito hurio na widimi, hwázona na matso gehu enye zo nguvu za chimulungu za ye Bwana Jeso. Ndo siswi huriphomufunza kukala, Bwana wehu Jeso K'irisito undauya na nguvu za chimulungu, k'ahukalire hunamutsuphira ngano.
61001017	Mulungu, ariye ndiye Abaye Jeso K'irisito wágomba maneno ga kumwishima, na aching'aza kukala una widimi ye Jeso, pho mung'alo uriphobiririka, na laka richisikirika richamba, "Yiye ni Mwanangu nimuhenzaye, na udzinihamira."
61001018	Maneno gago gáhendeka ko mulima utakatifu, na siswi hwárisikira ro laka rolaa mulunguni, kwakukala, hwákala hu phamwenga naye.
61001019	Go maneno gohendeka ko mulima utakatifu gáonyesa kukala, maneno gogombwa ni agomvi a Mulungu, bee gákala ni ga jeri. Ndo gatuweni gago maneno ga agomvi a Mulungu, nago gandamwaviza. Maana, gago vivi ganga dza taa rakaro dzizani ta p'eho za kucha, na phapho kombezi rindalaa rimumwirikire mwenu myoyoni.
61001020	Mwimwi renu ririro nimurimanye halahala ni kwamba, k'akuna mut'u aidimaye kusema maana, ya udzumbe wa agomvi a Mulungu urio Lagano ra Kare, phots'olongozwa ni Roho wa Mulungu.
61001021	Maana, o agomvi a Mulungu k'aasemere maneno gokala adzigatila ao enye, ela ágomba udzumbe wa Mulungu, chisha kwa kulongozwa ni Roho wa Mulungu.
61002001	Ajeso asena, p'indi kwákala kuna agomvi a Mulungu enye kati ya Ayahudi, ela kuchidzalairira hinyo a ulongo. Ndo mwimwi namwi ninamwambira mino kukala, mumo mwenu duuni namo mundakudzaphenya alimu a ulongo. Ao andafunza at'u mafunzo ga ulongo, na ga kuyaza chisiri-siri, na ta andarema aambe ts'i Bwana wao ye Jeso K'irisito yeativya ariche madambi gao.
61002002	Ndo ajeso anji andahenda gago maneno ga waibu gahendwago ni alimu a ulongo, na phapho aahende ataifa aifye Nguma Mbidzo.
61002003	Ao alimu a ulongo ana chidzitso, na andamufunza mafunzo ga ulongo kwa apate p'esa. Ela Mulungu wáavunga ulongo hangu p'indi, na achichiza kukala, undaahangamiza. Ndo Mulungu gago k'agarichire ta ye undaatiya akili dza vyoamba.
61002004	Siswi hunamanya kukala, kuna malaika ohenda dambi, na ao Mulungu k'aaonerere mbazi kamare, ta ye wáafunga na minyororo yots'otoka, achiaika dzizani atarize kulamulwa.
61002005	Hunamanya vivyo kukala, at'u pho p'indi ákala k'aamogopha Mulungu, na ao Mulungu k'aaonerere mbazi, ta ye wáreha muvo wa madzi, na uo uchidzaahosa osi okala k'aamogopha. Ukati uo wámutivya Nuhu na adamue afungahe tu bahi, kwakukala, ye Nuhu wákala unasumurira dzulu ya vyokala Mulungu unahenza at'u asagale.
61002006	Achina midzi ya Sodoma na Gomora nao k'aamogophere Mulungu, na ao Mulungu wáavunga ulongo, na achiaocha na midzi yao tsetsetse konyesa kukala, o at'u ots'omogopha undaatiya akili.
61002007	Ela Mulungu phapho wámutivya Lutu, kwakukala, wákala unahenda ga haki yiye. Lutu wákala achishononeswa ni go maneno ga waibu gokala gachihendwa ni o at'u ai a Sodoma.
61002008	Yiye Lutu yekala unahenda ga haki, wákala usagala mudzi uo okala at'u ni ai, na chila ts'iku wákala achishononeswa muno ni go mai gokala achigaona, na gokala achigasikira.
61002009	Ndo gago gosi ganaonyesa kukala, Bwana Mulungu una njiraye ya kwavulira ndaini at'u amogophao, na unayo vivyo ya kwafungira at'u ai atarize kutiywa akili ts'iku ya ulamuli.
61002010	Ndo vi lwazu kamare kukala, Mulungu undaatiya akili o at'u ahendao maneno gahenzwago ni t'amaa mbii za chimwiri, na kuphurya widimi wa Mulungu. Alimu a ulongo nao ni angumbau, na ana chimvute. Ao k'aaogopha malaika enye widimi, ta o kazi yao ni kwaifya tu.
61002011	Maneno gago anagahenda, ela ta o malaika abomu enye vyeo na widimi chisha, k'aashitaki kwa Mulungu na maneno ga kwaifya o malaika anjine ario ni ai.
61002012	Ela o alimu a ulongo anaifya chila chit'u chiricho k'aachimanya, dza nyama a weruni ario áikwa akale a kwinzwa, na kuulagwa kwa anahenda neno rorosi adzisikiraro kurihenda phots'olilikana. Ndo o alimu a ulongo nao andahangamizwa dza vyo nyama a weruni aulagwavyo,
61002013	na andaturiswa dza vyo aaturisavyo at'u anjine vivi. Ao anahenda maneno mai lwazu-lwazu, na vivyo enye anadzona a rahani. Na chisha, ao munarya nao shuhuli ya Bwana, ela ana waibu, na k'aamogopha Mulungu, maana, ao anahamirwa ni zo njira zao mbii amulemberazo.
61002014	Ao k'aaphisa muche, na nzala yao ya muche k'ayisira. Ao anaahenda ahende dambi o at'u ario chiroho ni atsanga. Ao a mbere kwa chidzitso, na andatiywa akili ni Mulungu.
61002015	Ao alimu a ulongo áricha kutuwa ujeri, na vivi ayaya, dza vyoyaya Balaamu mwanangwa wa Beori. Balaamu wákala u razi kuhenda dambi kwa apate p'esa.
61002016	Ela p'undawe wágomba dza mut'u achimugombera kwa yo dambiye yokala udziyihenda, na achimukanya ats'igauyire kahiri gago maneno gots'o tende.
61002017	Ao alimu a ulongo anga dza visima vyouma madzi, na anga dza maingu gaphepheswago ni vuto. Ela Mulungu wáchiza andakwendakala ko kut'u kwa dziza kali.
61002018	Ao anadziunula na maneno gots'oaviza mut'u, analongozwa ni t'amaa zao mbii za chimwiri kwahenda ahende dambi o ajeso ookoka dzuzi-dzuzi.
61002019	Ao alimu a ulongo anaamba k'aandatawalwa ni dambi o at'u ao aayazao, ela ta o enye acheri kutawalwa ni dambi, maana, mut'u utawalwa ni ut'u odzomushinda kuuricha.
61002020	At'u kutiya ta ariche kutawalwa ni dambi za dunia zirizo zinabananga, niamukuluphire Bwana wehu Jeso K'irisito, ariye ndiye Mutivyi. Ela auyirapho kuhenda dambi ta zikale zinaatawala kahiri, hali yao nikukala mbii muno kuchira pho mwanzo phokala k'aadzangwe kumukuluphira Jeso K'irisito.
61002021	At'u achifika dza phapho nikukala, ni baha kala k'aayimanyire kamare yo Nguma Mbidzo, yiriyo ndiyo yiaonyesayo at'u vyo ahenzwavyo ni Mulungu asagale, kuriko kuyimanya yo Nguma Mbidzo, na chidzako ariche kugatuwa go mafunzoge.
61002022	At'u a vivyo analengwa ni zizi t'adi mbiiri zambazo, "Diya rinarya maphaphikage." Na yo ya phiri yinaamba, "Nguluwe achogeswa, chidzako wendagalagala t'opheni."
61003001	Enehu a chijeso nimuhenzao, baruwa yiyi nimwandikirayo ni ya phiri, na mumu namo nidziheza kumukumbikiza-kumbikiza dzulu ya maneno murigo munagamanya kare dza vyohenda kwenye yo baruwa ya mwanzo, kwa ta mwidime kukala na maazo madzo.
61003002	Gangu nihenzago mugakumbikire ni garat'u maneno gogombwa p'indi ni agomvi a Mulungu atakatifu, na go mafunzo ga Bwana wehu Jeso K'irisito, ariye ndiye Mutivyi, hurigomufunza siswi ahumwae a widimi.
61003003	Rangu ra kwanza ririro ninahenza murimanye halahala ni kwamba, ts'iku za phephi na musindikizo wa urumwengu zichifika, kundakudzalairira at'u ario andakala anatawalwa ni t'amaa zao mbii, na ao andamuzomorera mwimwi ajeso
61003004	amwambe, "Samba wálaga undauya ye Jeso wenu! H'a u lwaphi vino? Bee k'andauya yiye kwakukala, ta akare ehu ásira kufa, na k'akudzangwe kugaluka ut'u, ta maneno gacheri dza vyo hangu mwanzo wa urumwengu."
61003005	At'u ao anaurema kasidi o ujeri wa kukala, pho p'indi Mulungu wáhendaamba, nakukale mbingu na dunia, na vivyo vichiumbika jeri. Na Mulungu yo dunia wáyihenda yilairire kulaa kwa madzi phogavya madzi gakale phat'uphe,
61003006	na Mulungu dunia yiyo wáyihosa na muvo wa go madzi vivyo.
61003007	Ndo yiyi dunia husagalayo vivi nayo, Mulungu wáhendaamba dza vivyo, na unayiikira kudzayihangamiza na moho yo ts'iku ya ulamuli, yiriyo at'u ots'omogopha Mulungu andahangamizwa.
61003008	Ndo muts'inyale enehu a chijeso nimuhenzao kukala, Bwana Mulungu k'atara ukati dza vyo hutaravyo siswi adamu. Maana, kwakwe ts'iku mwenga, yi sawa na myaka helufu mwenga (1,000), na myaka helufu mwenga (1,000), yi sawa na ts'iku mwenga.
61003009	Ndo Bwana Mulungu ts'i kwamba unachelewa kuchimiza garat'u gogalaga dza at'u anjine aazavyo, ela ni unamuvumirira mwimwi, kwa k'enzi mut'u yeyosi ahangamike. Yiye uhenza at'u osi atye, na amugalukire yiye.
61003010	Mwimwi manyani kukala, Bwana undauya ts'iku yiriyo at'u k'aamulolera dza mwivi, na ukati uo ko mbinguni kundaodoka muno, na kuhangamike. Vit'u vya ko mbinguni navyo vindahangamizwa na moho, na yiyi dunia na vyosi virivyo duniani, vindaphya na moho tsetsetse.
61003011	Bee enehu a chijeso, siswi hunamanyani kukala, urumwengu wosi undahangamizwa. Ndo mwimwi hendani garat'u muhenzwago ni Mulungu muhende ukati wosi,
61003012	vivi mutarizavyo yo ts'iku muyitamaniyo muno, yiriyo Mulungu undaulamula urumwengu. Ts'iku yiyo, ko dzulu mbinguni kundahangamizwa na moho, na vyo vit'u vya ko dzulu mbinguni navyo viphye.
61003013	Ela siswi ajeso, Mulungu wáhulaga kwendasagala urumwengu uphya, na vivi hunatariza kwenda kuko kuriko chila mut'u undamogopha Mulungu jeri.
61003014	Ndo mwimwi enehu a chijeso nimuhenzao, hendani vyenu vyosi mwidimavyo vivi mutarizavyo yo ts'iku yiriyo Mulungu undaulamula urumwengu, kwa ta ts'iku yiyo yichifika mwi mukale k'amuna dambi, hebu ila yoyosi, na phapho mukale na reri na Mulungu.
61003015	Na vivi arivyo Bwana unaavumirira at'u, munahenzwa mumanye kukala, yiye unahenda vivyo kwap'a ukati atiye. Ndugu yehu wa chijeso humuhenzaye P'aulo naye, wámwandikira vivyo dzulu ya neno riri kwa kulongozwa ni hekima yokala uhewa ni Mulungu.
61003016	P'aulo wágahadza maneno gago mo mwakwe baruwani, ela vifungu vinjine ni vikomu kuvyelewa. Ndo at'u ario k'aadzangwe kufunzwa, na k'aadzangwe kukomala chiroho, anayigaluza yo maana, ya vifungu vivyo, na anagaluza ta vifungu vinjine vya Maandiko ga Mulungu. Ndo at'u ao ahendao vivyo anadzitiya lana enye, na andakudzahangamizwa yo ts'iku ya ulamuli.
61003017	Ela mwimwi enehu a chijeso nimuhenzao, munagamanya kare gago. Ndo dzimanyirireni kwa ta ao at'u ahendao mai ats'idze akamuhenda namwi mukahenda mai, na phapho mukaricha kutuwa o ujeri muutuwao.
61003018	Mwimwi sagalani mazagazi garigo gandamuhenda mukaze kuwona udzo wa Jeso K'irisito, ariye ndiye Bwana na Mutivyi wehu, na mukaze kumumanya t'ot'ot'o. Nahwenderereni kumulika Jeso K'irisito ta kare na kare. Amina.
62001001	Neno wákalako hangu pho mwanzo. Siswi hwásikira manenoge, hwáhendamona na matso gehu enye, hwámulolat'o na hwámukumba. Siswi vivi hunasumurira dzulu ya ye Neno, ariye ndiye aap'aye at'u uzima, na husumuriravyo ni kukala,
62001002	ye Neno, ariye ndiye aap'aye at'u uzima, wálairira. Yiye aripholairira, siswi hwámona ta vivi hu mashaidige na hunamusumurira mwimwi kukala, hangu pho mwanzo, wákala u kwa Baba Mulungu. Yiye ndiye aap'aye at'u uzima uphya wa kare na kare, na wáhulairira.
62001003	Siswi hunamusumurira gogaona na gogasikira, kwa ta mwimwi na siswi, hosini hukale na umwenga na Baba Mulungu, na Mwanawe Jeso K'irisito.
62001004	Ndo siswi hunamwandikira gago kwa ta kuhamirwa kwehu, kukale kwa kamare.
62001005	Ajeso asena, siswi hwásikira udzumbe wa Mulungu, na uo ndio humwambirao vivi. Udzumbe wenye unaamba, Mulungu ni mwanga, na k'agwirana na dziza kamare.
62001006	Ndo siswi huchamba huna umwenga na Mulungu, ela hunahenda mahendo mai garigo ganga dziza, hukala hunalemba, na k'ahutuwa ujeri.
62001007	Ela huchisagala mwangani, dza vyo arivyo Mulungu ni mwanga, hukala huna umwenga siswi ajeso, na milatso ya Jeso Mwana wa Mulungu, yinahutakasa madambi gosi.
62001008	Siswi huchamba k'ahu adambi, hunadzilemba na k'ahuumanya o ujeri wa Mulungu.
62001009	Ela huchikubali hu adambi, na huchigasema go madambi gehu gogahenda, Mulungu undahusamehe, na ahuusire ui wosi, maana, yiye unakuluphirika, na unahenda ga haki.
62001010	Siswi huchamba k'ahudzangwe kuhenda dambi, hukala hunamuhenda Mulungu ni mulongo, na vivyo vinaonyesa k'ahukuluphira nenore.
62002001	Ajeso asena, mwimwi mu anangu a chiroho, na ninamuhenza. Ndo nidzimwandikira gago kwa ta muts'idze mukahenda dambi. Ela mut'u yeyosi achihenda dambi, huna mut'u mumwenga ahuvoyeraye kwa Baba Mulungu, kukala ahusamehe. Mut'u yiye ni Jeso K'irisito, ariye ni muhaki.
62002002	Na chisha, yiye Jeso K'irisito ndiye sadaka yiusayo madambi gehu, na ta ga at'u osi phapha duniani.
62002003	Ajeso asena, siswi kuhenda kanuni hunamumanya Mulungu, nihutuwe malagizoge.
62002004	Mut'u aambaye, "Mimi ninamumanya Mulungu," ela k'atuwa malagizoge, ni mulongo na unalemba.
62002005	Ela mut'u atuwaye neno ra Mulungu, ndiye ariye unamuhenza Mulungu na moyowe wosi jeri. Ndo siswi kuhenda kanuni hu mwakwe ndani, nihutuwe nenore.
62002006	Na yeyosi adzambaye u mwakwe ndani, niasagale dza vyo arivyosagala Jeso K'irisito.
62002007	Ajeso asena nimuhenzao, mimi vivi ninamwandikira lagizo, na riro ts'i kwamba ni jeni, ela ni rirat'u ra p'indi murirorimanya kwanzira yo ts'iku muriyokuluphira. Lagizo riro, ni o udzumbe wa Mulungu ousumurirwa.
62002008	Elako, riri nimwandikiraro rinaambwa ni iphya, na o ujeri wa kukala ni iphya, ung'azwa ni vyo arivyosagala Jeso K'irisito, na vyo musagalavyo mwimwi, kwakukala, ukati wa dziza wenda uchisira, na o mwanga wa jeri unaaka kare.
62002009	Mut'u yeyosi adzambaye u mwangani, ela udzimumena nduguye wa chijeso, bee ucheri dzizani.
62002010	Amuhenzaye nduguye wa chijeso, unasagala mwangani na kwa vivyo, k'ana chochosi chiidimacho kumuhenda agwe.
62002011	Ela yedzemumena nduguye wa chijeso, u dzizani na k'amanya endako, kwakukala, ro dziza ridzimuhosa matso.
62002012	Mwimwi anangu nimuhenzao, ninamwandikira kwakukala, dambi zenu zásamehewa kwa dzina ra Jeso K'irisito.
62002013	Ninamwandikira mwimwi ano baba odzokomala chiroho, kwakukala, munamumanya yekalako hangu pho mwanzo. Ninamwandikira mwimwi atumia mvuka, murio chiroho mucheri kukula, kwakukala, mwámurima ye Mui. Ninamwandikira mwimwi atana nimuhenzao, kwakukala, munamumanya Baba Mulungu.
62002014	Ninamwandikira mwimwi ano baba odzokomala chiroho, kwakukala, munamumanya yekalako hangu pho mwanzo. Ninamwandikira mwimwi atumia mvuka, murio chiroho mucheri kukula, kwakukala, mwimire kudina, mudziriika mwenu myoyoni neno ra Mulungu, na mwámurima ye Mui.
62002015	Ajeso asena, mwimwi ts'ing'akireni yiyi dunia mbii, hebu ut'u wowosi ui wa dunia. Mut'u ang'akiraye yiyi dunia mbii, k'aidima kukala na menzwa dza ya Baba Mulungu.
62002016	Maana, maneno gosi ga dunia mbii, dza t'amaa mbii za chidamu, kuts'aona cha mut'u, na kudziunula kwa at'u kwa miyo ariyo nayo, gago gosi k'agalaa kwa Baba Mulungu, ela ni ga yiyi dunia mbii.
62002017	Dunia mbii na miyoye yitamanikayo, yindakala na musindikizo. Ela mut'u ahendaye henzo ra Mulungu, chiroho undakala moyo ta kare na kare.
62002018	Anangu nimuhenzao, ukati wa musindikizo wa urumwengu, urio ndio ondokudza ye mudawa wa Jeso K'irisito dza murivyosikira, u phephi na kufika. Ela manyani kukala, ta vivi adawa anji a Jeso K'irisito ákudza kare, na vivyo vinaonyesa uo ukati u phephi na kufika.
62002019	At'u ao ákala achituwa-tuwa duu rehu ra ajeso, ela vivi álaa, maana, ákala ts'i ajeso. Kalapho ao ákala ni ajeso dza siswi, angari k'aalaire mwehu duuni. Ela vivi arivyolaa, anaonyesa osi ákala ts'i ajeso.
62002020	Ela mwimwi mwáudzazwa Roho wa Mulungu ni Jeso K'irisito ariye k'ana ila yoyosi, na mwimwi mosi munaumanya o ujeri.
62002021	Ndo mimi ninamwandikira kwakukala, munaumanya o ujeri na kwakukala, munamanya ulongo na ujeri k'augwirana, ela ts'i kwamba ninamwandikira kwa k'amumanya ujeri.
62002022	Ndo mulongo ni ani? Mulongo ni mut'u aremaye kukala, Jeso ndiye ye K'irisito. Mut'u ahendaye vivyo, ni mudawa wa Jeso K'irisito, na unarema kumukuluphira Baba Mulungu na Mwanawe.
62002023	Na aremaye kumukuluphira ye Mwana, k'aidima kuhenda umwenga na Abaye Mulungu. Ela amukuluphiraye ye Mwana, unamuphokera ta ye Abaye Mulungu naye.
62002024	Ajeso asena, mwimwi hakikishani munaenderera kugaika mwenu myoyoni garat'u gogasikira kwanzira yo ts'iku muriyokuluphira. Mwimwi hendani vivyo namwi mundaenderera kukala ndani mwa ye Mwana, na ndani mwa Abaye Mulungu,
62002025	na vivyo, mundakala na uzima uphya wa kare na kare muriolagwa ni ye Mwana.
62002026	Ajeso asena, mimi nidzimwandikira gago kumumanyisa dzulu ya o at'u ario anahenza kumuyaza.
62002027	Ela mwimwi mwáudzazwa Roho wa Mulungu ni ye Jeso K'irisito, na ye Roho unaenderera kukala mwenu ndani, na unamufunza dzulu ya maneno gosi. Kwa vivyo, k'amutakiya kufunzwa ni mut'u munjine. Dzulu ya vivyo, yiye Roho ni mujeri ts'i mulongo. Ndo endererani kukala ndani mwa Jeso K'irisito dza vyofunzwa ni ye Roho.
62002028	Anangu nimuhenzao, kutuwirizana na vivi maneno garivyo, mwimwi endererani kukala ndani mwa ye Jeso K'irisito, kwa ta achilairira yo ts'iku yondokala unauya, hukale k'ahu aoga naye, na phapho hwidime kwima mbereze.
62002029	Mwimwi munamanya kare kukala, Jeso K'irisito unahenda ga haki, na munamanya vivyo kukala, ahendaye ga haki, bee wávyalwa ni Mulungu.
62003001	Ajeso asena, siswi ajeso hwáhenzwa muno ni Abayehu Mulungu ta unahwiha anae, na hu anae jeri! Ela at'u a chidunia k'aamanya hu ana a Mulungu, kwakukala, k'aadzangwe kumumanya ye Abayehu.
62003002	Ajeso asena nimuhenzao, siswi vivi hu ana a Mulungu, ela k'ahudzangwe kuvimanyiswa vyo vyehu vyondokala o ukati udzao. Chehu humanyacho vivi ni kukala, Jeso K'irisito achikala unauya, hundamona vyondokala, na phapho siswi hundakala dza vyo ndokala yiye.
62003003	Ndo chila mut'u aloleraye kudzakala dza vyo ndokala yiye, unadzitakasa akale mutakatifu dza vyo arivyo yiye ni mutakatifu.
62003004	Ajeso asena, ninamuhenza mumanye kukala, mut'u ahendaye dambi unavunza shariya za Mulungu. Na mwanzo ta, dambi ni kuts'atuwa shariya za Mulungu.
62003005	Ela mwimwi munamanya kukala, Jeso K'irisito wákudza kwa ta ahuusire dambi zehu, na yiye k'ana dambi kamare.
62003006	Ndo kutuwana na gago, k'akuna mut'u akalaye unamukuluphira yiye, ela akenderera kuhenda dambi. Na k'akuna endereraye kuhenda dambi na kuno unamukuluphira, hebu unamumanya yiye.
62003007	Anangu nimuhenzao, muts'ikubali kuyazwa ni mut'u yeyosi. Mwimwi nimumanye kukala, ahendaye ga haki, ni muhaki dza Jeso K'irisito arivyo muhaki.
62003008	Ela endereraye kuhenda dambi ni wa Shetani, kwakukala, ye Shetani wáanza kuhenda dambi hangu pho mwanzo. Ndo Mwana wa Mulungu wákudzavunza zo kazi za ye Shetani.
62003009	K'akuna avyalwaye ni Mulungu, ela akenderera kuhenda dambi, maana, yo hali ya Mulungu yi mwakwe ndani, na k'aidima kwenderera kuhenda dambi, kwakukala, wávyalwa ni Mulungu.
62003010	Ndo tafauti ya ana a Mulungu na a Shetani yimanywa lwazu kwa gaga; ahendao ga haki na kwahenza ndugu zao a chijeso, ndio ana a Mulungu, ela ots'ohenda vivyo, ni a Shetani.
62003011	Ajeso asena, udzumbe ousikira kwanzira yo ts'iku muriyokuluphira ni uu; hunahenzwa huhenzaneni.
62003012	Siswi k'ahuhenzwa hukale dza Kaini, yephenywa ni ye Mui ta achimuulaga nduguye. Ndo kwadze wámuulaga nduguye? Yiye wámuulaga kwakukala, mahendoge gákala ni mai, ela go ga nduguye gákala ni ga haki.
62003013	Ndo muts'angalale enehu a chijeso, at'u a yiyi dunia mbii achimumena.
62003014	Siswi hunaahenza ndugu zehu a chijeso na kwa vivyo hunamanya kukala, hwákulaa ko chifoni cha chiroho, huchirehewa uzimani. Mut'u yeyosi yets'emuhenza nduguye wa chijeso, ucheri ko chifoni cha chiroho.
62003015	Mut'u yeyosi yedzemumena nduguye wa chijeso, ni muulagi, na dza mumanyavyo bee ni kukala, k'akuna muulagi ariye una uzima uphya wa kare na kare mwakwe ndani.
62003016	Jeso K'irisito wádzilavira kufa kwa dzulu yehu, na vivyo ndivyo virivyohwonyesa huhenzwavyo huhenzane jeri. Ndo siswi naswi, hunahenzwa hukale kwete ta kufa kwa dzulu ya ajeso anziehu.
62003017	Mujeso achikala ni tajiri wa chila chit'u, na amanye nduguye wa chijeso una haja na ut'u fulani, ela ye ats'imuuhuke, yiye bee ukala k'amwenzi Mulungu.
62003018	Bee k'amona anangu nimuhenzao, siswi hunahenzwa huhenzaneni jeri, na ta mahendo gehu nago gaonyese hunahenzana. Ela k'ahuhenzwa menzwa yehu, yikale ya mulomoni tu.
62003019	-
62003020	Ajeso asena, siswi humanya hunakuluphira kwa kuhenzana jeri, na kwa mahendo gehu nago, konyesa hunahenzana. Na chisha, vivyo ndivyo vihurizavyo myoyo yehu hukalapho hunavoya Mulungu na myoyo yehu yinahwamba hu akosa, kwakukala, Mulungu ni mubomu kuchira myoyo yehu, na unamanya chila chit'u.
62003021	Ajeso asena nimuhenzao, siswi myoyo yehu yichikala k'ayihwamba hu akosa, hunaidima kwima mbere za Mulungu phots'o woga,
62003022	na Mulungu akahup'a chochosi chondomuvoya, kwakukala, hunatuwa malagizoge, na hunahenda go gamuhamirago.
62003023	Lagizo hurirohewa ni Mulungu ni riri; kwamba humukuluphire Jeso K'irisito, na huhenzane dza Mwanawe arivyohulagiza.
62003024	Ndo atuwao malagizo ga Mulungu, anasagala ndani mwa Mulungu, na yiye naye unasagala mwao ndani. Na humanya Mulungu unasagala mwehu ndani kwa ye Rohowe yehup'a.
62004001	Ajeso asena nimuhenzao, phapha duniani vivi phana at'u anji adzambao ni agomvi a Mulungu. Ndo mut'u achidza kwenu, mulolenit'o mumanye kumba unalongozwa ni Roho wa Mulungu jeri, ela ts'ikuluphireni chila mut'u tuu.
62004002	Mut'u yeyosi ashuhudiyaye kukala, Jeso K'irisito wákudza dza mudamu phapha duniani, unalongozwa ni Roho wa Mulungu, na vivyo ndivyo hwidimavyo kumumanya mut'u alongozwaye ni Roho wa Mulungu jeri.
62004003	Ela mut'u yeyosi yets'eshuhudiya gago, k'alongozwa ni Roho wa Mulungu ta ulongozwa ni roho wa mudawa wa Jeso K'irisito. Mwimwi mwásikira kukala, kundakudza mudawa wa Jeso K'irisito, na bee vivi manyani kukala, wákudza kare phapha duniani.
62004004	Anangu nimuhenzao, mwimwi mwa Mulungu, na kwa vivyo, mwáarima ao adzambao ni agomvi a Mulungu. Maana, ye Roho wa Mulungu ariye mwenu ndani, una widimi muno kuchira Shetani, ariye ndiye mutawali wa yiyi dunia mbii.
62004005	Ao adzambao ni agomvi a Mulungu, ni a yiyi dunia mbii, na kwa vivyo agomba maneno ga chidunia, na o atuwao maneno gao, ni o at'u a yiyi dunia mbii vivyo.
62004006	Ela siswi hwa Mulungu, na yeyosi amumanyaye Mulungu, unatuwa gehu. Ela yeyosi ariye ts'i wa Mulungu, k'atuwa gehu. Ndo vivyo ndivyo hwidimavyo kumanya tafauti ya mut'u alongozwaye ni Roho wa Mulungu wa jeri, na alongozwaye ni roho wa ulongo.
62004007	Ajeso asena nimuhenzao, siswi nahwenderereni kuhenzana, kwakukala, menzwa yilaa kwa Mulungu. Mut'u yeyosi ahenzaye anzie, wávyalwa ni Mulungu, na unamumanya ye Mulungu.
62004008	Ela yeyosi yets'ehenza anzie, k'amumanya Mulungu, maana, Mulungu ndiye mwenye menzwa ya jeri.
62004009	Mulungu wáhwonyesa una menzwa ya jeri, kwa kumuhuma Mwanawe wa hicheye phapha duniani, kwa adze ahup'e uzima uphya wa kare na kare.
62004010	Ndo menzwa ya jeri hunayona phapha; yiye wáhuhenza ta achimuhuma Mwanawe achidzakala sadaka ya kuhuusira madambi gehu, ela ts'i kwamba siswi hwákala hunamuhenza.
62004011	Ndo k'amona ajeso asena nimuhenzao, kwahivira Mulungu wáhuhenza muno vivyo, siswi naswi hunahenzwa huhenzaneni.
62004012	K'akuna mut'u yemona Mulungu kamare, ela siswi huchihenzanani, vivyo vindaonyesa Mulungu unasagala mwehu ndani, na siswi hundaahenza anziehu dza vyo Mulungu aahenzavyo at'u.
62004013	Siswi hunamanya hunasagala mwakwe ndani, na yiye naye unasagala mwehu ndani, kwakukala, wáhup'a Rohowe.
62004014	Baba Mulungu wámuhuma Mwanawe ta siswi huchimona, na vivi hunaenderera kwashuhudiya at'u kukala, yiye wáhumwa adze akale Mutivyi wa at'u a dunia.
62004015	Mut'u yeyosi ashuhudiyaye kukala, Jeso K'irisito ni Mwana wa Mulungu, Mulungu unasagala mwakwe ndani, na yiye naye unasagala ndani mwa Mulungu.
62004016	Ndo siswi hunamanya na hunakuluphira kukala, Mulungu unahuhenza jeri. Mulungu ndiye mwenye menzwa ya jeri. Ndo yeyosi ahenzaye na aendereraye kuhenza Mulungu na anzie, unasagala ndani mwa Mulungu, na Mulungu naye unasagala mwakwe ndani.
62004017	Na vivi ndivyo vihuhendavyo huhenzaneni dza vyo Mulungu ahenzavyo at'u, kwa ta yo ts'iku yiriyo Mulungu undahulamula yichifika, hudze hwime mbereze phots'o woga. Na siswi hundaima mbere za Mulungu phots'o woga, kwakukala, vyo vyehu husagalavyo phapha duniani, vinga dza vyo arivyosagala Jeso K'irisito.
62004018	Mut'u amuhenzaye Mulungu na anzie jeri, ts'i moga na Mulungu, kwakukala, kuhenzana kwa jeri dza vyo arivyo Mulungu unaahenza at'u, kunausa woga. Kutiywa akili ndiko kumuhendako mut'u akale moga. Ndo moga k'adzangwe kuhenda menzwa ya jeri.
62004019	Siswi hunamuhenza Mulungu na at'u, kwakukala, Mulungu ndiye yeanza kuhuhenza.
62004020	Mut'u achamba, "Ninamuhenza Mulungu," ela udzimumena nduguye wa chijeso, unalemba. Maana, yeyosi yets'emuhenza nduguye wa chijeso ariye ta unamona, k'aidima kumuhenza Mulungu ariye ta k'adzangwe kumona.
62004021	Mulungu wáhup'a lagizo ra kukala, amuhenzaye Mulungu, niamuhenze ta nduguye wa chijeso naye.
62005001	Ajeso asena, mut'u yeyosi akuluphiraye kukala, Jeso ndiye ye K'irisito, wávyalwa ni Mulungu. Na yeyosi amuhenzaye Baba Mulungu, unaahenza ta o anae nao.
62005002	Siswi kudzimanya hunaahenza ana a Mulungu, nihumuhenze ye Mulungu, na hutuwe malagizoge.
62005003	Siswi huchituwa malagizo ga Mulungu, hukala hunaonyesa hunamuhenza Mulungu. Na malagizo ga Mulungu k'agahushinda kutuwa.
62005004	Maana, yeyosi ariye ni mwana wa Mulungu, una widimi wa kugarima maneno ga yiyi dunia mbii. Siswi hwágarima ga dunia kuchirira kuluphiro rehu.
62005005	Ndo mut'u aidimaye kugarima ga yiyi dunia mbii, ni yuyat'u akuluphiraye kukala, Jeso K'irisito ni Mwana wa Mulungu.
62005006	Yiye Jeso K'irisito wákudza phapha duniani kuchirira madzi, na milatso. Yiye k'adzire kuchirira madzi hicheye, ela wákudza kuchirira madzi na milatso. Maneno gago ni ga jeri, kwakukala, ta ye Roho wa Mulungu naye unashuhudiya kukala ni ga jeri, na bee ni mujeri.
62005007	Ndo kuna vit'u vihahu vihumanyisavyo gago.
62005008	Navyo ni, ye Roho wa Mulungu, go madzi, na yo milatso, na vivyo vyosi vinaamba gago ni ga jeri.
62005009	At'u ashuhudiyapho, hunakubali ushuda wao ni wa jeri. Ela ushuda ulaviwao ni Mulungu, nihuukubalini muno ni wa jeri kuchira wa at'u, kwakukala, ni ushuda wa Mulungu oulavya dzulu ya Mwanawe.
62005010	Ndo mut'u yeyosi akuluphiraye Mwana wa Mulungu, unaenderera kuukubali o ushuda olaviwa ni Mulungu. Ela yets'ekuluphira, unamuhenda kukala Mulungu ni mulongo, kwakukala, k'aukuluphira ushuda olaviwa ni Mulungu dzulu ya Mwanawe.
62005011	Ushuda olaviwa ni Mulungu ni uu; Mulungu wáhup'a uzima uphya wa kare na kare, na uzima uo ulaa kwa ye Mwanawe.
62005012	Ndo ariye una umwenga na ye Mwana, una uzima uphya wa kare na kare. Ela yets'ena umwenga na ye Mwana wa Mulungu, k'ana uo uzima uphya wa kare na kare.
62005013	Ajeso asena mukuluphirao Mwana wa Mulungu, mimi ninamwandikira gaga gosi kwa ta mukale na kanuni kukala, muna uzima uphya wa kare na kare.
62005014	Siswi k'ahu aoga na Mulungu, maana, huna kanuni kukala, chochosi chondomuvoya kutuwirizana na mahenzoge, unaphokera mavoyo gehu.
62005015	Na kwahivira hunamanya gehu gosi humuvoyago unagaphokera, hunamanya vivyo kukala, gehu gosi humuvoyago unahuchimizira.
62005016	Mut'u achimona nduguye wa chijeso unahenda dambi yiriyo k'ayimuhenda afe chiroho, naamuvoyere, na Mulungu undaenderera kumup'a uzima. Mimi nidzamba vivyo kuhadza at'u ario anahenda dambi yiriyo k'ayiahenda afe chiroho. Maana, kuna dambi yiriyo mut'u achiyihenda, yinamuulaga chiroho, na mimi ts'i kwamba nidzamba mut'u achihenda dambi yiyo, avoyerwe.
62005017	Chila kosa rihendwaro ni mut'u ni dambi, ela kuna makosa manjine garigo k'agamuhenda mut'u afe chiroho.
62005018	Siswi hunamanya kukala, mut'u yeyosi yevyalwa ni Mulungu, k'aenderera kuhenda dambi, maana, ye Mwana wa Mulungu mwenye unamurinda, na kwa vivyo, ye Mui k'amukumba.
62005019	Siswi ajeso hunamanya kukala, hu ana a Mulungu, elako, dunia yosi yinatawalwa ni ye Mui.
62005020	Siswi hunamanya vivyo kukala, ye Mwana wa Mulungu wákudza, na yiye wáhufunza kwa ta humumanye ye Mulungu wa jeri. Ndo siswi, hu ndani mwa yiye Mulungu wa jeri, na mwa Mwanawe Jeso K'irisito naye. Jeso K'irisito ni Mulungu wa jeri, na ndiye ye aap'aye at'u uzima uphya wa kare na kare.
62005021	Bee k'amona anangu a chijeso nimuhenzao, muts'idzilavye kwa ut'u wowosi urio unaidima kuhwala nafasi ya Mulungu mo mwenu myoyoni.
63001001	Ni mimi Johana, chilongozi wa chijeso. Ninakwandikira uwe mayo yetsagulwa, na anao. At'u mwimwi ninamuhenza jeri, na ta ts'i mimi hichiyangu ye amuhenzaye, ela ta ni at'u osi amanyao ujeri.
63001002	Siswi hunamuhenza jeri, kwakukala, neno ra Mulungu, ri mwehu myoyoni, na rindakwenderera kukala mumo ta kare na kare.
63001003	Baba Mulungu na Mwanawe Jeso K'irisito, andahuhats'a, andahwonera mbazi, na ahuhende husagale na reri yao, siswi hurio hunaumanya o ujeri, na hunahenzanani.
63001004	Mayo, mimi náhamirwa muno niriphomanya kukala, anao anjine anatuwa ujeri dza vyo hurivyolagizwani ni Baba Mulungu.
63001005	Mimi vivi mayo nikuhenzaye, ninakwandikira lagizo kukuvoya kukala, huhenzaneni siswi ajeso hosini. Lagizo riri ts'i kwamba ni jeni, ela ni rirat'u ra p'indi urirorimanya kwanzira yo ts'iku uriyokuluphira.
63001006	Na konyesa hunahenzanani, nihusagaleni mazagazi gehu gosi huchikala hunatuwa malagizo ga Mulungu. Uwe lagizo rorisikira kwanzira yo ts'iku uriyokuluphira ni riri ra kukala, husagaleni mazagazi ga kuhenzana.
63001007	Ajeso asena, phapha duniani phazumbuka alembi anji, ario k'aakuluphira kukala, Jeso K'irisito wákudza duniani dza mudamu. Mut'u yeyosi yets'ekuluphira gago, ni ye mulembi, na ni mudawa wa Jeso K'irisito.
63001008	Ndo mwimwi dzimanyirireni, kwa mupate manoso genu kamili. Ela muts'iphohenda vivyo, mundagakosa murigogabagalikira.
63001009	Mut'u yeyosi yets'enderera kutuwiriza mafunzo ga Jeso K'irisito t'ot'ot'o, ela ye unaonjeza na gakwe, k'ana umwenga na Mulungu. Ela yeyosi aendereraye kugatuwiriza t'ot'ot'o, una umwenga na Baba Mulungu, na ye Mwanawe Jeso K'irisito.
63001010	Mut'u achidza kwenu kanisani, ela mumumanye k'ana wa mafunzo ga Jeso, ts'imuhenzezeni kuhubiri.
63001011	Mut'u yeyosi amuhenzezaye kuhubiri mut'u wa vivyo, yiye naye ni mui dza yiye.
63001012	Mimi nina manji nihenzago nimwambire, ela gago ts'enzi kugaandika baruwani. Mimi ninaaza kudza ko kwenu, nidze nigombe namwi mimi mwenye mwiri, kwa ta huhamirweni tsetsetse.
63001013	Ajeso anzienu otsagulwa, anamulamusa.
64001001	Ni mimi Johana, chilongozi wa chijeso. Ninakwandikira uwe musena wangu Gayo nikuhenzaye, na bee ninakuhenza jeri.
64001002	Musena wangu nikuhenzaye, mimi ninakuvoyera ukale muzima, na manenogo gosi gaenderere t'ot'ot'o, dza vyo wendereravyo t'ot'ot'o chiroho.
64001003	Mimi musena wangu náhamirwa muno, enehu a chijeso anjine ariphokudza na achisema kukala, wádzilavira kumuhikirahikira Mulungu, na unaenderera kutuwa ujeri.
64001004	Mimi náhamirwa muno niriphosikira vivyo, kwakukala, k'akuna ut'u unihamirao muno dza kusikira kukala, anangu a chiroho anatuwa ujeri.
64001005	Musena wangu nikuhenzaye, uwe una-aaviza ndugu zehu a chijeso na haja zao chikukuluphirika, ta ukakala k'wamanya.
64001006	Ao ákudza-aambira akuluphiri dzulu ya vyoaaviza na nyemi. Ndo achikala anauka kwako, a-aavize na charo chao kwa njira yiriyo yindamuhamira Mulungu, na vivyo bee undakala unahenda t'ot'ot'o.
64001007	At'u ao, áuka kwao kwa akahende kazi ya Jeso K'irisito, na ao bee, k'aaphokerere gokala ana haja nago kulaa kwa at'u ario ts'i akuluphiri.
64001008	Ndo siswi ajeso, hunahenzwa hwaavizeni at'u dza ao, kwa ta naswi hutiye mukono kazi yao ya kufunza ujeri.
64001009	Mwimwi akuluphiri a kuko, námwandikira baruwa. Ela ninamanya kukala, Diyot'erefe, ariye unadzihenda ndiye chilongozi wenu, k'andagatuwa gogaandika.
64001010	Ndo mimi nichidza ko kwenu, nindakudzagasema go gakwe ahendago. Yiye unahuhadza na mai siswi. Na ts'i gago hicheye, ela k'aapiga karibu ndugu zehu a chijeso, na anzie ahenzao, achamba anaapiga karibu, ye unaakahaza, na kwatenga.
64001011	Bee k'ona musena wangu nikuhenzaye, uwe tuwa mufano wa at'u ahendao madzo, ela uts'ituwe mufano wa at'u ahendao mai. Mut'u yeyosi ahendaye madzo, ni wa Mulungu. Ela yeyosi ahendaye mai, k'amumanya Mulungu.
64001012	Yuyu Demetiriyo yendekurehera baruwa yiyi, unalikwa ni chila mut'u kwa unahenda madzo, na chisha vyo atuwavyo ujeri navyo, vinaonyesa. Siswi naswi hunamulika vivyo, na uwe unamanya kukala, gehu hugombago ni ga jeri.
64001013	Mimi nina manji nihenzago nikwambire, ela gago ts'enzi kugaandika baruwani.
64001014	Mimi ninaaza kudza kwako sambi, na phapho nindakudzagomba nawe mimi mwenye mwiri.
64001015	Ninakuvoyera ukale na reri. Asena ehu kuku anakulamusa. Nilamusira asena ehu ario kuko kwa dzina ra Jeso K'irisito.
65001001	Ni mimi Juda muhendikazi wa Jeso K'irisito, na ni nduguye Jakobo. Ninamwandikira mwimwi oihiwa ni Baba Mulungu mukale at'ue. Yiye unamuhenza, na Jeso K'irisito ndiye mumanyiriri wenu.
65001002	Ninamuvoyera mukaze kukala na mbazi, musagale na reri, na muhenzane muno.
65001003	Enehu a chijeso nimuhenzao, maneno godzokala nichigaaza muno, bee ni kumwandikira dzulu ya wokofu wehu hosini, ela vivi ninaona kuna uhalahala wa kumwandikira dzulu ya ut'u unjine. Mimi vivi ninamwandikira kumukalata mwenderere kubagalikira muno ujeri muukuluphirao, urio Mulungu wáap'a at'ue lumwenga tu, na vivyo vinatosha ts'iku zosi.
65001004	Mimi nidzona baha nihende vivyo, maana, at'u ots'omogopha Mulungu áphenya mwenu duuni chisiri-siri, na vivi anagaluza mafunzo dzulu ya mbazi za Mulungu kwa ta azinge. Na anarema kumukuluphira Jeso K'irisito, ariye yiye hicheye ndiye Bwana wehu mwenye widimi ots'osika. At'u ao ndio ahadzwao ni Maandiko ga Mulungu kukala, ni akosa, na andatiywa akili.
65001005	Ajeso asena, gaga nimwandikirago vivi ninamanya kukala munagamanya kare, ela ninahenza nimukumbikize vivyo. Ra kwanza ni kwamba, p'indi Bwana Mulungu wáativya Aiziraeli kulaa its'i ya Misiri, ela chidzakoche achidzaaulaga osi arat'u okala k'aamukuluphira.
65001006	Ra phiri ni kwamba, malaika oricha kutuwa wa kuhenda kazi zao zokala áhewa ni Mulungu, na achichimbira mulunguni, Mulungu ao nao wáaika dzizani, na achiafunga na minyororo yots'ovuguka, atarize kulamulwa ts'iku ya musindikizo wa urumwengu.
65001007	Ra hahu ni kwamba, achina Sodoma, Gomora na midzi ya phephi-phephi na yiyo nao, k'aamogophere Mulungu dza o malaika, ta o átuwa wa kuzinga, na kuhendana ache chinyume cha vyopangwa ni Mulungu. Na ao nao Mulungu wáatiya akili kwa kwahangamiza na moho, kwa akale mufano kwa chila mut'u kukala, adambi andakwendatsuphwa mohoni ta kare na kare.
65001008	Ndo ao at'u ophenya mwenu duuni, andatiywa akili dza ao. Ao anatuwa maneno agalohago k'omani, ta anahumira miiri yao chinyume, anaphurya widimi wa Mulungu, na kwaifya malaika a dzulu.
65001009	Maneno gago anagahenda, ela ta ye Mikaeli, ariye ndiye malaika mubomu, chisha k'agahendere. Yiye ariphokala unaheha na Shetani dzulu ya ni ani yekala niaphale lufu lwa Musa, Mikaeli k'asubutire kumwamba ni mulongo, hebu kumwifya ye Shetani, its'iphokala ye wámwamba, "Bwana Mulungu, undakona!"
65001010	Ela ano anaifya chila chit'u chiricho k'aachimanya, na anadzihendera rorosi adzisikiraro kurihenda dza anyama, na gago bee ndigo gondoricha Mulungu aahangamize.
65001011	Ndo ao bee andamanya enye, kwakukala, anahenda makosa dza Kaini. Na anahenda makosa dza Balaamu kwa chipherephere cha p'esa. Chisha, anamupinga Mulungu dza Kora vyohenda, na andahangamizwa dza yiye vyohangamizwa.
65001012	At'u ao munarya nao shuhuli ya Bwana, ela k'aamogopha Mulungu ta anga dza kwamba ni mara-mara ga uchafu, na adzimanya ao enye tu. Ao k'aana aokolaro ta anga dza maingu gots'oreha mvula ta kaziye nikuphepheswa ni vuto. Ao chiroho áfa kamare dza mihi yots'ovyala t'ude ta ukatiwe wa kuvyala, na kwa vivyo, nikung'olwa na miziye.
65001013	Maneno gao ga waibu agahendago, ga lwazu dza fulo ra maimbi mabomu ga baharini. Ao anga dza nyenyezi zenendazo, ela Mulungu wáaikira andakwendakala ko kut'u kwa dziza kali ta kare na kare.
65001014	Mugomvi wa Mulungu Henoki, ariye chivyaziche ni cha fungahe huchanza kutara na cha Adamu, wáamba vivi chimbere dzulu ya at'u ao, "Bwana undakudza na mahelufu na mahelufu ga malaikae atakatifu,
65001015	adze alamule at'u osi, na aatiye akili osi amupingao Mulungu. Yiye undaatiya akili kwa go gao mai gosi gogahenda ga kumupinga Mulungu, na aatiye akili adambi kwa go gao mai gosi gomwifyira Mulungu."
65001016	At'u ao ni ah'uh'u ukati wosi, na kwalaumu anjine, alongozwa ni t'amaa zao mbii, anadziunula na go gao ahendago, na achilika at'u anjine, anaalika tu kwa apate ut'u.
65001017	Enehu a chijeso nimuhenzao, ninahenza nimukumbikize garat'u goambirwa p'indi ni ahumwa a widimi a Bwana wehu Jeso K'irisito kukala gandalairira.
65001018	Ao ákala achimwamba, "Ts'iku za phephi na musindikizo wa urumwengu zichifika, kundalairira at'u ondoaifya ajeso. Ao andakala analongozwa ni zo t'amaa zao mbii zimupingazo Mulungu."
65001019	At'u ao ndio arehao mugavikano, k'aa chiroho, na alongozwa ni t'amaa zao mbii tu.
65001020	Ela k'amona mwi enehu a chijeso nimuhenzao, humirani uo ujeri utakatifu muukuluphirao mujengane, mukaze kukomala chiroho. Na voyani kwa kulongozwa ni Roho wa Mulungu,
65001021	na muts'ivunze menzwa ya Mulungu vivi mutarizavyo Bwana wehu Jeso K'irisito adze amup'e uzima uphya wa kare na kare kwa mbazize mwenye.
65001022	Aonereni mbazi at'u ario a chiwogawoga.
65001023	Anjine ativyeni ats'endetsuphwa mohoni ta kare na kare, na ta anjine aonereni mbazi. Ela dzimanyirireni muts'idze mukabanangwa ni t'amaa zao za chimwiri.
65001024	Nahumulikeni Mulungu, ariye una widimi wa kuhuhenda huts'iuye nyuma, na kuhureha mbereze na kuno huna raha, na k'ahuna ila yoyosi.
65001025	Nahumulikeni kwakukala, yiye ndiye Mulungu wa jeri hicheye, na Mutivyi wehu yehutivya kuchirira Bwana wehu Jeso K'irisito. Nahumulikeni, kwakukala, yiye ni mubomu, una mukotse na widimi okala nao hangu p'indi, na undakwenderera nao vivyo ta kare na kare! Amina.
66001001	Mulungu wámung'azira maneno Jeso K'irisito, kwa ta naye aang'azire ahendikazie maneno garigo ni seti gahendeke sambi. Jeso K'irisito wámuhuma malaikawe kwa muhendikaziwe Johana, achendamung'azira maneno gago.
66001002	Johana naye wáandika gosi gogaona. Maneno goonewa ni Johana ni udzumbe kulaa kwa Mulungu, na ujeri ong'azwa ni Jeso K'irisito.
66001003	Ndo baha, mut'u aasomeraye at'u udzumbe uu urio u dzulu ya maneno gahendekago vivi, na gondokudzahendeka zo ts'iku zidzazo. Na baha o at'u ausirikisao na kuutuwa vyo wambavyo, kwakukala, ukati u phephi na kufika, urio maneno gaga gosi gandalairira.
66001004	-
66001005	Ni mimi Johana, ninamuphirikira mwajo mwimwi ajeso a makanisa mafungahe ga jimbo ra Asiya. Mulungu ariye vivi u moyo, yekala moyo hangu p'indi na ariye undakala moyo ta zo ts'iku zidzazo, roho afungahe ario mbere za chihi cha utawali cha Mulungu na Jeso K'irisito, naamuhats'e, na amuhende musagale na reri yao. Jeso ndiye mut'u akuluphirikaye kwa kung'aza maneno ga Mulungu, ndiye yeanza kufufulwa kulaa kuzimu, na ndiye mutawali wa afalume a dunia. Jeso K'irisito unahuhenza, na ndiye yehuusira madambi gehu kuchirira milatsoye yomwagika.
66001006	Ndo yiye wáhuhenda hutawale phamwenga naye dza makuhani amuhikiraohikirao ye Abaye Mulungu. Ndo nahumulikeni, na naakale na widimi ta kare na kare yiye Jeso! Amina.
66001007	Mwimwi manyani kukala, Jeso undakudza na maingu sambi, na undaonewa ni chila mut'u ta arat'u omuulaga kwa kumukot'a misumari musalabani. Na at'u a viryomo vyosi phapha duniani, andarira na kudzuta kwa gohenderwa yiye. Maneno gaga, bee gandahendeka jeri! Amina.
66001008	Bwana Mulungu unaamba, "Mimi ndimi wa mwanzo, na vit'u vyosi vindakala na musindikizo ta nisale mimi. Mimi vivi ni moyo, na nákala ni moyo hangu p'indi, na nindakala moyo ta zo ts'iku zidzazo. Mimi ndimi Mwenyezi Mulungu."
66001009	Ajeso asena, mimi Johana ni ndugu yenu wa chijeso. Na mimi dza mujeso, ninashononeswa dza vyo mushononeswavyo mwimwi, ninatariza Ufalume wa Jeso udzao, dza vyo mwimwi muutarizavyo, na Jeso unaniidimisa kuvumirira riki, dza vyo amwidimisavyo mwimwi. Mimi náphirikwa chisiwa cha P'atimo kwakukala, nákala nidzisumurira neno ra Mulungu, na nákala nidzishuhudiya dzulu ya Jeso.
66001010	Jumapili mwenga, nákala nidziudzalwa ni Roho wa Mulungu, na chisha nichisikira sauti bomu dza ya gunda.
66001011	Sauti yiyo yánamba vivi, "Andika chitabuni dzulu ya gaga ugaonago, na chitabu chicho uchiphirike kwa makanisa mafungahe garigo midzi ya Efeso, Simurina, P'arigamoni, Tiyatira, Saride, Filadelifiya na Laodikiya."
66001012	Phapho mimi nichigaluka kwa nimone yekala unagomba nami, na niriphogaluka, náona vidude vya dahabu vifungahe, vya kwikira mataa.
66001013	Na kati-kati ya vyo vidude vya kwikira mataa, phákala phaimire ye Mut'u yelaa dzulu, na wákala uvala valo ire ta rifika nyayoni, na udzagala chibao cha dahabu phakwe chilagani.
66001014	Nyereze zákala ni nyeruphe tsetsetse dza pamba na barafu, na matsoge gákala ganabiririka dza moho.
66001015	Nyayoze zákala zinametameta dza chuma chodzotiywa mohoni na kubandwa, na lakare rákala rinavuma dza madzi manji gajerago maweni.
66001016	Mukonowe wa kulume wákala ugwiririra nyenyezi fungahe, na mwakwe mulomoni muchilaa upanga wa kurya muno. Usowe wákala unang'ala dza dzuwa richikala ni kali.
66001017	Niriphomona, nádzibit'a mbereze na nichihurira ta nichikala dza kwamba nidzefa. Ela yiye achinikumba na mukonowe wa kulume na achamba, "Uts'ogophe. Mimi ndimi wa mwanzo, na vit'u vyosi vindakala na musindikizo ta nisale mimi.
66001018	Mimi ndimi mwenye uzima. Mimi nákala nidzefa, ela vivi ni moyo ta kare na kare! Vivi mimi nina widimi dzulu ya chifo, na dzulu ya kuzimu.
66001019	Uwe vivi andika dzulu ya gaga ugaonago, gaga gahendekago vivi kare, na gondohendeka zo ts'iku zidzazo.
66001020	Ut'u urio k'aumanywa, na unaimanishwa ni zizi nyenyezi fungahe uzonazo nidzizigwiririra mukono wangu wa kurya, na vivi vidude vifungahe vya dahabu vya kwikira mataa ni kwamba: Zizi nyenyezi fungahe zinaimirira malaika amanyirirao go makanisa mafungahe, na vyo vidude vifungahe vya kwikira mataa vinaimirira go makanisa mafungahe genye."
66002001	Yiye wáenderera kugomba achamba, "Mwandikire baruwa ye malaika aimiriraye kanisa ra mudzi wa Efeso. Yiye mwambe vivi, 'Uu ni udzumbe ulaao kwa mimi yedzegwiririra nyenyezi fungahe mukono wangu wa kulume, na ninenenda kati-kati ya vyo vidude vifungahe vya dahabu vya kwikira mataa.
66002002	Mimi ninagamanya go genu gosi gohenda, jisi murivyohenda kazi na chadi, na jisi murivyovumirira shenene. Mimi ninamanya vivyo kukala, k'amutsukulana na at'u ai, mwáapembelela o adzambao ni ahumwa a Jeso a widimi ela ts'i ahumwa, na mwáamanya ni alongo.
66002003	Mwimwi mudziturika kwa dzulu yangu, ela mwi munavumirira jeri, na k'amudzangwe kufa moyo.
66002004	Ela ta vivyo, muna ut'u urio unaninung'unisa. Ut'u wenye ni kwamba, pharat'u munaanza kokoka mwákala munanihenza jeri, ela vivi k'amu hivyo.
66002005	Lilikanani ta mwimwi enye dzulu ya vyokala munanihenza, na vyo murivyo vivi. Bee atyani mwimwi, na muhende garat'u gokala muchigahenda pharat'u munaanza kokoka. Ela muts'iphotya, mimi nindakudza ko kwenu, nidze nichiuse phat'uphe cho chidude chenu cha kwikira taa.
66002006	Ela ta vivyo, muna ut'u urio unanihenda nimulike. Ut'u wenye ni kwamba, mwimwi k'amugaenzi dza mimi go maneno gohendwa ni anafunzi a Anikolai.
66002007	Musikizi naagasikire gaga maneno mwambirwago ni Roho wa Mulungu mwimwi ajeso. At'u ondorima nguvu za Shetani, nindaachiza akale na haki ya kurya t'ude za muhi ulavyao uzima, urio uphandwa mundani kwa Mulungu.' "
66002008	Chisha yiye wánamba vivi, "Mwandikire baruwa ye malaika aimiriraye kanisa ra mudzi wa Simurina. Yiye mwambe vivi, 'Uu ni udzumbe ulaao kwa mimi niriye ndimi wa mwanzo, na vit'u vyosi vindakala na musindikizo ta nisale mimi niriye náfa, ela nichifufuka kulaa kuzimu.
66002009	Mimi ninayimanya yo shenene mupatayo na jisi murivyo achiya, elako, chiroho mu matajiri. Na ninagamanya vivyo go mai mwambwago ni o at'u adzambao ni Ayahudi, ela ts'i Ayahudi ta ni at'u amwabuduo Shetani.
66002010	Ndo muts'izogophe zo ndai zirizo zindamupata vivi sambi. Mwimwi manyani kukala, Shetani undaahenda anjine enu afungwe na aturiswe ts'iku kumi, kwa muhezwe kumba munamukuluphira Mulungu jeri. Ndo mwimwi muts'iriche kunikuluphira ta mukakala mutsuma kuulagwa kwa kuko, nami nindamup'a uzima dza manoso.
66002011	Musikizi naagasikire gaga maneno mwambirwago ni Roho wa Mulungu mwimwi ajeso. At'u ondorima nguvu za Shetani, k'aandatsuphwa mohoni ta kare na kare yo ts'iku ya musindikizo.' "
66002012	Dzulu ya kanisa ra mudzi wa P'arigamoni, yiye wánamba vivi, "Mwandikire baruwa ye malaika aimiriraye kanisa ra P'arigamoni. Yiye mwambe vivi, 'Uu ni udzumbe ulaao kwa mimi mwenye upanga wa kurya.
66002013	Mimi ninamanya kukala, munasagala mudzi utawalwao ni Shetani, ela munaenderera kunikuluphira mimi. Uo mudzi wenu ndio usagalwao ni Shetani, na ta Anitipa yekala ni mut'u akuluphirikaye kukala unashuhudiya dzulu yangu, wáulagwa phapho. Ela mwimwi k'amurichire kunikuluphira vivyo.
66002014	Ela ta vivyo, muna ut'u uchache urio unaninung'unisa. Ut'u wenye ni kwamba, kuna anjine ko kwenu ario agwiririra kutuwa mafunzo ga Balaamu, ariye ndiyemufunza Balaki jisi ya kwahenda Aiziraeli ahende dambi, kwa kwalembalemba arye vyakurya vyodzolavirwa milungu ya vinyago, na azinge.
66002015	Na chisha, kuna anjine vivyo ko kwenu, ario agwiririra kutuwa mafunzo ga anafunzi a Anikolai.
66002016	Bee, atyani mwimwi. Ela muts'iphotya, mimi nindakudza sambi yenye kuko kwenu, nidze nihehe nao na upanga ulaao mwangu mulomoni ao.
66002017	Musikizi naagasikire gaga maneno mwambirwago ni Roho wa Mulungu mwimwi ajeso. At'u ondorima nguvu za Shetani, nindaap'a chirat'u chakurya cha mana chiricho cháfitswa, na niap'e dziwe dzeruphe ririro ráandikwa dzina iphya. Dzina riro k'akuna arimanyaye, ta rindamanywa ni ondohewa ro dziwe.' "
66002018	Dzulu ya kanisa ra mudzi wa Tiyatira, yiye wánamba vivi, "Mwandikire baruwa ye malaika aimiriraye kanisa ra Tiyatira umwambe vivi, 'Uu ni udzumbe ulaao kwa mimi Mwana wa Mulungu, niriye matso gangu ganabiririka dza moho, na nyayo zangu zinametameta dza chuma chodzotiywa mohoni.
66002019	Mimi ninagamanya go genu gosi gohenda, jisi muhenzanavyo, jisi munikuluphiravyo jeri, na jisi mwavizanavyo, jisi muvumiriravyo riki, na jisi muhendavyo manji muno vivi kuchira pharat'u phokala munaanza kokoka.
66002020	Ela ta vivyo, muna ut'u urio unaninung'unisa. Ut'u wenye ni kwamba, mwimwi munamuhenzeza kufunza at'u angu yuyat'u muchet'u Jezebeli, adzambaye unasema udzumbe wa Mulungu, na k'ana higo. Yiye unaahenda at'u angu ahende dambi na gago mafunzoge, kwa kwalembalemba azinge, na arye vyakurya vyodzolavirwa milungu ya vinyago.
66002021	Mimi yiye námup'a ukati wa kukala atye, ela k'enzi kutya akaricha dambiye ya uzinzi.
66002022	Bee naamanye yiye kukala, nindamutiya akili kwa kumugwiza ukongo, na ao azingao na yiye nao, nindaagwiza ukongo ubomu vivyo achikala k'aandatya, akaricha kuzinga naye.
66002023	Na o anae nindaaulaga, na phapho ndipho ajeso osi andamanya kukala, mimi ninamanya garigo myoyoni mwa at'u, na maazo gao. Na chila mumwenga wenu, nindamuhenda apate chakwe awiryacho kutuwirizana na gakwe gogahenda.
66002024	Ela ta vivyo, kuna anjine kuko mudzi wa Tiyatira, ario k'aagatuwa gago mafunzo ga ulongo ga ye Jezebeli. Na kwa vivyo, k'aagamanya go gaambwago ni maneno ga ndani ga tende ga Shetani. Ndo ao mino ts'indaap'a malagizo manjine,
66002025	ela nenderere kugwiririra kinyi go malagizo goap'a kare ta nidze.
66002026	-
66002028	At'u ondorima nguvu za Shetani na kuhenda malagizo gangu ta ts'iku ya musindikizo wa urumwengu, nindaap'a widimi dza ohewa mimi ni Baba Mulungu. Na nindaap'a widimi dzulu ya at'u phapha urumwenguni, aatawale na widimi na aavunze vipande-vipande dza nyungu ya mitsanga, na chisha nindaap'a kombezi.
66002029	Musikizi naagasikire gaga maneno mwambirwago ni Roho wa Mulungu mwimwi ajeso.' "
66003001	Dzulu ya kanisa ra mudzi wa Saride, yiye wánamba vivi, "Mwandikire baruwa ye malaika aimiriraye kanisa ra Saride. Yiye mwambe vivi, 'Uu ndio udzumbe ulaao kwa yedzegwiririra roho afungahe a Mulungu, na zo nyenyezi fungahe. Mimi ninagamanya go genu gosi gogahenda. Munaoneka dza kwamba mu azima, ela mimi ninamanya kukala chiroho mwáfa.
66003002	Mwimwi go mahendo genu muhendago nidzigaona kukala, k'agadzangwe kufika hipho pha kumuhamira Mulungu tsetsetse. Ndo vivi lamukani, na muwonjeze o mukotse murio nao uts'idze ukasira kamare.
66003003	Mwimwi galilikaneni garat'u murigofunzwa na muchigaphokera. Gago gatuweni, na atyani. Ela muts'ipholamuka, mimi nindakudza ukati urio mundakala k'amunilolera dza mwivi. Na kwa vivyo, k'amundamanya mimi nindakudza kwenu ukati wani.
66003004	Ela ta vivyo, kuna ajeso achache kuko mudzi wa Saride ario árindira ujeso wao, na ao andakudzavala mavalo meruphe aenende nami, kwakukala, andakala anawirya.
66003005	At'u ondorima nguvu za Shetani, andavala mavalo meruphe dza ao, na mimi ts'indagafuta go madzina gao ko kwenye chitabu cha uzima. Mino changu chondohenda ni kukala, ao nindaakubali mbere za Baba Mulungu na malaika kukala, ni anafunzi angu.
66003006	Musikizi naagasikire gaga maneno mwambirwago ni Roho wa Mulungu mwimwi ajeso.' "
66003007	Dzulu ya kanisa ra mudzi wa Filadelifiya, yiye wánamba vivi, "Mwandikire baruwa ye malaika aimiriraye kanisa ra Filadelifiya. Yiye mwambe vivi, 'Uu ndio udzumbe ulaao kwa ye ariye ni mutakatifu na ni mujeri, ariye ndiye yedzegwiririra funguwo za Daudi. Yiye phakwe avugulapho, k'akuna aidimaye kuphafunga, na phakwe afungapho, k'akuna aidimaye kuphavugula.
66003008	Mimi ninagamanya go genu gosi gogahenda. Mimi ninamanya kukala, mukotse wenu ni uchache, ela mwi munatuwa mafunzo gangu vivyo, na munaenderera kukala anafunzi angu a kukuluphirika. Ndo mino vivi, nidzimuvugulira muyango, na k'akuna aidimaye kuusindika.
66003009	Mwimwi manyani kukala, ao at'u adzambao ni Ayahudi na analemba ts'i Ayahudi, ni at'u amwabuduo Shetani, na bee ao nindakudzaahenda amit'e mavindi mbere zenu, na osi amanye kukala, mwimwi ninamuhenza.
66003010	Mwimwi mino, nindamuchiza salama o ukati wa ndai udzao urumwenguni, kudzaheza at'u osi phapha urumwenguni, maana, mwátuwa lagizo rangu ra kuvumirira shenene.
66003011	Mimi nindakudza sambi. Kwa vivyo, endererani kugwiririra kinyi go malagizo gomup'a, kwa ta muts'idze mukaphokwa manoso genu ga ushindi ni mut'u.
66003012	At'u ondorima nguvu za Shetani, nindaahenda akale milongohi ya nyumba ya Mulungu, na andakala mumo kwenda. Na chisha, ninda-aandika dzina ra Mulungu wangu, dzina ra mudzi wa Mulungu wangu urio ni Jerusalemu mbiphya, urio undalaa mulunguni kwa Mulungu wangu udze phapha duniani, na niaandike dzina rangu iphya.
66003013	Musikizi naagasikire gaga maneno mwambirwago ni Roho wa Mulungu mwimwi ajeso.' "
66003014	Na dzulu ya kanisa ra mudzi wa Laodikiya, yiye wánamba vivi, "Mwandikire baruwa ye malaika aimiriraye kanisa ra Laodikiya. Yiye mwambe vivi, 'Uu ndio udzumbe ulaao kwa ye ariye ni Amina, na ni shaidi wa jeri akuluphirikaye, na vyumbe vyosi vya Mulungu vyáumbwa kuchirira yiye.
66003015	Mimi ninagamanya go genu gosi gogahenda. Mwimwi mu ajeso a luvuguluvugu. Bee ninamwambira mino, ni baha mukale moho kamare, hebu p'eho kamare!
66003016	Ndo kwahivira mwimwi mu ajeso a luvuguluvugu, moho k'amu moho, na p'eho k'amu p'eho, ni phephi na kumulats'a mulae mwangu mulomoni.
66003017	Mwimwi muchigomba munaamba, "Siswi hu matajiri, huna chila chit'u, kwa vivyo, k'ahuna hutsakulacho." Ela k'amumanya vyo murivyo mu agayi, ta munawirya mugwizirwe mbazi! Mwimwi mu achiya, k'amona na k'amuna nguwo.
66003018	Bee ninamwambira kukala, nzoni kwangu mugule dahabu yenye, mukale matajiri. Na nzoni mugule mavalo meruphe muvale, muzize waibu wenu. Na nzoni mugule dawa za matso mutiye matso genu mupate kona.
66003019	Mimi nigombera na kwaambira makosa gao at'u niahenzao. Kwa vivyo, kalani na chadi cha kunituwa, na mutye.
66003020	Mwimwi manyani kukala, ni muyangoni ninapiga hodi. Na yeyosi yendesikira laka rangu na avugule muyango, nindaphenya mwakwe nyumbani hurye hosi.
66003021	At'u ondorima nguvu za Shetani, nindaachiza asagale nami phangu chihini cha utawali, hutawale hosini dza mimi vyorima nguvu za Shetani na nichichizwa kusagala na Baba Mulungu phakwe chihini cha utawali ta vino, hunatawala hosi.
66003022	Musikizi naagasikire gaga maneno mwambirwago ni Roho wa Mulungu mwimwi ajeso.' "
66004001	Niriphomala kona ro ono ra kwanza, náona ono ra phiri, na phapho náona u lwazu o muyango wa kuphenyera mulunguni. Na sauti dza ya gunda yokala nidziyisikira urat'u ukati wa ro ono ra kwanza, nichiyisikira kahiri yinanamba, "Nzo phano nikonyese maneno gondohendeka zo ts'iku zidzazo."
66004002	Ndo mimi nichitserererwa ni Roho wa Mulungu phapho kare, na nichona chihi cha utawali ko mulunguni chisagalirwa ni mut'u.
66004003	Ye mut'u yekala usegere phapho wákala unametameta dza mawe ga samani ga rangi ya chanichitsi, na ga rangi ya k'undu. Na cho chihi cha utawali chákala chizungulukwa ni chisichi chokala, china rangi ya chanichitsi ya kumetameta.
66004004	Chisha, cho chihi cha utawali chákala chizungulukwa kahiri ni vihi vinjine vya utawali, mirongo miiri na vine (24), na atumia mirongo miiri na ane (24), ákala asegere mo vihini. Ao ákala avala mavalo meruphe, na ákala ana viremba vya dahabu mwao vitswani.
66004005	Phapho, ko chihi cha utawali kuchimeta, chikwakwara chichipiga, na nichisikira k'ululu kulaa kuko vivyo. Mbere za cho chihi cha utawali, phákala phanaaka mikalanga mifungahe, na yiyo ni o roho afungahe a Mulungu.
66004006	Na pho mbere ya cho chihi cha utawali vivyo, phákala phana ut'u dza bahari ya vilolo, yokala yinametameta dza barafu. Pho kati-kati, phákala phana chirat'u chihi cha utawali chizungulukwa ni vyumbe vine vyokala vi moyo, na miiri yao yákala yi gagaga matso, mbere na mongoni.
66004007	Cho chumbe cha kwanza chákala chinga ts'imba. Cha phiri chákala chinga nzao ya ng'ombe. Cha hahu chákala chinga dza mudamu, na chumbe cha ne chákala chinga dza phanga riburukaro.
66004008	Vivyo vyumbe vine vyokala vi moyo, chila chimwenga chákala china makwapha mahandahu, miiri yao yákala yi gagaga matso ta vikwaphani. Na vyákala visinda dii, na vichesa choo kwamba, "Bwana Mwenyezi Mulungu ni mutakatifu, ni mutakatifu na bee, ni mutakatifu. Yiye wákala u moyo hangu p'indi, vivi u moyo na undakala moyo ta zo ts'iku zidzazo."
66004009	Na vivyo vyumbe vine vyokala vi moyo vyákala vichamba vinamulika, kumwabudu yekala usegere cho chihi cha utawali, ariye u moyo ta kare na kare,
66004010	arat'u atumia mirongo miiri na ane (24) ákala anamit'a mavindi mbere za yuyat'u yekala usegere chihi cha utawali ariye u moyo ta kare na kare amwabudu. Na chisha, ákala achiika viremba vyao mbere za cho chihi cha utawali na akaimba vivi,
66004011	"Uwe Bwana wehu na Mulungu wehu, unawirya kulikwa, kwishimiwa na kukala na widimi, maana, uwe wáumba vit'u vyosi virivyoko, na vivyo wávihenda vikaleko kwa henzoro."
66005001	Chisha, mimi náona makodza ga maneno ga Mulungu golingwa, gagwiririrwa mukono wa kurya ni yekala usagalira cho chihi cha utawali. Makodza gago gákala gadzandikwa kosi-kosi, na gákala gapambiswa na vipambiso vya mihuri vifungahe.
66005002	Na nichona malaika wa widimi, yeuza kwa laka ra dzulu achamba, "Ni ani ariye unawirya kugandula vino vipambiso, afunule gano makodza ga maneno ga Mulungu golingwa?"
66005003	Ela k'akuna yeyosi kulaa mulunguni, kulaa duniani hebu kulaa kuzimu, ariye wákala unawirya kufunula go makodza, na kusoma gokala gadzandikwa mumo.
66005004	Ndo mimi phapho nichirira muno, kwahivira phákala k'aphapatikanire ta mumwenga yekala unawirya kufunula go makodza golingwa na kusoma gokala gadzandikwa mumo.
66005005	Chidzako mumwenga wa arat'u atumia achinamba, "Uts'irire. Uwe manya kukala, ye mut'u aihiwaye ts'imba wa mbari ya Juda, ariye ni ye mut'u wa mudzungu wa Daudi, wáarima adawae. Na kwa vivyo, unaidima kuvigandula vyo vipambiso vifungahe, na akagafunula go makodza golingwa."
66005006	Na chisha, náona Mwanagonzi wimire pharat'u kati-kati phokala phana chirat'u chihi cha utawali, uzungulukwa ni virat'u vyumbe vine vyokala vi moyo, na arat'u atumia. Ye Mwanagonzi wákala unga dza kwamba ulaa kuulagwani, na wákala una p'embe fungahe, na matso mafungahe garigo ni arat'u roho a fungahe a Mulungu, ario Mulungu wáahuma urumwenguni kosi.
66005007	Ndo yiye Mwanagonzi wákwendagahwala garat'u makodza golingwa kulaa urat'u mukono wa kurya wa yuyat'u yekala usegere cho chihi cha utawali.
66005008	Na yiye ariphogahwala garat'u makodza golingwa, virat'u vyumbe vine vyokala vi moyo, na arat'u atumia mirongo miiri na ane (24), ágwa mbere za ye Mwanagonzi. Chila mumwenga wao wákala ugwiririra ngephephe na vibakuli vya dahabu vyokala vi tele ubani urio, ni mavoyo ga at'u a Mulungu.
66005009	Na ao ámwimbira wira uphya ye Mwanagonzi okala unaamba, "Uwe unawirya kugahwala go makodza golingwa, na kugandula vyo vipambisovye. Maana, uwe wáulagwa, na at'u kulaa chila chiryomo wáagula na milatsoyo, achikala at'u a Mulungu.
66005010	Ao wáahenda akale dza makuhani amuhikirehikire Mulungu wehu, na andatawala phapha duniani."
66005011	Ndo nichilola kahiri, na nichisikira laka ra mahelufu na mamiliyoni ga malaika. Ao ákala azunguluka cho chihi cha utawali, vyo vyumbe vine virivyo moyo, na o atumia.
66005012	O malaika ákala anaimba k'ululu kwamba, "Mwanagonzi yeulagwa unawirya kupata widimi, utajiri, hekima na mukotse, na unawirya kwishimiwa, kuhewa nguma na kulikwa!"
66005013	Na chisha, nichisikira vyumbe vyosi vya mbinguni, vya duniani, vya kuzimu na vya baharini, vyumbe vyosi vya urumwenguni vinaimba vivi, "Naalikwe, aishimiwe, ahewe nguma na widimi ta kare na kare ye asagalaye cho chihi cha utawali, na ye Mwanagonzi."
66005014	Virat'u vyumbe vine virivyo moyo, vichivumikiza vichamba, " Amina!" Na arat'u atumia achigwa phots'i achimwabudu Mulungu na ye Mwanagonzi.
66006001	Mimi námulolera ye Mwanagonzi vyokala unagandula cho chipambiso cha kwanza kati ya virat'u vifungahe, na nichisikira chumbe chimwenga chiricho moyo kati ya virat'u vine chichiiha kwa laka ra dzulu dza kupiga kwa chikwakwara chichamba, "Nzo!"
66006002	Phapho nichilola mino, na nichona farasi mweruphe pho mbere zangu. Mut'u yekala udzimupanda unamuphirika, wákala ugwiririra uha na achihewa chiremba. Yiye wákala ni mushindi na achilaa konze, kwa ta akaze kushinda.
66006003	Mwanagonzi ariphogandula cho chipambiso cha phiri, chumbe cha phiri chiricho moyo náchisikira chinaiha chichamba, "Nzo!"
66006004	Phapho phachilairira farasi munjine yekala u k'undu. Mut'u yekala udzimupanda unamuphirika, achihewa widimi wa kuusa reri phapha duniani kwa at'u aulagane, na achihewa upanga ubomu.
66006005	Mwanagonzi ariphogandula cho chipambiso cha hahu, chumbe cha hahu chiricho moyo náchisikira chinaiha chichamba, "Nzo!" Phapho nichilola mino, na nichona farasi mwiru pho mbere zangu! Mut'u yekala udzimupanda unamuphirika, wákala ugwiririra p'ishi mbiiri mwakwe mikononi.
66006006	Chidzako nichisikira sauti yolaa kati ya virat'u vyumbe vine virivyo moyo yichamba, "P'esa ziriphwazo mut'u kwa usinda dii kuhenda kazi, zindakala zichigula p'ishi mwenga ya nganu tu. Na p'esa ziriphwazo mut'u kwa usinda dii kuhenda kazi vivyo, zindakala zichigula p'ishi t'ahu za mere tu. Ndo uts'ibanange mafuha na divai."
66006007	Mwanagonzi ariphogandula chipambiso cha ne, chumbe cha ne chiricho moyo náchisikira chinaiha chichamba, "Nzo!"
66006008	Phapho nichilola mino, na nichona farasi wa ivuivu pho mbere zangu. Mut'u yekala udzimupanda unamuphirika, wákala unaihiwa Chifo, na kuzimu kwákala ku nyumaze kunamutuwa. Ao achihewa widimi wa kukala aulage robo ya at'u phapha duniani kuchirira viha, nzala, makongo na nyama asiru a weruni.
66006009	Mwanagonzi ariphogandula chipambiso cha tsano, náona roho za at'u okala adziulagwa kwa kusumurira neno ra Mulungu na kwashuhudiya at'u, zi ts'ini ya chijaja cha kufukizira ubani.
66006010	Roho zizo zágomba kwa laka ra dzulu zichamba, "Bwana Mwenyezi, uriye u mutakatifu na unakuluphirika, undaalamula rini na watiye akili ano at'u a duniani ohuulaga?"
66006011	Phapho zo roho zichihewa valo dzeruphe chila mwenga, na zichambwa zoye kwa chiwango vichache, zitarize yichimire hesabu ya roho za ajeso anziao okala andaulagwa dza ao, ario nao ákala anamuhikirahikira Mulungu.
66006012	Mwanagonzi ariphogandula chipambiso cha t'andahu, its'i yásumba muno. Dzuwa richiricha kwaka kuchikala dziza gigigi dza gushe, mwezi uchikala k'undu dododo dza milatso,
66006013	na nyenyezi zichigwa phots'i kulaa mbinguni, dza t'ude k'omu za mutini zigwavyo uchikala utukuswa ni vuto.
66006014	Ko mbinguni kuchilingwa dza kuch'i na kuchiyaya, na chila mulima na chisiwa vichiuswa mut'u mwao mokala.
66006015	Chidzako afalume a its'i, vilongozi na shikari abomu a viha, matajiri na at'u abomu-abomu na at'u anjine osi, kala agulwa ahumiki hebu ario tsare, achidzifitsa p'anga za mawe na ts'ini za mawe garigo milimani.
66006016	Chisha, ao achiyamba yo myamba ya mawe na milima, "Hufinik'ireni huzame ye mut'u asegereye cho chihi cha utawali, na chitai cha ye Mwanagonzi.
66006017	Maana, ts'iku yao ya kuhubit'ira chitai chao yifika, na k'akuna yendetiya."
66007001	Niriphomala kona ono ra phiri, náona malaika ane, chila mumwenga wimire p'embe ya dunia, uziza vuto kulaa yo p'embe aimireyo, kwa ta ro vuto rits'idze rikapiga duniani, baharini hebu muhi wowosi.
66007002	Chisha, nichona malaika munjine ulaa mulairo wa dzuwa unadza na mola wa Mulungu ariye moyo. Ndo yiye achiaiha kwa laka ra dzulu arat'u malaika ane okala Mulungu udziap'a widimi wa kubananga dunia, na bahari.
66007003	Chisha ye malaika achamba, "Muts'ibanange dunia, bahari hebu mihi ta humale kwatiya myola viranguni o ahendikazi a Mulungu wehu."
66007004	Chidzako nichambirwa hesabu ya at'u okala atiywa mola wa Mulungu mwao viranguni. Nao osi ákala ni helufu gana mwenga mirongo mine na ane (144,000), kulaa mbari zosi kumi na mbiiri za Aiziraeli.
66007005	Kulaa chila mbari, at'u otiywa mola wa Mulungu ni at'u helufu kumi na mbiiri (12,000). Mbari zenye ni ya Juda, ya Rubini, ya Gadi,
66007006	ya Asheri, ya Nafutali, ya Manase,
66007007	ya Simoni, ya Lawi, ya Isakari,
66007008	ya Zabuloni, ya Jesefu na ya Benjameni.
66007009	Gariphochira gago, náona duu ra at'u anji okala ta k'aatarika. Ao ákala ni at'u a viryomo vyosi vya chila its'i, na ákala aimire mbere za cho chihi cha utawali na mbere za ye Mwanagonzi. Chisha ákala avala mavalo meruphe, na ágwiririra makalala na
66007010	kuno anapiga k'ululu kwamba, "Mulungu wehu asegereye chihi cha utawali, na ye Mwanagonzi ana widimi wa kutivya at'u ao."
66007011	Malaika osi okala aimire kuzunguluka cho chihi cha utawali, o atumia na vyo vyumbe vine virivyo moyo, ágwa chinabunabu mbere za cho chihi cha utawali, achimwabudu Mulungu na
66007012	kuno anaamba, " Amina! Mulungu wehu naalikwe, na ahewe nguma. Yiye naakale na hekima, naalavirwe mumvera, naaishimiwe, naakale na widimi na mukotse ta kare na kare. Amina."
66007013	Chisha, mumwenga wa arat'u atumia achiniuza achinamba, "Ni aphio, na alaaphi ano at'u odzovala mavalo meruphe?"
66007014	Mino nichimuudzidza nichimwamba, "Unamanya uwe mutumia." Ndo yiye achamba, "Aa ndio at'u oturika muno, ela o achivumirira. Aa áfula mavalo gao na milatso ya Mwanagonzi, na achigatsusa ta ni meruphe tsetsetse.
66007015	Ndo aa vivi aimire mbere za Mulungu ariye u phakwe chihini cha utawali, na anamuhikirahikira ko kwakwe nyumbani usiku na mutsana. Ye ariye usegere cho chihi cha utawali, undakala phamwenga nao na aarinde.
66007016	Aa vivi k'aandakosa chakurya hebu madzi kahiri, na k'aandaochwa ni dzuwa, hebu kusikira teri kali.
66007017	Maana, ye Mwanagonzi ariye pho kati-kati pharipho na cho chihi cha utawali, undakala mumanyiriri wao, na undakala achialongoza kwaphirika kwenye matso ga madzi garehago uzima, na Mulungu undaahakusa matsozi gao gosi."
66008001	Mwanagonzi ariphogandula chipambiso cha fungahe, ko mulunguni kwákala zizizi nusu saa.
66008002	Chidzako nichona o malaika afungahe aimireo mbere za Mulungu, na chila mumwenga achihewa gunda.
66008003	Chisha nichona malaika munjine, yekala ugwiririra chidude cha kufukizira ubani cha chuma, na achendaima phephi na chijaja. Phapho yiye achihewa ubani unji afukize dza sadaka pho chijajani cha dahabu chiricho mbere za chihi cha utawali phamwenga na go mavoyo ga at'u a Mulungu osi.
66008004	Ndo o mosi wa ubani na go mavoyo ga at'u a Mulungu uchifuka kulaa mukononi mwa ye malaika, uchenda dzulu mbere za Mulungu.
66008005	Gariphosira gago, ye malaika achihwala moho kulaa pho chijaja cha kufukizira ubani, achiutiya mo ndani ya chidude cha ubani, na achiutsupha duniani. Ndo phapho kuchimeta, chikwakwara chichipiga, nichisikira k'ululu, na its'i yichisumba.
66008006	Arat'u malaika afungahe, ádzibambanya kwa apige magunda gao.
66008007	Ndo malaika wa kwanza wápiga gundare, na phapho mutsanganyiko wa mvula ya magande ga barafu, moho na milatso uchigwa duniani. Ndo sehemu ya mwenga kwa t'ahu ya dunia, ya mihi na nyasi zosi zokala ni pipipi, vichiphya vyosi.
66008008	Malaika wa phiri achipiga gundare, na phapho ut'u dza mulima ubomu wakao moho, uchitsuphwa baharini. Ndo sehemu ya mwenga kwa t'ahu ya madzi ga baharini gachigaluka milatso,
66008009	sehemu ya mwenga kwa t'ahu ya vyumbe vya baharini vichifa, na sehemu ya mwenga kwa t'ahu ya mashuwa zichihangamika.
66008010	Malaika wa hahu achipiga gundare, na nyenyezi bomu yichigwa kulaa mbinguni. Nyenyezi yiyo yákala yinaaka dza mukalanga, na yágwa kwenye sehemu ya mwenga kwa t'ahu ya myuho na matso ga madzi.
66008011	Dzina ra nyenyezi yiyo rákala ni, "Utsungu," na sehemu ya mwenga kwa t'ahu ya go madzi gogwererwa ni nyenyezi yiyo, gákala utsungu. Na at'u anji onwa madzi gago, áfa kwa o utsungu.
66008012	Malaika wa ne achipiga gundare, na sehemu ya mwenga kwa t'ahu ya dzuwa, mwezi na nyenyezi vichibandwa ta k'avyakire. Kwa vivyo, sehemu ya mwenga kwa t'ahu ya mutsana, dzuwa k'arakire, na sehemu ya mwenga kwa t'ahu ya usiku, mwezi na nyenyezi k'avyalire.
66008013	Gariphochira gago, nálola na nichona phanga mwenga rinaburuka ko mbinguni na kuno rinagomba kwa laka ra dzulu rinaamba, "Maye, maye, maye! Andamanya enye o at'u asagalao duniani, kwa gondolairira ukati go magunda mahahu gaserego gachipigwa."
66009001	Malaika wa tsano ariphopiga gundare, náona nyenyezi yokala yidzegwa phots'i kulaa mbinguni. Nyenyezi yiyo, yichihewa ufunguwo wa muyango wa bop'o rots'osika.
66009002	Ndo nyenyezi yiriphovugula ro bop'o rots'osika, muchilaa mosi unji dza mosi ufukao phat'u phenye moho unji. Na dzuwa na ko dzulu, kuchikala pipipi kwa o mosi.
66009003	Nzije achilaa mo mosini achenda duniani kosi, na achihewa widimi wa kupasha dza vizimba.
66009004	Nzije ao áhewa lagizo ra kukala, ats'ihangamize nyasi, mihi hebu mumera wowosi. Ao ákala niaatiye akili at'u ots'o mola wa Mulungu tu mwao viranguni.
66009005	Nzije ao áhenzezwa kwaturisa at'u ao myezi mitsano, ela k'aahewerwe widimi wa kwaulaga. Na o at'u andaturika na kwakaka dza virat'u mut'u aakakavyo achikala upashwa ni chizimba.
66009006	Myezi yiyo mitsano, at'u andatsakula visa vya kudziulagira, ela k'aandapata, na andaaza afe, na k'aandafa.
66009007	Nzije ao, ákala anga dza farasi ario kwete kwenda vihani. Mwao vitswani ákala avala ut'u dza viremba vya dahabu, na nyuso zao zákala zinga dza nyuso za at'u.
66009008	Nyere zao zákala ni nyire dza za muchet'u, na meno gao gákala ganga dza ga ts'imba.
66009009	Mwao vilagani ákala avala ch'inga za vyuma. Makwapha gao ákala achiburuka ganavuma dza magari gavuhiwago ni farasi akazao kwenda vihani.
66009010	Michira yao yákala yina vidude vya kupashira dza ya vizimba. Na vivyo vina widimi wa kupasha at'u ta myezi mitsano.
66009011	Ao ákala ana mufalume wao, ariye wákala ni ye malaika aimireye ro bop'o rots'osika. Dzinare kwa Chiburania ndiye Abadoni, na kwa Chiyunani ndiye Apoliyoni, na maanaye ni muhangamizi.
66009012	Ndai ya kwanza yisira, ela manyani kukala, kuna ndai mbiiri zinadza.
66009013	Malaika wa t'andahu ariphopiga gundare, násikira laka kulaa p'embe ne za chijaja cha dahabu chiricho pho mbere za Mulungu.
66009014	Ro laka rámwamba vivi ye malaika wa t'andahu yekala una ro gunda, "Avugule o malaika ane ofungwa k'anda-k'anda ya muho ubomu wa Eufurate."
66009015	Ndo o malaika ane ávugulwa kwakukala, o ukati, ts'iku, mwezi na mwaka okala adziikwa kwete kuulaga sehemu ya mwenga kwa t'ahu ya adamu, wákala ufika.
66009016	Isabu ya go majeshi gaphirikago farasi, náyisikira ni miliyoni magana mairi (200,000,000).
66009017	Ndo ko ononi náona farasi na o at'u okala adziapanda anaaphirika. Ao ákala avala ch'inga mwao vilagani zokala zi k'undu dododo dza moho, buluu dza sabuni ya omo, na zina rangi ya mavi ga mwana. O farasi, vitswa vyao vyákala vinga dza vya ts'imba, na mo mwao milomoni mwákala munalaa moho, mosi na chibiriti p'ele.
66009018	Sehemu mwenga kwa t'ahu ya at'u yichiulagwa ni zo nduli t'ahu, yaani o moho, mosi na chibiriti p'ele zokala zilaa mo mwao milomoni.
66009019	Maana, o farasi, widimi wao wa kulumizira at'u wákala u mwao milomoni, na michirani, kwakukala, yo michira yákala yinga nyoka, na yákala yina vitswa. Ndo ao áhumira yiyo kulumira at'u.
66009020	Ela o at'u ario ásala k'aaulagirwe ni zo nduli t'ahu, k'aavirichire vivyo vyo vit'u vyokala adzivitengeza enye. Ao k'aatyire, akaricha kwabudu mapepo, milungu ya vinyago yotengezwa na dahabu, p'esa, shaba, mawe na mbao. Vit'u vivi vyosi vyákala k'avyona, k'avisikira na k'avyenenda.
66009021	Na ao k'aatyire akaricha kuulaga at'u, utsai, kuzinga na wivi.
66010001	Gariphosira gago, náona malaika munjine wa widimi unatserera kulaa mbinguni. Yiye wákala uvala ingu, na wákala una chisichi ko kwakwe chitswani. Usowe wákala unameta dza dzuwa, na maguluge gákala dza kwamba ga mohoni.
66010002	Mwakwe mukononi wákala ugwiririra vikodza vya maneno ga Mulungu vyokala vifunulwa. Na gulure ra kulume rákala ri baharini, na ra kots'o rákala ri konze ya bahari.
66010003	Ndo yiye achiiha kwa laka ra dzulu dza kwamba ni ts'imba unanguruma. Na ariphoiha, chikwakwara chápiga k'ano fungahe.
66010004	Cho chikwakwara chiriphomala kupiga, nákala nitsuma kugaandika gokala gagombwa ni chicho. Ela laka ra mut'u richigomba kulaa mulunguni richinamba, "Ni njama yiyo, ts'igaandike."
66010005	Chisha, ye malaika yekala gulure mwenga ri baharini na rinjine ri konze ya bahari, wáunula mukonowe wa kurya kwerekeza dzulu mulunguni.
66010006	Ndo phapho achilapha Mulungu ariye moyo ta kare na kare, ariye wáumba mbingu, dunia, bahari na vyosi virivyo ndani yao. Phapho ye malaika achamba, "Mulungu k'andachelewa kahiri kuchimiza gakwe godzila.
66010007	Ela ye malaika wa fungahe achidzapiga gundare, Mulungu undachimiza gakwe gogadzila, garigo k'agamanywa ni mut'u, dza virat'u vyoaambira agomvie, ario ni ahendikazie."
66010008	Rirat'u laka ra mut'u kulaa mulunguni, richigomba nami kahiri richinamba, "Enda ukavihwale virat'u vikodza vya maneno ga Mulungu vyolingwa, virivyo mukononi mwa ye malaika ariye gulure mwenga riimire baharini, na rinjine riimire konze ya bahari."
66010009	Ndo mimi nichenda, nichendamwamba ye malaika anip'e vyo vikodza vya maneno ga Mulungu vyolingwa. Phapho ye malaika achinamba, "Vihwale uvirye vivi. Uchivirya, mo mulomoni undavisikira vi mutswano dza nyuchi, ela uchivimiza, ko ndani vindagaluka utsungu."
66010010	Ndo nichivihwala mino vivyo vikodza kulaa mo mukononi mwa ye malaika. Nichivirya na nichivisikira vi mutswano jeri dza nyuchi mo mwangu mulomoni. Ela niriphovimiza, vichigaluka utsungu mo mwangu ndani.
66010011	Phapho nichisikira laka ra mut'u richinamba, "Ni seti useme chimbere kahiri dzulu ya gondoapata at'u a viryomo vinji, na afalume anji."
66011001	Mimi náhewa chigongo cha kupimira na nichambwa, "Enda ukapime hekalu ra Mulungu na cho chijaja, na chisha watare o at'u avoyao mumo.
66011002	-
66011003	Ela uts'iripime ro boma ra hekalu, kwakukala, riro ráhewa at'u a makabila manjine, ario andauyaha-yaha o mudzi utakatifu myezi mirongo mine na miiri (42), zirizo ni ts'iku helufu mwenga magana mairi na mirongo mihandahu (1,260). Na nindahuma agomvi a Mulungu airi ondokala avala mavalo ga magunia konyesa anashononeka, akasumurire neno ra Mulungu ts'iku zizo zosi."
66011004	O agomvi a Mulungu airi, ni yo mizeituni miiri, na vidude viiri vya kwikira mataa, yiriyo yi mbere ya Bwana wa urumwengu.
66011005	Mudawa yeyosi yendeheza kwahangamiza, undahangamizwa ni moho ulaao mwao milomoni. Kwa vivyo, yendeheza kwahangamiza, undaulagwa.
66011006	Ao áhewa widimi wa kugwira mvula kulaa mulunguni kwa yits'inye o ukati wao ondokala anasumurira udzumbe wa Mulungu. Na chisha, ana widimi wa kugaluza madzi gakale milatso, na anaidima kureha nduli yoyosi phapha duniani, ukati wowosi ahenzao.
66011007	Ao agomvi a Mulungu airi achimala kusumurira udzumbe wa Mulungu, dzinyama ra kogofya risagalaro mo bop'o rots'osika rindalaa ridze rihehe nao, na rindaarima, na riaulage.
66011008	Nyufu zao zindarichwa njira bomu za o mudzi ubomu oulagwa Bwana wao kwa kukot'wa misumari musalabani. Dzina robandikwa mudzi uo, ni Sodoma hebu Misiri.
66011009	At'u kulaa viryomo vinji, andalola nyufu zao ts'iku t'ahu na nusu, na andarema ats'izikwe.
66011010	At'u urumwenguni kosi andahamirwa, ao at'u airi achifa. Na andausa shuhuli na anosane kwa andakala adzefa o at'u okala achiaturisa muno.
66011011	Ela zo ts'iku t'ahu na nusu zichisira, Mulungu undaafufula auye moyo, na chila yendeaona undaogofyerwa.
66011012	Gachichira gago, ao agomvi a Mulungu airi andasikira laka ra mut'u kulaa mulunguni riaambe, "Nzoni kuku." Phapho andahwalwa ende mulunguni na ingu, na adawa ao andakala analolera.
66011013	Na ukati uo achikala anenda ko mulunguni, its'i yindasumba muno, na sehemu ya mwenga kwa kumi ya o mudzi yindahangamizwa, na at'u helufu fungahe (7,000) aulagwe. At'u ondosala andaogofyerwa muno, na amulike Mulungu akalaye ko mulunguni kwa widimiwe.
66011014	Ndai ya phiri phapho yindakala yisira, ela manyani kukala, ndai ya hahu yinadza sambi yenye.
66011015	Gariphochira gago, malaika wa fungahe wápiga gundare, na nichisikira laka ra dzulu kulaa mulunguni rinaamba, "Ufalume wa urumwengu vivi, uhwalwa ni Bwana Mulungu wehu na ye K'irisitowe, na ao andatawala ta kare na kare."
66011016	Chisha, arat'u atumia mirongo miiri na ane (24) asegereo mwao vihini vya utawali pho mbere za Mulungu, ágwa chinabunabu achimwabudu Mulungu na kuno
66011017	anaamba, "Hunakulavira mumvera uwe Bwana Mwenyezi Mulungu, uriyeko vivi, na wákalako hangu p'indi, kwakukala, udzihumira widimio, na vivi udzanza kutawala.
66011018	At'u a dunia ákutsukirirwa kwakukala, ukati wa kubit'a chitaicho ufika. Ukati ufika wa kwalamula afadzi, na wa kwanosa agomvio, ario ni ahendikazio, na at'uo osi ario anakogopha, osi ots'omanyikana, na amanyikanao. Na ukati ufika vivyo wa kwahangamiza at'u okala achiturisa at'u, na kwaulaga."
66011019	Hekalu ra Mulungu ko mulunguni rávugulwa, na sanduku ra lagano richikala rinaoneka. Ndo kuchanza biri-biri kumeta, nichisikira k'ululu, chikwakwara chichipiga, its'i yichisumba muno, na kuchinya mvula bomu ya magande ga barafu.
66012001	Ndo phálairira ut'u wa kwangalaza muno ko mbinguni. Phapho phálaa muchet'u yekala dza kwamba uvala dzuwa. Mwezi wákala u ts'ini za maguluge, na mwakwe chitswani wákala una chiremba cha nyenyezi kumi na mbiiri.
66012002	Yiye muchet'u wákala udzanzwa ni ndani ya uvyazi ta achikala unarira kwa o utsungu.
66012003	Chidzako kuchilairira ut'u unjine wa kwangalaza muno vivyo ko mbinguni. Riro rákala ni dzijoka bomu ra k'undu, na rákala rina vitswa vifungahe, p'embe kumi, na chila chitswa chákala china chiremba.
66012004	Dzijoka riro rásukuma na muchirawe sehemu ya mwenga kwa t'ahu ya nyenyezi zosi ko mbinguni, richizitsupha phots'i. Chisha, richendaima mbere za ye muchet'u yekala utsuma kudzivugula, kwa ta ye mwana achivyalwa, amumize kare.
66012005	Ye muchet'u achivyala mwanalume, ariye wákala ni atawale at'u a dunia yosi na widimi. Ela ye mwanawe wányak'ulwa achiphirikwa dzulu kwa Mulungu asegereye phakwe chihini cha utawali.
66012006	Ye muchet'u mwenye naye, achichimbirira nyika, kokala una phat'u phobambanyirwa ni Mulungu, kwa ta ariswe ts'iku helufu mwenga magana mairi na mirongo mihandahu (1260).
66012007	Ndo viha vyágwa ko mulunguni, malaika mubomu Mikaeli na malaikae, ápigana na ro dzijoka na malaikae naro.
66012008	Ela ro dzijoka rárimwa, na richivuguzwa na malaikae ko mulunguni.
66012009	Riro dzijoka bomu rátsuphwa phapha duniani, na ni rirat'u joka ra p'indi riihiwaro P'ep'o, hebu Shetani aahendaye at'u osi ahende dambi phapha duniani. Riri ndiro rovuguzwa ko mulunguni, richitsuphwa phapha duniani na malaikae.
66012010	Chidzako nichisikira laka ra dzulu kulaa mulunguni rinaamba vivi, "Mulungu wehu vivi undaativya at'ue! Vivi yiye undahumira widimiwe na atawale dza mufalume! Ye K'irisitowe undaonyesa widimiwe phapha urumwenguni, kwakukala, ye P'ep'o yekala u mbere za Mulungu unaalumbira ndugu zehu a chijeso usiku na mutsana, vivi wávuguzwa kulaa ko mulunguni.
66012011	Akuluphiri asena ámurima Shetani kwa milatso ya Jeso, na kwa Nguma Mbidzo ariyosumurira, na ákala a kwete ta kufa.
66012012	Kwa vivyo, hamirwani mwimwi mosi musagalao ko dzulu mulunguni. Ela andamanya enye o asagalao phapha duniani na baharini kwakukala, ye Shetani wátsuphwa phapha duniani. Yiye vivi utsukirwa kwa unamanya kukala, ts'ikuze zodzosala ni ch'ach'e."
66012013	Ro dzijoka ririphoona kukala ritsuphwa duniani, ráanza kumwinza ye muchet'u yekala udzidzivugula mwanalume.
66012014	Ela ye muchet'u, wáhewa makwapha mairi dza ga dziphanga bomu, kwa ta aburuke ende nyika. Kuko, wákala undamanyirirwa myaka mihahu na nusu ats'ihendwe ut'u ni ro dzijoka.
66012015	Ro dzijoka richilats'a muvo wa madzi kulaa mwakwe mulomoni, kwa rimukuluze ye muchet'u na uo.
66012016	Ela its'i yichimwaviza yiye muchet'u. Yiyo yáhanula kanware yichimiza go madzi gosi gokala galaa mo mulomoni mwa ro dzijoka.
66012017	Gago gárihenda ro dzijoka rimutsukirirwe muno ye muchet'u, ta richanza kuheha na o anae anjine. Aa ni arat'u aogophao malagizo ga Mulungu, na asumurirao udzumbe dzulu ya Jeso K'irisito.
66012018	Chisha dzijoka riro, ráima k'anda-k'anda ya bahari.
66013001	Mimi náona ono rinjine, ambapho dzinyama ra kogofya mwenga rálaa baharini. Riro rákala rina vitswa vifungahe, p'embe kumi, na chila p'embe yákala yina chiremba. Na dzulu-dzulu ya vyo vitswavye, mwákala mudzandikwa madzina ga kumukufuru Mulungu.
66013002	Dzinyama riro nirirorona rákala ringa dza ts'ui, mafumbage gákala gana k'ombe bomu dza za dubu, na mulomowe wákala unga wa ts'imba. Ro dzijoka richirip'a ro dzinyama ra kogofya widimiwe, chihiche cha utawali, na widimi ubomu.
66013003	Chitswa chimwenga cha dzinyama riro ra kogofya, chákala china choro chibomu, ela chákala chiphola ta ni kuphyu. At'u osi duniani áangalazwa ni ro dzinyama ra kogofya, na achirituwa.
66013004	Chila mut'u wárabudu ro dzijoka kwahivira rákala ridzirihenda riro dzinyama ra kogofya rihende widimi wa kutawala dza o wakwe. Na chisha, achirabudu riro dzinyama ra kogofya na kuno unaamba, "K'akuna ariye na widimi dza riro dzinyama ra kogofya, na k'akuna aidimaye kuririma."
66013005	Ro dzinyama ra kogofya ráhenzezwa ridziunule na kugomba maneno ga kumwifya Mulungu. Na richihenzezwa kutawala myezi mirongo mine na miiri (42).
66013006	Ndo richanza kumwifya Mulungu, dzinare, ko kwakwe akalako, na osi asagalao kuko.
66013007	Chisha, riro ráhenzezwa kuheha na kwarima at'u a Mulungu. Na ráhewa widimi dzulu ya at'u a its'i zosi, na a viryomo vyosi.
66013008	Karibu at'u osi asagalao duniani, andarabudu riro dzinyama ra kogofya, ta ats'iphokala arat'u ario madzina gao gáandikwa ndani ya chitabu cha uzima, phokala Mulungu k'adzangwe kuumba urumwengu. Chitabu chicho ni cha ye Mwanagonzi yeulagwa.
66013009	Musikizi naagasikire gaga.
66013010	Yechizwa kuhwalwa mateka, ni seti ahwalwe mateka. Na yechizwa kuulagwa na upanga, ye ni seti aulagwe na upanga. Ndo at'u a Mulungu, niavumirire na agwiririre kuluphiro rao kinyi.
66013011	Niriphomala kona ono riro, náona rinjine, ambapho dzinyama ra kogofya rinjine rálaa mitsangani. Riro rákala rina p'embe mbiiri dza za mwanagonzi, ela rákala rigomba dza ro dzijoka.
66013012	Dzinyama riri ra kogofya rolaa mitsangani, rákudzaima mbere za ro dzinyama ra kogofya rolaa baharini, na richihumira widimi wa rolaa baharini. Riro rágaramisha dunia na at'u asagalao phapha duniani, arabudu ro dzinyama ra kogofya rolaa baharini, ririro choroche chibomu chákala chiphola ta ni kuphyu tu.
66013013	Riro dzinyama ra kogofya rolaa mitsangani ráhenda vilinge vinji. Riro ráuhenda moho ugwe kulaa mbinguni ta duniani, na chila mut'u achiwona.
66013014	Ndo kwa kuhenda vivyo vilinge vyohenzezwa kuvihenda mbere za ro dzinyama ra baharini, ráalemba at'u osi asagalao phapha duniani. Riro ráalagiza at'u ahende chinyago cha ro dzinyama ra kogofya rolaa baharini, ririro rákala ridziulagwa na upanga, ela richifufuka.
66013015	Dzinyama ra kogofya rolaa mitsangani, ráhenzezwa kuchivivira p'umuzi za uzima cho chinyago, kwa ta chiidime kugomba, na chiaulage osi okala k'aandachabudu.
66013016	Chisha, ro dzinyama ra kogofya ráagaramisha at'u osi, at'u amanyikanao na ots'omanyikana, matajiri na achiya, at'u ario tsare na agulwa ahumiki, apigwe mola mikono yao ya kurya, hebu mwao viranguni.
66013017	Ndo ni arat'u opigwa mola hichiyao, ndio oidima kuguza hebu kugula. Na mola uo, bee ni dzina ra rirat'u dzinyama ra kogofya rolaa baharini, hebu isabu ya harufu zosi za dzinare.
66013018	Mwimwi nimukale na hekima yilaayo kwa Mulungu ndipho mugamanye gaga. Chimanyi naamanye maana, ya namba za ro dzinyama ra kogofya, maana, zo namba zinaimirira dzina ra mut'u, na namba zizo ni magana mahandahu mirongo mihandahu na t'andahu (666).
66014001	Mimi náima na nichona Mwanagonzi wimire mulima wa Sayuni, phamwenga na at'u helufu gana mwenga na mirongo mine na ne (144,000), ario ákala adzandikwa dzina ra ye Mwanagonzi, na ra Abaye mo mwao viranguni.
66014002	Na nichisikira laka ra mut'u kulaa mulunguni, ririro rávuma dza madzi manji gajerago maweni, na dza kodoka kwa chikwakwara. Na chisha, rákala ringa dza kwamba ni ngephephe yinapigwa.
66014003	O at'u helufu gana mwenga na mirongo mine nane (144,000), ákala aimire mbere za cho chihi cha utawali, phamwenga na virat'u vyumbe vine vyokala vi moyo, na arat'u atumia. Ao ákala anaimba wira uphya, na wira uo wákala umanywa ni ao hichiyao tu bahi, na ndio okombolwa kulaa duniani.
66014004	Aa at'u helufu gana mwenga na mirongo mine nane (144,000), bee ni alume ario ákala k'aadzangwe konana chimwiri na muche. Na kwa vivyo, ákala ni azima. Ao anamutuwa ye Mwanagonzi kwakwe kosi endako. Aa ákombolwa kulaa kati ya at'u, na achikala a mwanzo kulaviwa kwa Mulungu na kwa ye Mwanagonzi.
66014005	At'u ao k'aalemba, na k'aalaumiwa.
66014006	Ndo mimi náona malaika mumwenga wa Mulungu uburuka ko mbinguni. Yiye wákala unendasema Nguma Mbidzo ya kare na kare kwa at'u asagalao phapha duniani, kulaa chila chiryomo.
66014007	Ye malaika wágomba kwa laka ra dzulu achamba, "Mogopheni Mulungu na mumulike, kwakukala, ukatiwe ufika wa kwalamula at'u osi phapha duniani. Mwabuduni yiye yeumba mbingu na dunia, bahari na matso ga madzi."
66014008	Chisha, phachilairira malaika wa phiri na achamba, "Mudzi ubomu wa Babuloni uhangamika. Mahendo makolo gohendwa mudzi wa Babuloni, gáahenda at'u a chila chiryomo phapha duniani ahende dambi. Ndo vivi Mulungu wátsukirwa, na mudzi wa Babuloni uhangamika."
66014009	Malaika wa hahu achilairira na achigomba kwa laka ra dzulu achamba, "At'u arabuduro rirat'u dzinyama ra kogofya rolaa baharini na chinyagoche, apigwao mola mikono yao ya kurya na mwao viranguni, andapatwa ni gaga.
66014010	Ao andanwa divai ya Mulungu ya kwatiya akili. Divai yiyo, yátiywa cho chikombe cha chitai cha Mulungu, na k'ayizimulirwe. Ndo ao andaturika kwa moho na kwa chibiriti p'ele. Na ukati uo, o malaika atakatifu na ye Mwanagonzi andakala analolera.
66014011	At'u ao arabuduro dzinyama ra kogofya na chinyago, na akubalio kutiywa mola wa dzina ra ro dzinyama, andakala asinda dii, na achesa choo kuturika, maana, o moho ondotiywa k'aufa ta kare na kare. Kwa vivyo, ao andaturika ukati wosi.
66014012	Ndo at'u a Mulungu atuwao malagizo ga Mulungu na amukuluphirao Jeso K'irisito jeri, niavumirire na agwiririre kuluphiro rao kinyi."
66014013	Phapho nichisikira laka kulaa mulunguni richamba vivi, "Andika kukala, baha arat'u ario, kwanzira vivi andafa na kuno anamukuluphira Bwana." Maneno gago ni ga jeri ta Roho wa Mulungu unaamba, "At'u ao k'aandaturika kahiri, na malairiro ga go gao gogahenda phapha, andakwendagaona kuko."
66014014	Mimi náona ono rinjine, ambapho náona ingu dzeruphe, na pho dzuluye phákala phasegere ye Mut'u yelaa dzulu. Yiye wákala ulinga chiremba cha dahabu, na wákala ugwiririra mundu wa kurya mwakwe mukononi.
66014015	Chisha, malaika achilaa ndani ya ro hekalu ra mulunguni, na achigomba kwa laka ra dzulu achimwamba yekala usegere dzulu-dzulu ya ro ingu, "Hwala munduo wanze kuvuna, maana, mavuno ga dunia gadziiva, na ukati wa mavuno ufika."
66014016	Ndo yekala usegere dzulu-dzulu ya ro ingu, achanza kuvuna mavuno ga dunia, na dunia yichivunwa mavuno.
66014017	Gariphochira gago, malaika munjine achilaa ndani ya ro hekalu ra mulunguni, na yiye naye, wákala una mundu wa kurya vivyo.
66014018	Chisha, malaika munjine achilaa ko phephi na cho chijaja cha kufukizira ubani achidza, na yiye ndiye yekala ni mwimirizi wa o moho wa phapho. Yiye achigomba kwa laka ra dzulu achimwamba ye malaika yekala una mundu wa kurya, "Humira o munduo wa kurya uvune zabibu zosi ko duniani, kwakukala, zosi zidziiva."
66014019	Ndo ye malaika achanza kuvuna zabibu za duniani na o munduwe. Yiye wátosa zabibu achendazitiya ndani ya phat'u phalamu pha kubundira zabibu, na gaga ganaimanisha cho chitai cha Mulungu.
66014020	Zabibu zichibundwa ndani ya pho phat'u pha kubundira zabibu, pharipho pha konze ya o mudzi wa Jerusalemu, na milatso yichijera kulaa mumo ta k'ilomita magana mahahu (300), na yákala yina china cha mita mwenga na nusu.
66015001	Gariphochira gago, mimi náona ono rinjine, ambapho náona ut'u wa kwangalaza muno, na wa halahala ko dzulu mulunguni. Phapho, mimi náona malaika afungahe okala anareha zo nduli fungahe za musindikizo, zirizo zindaumala utsungu wa Mulungu.
66015002	Na náona ut'u okala unga dza bahari ya vilolo na yitsanganywa na moho. Chisha, nichiaona arat'u at'u okala adziririma ro dzinyama ra kogofya na cho chinyagoche; dzinyama ririro, dzinare rinaimirirwa ni zo namba 666. At'u ao ákala aimire pho k'anda-k'anda ya yo bahari ya vilolo na ágwiririra ngephephe zokala áhewa ni Mulungu,
66015003	anaimba wira wa Mwanagonzi na Musa, muhendikazi wa Mulungu. Wira wao okala anaimba wákala unaamba vivi, "Bwana Mwenyezi Mulungu, mahendogo ni mabomu na ga kwangalaza. Uwe Mufalume wa at'u a viryomo vyosi, chila chit'u uhendacho ni cha haki, na ni cha jeri.
66015004	Chila mut'u undakogopha na undakulika kwa ubomuo. Uwe ndiwe mutakatifu hicheyo. At'u a viryomo vyosi andakwabudu uwe, kwakukala, mahendogo ga haki gang'azwa."
66015005	O at'u phomarigiza kwimba, mimi náona ut'u unjine ko mulunguni. Hekalu ra ko mulunguni rákala ri wazi, na hema ronyesaro kukala Mulungu u kuko, rákala ri mo ndani.
66015006	Ndo arat'u malaika afungahe okala anareha nduli fungahe, achilaa mo hekaluni. Ao ákala avala nguwo nyeruphe tsetsetse za kumetameta, na ádzagala vibao vya dahabu mwao vilagani.
66015007	Na chisha, chumbe chimwenga kati ya virat'u vyumbe vine vyokala vi moyo, chichiap'a ao malaika afungahe mabakuli gotengezwa na dahabu, gokala gadziudzala divai yiriyo yinaimirira cho chitai cha Mulungu, ariye u moyo ta kare na kare.
66015008	Mulungu achiriudzaza mosi ro hekalu, konyesa ubomuwe na widimiwe. Na k'akuna mut'u yeidima kwendaphenya mo hekaluni ta zichisira zo nduli fungahe zorehewa ni arat'u malaika afungahe.
66016001	Mimi násikira laka kulaa ko hekalu ra mulunguni richiaamba vivi o malaika afungahe, "Endani mukamwage duniani, divai yiriyo yinaimirira cho chitai cha Mulungu, yiriyo ndani ya go mabakuli mafungahe."
66016002	Ndo ye malaika wa mwanzo, achendakup'ula duniani divai yokala yi mwakwe bakulini. Phapho kare, arat'u at'u okala ana mola wa ro dzinyama ra kogofya, na okala adzabudu cho chinyago cha ro dzinyama, ágwirwa ni vironda ndugu vyokala vinaluma muno.
66016003	Malaika wa phiri naye, achendakup'ula baharini divai yokala yi mwakwe bakulini, na go madzi gosi gachigaluka pipipi dza milatso ya mut'u wa kufa. Na vyumbe vyosi vyokala vi mo baharini, vichifa.
66016004	Malaika wa hahu ye, achikup'ula divai yokala yi mwakwe bakulini, myuhoni na mwenye matso ga madzi, na go madzi gachigaluka milatso.
66016005	Ndo phapho ye malaika aimiriraye madzi nichimusikira unaamba, "Mulungu uriyeko vivi na wákalako hangu p'indi, uwe ndiwe mutakatifu, na unaatiya akili chihaki aa at'u a urumwengu.
66016006	Maana, at'u ai ámwaga milatso ya at'uo na ya agomvio. Vino nawe udziap'a milatso anwe, na ao anawirya kuhendwa vivyo."
66016007	Chisha, nichisikira laka kulaa kwa cho chijaja cha kulavira sadaka richamba, "Bwana Mwenyezi Mulungu, ulamulio ni wa haki na ni wa jeri."
66016008	Malaika wa ne, achikup'ula divai yokala yi mwakwe bakulini dzulu ya dzuwa, na ro dzuwa richihewa widimi wa kocha at'u.
66016009	At'u achitsomwa ni teri inji, na phapho achimukufuru Mulungu, kwakukala, yiye ndiye yekala una widimi wa kureha nduli zizo. Ela ta vivyo, o at'u k'aatyire akaricha kuhenda dambi na akamulika Mulungu kwa ubomuwe.
66016010	Malaika wa tsano, achendakup'ula divai yokala yi mwakwe bakulini ko utawalini kwa ro dzinyama ra kogofya na kuchiudzala dziza. At'u achiturika ta achidziluma vilimi,
66016011	na achimukufuru Mulungu kwa vyokala anaturika, na kwa vyo vironda vyao vyokala anavyo. Ela ta vivyo, k'aatyire, akaricha kuhenda mai.
66016012	Ye malaika wa handahu, achendakup'ula divai yokala yi mwakwe bakulini ko muho ubomu wihiwao Eufurate, na madzi gosi gachiuma. Na gáuma, kulavya njira kwa afalume a mulairo wa dzuwa.
66016013	Ndo nichona p'ep'o ai ahahu, okala anga dza vyula. Ao ákala alaa ndani ya kanwa ra ro dzijoka, kanwa ra ro dzinyama ra mwanzo ra kogofya, na kulaa kanwani mwa adzambaye ni mugomvi wa Mulungu.
66016014	Ao p'ep'o ai, ana widimi wa kuhenda dalili. Na ao ákwendaphenya chila mufalume phapha duniani, na achiarundika phamwenga kwa ahehe na Mwenyezi Mulungu, yo ts'iku ya ulamuli.
66016015	Bwana wáamba, "Manyani kukala, mimi nindakudza ukati urio k'amunilolera, dza mwivi. Ndo baha yuyat'u achesaye matso, na aikaye nguwoze tayari kwa ta ats'idze akadzazunguluswa phuphu jamani na phapho akaaibika."
66016016	Chisha, arat'u p'ep'o áarundika phamwenga o afalume, phat'u phaihiwapho Harimagedoni kwa Chiburania.
66016017	Ndo malaika wa fungahe achikup'ula kulaa ko dzulu divai yokala yi mo mwakwe bakulini. Na mut'u achigomba kwa laka ra dzulu kulaa chihi cha utawali chiricho ro hekalu ra mulunguni, richamba, "Gosi gasira!"
66016018	Chisha, kuchanza biri-biri kumeta, chikwakwara chichipiga, nichisikira k'ululu, na its'i yichisumba, masumbi garigo k'agadzangwe kulairira hangu mwanadamu aumbwe phapha duniani. Kwa vivyo, phapho its'i yásumba muno.
66016019	Yo its'i phosumba, o mudzi ubomu wágavika k'ano t'ahu, na yo midzi minjine ya its'i zosi nayo, yichihangamizwa. Na Mulungu k'anyalire kuutiya akili mudzi wa Babuloni. Kwa vivyo, wáuhenda unwe divai yiimirirayo chitaiche.
66016020	Chisha, visiwa vyosi na milima yosi, yáuswa kamare.
66016021	Na mvula ya magande ga barafu gokala gana k'ilo karibu mirongo mine na ts'ano (45) chila mwenga, gáagwerera at'u kulaa mbinguni. Ndo o at'u ámukufuru Mulungu, kwakukala, go magande ga barafu gákala ganaaturisa muno.
66017001	Mumwenga wa arat'u malaika afungahe okala ana mabakuli mafungahe, wákudza achidzanamba, "Nzo vyako nikonyese vyo arivyo Mulungu undamutiya akili hawa yets'ephisa. Hawa yets'ephisa, ni o mudzi ubomu urio u k'anda-k'anda ya myuho minji.
66017002	Afalume a dunia ázinga na ye hawa yets'ephisa, na at'u a dunia nao ákala dza kwamba adzayuka ariphozinga naye."
66017003	Chisha, Roho wa Mulungu achinitsererera, na ye malaika achinilongoza ta nyika. Ndo kuko, nákwendaona muchet'u yekala usegere dzulu-dzulu ya dzinyama ra kogofya ra k'undu. Dzinyama riro, rákala rina vitswa vifungahe na p'embe kumi, na mwiri wosi rákala ridzandikwa madzina ga kumukufuru Mulungu.
66017004	Muchet'u yiye wákala uvala mavalo ga rangi ya zambarawe na ga k'undu. Chisha, wákala udzidzitiya maleleo ga miyo ya dahabu, mawe ga samani, na ushanga wa gali wihiwao "Lulu." Na wákala ugwiririra chikombe cha dahabu chokala chidziudzala divai yimanyisayo go mahendoge mai, na makolo ahendago.
66017005	Na pho phakwe chiranguni, phákala phadzandikwa dzina rokala maanaye yifitsika. Ro dzina rákala ri vivi, "Mudzi ubomu wa Babuloni umanyikanao, ndio ameze mahawa gosi, na ndio chanzo cha mahendo mai gosi phapha duniani."
66017006	Chisha, ye muchet'u wákala ukola kwa kunwa milatso ya arat'u at'u a Mulungu oulagwa kwa anaenderera kumukuluphira Jeso, na gago gachinangalaza muno.
66017007	Ela ye malaika achinamba, "Heka udzangalala? H'a bee, ts'angalale, kwakukala, mino nindakung'azira yo maana, ya njama ya ye muchet'u, na ro dzinyama ra kogofya rodzomutsukula, ririro rina vitswa vifungahe na p'embe kumi.
66017008	Ro dzinyama ra kogofya rodzorona uwe, pho mwanzo rákala ri moyo, ela vivi k'ari moyo kahiri. Riro vivi ri phephi na kulaa ko bop'o rots'osika, ela rindahangamizwa ni Mulungu. Ndo at'u asagalao phapha duniani, ario madzina gao k'agaandikirwe kwenye chitabu cha uzima hangu Mulungu k'adzangwe kuumba urumwengu, ao andaangalala achirona ro dzinyama ra kogofya rokala pho mwanzo ri moyo ela vino ráfa, na rindauya kahiri.
66017009	Mwimwi munahenzwa mukale na hekima yilaayo kwa Mulungu, ndipho mugamanye gaga. Vyo vitswa vifungahe vinaimirira virima vifungahe vyodzosagalirwa ni ye muchet'u. Chisha, vinaimirira afalume afungahe.
66017010	Atsano kati ao áfa kare, mumwenga vivi unatawala, na ye wa kusindikiza k'adzangwe kulairira. Na yiye achidzalairira, undatawala kwa ukati uchache tu.
66017011	Ro dzinyama ra kogofya rokala ri moyo ela vino k'ari moyo kahiri, ni mwenga ra o afalume afungahe. Ela rindauya kahiri, ringa dza kwamba ni mufalume wa nane, ela Mulungu undarihangamiza.
66017012	Zo p'embe kumi zozona uwe, zinaimirira afalume kumi ario k'aadzangwe kwanza kutawala, ela o andahewa widimi atawale dza afalume kwa saa mwenga, na ro dzinyama ra kogofya.
66017013	Ao afalume kumi osi azo rao rindakala mwenga, ra kulavya vyeo vyao na widimi wao wosi ariphe ro dzinyama ra kogofya.
66017014	Ro dzinyama ra kogofya na o afalume kumi andaheha na ye Mwanagonzi na anafunzie. Ela ye Mwanagonzi undaarima, kwakukala, yiye ni Bwana wa mabwana, na ni Mufalume wa afalume. Na o anafunzie bee, ni arat'u oihiwa na achitsagulwa ni Mulungu, na anaenderera kumukuluphira yiye."
66017015	Na ye malaika achinamba, "Go madzi manji godzogaona uwe ga k'anda-k'anda ya pho phasegerepho ye hawa yets'ephisa, ganaimirira at'u anji muno, kulaa chila chiryomo.
66017016	Ro dzinyama ra kogofya na o afalume kumi odzoaona uwe, andamuzira ye muchet'u hawa, ta amuvule chila chit'u aricho nacho, na amuriche phuphu. Na chisha, andamurya-rya, na amutiye mohoni.
66017017	O afalume kumi andahenda vivyo kwakukala, Mulungu udziahenda aamule kuhenda go aahenzago ahende. Kwa vivyo, osi andaerekezana kuripha utawali wao ro dzinyama, na ao andarogopha ta mipango ya Mulungu yosi yichimire.
66017018	Ye muchet'u yedzemona uwe, unaimirira o mudzi ubomu urio mufalume wa phapho unatawala ta its'i zinjine."
66018001	Gariphochira gago, náona malaika munjine unatserera kulaa mbinguni. Malaika yiye wákala una widimi muno, na o mung'alowe okala udzimuzunguluka, wáying'aza dunia yosi.
66018002	Ndo ye malaika achigomba kwa laka ra dzulu achamba, "Mudzi ubomu wa Babuloni uhangamika! Uo ukala mudzi wa mapepo, chisha bee gosi ga chila aina. Uo vivi usagalwa ni nyama osi a kuburuka ots'oriwa a chila aina, na ots'ohenzwa ni at'u.
66018003	Maana, at'u a its'i zosi, ánwa yo divaiye ya uzinzi ya kwayusa, na afalume a dunia nao, ákala dza kwamba adzayuka ariphozinga naye. Achuzi a dunia yosi nao, átajirika kwa go mahendo makolo gahendwago mudzi uo."
66018004	Chisha, nichisikira laka rinjine kulaa mulunguni richamba, "Mwimwi at'u angu, phaukeni phapho Babuloni, kwa ta muts'idze mukahenda dambi dza o at'u asagalao phapho, na kutiywa akili dza vyondotiywa ao.
66018005	Maana, madambi ga achina phapho ni ndulu ta gafika dzulu mulunguni, na Mulungu gago gosi unagamanya.
66018006	Ao at'u a phapho naahenderwe mai dza ao vyoahendera anjine. Ao naahenderwe k'ano mbiiri ya go mai goahendera anjine. Ao atiyireni divai yiriyo ukaliwe u k'ano mbiiri ya yoatiyira anjine.
66018007	O at'u asagalao phapho, aturiseni na ashononeseni kutuwirizana na vyodziunula na kusagala mazagazi makolo. Maana, ao anadzamba vivi mwao myoyoni, 'Ninasagala phapha dza malikiya, na ts'i gungu, na ts'indarira kwa nidzifererwa.'
66018008	Ndo ao andabit'irwa nduli zosi ts'iku mwenga; makongo, shenene na nzala. Na ao andatsuphwa mohoni, kwakukala, Mwenyezi Mulungu ndiye mulamuli wao."
66018009	Afalume a dunia okala dza kwamba ákola ariphozinga naye, andarira na ashononeke achiwona o mudzi wa Babuloni unatifuka mosi kwa unaphya.
66018010	Ao afalume andaima kure na o mudzi wa Babuloni, kwakukala, andakala anaogopha kuturika dza o achina mudzi uo. Na andagomba aambe, "Maye, maye, Babuloni ni mudzi ubomu na una widimi, ela heka utiywa akili maruru vino!"
66018011	Achuzi a phapha duniani anauririra o mudzi wa Babuloni nao, kwakukala, k'aana at'u a kugula miyo yao kahiri.
66018012	K'akuna mut'u kahiri wa kugula miyo yao ya dahabu, miyo yao ya p'esa, na miyo yao ya lulu. Na k'akuna mut'u kahiri wa kugula nguwo zao za kitani, za rangi ya zambarawe na ya k'undu, na nguwo za hariri. K'akuna mut'u kahiri wa kugula miyo yao ya mihi, yiriyo k'ayipatikana bule-bule na yo miyoye k'ayigulika, na miyo yotengezwa na p'embe za nzovu, vit'u vyotengezwa na shaba, vit'u vyotengezwa na chuma, vit'u vyotengezwa na p'esa, na vit'u vinjine vyotengezwa na mawe ga marumaru.
66018013	K'akuna kahiri mut'u wa kugula vilungo vya kujit'ira, aina yosi ya ubani, na aina yosi ya mafuha ga kunuk'at'o ga gali. K'akuna kahiri mut'u wa kugula divai, mafuha ga kujit'ira, na unga wa nganu. Na k'akuna mut'u kahiri wa kugula ng'ombe, magonzi, farasi, magari gavuhiwago ni farasi, agulwa ahumiki, na mateka.
66018014	Ao achuzi anawamba vivi o mudzi, "Uwe udzisirirwa ni vit'uvyo vyosi vyokala unavihenza, utajirio na vit'uvyo vya kukuhenda usagalet'o, na vivyo k'undavipata kahiri."
66018015	Achuzi orudzywa ni kuhenda uchuzi wao pho mudzi uo, ao andaima kure kwa kogopha kuturika dza o at'u a phapho, na andarira na kushononeka.
66018016	Ao andaamba, "Maye, maye, maye, achina mudzi ubomu wa Babuloni, ábara kuvala nguwo za kitani, za rangi ya zambarawe na ya k'undu, na kuvala miyo ya dahabu na mawe ga samani na lulu.
66018017	Ela heka utajiri wao uhangamika maruru vino?" Gariphochira gago, chila dereva wa meli, acharo ao, na osi ahendao kazi mo melini, áima kure.
66018018	Na ariphoona o mudzi unatifuka mosi kwa unaphya, árira kwa laka ra dzulu achamba, "K'akudzangwe kuhenda mudzi ubomu dza uu."
66018019	Ao árira na kudzimwagira mitsanga mwao vitswani konyesa kukala, anashononeka na achamba, "Andamanya enye o achina mudzi ubomu! At'u a phapho anji áunulwa ni uchuzi wa meli, ela vivi utajiri wao uhangamika maruru!"
66018020	Hamirwani mwimwi mosi musagalao ko dzulu mulunguni, akuluphiri, ahumwa a Jeso a widimi na agomvi a Mulungu osi, kwakukala, Mulungu wáuhangamiza mudzi wa Babuloni kwa gomuhendera mwimwi.
66018021	Chisha, malaika wa widimi wáunula dziwe bomu dza lwala na achiritsupha baharini na kuno unaamba, "Uo mudzi ubomu wa Babuloni undatsuphwa dza vivi, na k'akuna mut'u yendewona kahiri.
66018022	Pho mudzi wa Babuloni k'aphandapigwa ngephephe hebu kwimbwa, hebu kupigwa vivoti na magunda kahiri. Phapho k'aphandaonewa mafundi kahiri, na k'aphandasikirwa lwala richisaga.
66018023	Phapho k'aphandashwa mataa kahiri, na at'u nao, k'aandahwalana kahiri. Achuzi a mudzi uo ndio okala ana widimi muno phapha duniani phosi, na at'u a phapho ákala achilemba at'u na o utsai wao phapha duniani."
66018024	Mudzi wa Babuloni wátiywa akili, kwakukala, phapho pháonewa milatso ya agomvi a Mulungu, ya at'u a Mulungu, na ya anjine osi oulagwa phapha duniani.
66019001	Gago gariphosira, násikira h'uwo dza kwamba ni at'u anji anagomba kwa malaka ga dzulu ko mulunguni. Na ákala anaamba, "Naalikwe Mulungu! Mulungu ni Mutivyi wehu, una widimi, na una ubomu.
66019002	Maana, yiye ulamuliwe ni wa haki, na ni wa jeri. Yiye wámulamula ye hawa yets'ephisa, ariye wákala unaahenda at'u phapha duniani ahende dambi kwa kuzinga nao. Mulungu udzimutiya akili, kwakukala, yiye wáaulaga ahendikazi a ye Mulungu."
66019003	Chisha, nichigasikira kahiri go malaka ga at'u anji ganaamba, "Naalikwe Mulungu! Mosi utifukao kulaa pho phaphyapho mudzi ubomu wa Babuloni, undaenderera kutifuka ta kare na kare!"
66019004	Na arat'u atumia mirongo miiri na ane (24), na virat'u vyumbe vine virivyo moyo ágwa phots'i achimwabudu Mulungu asegereye cho chihi cha utawali. Ao áamba, "Naalikwe Mulungu! Amina!"
66019005	Na nichisikira laka kulaa kwa cho chihi cha utawali richamba, "At'u osi ario anamwabudu Mulungu wehu, kala at'u ots'omanyikana, hebu amanyikanao, naamulike Mulungu!"
66019006	Chisha, násikira h'uwo dza kwamba ni at'u anji anagomba kwa malaka ga dzulu, dza madzi manji gajerago maweni, na dza kunguruma kwa chikwakwara chichikala chipiga, gachamba, "Naalikwe Mulungu, maana, yiye Bwana Mwenyezi Mulungu wehu vivi unatawala.
66019007	Hosini nahuhamirweni, na huhererweni, hosini nahumulikeni Mulungu kwa ubomuwe! Maana, ukati wa nyambura ya Mwanagonzi ufika, na ye mwari u kwete na yo nyambura.
66019008	Ye mwari uhewa vazi dzeruphe tsetsetse ra kumetameta akavala." (Riro vazi dzeruphe tsetsetse rinaimirira go mahendo madzo ga at'u a Mulungu.)
66019009	Chisha malaika achinamba, "Andika kukala, baha arat'u ario áambirwa akarye nyambura ya ye Mwanagonzi." Na ye malaika achinamba, "Maneno gaga godzogagomba mimi kulaa kwa Mulungu, ni ga jeri."
66019010	Phapho mino nichimit'a mavindi mbere za ye malaika, nichanza kumwabudu. Ela ye malaika achinamba, "Ts'ihende hivyo! Mimi ni muhendikazi dza uwe na nduguzo a chijeso, ario anasumurira udzumbe dzulu ya Jeso. Maana, ra halahala kwa agombao udzumbe ulaao kwa Mulungu ni kusema lwazu udzumbe dzulu ya ye Jeso. Kwa vivyo, uwe mwabudu Mulungu tu, ela uts'abudu munjine yeyosi."
66019011	Mimi náwona u lwazu o muyango wa kuphenyera mulunguni, na kuko nichona farasi mweruphe. Mut'u yekala udzimupanda unamuphirika, wákala wihiwa, "Mut'u akuluphirikaye, na mujeri." Yiye ulamuliwe ni wa haki, na uheha kwa haki.
66019012	Matsoge gákala ganabiririka dza moho, na wákala una viremba vinji mo mwakwe chitswani. Dzinare rákala ridzandikwa mo mwakwe mwirini, ela k'akuna arimanyaye, ta urimanya yiye mwenye tu.
66019013	Vazire rokala udzirivala, rákala ri dododo milatso, na dzinare ndiye, "Neno wa Mulungu."
66019014	Na ko nyumaze, kwákala kuna majeshi kulaa mulunguni, garigo gákala gapanda farasi eruphe nago, na gávala mavazi meruphe tsetsetse.
66019015	Na mo mwakwe kanwani, mwálaa upanga wa kurya muno, urio undauhumira kwarimira at'u a its'i zosi. Yiye, undaatawala na widimi. Na undaaonyesa vyo kurivyo kukali ko kutiywa akili ni Mwenyezi Mulungu. Maana, kundakala dza virat'u zabibu zibundwavyo phat'u phalamu.
66019016	Vazire na gulure mwenga, rákala ridzandikwa vivi, "Mufalume wa afalume, na Bwana wa mabwana."
66019017	Na chisha, nichona malaika wimire dzulu ya dzuwa. Na chidzako, achiiha nyama osi a kuburuka kwa laka ra dzulu achamba, "Nzoni phamwenga murye ujeni ubomu wa Mulungu.
66019018	Nzoni mudze muchot'e nyufu za afalume, abomu a viha, shikari, miiri ya farasi, na miiri ya o apandi ao, miiri ya at'u osi, miiri ya at'u ario tsare, miiri ya agulwa ahumiki, na miiri ya at'u a kumanyikana, hebu ots'omanyikana."
66019019	Chisha, mimi náona ono rinjine, ambapho dzinyama ra kogofya na afalume a dunia ákala arundikana phamwenga na shikari ao, kwa ahehe na yuyat'u yekala usegere dzulu-dzulu ya farasi na shikarie.
66019020	Ela ro dzinyama ra kogofya na adzambaye ni mugomvi wa Mulungu áhwalwa mateka. Yiye yekala unadzamba ni mugomvi wa Mulungu, ndiye yekala udzialemba at'u kwa kuhenda vilinge. At'u ao olembwa ni arat'u okala ana mola wa ro dzinyama, na anaabudu cho chinyagoche. Ndo ro dzinyama ra kogofya, na yekala unadzamba ni mugomvi wa Mulungu, átsuphwa azima ko ziya ra moho wa chibiriti p'ele.
66019021	Ndo ye mut'u yekala usegere dzulu ya farasi, wáhumira o upangawe olaa mo mwakwe kanwani achiaulaga o shikari a ro dzinyama ra kogofya, na yekala unadzamba ni mugomvi wa Mulungu, na nyama osi a kuburuka áchot'ao nyama, achot'a nyufu zao ta achimvuna.
66020001	Mimi náona ono rinjine, ambapho náona malaika unatserera kulaa mbinguni, na wákala ugwiririra ufunguwo wa muyango wa ro bop'o rots'osika na munyororo uziho mwakwe mukononi.
66020002	-
66020003	Ndo ye malaika, achirigwira ro dzijoka, ririro ni rirat'u joka ra p'indi riihiwaro P'ep'o hebu Shetani, na achirifunga minyororo. Ariphomala kurifunga minyororo, wáritiya ndani ya ro bop'o rots'osika, muyango achiufunga na achiukongomera kwa rikale mumo ta myaka helufu mwenga (1,000). Ukati uo ondokala mumo, k'arindaidima kwahenda at'u ahende dambi phapha duniani. Ela ukati uo uchisira, rindavugulirwa rikale tsare kwa chiwango.
66020004	Mimi náona vihi vya utawali visagalirwa ni at'u okala atoswa vitswa, kwakukala, ákala anashuhudiya dzulu ya Jeso, na kusumurira udzumbe wa Mulungu. Ao ákala k'aarabudire ro dzinyama ra kogofya rolaa mitsangani, hebu cho chinyagoche. Na ákala k'aatiyirwe mola wa ro dzinyama mwao viranguni, hebu mwao mikononi. Ao áfufuka, achisagala mo vihini vya utawali, kwakukala, Mulungu wákala udziap'a widimi wa kutawala. Ndo ao achitawala na ye K'irisito, myaka helufu mwenga (1,000).
66020005	-
66020006	At'u ao, ndio ofufulwa mwanzo, na ndio enye baha, na ni atakatifu. Ao k'aandatsuphwa mohoni, ela andakala makuhani, amuhikirehikire Mulungu na Jeso K'irisito, na andatawala na ye Jeso K'irisito, myaka helufu mwenga. Na o afadzi anjine k'aandafufulwa ta yo myaka helufu mwenga yisire.
66020007	Yiyo myaka helufu mwenga yichisira, Shetani undavugulirwa alae kwakwe chifungoni,
66020008	na undakwendaahenda at'u a its'i zosi ahende dambi phapha duniani, its'i ziihiwazo Gogu na Magogu. Shetani undaarundika phamwenga ao at'u kwa aapige viha at'u a Mulungu, na ao andakala anji dza mutsanga wa baharini.
66020009	Ao andazunguluka duniani kosi, na alinge mudzi uhenzwao ni Mulungu, pharipho ndipho phasagalapho at'ue. Ela moho undalaa mulunguni kwa Mulungu, udze wahangamize.
66020010	Chidzako, ye Shetani yendekala udziahenda ahende dambi, undatsuphwa ko kwenye moho wa chibiriti p'ele, kotsuphwa dzinyama ra kogofya, na yekala unadzamba ni mugomvi wa Mulungu. Kuko, andakala asinda dii, na achesa choo kuturiswa, ta kare na kare.
66020011	Mimi náona Mulungu usegere dzihini phakwe dzeruphe ra utawali. Mbingu na dunia zichiuka phapho mbere za Mulungu, na k'azonekere kahiri.
66020012	Chisha, nichona afadzi osi, at'u okala abomu-abomu na ario k'aakalire abomu, osi aimire mbere za ye Mulungu. Phapho, vitabu vinji vyokala vidzandikwa mahendo ga at'u osi vichifunulwa. Na chitabu chinjine chichifunulwa, na chicho ni cho cha uzima. O afadzi, achilamulwa kutuwirizana na go mahendo gao gokala gadzandikwa mo vitabuni.
66020013	Afadzi okala baharini álaviwa, chifo na kuzimu achilavya afadzi vivyo nao. Ndo chidzako, chila mut'u achilamulwa kutuwirizana na gakwe gokala uhenda.
66020014	Gariphosira gago, chifo na kuzimu átsuphwa ziya ra moho. Ko ziya ra moho ndiko chifo cha phiri.
66020015	Na at'u ario madzina gao k'agaandikirwe kwenye cho chitabu cha uzima, átsuphwa ko ziya ra moho.
66021001	Mimi náona mbingu mbiphya na dunia mbiphya ononi, maana, mbingu ya kwanza na dunia ya kwanza zákala zihangamika, na kwákala k'akuna bahari kahiri.
66021002	Na chisha, náona mudzi utakatifu, urio ni Jerusalemu mbiphya, unatserera kulaa mulunguni kwa Mulungu. O mudzi wákala ubambanywa, na u kwete dza mwari yedzevikwa vazi ra nyambura ta u kwete kugwirana na mulumewe.
66021003	Phapho, nichisikira laka ra dzulu kulaa ko dzihini ra utawali richamba, "Manyani kukala, kwanzira vivi na kwenderera, Mulungu undakala achisagala na adamu! Yiye undasagala nao, na ao andakala at'ue. Ye Mulungu mwenye undakala nao.
66021004	Mulungu undaahakusa matsozi gao gosi, na at'u k'aandafa kahiri, k'aandashononeka hebu kurira kahiri, na k'aandaturika kahiri, kwakukala, go ga p'indi gáchira."
66021005	Mulungu yekala usegere pho dzihini ra utawali wáamba, "Manyani kukala, vit'u vyosi ninavihenda vikale viphya!" Chisha achinamba, "Gaandike gaga, kwakukala, ni maneno ga jeri, na gago ganawirya kukuluphirwa ni chila mut'u."
66021006	Chisha achinamba vivi kahiri, "Maneno gosi vivi gahendwa. Mimi ndimi wa mwanzo na vit'u vyosi vindakala na musindikizo ta nisale mimi. Ndimi yeanza, na ndimi yendesindikiza. At'u osi ario na ch'iru, nindaahenzeza kunwa madzi kwenye matso ga madzi garehago uzima phots'oripha ut'u.
66021007	At'u ondorima nguvu za Shetani, nindaap'a vit'u vivi vyosi, na mimi nindakala Mulungu wao, nao andakala at'u angu.
66021008	Ela at'u ario ni aoga, áricha kukuluphira, at'u obanangika, aulagi, azinzi, atsai, avoyao milungu ya vinyago na alembi, andatiywa akili ya kutsuphwa ko ziya ra moho wa chibiriti p'ele, kuriko ndiko chifo cha phiri."
66021009	Mumwenga wa arat'u malaika afungahe okala ana mabakuli mafungahe ga nduli za musindikizo, wánikudzira achinamba, "Nzo vyako nikonyese mwari yendekala mukaza ye Mwanagonzi."
66021010	Phapho mimi nichitserererwa ni Roho, na ye malaika achinihwala ta dzulu ya mulima ubomu. Achinonyesa mudzi utakatifu, urio ni Jerusalemu, na wákala unatserera kulaa mulunguni kwa Mulungu,
66021011	na wákala unametameta kwa mung'alo ulaao kwa Mulungu mwenye. O mudzi wákala unabiririka dza dziwe ra samani ra rangi ya chanichitsi, na kumetameta dza barafu.
66021012	O mudzi wákala uzungulukwa ni dzikuta bomu rokala rina madziyango kumi na mairi (12). Na chila dziyango, rákala rinarindwa ni malaika. Chisha, chila dziyango rákala ridzandikwa dzina ra mbari mwenga ya zo mbari kumi na mbiiri za Aiziraeli.
66021013	Go madziyango gákala ga chila upande. Mulairo wa dzuwa kwákala kuna mahahu, vurini kwákala kuna mahahu, mwakani kuchikala kuna mahahu, na mutserero wa dzuwa kuchikala kuna mahahu vivyo.
66021014	Ro dzikuta ra o mudzi rákala rijengwa dzulu ya mawe kumi na mairi ga musinzi, na chila dziwe rákala ridzandikwa dzina ra mumwenga wa arat'u ahumwa a widimi a Mwanagonzi kumi na airi.
66021015	Ye malaika yegomba nami wákala una chigongo cha dahabu, cha kupimira o mudzi phamwenga na go madziyangoge, na ro dzikutare.
66021016	O mudzi wákala u sawa kwa sawa, yaani mare gákala ga sawa na malamu. Ndo ye malaika achiupima na cho chigongoche cha kupimira o mudzi. Na mare gákala ni k'ilomita helufu mbiiri na magana mane (2,400), na walamu na chimo vyákala vi sawa na go mare.
66021017	Chisha, ye malaika achiripima ro dzikuta na vyo vipimo vyehu vya kawaida, na achipata cho chimoche chákala chichira mita mirongo mihandahu (60).
66021018	Ro dzikuta rákala rijengwa na mawe ga samani ga rangi ya chanichitsi, na o mudzi wenye wákala ujengwa na dahabu yenye yokala yinametameta dza chilolo.
66021019	Ro dzikuta ra o mudzi, mawege gosi ga musinzi gákala ni mawe ga samani ga chila aina. Dziwe ra kwanza ra musinzi, rákala ni dziwe ra samani riihiwaro Yasipi. Ra phiri, rákala ni dziwe ra samani riihiwaro Yakuti Samawi. Ra hahu, rákala ni dziwe ra samani riihiwaro Kalikedoni. Ra ne, rákala ni dziwe ra samani riihiwaro Zumaridi.
66021020	Ra tsano, rákala ni dziwe ra samani riihiwaro Saridoniki. Ra handahu, rákala ni dziwe ra samani riihiwaro Akiki. Ra fungahe, rákala ni dziwe ra samani riihiwaro K'irisolito. Ra nane, rákala ni dziwe ra samani riihiwaro Zabarajadi. Ra chenda, rákala ni dziwe ra samani riihiwaro Yakuti rokala rina rangi ya mavi ga mwana. Ra kumi, rákala ni dziwe ra samani riihiwaro K'irisipiraso. Ra kumi na mwenga, rákala ni dziwe ra samani riihiwaro Hiyakinito, na ra kumi na mbiiri, rákala ni dziwe ra samani riihiwaro Amerisito.
66021021	Go madziyango kumi na mairi gosi, gákala ni ga mawe ga samani gaihiwago Lulu, na yo njira bomu ya o mudzi, yákala ni ya dahabu yenye ya kumetameta dza chilolo.
66021022	Mudzi uo ts'iwonere una hekalu, kwakukala, Bwana Mwenyezi Mulungu na ye Mwanagonzi, a mudzi wosi ukati wosi. Na kwa vivyo, k'aphatakiya phakale na phat'u pha kwavoya.
66021023	Mudzi uo k'autakiya mwanga wa dzuwa hebu mwezi, kwakukala, mung'alo wa Mulungu unabiririka phapho, na ye Mwanagonzi naye unalavya mwanga.
66021024	At'u osi a urumwengu andasagala mwangani kuko, na afalume a dunia andaphirika utajiri wao kuko.
66021025	Go madziyango ga o mudzi gandakala lwazu ukati wosi, kwakukala, k'akundakala usiku.
66021026	At'u a urumwengu andaphirika utajiri wao, na vit'u vyao vya samani kuko mudzi uo.
66021027	Ela ta vivyo, vit'u vyosi vii, na at'u osi ahendao maneno ga waibu hebu kulemba, k'aandaphenya mudzi uo. At'u ondophenya mudzi uo ni arat'u ario madzina gao gáandikwa kwenye chitabu cha uzima.
66022001	Gago gariphosira, ye malaika wánonyesa muho wa madzi garehago uzima, garigo gákala ganaonya dza chilolo. Muho uo, wálaa ko kuriko Mulungu usegere phakwe dzihini ra utawali na ye Mwanagonzi,
66022002	na wátserera uchichira na kati-kati ya yo njira bomu ya o mudzi. K'anda-k'anda ya o muho, mwákala muna o muhi urehao uzima. Muhi uo wákala unavyala t'ude chila mwezi. Kwa vivyo, kwa mwaka wákala unavyala k'ano kumi na mbiiri, na makodzage gákala ganahumirwa kuphoza makongo ga at'u a viryomo vyosi duniani.
66022003	Mudzi uo k'aundakala ut'u wowosi olaniwa ni Mulungu. Mulungu asegereye phakwe dzihini ra utawali na ye Mwanagonzi a mudzi uo, na ahendikazie a phapho, andamuhikirahikira dza makuhani ye Mulungu.
66022004	Na andamona ye Mulungu mwenye mwiri, na dzinare rindaandikwa mwao viranguni.
66022005	At'u ao a mudzi uo, k'aandakala na dziza, na k'aandatakiya mataa, hebu mwanga wa dzuwa kwakukala, Bwana Mulungu ndiye yendekala unaalavira mwanga. At'u ao andatawala ta kare na kare.
66022006	Chisha ye malaika wánamba, "Maneno gaga ni ga jeri, na gago ganawirya kukuluphirwa ni chila mut'u. Na ye Bwana Mulungu aap'aye agomvie Rohowe, uhuma malaikawe adze amonyese muhendikaziwe maneno gondolairira vivi sambi."
66022007	Jeso unaamba, "Sirikisa! Mimi ninadza sambi!" Ndo baha arat'u ario anatuwa gaga maneno ga chitabu chichi garigosemwa chimbere.
66022008	Mimi Johana nágasikira, na nichigaona gaga maneno. Na niriphokala nidzigasikira na nidzigaona, námit'a mavindi mbere za ye malaika yekala udzinonyesa, kwa nimwabudu.
66022009	Ela ye malaika achinamba, "Ts'ihende hivyo! Mimi nami ni muhendikazi wa Mulungu dza uwe na o agomvi a Mulungu, ario ni nduguzo a chijeso, na anjine osi, ario anatuwa udzumbe urio chitabu chichi. Kwa vivyo, uwe mwabudu Mulungu tu!"
66022010	Chisha, ye malaika achinamba, "Ts'igafitse at'u gaga maneno garigo chitabu chichi, garigo gásemwa chimbere, kwakukala, gosi gogombwa mumu chitabuni, gandalairira sambi.
66022011	Ndo at'u osi ario anahenda mai, naenderere kuhenda mai. At'u osi ahendao dambi, naenderere kuhenda dambi. At'u osi ahendao ga haki, naenderere kuhenda ga haki. Na osi ario ni atakatifu, naenderere kukala atakatifu."
66022012	Jeso unaamba, "Sirikisa! Mimi ninadza sambi! Na nichidza, chila mut'u nindamuhenda apate cho awiryacho, kutuwirizana na gakwe arigogahenda.
66022013	Mimi ndimi wa kwanza, na vit'u vyosi vindakala na musindikizo ta nisale mimi. Ndimi yeanza, na ndimi yendesindikiza."
66022014	Baha arat'u afulao mavazi gao na kugatsusa. At'u ao andakala na haki ya kuphenya o mudzi uphya kuchirira mo madziyangoni, na akarye t'ude za muhi urehao uzima.
66022015	Ela at'u ario anga dza madiya, atsai, azinzi, aulagi, avoyao milungu ya vinyago, na at'u ahenzao kulemba ukati wosi, k'aandaphenya pho mudzini.
66022016	"Mimi Jeso, náhuma malaika wangu, achidzamwambira gaga maneno garigo mumu chitabuni mwimwi ajeso. Mimi ni sina, na ni ye mut'u wa mudzungu wa Daudi, na ndimi kombezi."
66022017	Roho wa Mulungu na mwari anaamba, "Nzo Jeso!" Na at'u osi ondogasikira gaga, ao nao naambe, "Nzo Jeso!" At'u osi ario na ch'iru na anahenza madzi, naadze ahwale madzi garehago uzima phots'oripha ut'u.
66022018	Mimi Johana, ninaakanya at'u osi asikirao uu udzumbe urio mumu chitabuni, osemwa chimbere. Rangu niakanyaro ni kwamba, at'u ondogaonjezera, Mulungu naye undaaonjezera kwatiya akili. Ao undaatiya akili na zirat'u nduli fungahe zohadzwa mumu chitabuni.
66022019	Na at'u ondouphunguza uu udzumbe wa chitabu chichi osemwa chimbere, Mulungu naye undaaphunguzira garat'u manoso golagwa ni udzumbe urio chitabu chichi. Yiye undaaphunguzira yiyat'u haki yao ya kurya t'ude za muhi urehao uzima, na kusagala o mudzi utakatifu.
66022020	Ye mut'u yegomba gaga maneno gosi unaamba, "Ninadza sambi." Ndo navikale vivyo. Nzo jeri Bwana Jeso!
66022021	Bwana Jeso naahats'e at'u a Mulungu osi. Amina.
