40001001	Mfufuk owot nte kè Jisọs Karais gwun̄ kè Debit ònan̄a me owot iman kè Ebereham ìje ikeyi:
40001002	Ebereham obon Ajiki, Ajiki onenibon Jekọp, Jekọp onenibon Juda melek ebi ngwan̄ ebirieen̄.
40001003	Juda onenibon Pereji melek Jera me owot kè Tema. Pereji onenibon Hejirọn, Hejirọn onenibon Ram.
40001004	Ram onenibon Aminadap, Aminadap onenibon Nasiọn, Nasiọn onenibon Salimọn.
40001005	Salimọn onenibon Bowaji me owot kè Rehabu. Bowaji onenibon Obedi me owot kè Rufu. Obedi onenibon Jesi.
40001006	Jesi onenibon ogwu ubọọn̄ Debit. Debit onenibon Sọlọmọn me owot nwa kè Yuraya.
40001007	Sọlọmọn onenibon Rehobowam, Rehobowam onenibon Abija, Abija onenibon Asa.
40001008	Asa onenibon Jiosefat, Jiosefat onenibon Joram, Joram onenibon Ujaya.
40001009	Ujaya onenibon Jotam, Jotam onenibon Ehaji, Ehaji onenibon Ejikaya.
40001010	Ejikaya onenibon Manasi, Manasi onenibon Amọn, Amọn onenibon Josaya.
40001011	Josaya onenibon Jekọnaya melek ebi ngwan̄ ebirieen̄ sabum enikpulu ebi Ijeren me akọn̄ isa ifo ido Babilọn.
40001012	Mgbọ ema enan̄abe me ido Babilọn ika ke Jekọnaya obon Siatien. Siatien onenibon Jerubaben.
40001013	Jerubaben onenibon Abiudu, Abiudu onenibon Eliakim, Eliakim onenibon Ajọ.
40001014	Ajọ onenibon Jadọk, Jadọk onenibon Akim, Akim onenibon Eliudu.
40001015	Eliudu onenibon Elieja, Elieja onenibon Matan, Matan onenibon Jekọp.
40001016	Jekọp onenibon Josefu òrere nlom kè Meri ogwu òmaman Jisọs ogwu òrere Karais (eyi òsisibi ogwu Awaji otoon̄be ubọk me ibot).
40001017	Bene me ukot kè Ebereham na re ukot kè Debit ìsibi akọp mè owot iman ini. Bene me ukot kè Debit na re mgbọ ekpulube ebi Ijeren me akọn̄ isa ifo ido Babilọn ìre akọp mè owot iman ini. Bene me mgbọ ebi Ijeren enan̄abe me Babilọn ika na re mgbọ emanbe Karais ìre si akọp mè owot iman ini.
40001018	Imaman kè Jisọs Karais ìkup ikeyi: Josefu înu initet Meri ogwu ònenire nga kè Jisọs itele ibodo me lek nwa. Ire, sabum ema enikana olom mè nwa, enenimun̄ ibe ke Meri înin̄ owot inan̄a me unye Ekwukwu Mbuban.
40001019	Ire, mije Josefu ogwu olom orebe ogwu ata irọrọ, ìkaweek irọrọ Meri inu esip me isi ebi ene. Eya orọ, ibeben me ejit ibe ke ọmọ mônween̄ lek ijit Meri me nlelet, inyi utọn̄ ebi ene ikanọ.
40001020	Ire, ike Josefu okikeek inu yi, ogwu osat Okumugwem osisibi ichichini ọmọ me emen ilaak, mè ibe ọmọ, “Josefu gwun̄ kè Debit, mọnọ Meri nwa kwun̄. Katet ukpook, mije, Meri ìnin̄ owot yi inan̄a me unye Ekwukwu Mbuban.
40001021	Meri nwa kwun̄ môman gwun̄ enerieen̄. Owu mônyi gwun̄ ya erieen̄, Jisọs (eyi òsisibi Ogwu Unyan̄a), mije, gwun̄ ya obonyan̄a ebi kiban̄ isibi me emen ijo kiban̄.”
40001022	Otutuuk inu òmọmọnọ irek îrọ inyi ikọ Okumugwem otumube inan̄a me otu ogwu nriran kan̄ irọ iso.
40001023	Okumugwem ìbe ke obaak enenwaan̄ ge ikariọọn̄ge enerieen̄ mônin̄ owot, mè iman gwun̄ enerieen̄; ke mêgwen gwun̄ ya Imanuwen, eyi òsisibi “Awaji òwa melek kiji.”
40001024	Mgbọ Josefu onan̄abe ikeke me ilaak, irọrọ si ike ogwu osat Okumugwem obe ọmọ irọ, mè imọnọ Meri ogwu nwa isa ifo uwu kan̄.
40001025	Ire, ìkagọọk Meri ìlaak mege ire mgbọ Meri omanbe gwun̄ enerieen̄ ya. Josefu onyinyi gwun̄ ya erieen̄, Jisọs.
40002001	Eman Jisọs me ama Betelehem eyi òkup me Judia, me mgbọ Erọdu orebe ubọọn̄ me agan̄ ya. Mgbọ emanbe ọmọ, ebi ìriọọn̄ inu ìnan̄a me agan̄ mbum-ura enunu Jeruselem,
40002002	mè inikidido ibe, “Gwun̄ ya emanbe, òbonire ogwu ubọọn̄ ebi Ju ya ìkup me owa? Eji emun̄ ntoronyan̄ kan̄ osibibe me agan̄ mbum-ura, mè inu ibenitọbọ ebum inyi ọmọ.”
40002003	Mgbọ ogwu ubọọn̄ Erọdu onọbe ikọ yi, ejit kan̄ ìkabele. Ikeya si, otutuuk ebi ama Jeruselem kpebele ejit.
40002004	Eya orọ, ogwu ubọọn̄ Erọdu ogwegwen otutuuk ebi ibot ngwugwa, mè otutuuk ebi ìjeen̄ Ikan ititiin̄, mè ido ema ibe, “Ìre enyi efuk me Ikpa Mbuban ibe ìre ere owa ke ebeman ogwu Awaji otoon̄be ubọk me ibot ya?”
40002005	Ema efọfọọk ibe ke ìre me ama Betelehem eyi òkup me Judia, mije ke ogwu nriran îge inu òfolek ibe ke Awaji ìbe,
40002006	“Owu Betelehem, ubọk geelek orebe sọntiik ama me etete otutuuk ama ile òkup me ido Juda, ogwu ibot mkpulu ìbonan̄a me emen kwun̄ isibi inikikpukpo ebi n̄a, Ijeren.”
40002007	Erọdu oneninween̄ lek igwen ebi ichen cha ìnan̄a me agan̄ mbum-ura, mè iweek iriọọn̄ me otu kiban̄ ike mgbọ ntoronyan̄ ya obenebe isibi.
40002008	Mgbọ îbọkọbe ema ikọ me otu isan̄a, ineniria ema isi ama Betelehem ibe, “Ìsi ìgbala chieen̄ ìweek gwun̄ ya. Ire enyi iweek imun̄, ìna ìnilook emi, inyi emi si ǹgọọk ǹsi ǹtọbọ ebum ǹnyi gwun̄ ya.”
40002009	Mgbọ ogwu ubọọn̄ ya otumube ikọ melek kiban̄ isan̄a, ema enanan̄a isibi, mè ikpọk imun̄ ntoronyan̄ ya ema emun̄be me agan̄ mbum-ura okije me isi kiban̄, mè inikeke itat me inyọn̄ uwu ere gwun̄ ya okupbe.
40002010	Ejit îbele ema enenen mgbọ ema emun̄be ntoronyan̄ ya.
40002011	Ema ejeje inin̄ uwu ya, mè isi imun̄ gwun̄ ya me ubọk kè Meri ogwu uga, mè igele igwook me ijọn̄, mè itọbọ ebum inyi ọmọ, mè inichili okop inu ubọọn̄ kiban̄, mè isan̄a alata araran̄, mè okpukpuk mgbe òkidun̄u olu utop utop ònan̄a me lek uti ekigwen Farankinsens, mè eyi ònan̄a me lek uti ekigwen Mâa isibi isa iche inyi gwun̄ ya.
40002012	Mgbọ ema enyibe inu inyinyi kiban̄ isan̄a, ema ejeje me ofifi oniin̄ ifo ido kiban̄. Ema erọ ikeya, mije, Awaji îtaba ema ubọk me utọn̄ me emen ilaak ibe ema ekagwu ìkom ìsi lek ogwu ubọọn̄ Erọdu.
40002013	Mgbọ ebi ìriọọn̄ inu cha efonbe isan̄a, ogwu osat Okumugwem osisibi ichichini Josefu me emen ilaak, mè itumu inyi ibe, “Nan̄a keke, mè ben gwun̄ ya mè ogwu uga sa libi fo ido Ijipiti si kup. Luk me ere ya re mgbọ emi mâyakabe initeme owu inu owu môrọbe, mije Erọdu môbene ikiweek gwun̄ ya ikpakpan̄.”
40002014	Josefu onanan̄a ikeke me ilaak me eririeen̄ ya, mè iben gwun̄ ya mè ogwu uga, isa ilibi ifo ido Ijipiti,
40002015	mè isi iluk me ere ya mege ire mgbọ Erọdu okwube, sabum înigwu ikom ika. Ikeyi ke ikọ Okumugwem otumube inan̄a me otu ogwu nriran osa irọ iso. Okumugwem ìtumu ibe, “Ǹgwen gwun̄ n̄a enerieen̄ inan̄a me Ijipiti isibi.”
40002016	Ogwu ubọọn̄ Erọdu înaan̄ ejit enenen mgbọ îweekbe isibi ibe ke ebi ìriọọn̄ inu cha mîfiaan̄ ọmọ, kpeyaka igwu ikom inikpa inu ema emun̄be inyi ọmọ. Eya orọ, inyinyi ida ibe ekpan̄ otutuuk asa nsabọn ebirieen̄ me Betelehem, mè otutuuk asabọn ama òkukup iriaak, bene me lek ebi emanbe ayaya si re lek ebi ìmimiin̄ iso acha iba, igọọk me ike mgbọ ntoronyan̄ ya obenebe isibi, kubọk ebi ìriọọn̄ inu cha etumube inyi ọmọ.
40002017	Ikeyi ke ikọ Okumugwem otumube inan̄a me otu ogwu nriran Jerimaya osa irọ iso.
40002018	Jerimaya ìtumu ibe, “Mînọ ida ene ge okito ito me Rema, mè ikifieek ejit enenen. Rechen òkito ito mije bọn kan̄ ìkwakwaan̄ ita. Ìkachieek ibe ekat ọmọ ejit, mije, nsabọn cha kpeyaka ikup me ugwem.”
40002019	Mgbọ Erọdu okwube iraka, ogwu osat Okumugwem onenikpọk isibi ichichini Josefu me emen ilaak me Ijipiti,
40002020	mè itumu inyi ibe, “Nan̄a keke, mè ben gwun̄ ya mè ogwu uga sa fo ìdo Ijeren, mije, ebi ìweweek ikpakpan̄ gwun̄ ya mîkwaan̄ isan̄a.”
40002021	Josefu onanan̄a ikeke, mè iben gwun̄ ya mè ogwu uga isa ifo Ijeren.
40002022	Ire, mgbọ Josefu onọbe ibe ke Akelọs ore ogwu ubọọn̄ me Judia me irek kè Erọdu ogwu ute, ukpook otetet ọmọ ifofo Judia. Eya orọ, kpan̄asi Judia, ikakana ifo agan̄ Galili ike ogwu osat Okumugwem otemebe ọmọ me emen ilaak.
40002023	Mgbọ îrebe Galili, inenisi iluk me ama ekigwen Najeret. Ikeyi ke ikọ Okumugwem otumube inan̄a me otu ebi nriran osa irọ iso ibe ke mêkigwen gwun̄ ya ogwu Najeret.
40003001	Me emen mgbọ ya, Jọn ògwook mun̄ onunu, mè ikijijen̄e ikana me emen èwê òkup me Judia ikilook ebi ene ata etip ibe,
40003002	“Ìgwu ìkom me ijo kinyi, mije, mkpulu eyi Awaji îkup mgbet.”
40003003	Jọn ògwook mun̄ yi ke Asaya oben nriran òfolek mgbọ îtumube ibe, “Ida ene ge òkitaan̄ ukpo me emen èwê ibe, ‘Ìnen̄e oniin̄ ìsun̄ ìban Okumugwem, mè ìrọ oniin̄ òtatat ìnyi ọmọ.’ ”
40003004	Ọfọnti Jọn okitap, esa inwọọn̄ aligọ irom. Fanti îkitobo me ebon ìre fanti ikpa anam. Inorie kan̄ ìre akaka mè njijoon̄ aran̄ akwọọk.
40003005	Ebi ene ekekigbọọk inan̄a me Jeruselem, mè otutuuk ido Judia, mè otutuuk ama òkup me agba okwaan̄ Jọdan inu me lek kè Jọn,
40003006	mè ikifuk ijo kiban̄ isibi. Jọn okekigwook ema mun̄ me okwaan̄ Jọdan.
40003007	Ire, mgbọ Jọn omun̄be owuwa ebi Farisi mè ebi Sadusi ekinu me lek kan̄ ibenigọọk igwook mun̄, itutumu inyi ema ibe, “Enyi ijo ulu kechi! Ìre ekene oteme enyi ibe enyi elibi enwọnọ uyọt uyọt unaan̄-ejit Awaji eyi òbonunu?
40003008	Ìkirọ ata irọrọ eyi òbokijeen̄ ibe ke enyi mîgwu ikom me atikọ.
40003009	Ikakpọkpọ ìkup ìkitumu ìbe ke enyi ìre bọn kè Ebereham, mè ìkikeek ibe ke enyi mêsa me ikeyi inwọnọ osusut Awaji. Ǹkitumu inyi enyi ibe ke Awaji môkọt irọ inyi ewuuk chi òkup me ere yi ikana bọn inyi Ebereham.
40003010	Mgbọ yi, mîto otuban itele me ebon uti geelek. Ire ikaan̄ uti ikatoge ata mfut, mêcho ito, mè iben itọp itap me emen ukan̄.
40003011	“Emi ǹkisa mun̄ ikike igwook enyi mun̄, isasa ijeen̄ ibe ke enyi mîgwu ikom. Ire, îkaan̄ ene ge òbonu me udun̄ n̄a. Ene ya îmin igak emi enenen ire lek emi ǹkagbe ogwu òbokiben ikpukot ene ya. Ene ya ìbosa Ekwukwu Mbuban mè ukan̄ igwook enyi mun̄.
40003012	Ofifi si, ene ya îkaan̄ ugen̄ sanasana otu eyi ìbosa igen̄ mfufe isan̄a me lek akpa, mè ikpulu akpa cha isi itap me emen uwu isun̄-akpa kan̄, mè ikpulu mfufe cha isi iwọp me emen ukan̄ eyi ìkakiniin̄.”
40003013	Jisọs oneninan̄a me agan̄ Galili isi agba okwaan̄ Jọdan, inyi Jọn igwook ọmọ mun̄.
40003014	Ire, Jọn oweweek ikpukput ọmọ, mè itumu inyi ọmọ ibe, “Owu ore ogwu mogwook emi mun̄. Owu òyaka ìjeje ininu me lek n̄a ibe emi ǹnengwook owu mun̄?”
40003015	Jisọs ofọfọọk Jọn ibe, “Tele inyi ikup ikeya mgbọ keyi, mije, îgbe ibe owu ògwook emi mun̄, inyi eji esa me oniin̄ keyi erọ otutuuk inu eyi Awaji okiweek eso.” Jọn onenichieek, mè igwook ọmọ mun̄.
40003016	Mgbọ yaage Jọn ogwookbe Jisọs mun̄ isan̄a, Jisọs onan̄abe me emen mun̄ okwaan̄ Jọdan ya iwook inene ijọn̄, isinyọn̄ ochichili, imumun̄ Ekwukwu Awaji okinan̄a me isinyọn̄ iwulu kubọk ekerekwukwu isiki inu, mè inisọọk me lek kan̄.
40003017	Ida ge onanan̄a me emen inyọn̄ ikitumu ibe, “Ogwugwu ore gwun̄ n̄a enerieen̄, ogwu mmabe. Emi mbele ejit enenen me lek kan̄.”
40004001	Ekwukwu Awaji onenisa Jisọs ije isi emen èwê, inyi Yọk itọ ọmọ ikpọ.
40004002	Mgbọ Jisọs okupbe me ere ya ijin otu akọp usen ini, uraafiọọn̄ onenitaka ọmọ.
40004003	Yọk onunu initọ ọmọ ikpọ, mè ibe ọmọ, “Ire owu ore Gwun̄ Awaji me atikọ, tumu ikọ nyi ewuuk chi, mè ikana inorie inyi owu.”
40004004	Jisọs ofọfọọk ọmọ ibe, “Ege me Ikpa Mbuban ibe, ‘Ìkare inorie gaalek ke ene okisa iluk ugwem. Ire, ene ìkisa ikọ geelek ònan̄a me otu Awaji isibi iluk ugwem.’ ”
40004005	Yọk onenisa Jisọs isi itoon̄ me ere òbebene ichit me inyọn̄ Uwu Mbuban me Jeruselem,
40004006	mè itumu inyi ọmọ ibe, “Ire owu ore Gwun̄ Awaji me atikọ, nan̄a me ere yi wulu keke me ijọn̄, mije, ege me Ikpa Mbuban ibe, ‘Awaji mônyi ebi osat kan̄ ikan òfolek kwun̄. Ema mêben owu ikaan̄ me ubọk kiban̄, inyi owu okatọbọ ukot me lek ewuuk.’ ”
40004007	Jisọs ofọfọọk ọmọ ibe, “Ege si me Ikpa Mbuban ibe, ‘Katọ Okumugwem Awaji kwun̄ ìkpọ.’ ”
40004008	Yọk okpọkpọk isa Jisọs isi inyọn̄ ogoon̄ òbebene ichit, mè isa ọmọ ijeen̄ otutuuk ama ubọọn̄ geelek eyi linyọn̄ keyi, mè otutuuk uja mè umin ama ubọọn̄ cha,
40004009	mè itumu inyi ọmọ ibe, “Emi mânyi owu otutuuk inu chi geelek, ire owu ogwook akpatukot me ijọn̄, mè itọbọ ebum inyi emi.”
40004010	Jisọs ogagana inyi Yọk ibe, “Je nan̄a emi me isi, Setan, mije, ege me Ikpa Mbuban ibe, ‘Tọbọ ebum nyi Okumugwem Awaji kwun̄ gaalek, mè kisi ikwaan̄ si nyi ọmọ gaalek.’ ”
40004011	Yọk otetele ọmọ. Ebi osat Awaji enunu inisi ikwaan̄ inyi ọmọ.
40004012	Jisọs oneninọ ibe ke mîtet Jọn ògwook mun̄ itap me mkpọn, mè igwu ikom ika inu ama Najeret me Galili.
40004013	Sọnja mgbọ iraraka, inanan̄a me Najeret isi iluk me ama Kapanọm me agba okwaan̄ oyô Galili, me agan̄ ijọn̄ ebi otoko kè Jebulọn mè Nafitali elukbe.
40004014	Eyi onenirọ iso ikọ Awaji otumube inan̄a me otu ogwu nriran Asaya ibe,
40004015	“Ebi ìluk me inyọn̄ ijọn̄ otoko kè Jebulọn, mè otoko kè Nafitali, mè inyọn̄ ijọn̄ òkup ifo agan̄ okwaan̄ ile, mè ebi ìluk me usaba agan̄ okwaan̄ Jọdan, mè ido Galili agan̄ ebi ofifi ido elukbe;
40004016	ife chi, ìrere ebi ìluk me emen udun, mîmun̄ ikpele utoon̄. Utoon̄ îtoon̄ ire lek ebi ìluk me inyọn̄ ijọn̄ ere udun eyi mkpa okupbe.”
40004017	Bene me mgbọ ya, Jisọs obebene ikitumu ikọ Awaji inyi ebi ene ibe, “Ìgwu ìkom, mije, mkpulu eyi Awaji îkup mgbet.”
40004018	Usen ge, mgbọ Jisọs okije me agba okwaan̄ oyô Galili, inenimun̄ ngwan̄ ebirieen̄ iba, Saimọn ogwu ekigwen si Pita melek Anduru ogwu ngwan̄. Ema ekitọp njin me okwaan̄ oyô ya mgbọ Jisọs omun̄be ema, mije, ema ìre ebi mbọm irin̄.
40004019	Jisọs onenigwen ema ibe, “Ìna ìnigọọk emi, ke mârọ inyi enyi ekana ebi ìkibọm mbọm itet-ene.”
40004020	Mgbọ yaage, ema etetele njin kiban̄, mè igọọk ọmọ ije.
40004021	Mgbọ înan̄abe me ere ya ije ifo isi sọnja, ikpọkpọk imun̄ ofifi ngwan̄ ebirieen̄ iba, Jemis mè Jọn bọn kè Jebidi, melek nte kiban̄ ekupbe me emen uji ikinama njin kiban̄. Igwegwen ema si.
40004022	Mgbọ yaage, ema etetele nte kiban̄ melek uji kiban̄, mè inan̄a igọọk ọmọ.
40004023	Jisọs onenikijijen̄e ikana me Galili, mè ikijeen̄ inu me uwu ntitiin̄ ebi Ju, mè ikilook ata etip eyi mkpulu Awaji, mè ikigwa esese chieen̄ orukan̄ mè ufiak me lek ebi ene.
40004024	Etip kan̄ okekitaan̄ ikana otutuuk ido Siria. Ebi ene ekekikpulu otutuuk ebi chieen̄ orukan̄ geelek okifiak, mè ebi lek okinaan̄, mè ebi ijo erumun̄ okisisaak, mè ebi mkpikpi, mè ebi ngọm, isa ijet Jisọs ibe igwa. Igwagwa otutuuk kiban̄.
40004025	Mije keya, ogbogbo ebi ene ìnan̄a me Galili, mè ebi ìnan̄a me Akọp Ibot Ama, mè Jeruselem, mè agan̄ Judia, mè ebi ìnan̄a me usaba agan̄ okwaan̄ Jọdan ekekigbuku igọọk ọmọ.
40005001	Mgbọ Jisọs omun̄be ogbogbo ebi ene cha, ijeje isi inene inyọn̄ ogoon̄ ge, mè isiki ikweek irek. Ebi udun̄ kan̄ enenene igọọk ọmọ.
40005002	Ibebene ikijeen̄ ema mè ebi ife cha inu ibe,
40005003	“Ugbana môkup inyi ebi geelek ìrọriọọn̄ ibe, isan̄a me lek Awaji, ke ema kpekup me lek inu geege, mije, ebibi ke mkpulu eyi Awaji okup inyi.
40005004	Ugbana môkup inyi ebi ìkifieek ejit, mije, mêkat ema ejit.
40005005	Ugbana môkup inyi ebi ìsisiki lek, mije, îre ema ebekaan̄ linyọn̄.
40005006	Ugbana môkup inyi ebi geelek ìkakaan̄ ikpele ulọk irọrọ inu Awaji okiweek, mije, Awaji mônyi ema inu ya òkilọk ema ojot ojot.
40005007	Ugbana môkup inyi ebi ejit nsan, mije, Awaji môkaan̄ ejit nsan me lek kiban̄.
40005008	Ugbana môkup inyi ebi geelek kpunube ofiaan̄ me emen, mije, îre ema ebemun̄ Awaji.
40005009	Ugbana môkup inyi ebi ìkitap esuuk, mije, ema mêkigwen bọn eyi Awaji.
40005010	Ugbana môkup inyi ebi ekisisaak mije ema ekirọ inu Awaji okiweek, mije, ema ke mkpulu eyi Awaji okup inyi.
40005011	“Ugbana môkup inyi enyi mgbọ ebi ene ekinyi enyi unyechieen̄, mè ikisisaak enyi, mè ikikan̄ ataak itumu ijo ikọ geelek itoon̄ enyi mije n̄a.
40005012	Enyi ìkinwọọn̄ unwọọn̄, mè ìkibele ejit, mije, mkpukpe kinyi me emen inyọn̄ îmin enenen. Ikeyi si ke esisaak ebi nriran ìkukup sabum ukot kinyi.
40005013	“Enyi ìre uchi me linyọn̄. Ire, ire uchi ifiin̄ utop kan̄, kpunu ubọk geege eberọ inyi iyaka ikaan̄ utop kan̄. Eya orọ, ebebeben itọp ifiin̄ me oyet, mè ebi ene ekejak me ukot eraka, mije, ìkayaka ìkup me lek inu geege.
40005014	“Enyi ìre utoon̄ eyi linyọn̄. Ama geelek enamabe me inyọn̄ ogoon̄ ìkpokọt ilet.
40005015	Ikeya si, ebi ene kpekimin mkpukan̄, mè isa okwa ikana ichit. Ekiben mkpukan̄ itoon̄ me inyọn̄ ngugọọn̄, inyi ikinyi utoon̄, mè otutuuk ebi ìkup me emen uwu ya ekesa emọọn̄ inu.
40005016	Ikeya si, enyi ìrọ inyi utoon̄ kinyi ikitoon̄ me etete ebi ene, inyi ema ekemun̄ ata ubọk ikwaan̄ kinyi, mè eketọn̄ Nte kinyi ogwu òkup me emen inyọn̄.”
40005017	“Ikakeek ibe ke emi ǹnu inenifiat Ikan kè Mosis mè ijejeen̄ echi egebe me emen ikpa ebi Nriran. Ǹkanu inenigwak Ikan chi. Ire, ǹnu inenirọ Ikan chi iso.
40005018	Me atikọ, ǹkitumu inyi enyi ibe, mege inyọn̄ mè ijọn̄ môrakabe isan̄a, kpunu inu geege enyibe me emen Ikan òboraraka, îtata ìrọrọ iso ubọk enyibe, bene me eyi ilile re lek eyi òsisip ichit.
40005019	Ikaan̄ ene geelek ikasage Ikan chi geege ìgwen inu, ìrere eyi òsisip ichit, mè ikijeen̄ si ebi ofifi ene ibe ekegọọk ọmọ erọ si ikeya, ene ya môre ogwu òsisip ichit me emen mkpulu eyi Awaji. Ire, ene geelek òkisun̄ inu geelek enyibe me Ikan, mè ikijeen̄ ebi ene ibe ekerọ si ikeya, ene ya môre ogwu òmimin ichit me mkpulu eyi emen inyọn̄.
40005020	Emi ǹkitumu si inyi enyi ibe, îtata enyi etetet ata irọrọ inye igak ubọk ebi Farisi mè ebi ìjeen̄ Ikan ekitet, enyi kpebekọt inin̄ emen mkpulu eyi Awaji.
40005021	“Enyi mînọ ibe ke etumu me ukot ikaan̄ ibe, ‘Ikakpan̄ ene, ikaan̄ ogwu ikpan̄ ene, ke mêfieek oyerebet itip ene ya.’
40005022	Ire, emi ǹkitumu inyi enyi ibe, ikaan̄ ogwu inaan̄ ejit inyi ogwu ngwan̄, mêfieek oyerebet itip ene ya. Ofifi si, ikaan̄ ogwu ibe ogwu ngwan̄, ‘Owu ene ikike keyi,’ mêsa ene ya isi oyerebet me isi ebi Oru ebi Ju. Ikaan̄ si ogwu ibe ogwu ngwan̄, ‘Owu burubut keyi,’ ene ya îgbe ogwu òbonin̄ emen ukan̄ ama yọk.
40005023	“Mije keyi, ire owu osa inu obosa igwa ngwugwa inyi Awaji inigwook me agba lek ntook, mè inikup me ere ya ikeek ibe ke ngwan̄ kwun̄ îkaan̄ takataka isi melek kwun̄,
40005024	juuk inu obosa igwa ngwugwa ya tele me ere ya, mè dasi si rọ esuuk melek ngwan̄ kwun̄ sabum ònogwu okom ònu ònogwa ngwugwa kwun̄.
40005025	“Gwat lek rọ esuuk melek ogwu òkiweek isasa owu isi uwu oyerebet, me mgbọ ikọ ya ikarege uwu oyerebet. Mije, ire ikọ ya isi ire isi ogwu ibot oyerebet, ogwu ibot oyerebet môkọt iyaka owu itap me ubọk ogwu ikan ido ibe isa owu isi itap me mkpọn.
40005026	Me atikọ, ǹkitumu inyi owu ibe, osinin̄ uwu mkpọn ya, owu òkpokọt isibi, îtata òkpekpe otutuuk ikpoko mkpukpe ikan orọn̄be isan̄a kpai.
40005027	“Enyi mînọ ibe ke ejeen̄ ibe, ‘Ikagan nwa ene.’
40005028	Ire, emi ǹkitumu inyi enyi ibe, enerieen̄ geelek òsasa chieen̄ ikpọ enenwaan̄, mè ikaan̄ ulọk ilaak me lek ogwu enenwaan̄ ya, enerieen̄ ya îra igagan ogwu enenwaan̄ ya isan̄a me emen ejit kan̄.
40005029	Ire chieen̄ kwun̄ agan̄ ulom ikirọ inyi owu òrọ ijo inu, rọkọ chieen̄ ya san̄a, mè tọp fiin̄, mije, înwọn ibe nriro ge inan̄a me lek kwun̄ igak owu ikakaan̄ otutuuk nriro lek kwun̄ iso, ebeben owu itọp itap me emen ukan̄ ama yọk.
40005030	Ire ubọk kwun̄ agan̄ ulom ikirọ inyi owu òrọ ijo inu, fieek ubọk ya san̄a, mè tọp fiin̄, mije, înwọn ibe nriro ge inan̄a me lek kwun̄ igak owu ikakaan̄ otutuuk nriro lek kwun̄ iso, ebeben owu itọp itap me emen ukan̄ ama yọk.
40005031	“Etumu ibe, ‘Ogwu iboyaak ogwu nwa, ige ikpa iyaak-nwa inyi ogwu enenwaan̄ ya.’
40005032	Ire, emi ǹkitumu inyi enyi ibe, enerieen̄ geelek òyayaak ogwu nwa me ogwu nwa ikasige ugan, enerieen̄ ya îrọn̄ ikan, mije, îsa ogwu enenwaan̄ ya itap òje oyet. Ene geelek òdodo si ogwu enenwaan̄ ogwu ogwu olom oyaakbe me oniin̄ òkup ikeyi îrọn̄ si ikan ugan-nwa.”
40005033	“Enyi mînọ si ibe ke ejeen̄ me ukot ikaan̄ ibe, ‘Ogwu inyan̄a ibot inyi Okumugwem, ene ya ikalọlọ irọrọ inyan̄a-ibot kan̄ iso.’
40005034	Ire, emi ǹkitaba enyi ubọk me utọn̄ ibe, ikayaka ìnyan̄a ibot kubọk ge. Ikasa emen inyọn̄ ìnyan̄a ibot, mije, emen inyọn̄ ìre udu ubọọn̄ Awaji.
40005035	Ikasa si linyọn̄ ìnyan̄a ibot, mije, linyọn̄ ìre inu Awaji okisa ibene ukot. Ikasasa si erieen̄ ama ile Jeruselem ìnyan̄a ibot, mije, ama ya ìre ama Ogwu Ubọọn̄ ilile ya.
40005036	Ikasa si ibot kinyi inyan̄a ibot, mije, enyi kpebekọt irọ inyi ukut ijeek geege òkup me ibot kinyi ikana okuket, mè ìre ofifit.
40005037	Ikanyan̄a ibot geege mgbọ enyi ekichieek ene use. Ire, iin̄ kinyi ire iin̄ me atikọ, iin̄-iin̄ kinyi ire si iin̄-iin̄ me atikọ. Isisaba iraka iin̄ mè iin̄-iin̄, ikọ geelek oyakabe itap isọkọ me lek use kwun̄ ìnan̄a me ubọk Yọk.”
40005038	“Enyi mînọ ibe ke ejeen̄ ibe, ‘Ogwu irọkọ owu chieen̄ ge, rọkọ si ene ya chieen̄ ge me useen̄. Ogwu ifan̄a owu ejeek ge, fan̄a si ene ya ejeek ge me useen̄.’
40005039	Ire, emi ǹkitumu inyi enyi ibe, ikaan̄ ogwu irọ enyi ijo inu, ikarọ ene ya useen̄. Ire ene isulu enyi ada me agba isi agan̄ ulom, ìkana agan̄ ujit ìnyi mè isulu si.
40005040	Ire ene ibosi igwen owu oyerebet, inyi ọmọ ikọt ibọkọ owu ọfọnti irak kwun̄, wọọk ọfọnti inyọn̄ kwun̄ si gbaalek sa nyi ene ya.
40005041	Ire ogwu akọn̄ ge itet owu me unye ibe owu ònoben inu ògọọk ọmọ òje ewuuk ije ge, gọọk ene ya je so ewuuk ije iba.
40005042	Ogwu ibeek owu inu, che nyi. Ogwu inu ufọọk me lek kwun̄, kajit ifọfọọk ene ya inu îweekbe ifọfọọk.
40005043	“Enyi mînọ ibe ke ejeen̄ ibe, ‘Ma ogwu melek kwun̄, mè cha ogwu ochicha kwun̄.’
40005044	Ire, emi ǹkitumu inyi enyi ibe, ìma ebi ochicha kinyi, mè ìkiriaak uriaak me ibot ebi ìkisisaak enyi,
40005045	inyi enyi ere bọn Nte kinyi ogwu òkup me emen inyọn̄. Mije, Nte kinyi ogwu òkup me emen inyọn̄ ìkirọ inyi ura kan̄ ikira ìkike itoon̄ me lek ebi ata ene mè ebi ijo ene, mè ikirọ si inyi ibot kan̄ ikirep ìkike igwook me lek ebi ata irọrọ mè ebi ijo irọrọ.
40005046	Ire enyi ikima ebi ìmama enyi gaalek, ìre kpasi mkpukpe ke enyi eyaka ikikpọ chieen̄ ibọbọkọ me ubọk Awaji? Ìre ìkare si inu yaage ke ebi ìkibọkọ otitip ido ekirọ?
40005047	Ire enyi ikitọp ebi ngwan̄ kinyi gaalek amọn, ìre kpasi inu ke enyi esa isibi esese me lek ebi ofifi ene? Ìre ìkare si inu yaage ke ebi ekariọọn̄ge Awaji ekirọ?
40005048	Eya orọ, ìnwọn ìsan̄a kubọk Nte kinyi ogwu òkup me emen inyọn̄ onwọnbe isan̄a.
40006001	“Ìmun̄ ibe ke enyi kpekinyi inyinyi kinyi me chieen̄ ebilene, inyi ebilene ekemun̄. Mije, ire enyi ikinyi inyinyi kinyi me chieen̄ ebilene, enyi kpebekaan̄ mkpukpe geege inan̄a me ubọk Nte kinyi ogwu òkup me emen inyọn̄.
40006002	“Eya orọ, mgbọ enyi isikiche inu inyi ebi ugbọọn̄, ikasa ìtaan̄ okput ìkana ere ike ebi isi iba ekirọ me emen uwu ntitiin̄ melek ejit oniin̄, inyi ebi ene ekemun̄ inu ema ekirọ, mè etọn̄ ema. Me atikọ, ǹkitumu inyi enyi ibe ke ife cha mîbọkọ mkpukpe kiban̄ ojot ojot isan̄a kpai.
40006003	Ire, mgbọ geelek owu okiche inu inyi ogwu ugbọọn̄, kakichieek ibe ubọk kwun̄ agan̄ ujit iriọọn̄ inu ubọk kwun̄ agan̄ ulom okirọ.
40006004	Sa me ikeyi, inyinyi kwun̄ môkup me nlelet. Ikeya si, Nte kwun̄ ogwu òkimun̄ inu ekirọ me nlet môkpe owu mkpukpe.
40006005	“Enyi isiberiaak uriaak, ikakiriaak kubọk ebi isi iba ekiriaak. Ebi isi iba ekima ikekeke me eden̄ uwu ntitiin̄, mè agba oniin̄ ikiriaak uriaak, inyi ebi ene ekemun̄ ema. Me atikọ, ife chi mîbọkọ mkpukpe kiban̄ ojot ojot isan̄a kpai.
40006006	Ire owu, mgbọ geelek oboriaak uriaak, je nin̄ emen agwut kwun̄, mè gwuk isotu, mè kup me ere ya riaak uriaak nyi Nte kwun̄ ogwu kpekimun̄ chieen̄, ke Nte kwun̄ ogwu òkimọọn̄ inu erọbe me nlelet môkpe owu mkpukpe kwun̄.
40006007	Me mgbọ okiriaak uriaak, kakpọkpọ ìkitumu ikọ ikakaan̄ge ibot kubọk ebi ekariọọn̄ge Awaji ekirọ, mije, ema ekimọnọ ibe ke Awaji ìbonọ ema ida inan̄a me lek owuwa ikọ kiban̄.
40006008	Ire, ikarọ ubọk ife chi ekirọ, mije, Nte kinyi îriọọn̄ inu geelek òkup enyi me uyọt sabum enyi ebenichichili otu ido.
40006009	“Enyi isiberiaak uriaak, ikeyi ke enyi ebekiriaak: Nte kiji ogwu òkup me emen inyọn̄, erieen̄ kwun̄ ikup me mbuban,
40006010	mkpulu eyi kwun̄ inu, mè nkeek kwun̄ irọ me linyọn̄, ike îkupbe me emen inyọn̄.
40006011	Nyi eji inorie chereyi, kubọk okinyi eji me usen me usen.
40006012	Tele ijo kiji nyi eji, ike eji ekitele inyi ebi ìrọrọ eji ijo inu.
40006013	Kachieek eji enin̄ me ntọ-mkpọ, ire, taba eji sibi me ubọk Yọk.”
40006014	“Ire enyi itele ijo inyi ebilene ebi ìrọrọ enyi ijo inu, Nte kinyi ogwu òkup me emen inyọn̄ môtele si ijo kinyi inyi enyi.
40006015	Ire, ire enyi kpetele ijo inyi ebi ìrọrọ enyi ijo inu, Nte kinyi si ìkpotele ijo kinyi inyi enyi.”
40006016	“Mgbọ geelek enyi ekijin otu, ikakisun̄ lek kinyi njijin njijin kubọk ebi isi iba ekirọ, mije, ema ekinwenwene isi kiban̄, inyi ebi ene esa eriọọn̄ ibe ke ema ekijin otu. Me atikọ, ǹkitumu inyi enyi ibe ke ife chi mîbọkọ otutuuk mkpukpe kiban̄ ojot ojot isan̄a kpai.
40006017	Ire, mgbọ geelek owu obojin otu, gwọk isi kwun̄, mè chiọọk aran̄ me lek ijeek ibot kwun̄,
40006018	inyi ene geege ikariọọn̄ ibe ke owu òkijin otu, ilọ me lek Nte kwun̄ ogwu kpekimun̄ chieen̄. Nte kwun̄ ogwu òkimọọn̄ inu geelek ekirọ me nlelet môkpe owu mkpukpe kwun̄.
40006019	“Ikatitiin̄ inu ubọọn̄ kinyi ìsun̄ me linyọn̄ keyi ere nkarankat mè achiaan̄ môtakabe isan̄a, melek ere ebi inọ mêkọtbe ibum inin̄ uwu inichiin̄.
40006020	Ire, ìtitiin̄ inu ubọọn̄ kinyi ìsun̄ me emen inyọn̄, ere nkarankat mè achiaan̄ kpokọtbe isi ifiat, melek ere ebi inọ kpekọtbe ibum inin̄ isi ichiin̄.
40006021	Mije, ere geelek inu ubọọn̄ kwun̄ okupbe, ere ya si ke ejit kwun̄ okup.
40006022	“Chieen̄ ene ìkup kubọk mkpukan̄ isa inyi akpalek ene. Eya orọ, ire chieen̄ kinyi inwọn, utoon̄ ìbojojot enyi me emen.
40006023	Ire, ire chieen̄ kinyi ifieek, udun ìbojojot enyi me emen. Ire utoon̄ òkup me emen kinyi iyaka inikana udun, udun keya mômin enenen.
40006024	“Kpunu gwun̄ uwu geege òbokọt ikisi ikwaan̄ inyi nte uwu iba mgbọ ge. Ire ìkama nte uwu ge, mè ìcha ogwulọ, môyaka lek kan̄ inyi nte uwu ge, mè ikpọ ogwulọ chieen̄ ilọ me lek. Ikeya si, enyi kpebekọt ikisi ikwaan̄ inyi Awaji melek inu ubọọn̄ linyọn̄ me mgbọ yaage.
40006025	“Eya orọ, ǹkitumu inyi enyi ibe, ikakisisaak lek mije inu enyi ebekirie, melek inu enyi ebekinwọ, mè ìre ekwut mè ọfọnti enyi ebekisa ikwek lek. Ǹdo enyi nu, ìre ugwem ìkafat ìkup me uyọt ìgak inorie? Sa ìre akpalek ìkafat ìkup me uyọt ìgak ekwut mè ọfọnti?
40006026	Ìkpọ-nu unọn òwulu me inyọn̄, ìkakiwop inu geege, ìkakirọrọkọ si inu geege ìtap me uwu isun̄-inorie. Ire, Nte kinyi ogwu òkup me emen inyọn̄ okekikpukpo ema mgbọ geelek. Ìre enyi kpefat inye otu ewe enenen igak unọn chi?
40006027	Ìre ekene me etete kinyi obokọt itap mbubak mgbọ ge isọkọ me otu ifuk usen ugwem kan̄ inan̄a me imama lek ikisisaak lek kan̄?
40006028	“Ìre keke orọ enyi ekisisaak lek kinyi mije ekwut mè ọfọnti? Ìkpọ-nu ubọk ajakajak otu oron okitibi, mè ikijaan̄ lek. Ema kpekisi ikwaan̄, kpekilọk ekwut.
40006029	Ire, ǹkitumu inyi enyi ibe ke ogwu ubọọn̄ Sọlọmọn me lek kan̄ ìkakọt ìbala lek ìsoon̄ ge me lek ajakajak otu oron chi, ubọk geelek îminbe mè ibọọn̄ ubọọn̄ enenen.
40006030	Ire mbubet otu oron eyi òkitibi chereyi, mè ikwu iyakwut, esasa isọk ukan̄, ke Awaji okibala ijaan̄ ikeyi, ìre Awaji ìkpofat inyi enyi inu enyi ebetap ichit akpa lek igak ikeya? Enyi ebi sọntiik ichechieek kechi!
40006031	Eya orọ ikayaka ìkisisaak lek kinyi ìkibe, ‘Ìre keke ke eji eberie? Ìre keke ke eji ebenwọ? Sa ìre keke ke eji ebetap isa ikwek lek?’
40006032	Mije, îre inu chi ke ebi ekariọọn̄ge Awaji ekinwe chieen̄ ilibi igọọk. Ire, eyi kinyi, Nte kinyi ogwu òkup me emen inyọn̄ îriọọn̄ ibe ke inu chi geelek îkup enyi me uyọt.
40006033	Eya orọ, ìdasi ìweek mkpulu eyi Awaji, mè irọrọ inu Awaji okiweek, ke Awaji mônyi enyi otutuuk inu chi geelek si igbaalek.
40006034	Ikakisisaak lek mije iyakwut òbowele. Ìtele inyi ufialek eyi iyakwut òbowele ikup inyi iyakwut. Usen geelek îkaan̄ ufialek eyi kan̄. Ikasa ufialek eyi iyakwut òbowele ìnitap ìsọkọ me lek ufialek eyi egwe cherekeyi.
40007001	“Ikafieek ene ikọ, inyi ene ikafieek enyi si ikọ.
40007002	Mije, ike enyi efieekbe ene ikọ, ikeya si ke ebi ene ebefieek enyi ikọ. Inu yaage enyi esabe ifieek ene ikọ ke ebi ene ebesa ifieek enyi ikọ si.
40007003	“Ìre keke orọ owu okisa chieen̄ ikpọ sọntiik nsiseen̄ uti òkup ngwan̄ kwun̄ me chieen̄, ire, òkamun̄ ikpele nkikek uti òkup me chieen̄ kwun̄?
40007004	Sa ìre owu òbojeje ibe ngwan̄ kwun̄, ‘Kana ǹsan̄a owu nsiseen̄ uti me chieen̄,’ me ere owu me lek kwun̄ okiben nga nkikek uti ile me chieen̄ ikana ere?
40007005	Owu ogwu isi iba keyi! Dasi san̄a ikpele nkikek uti òkup me chieen̄ kwun̄, inyi owu òkọt òmọọn̄ inu òsan̄a nsiseen̄ uti òkup ngwan̄ kwun̄ me chieen̄.
40007006	“Ikasa inu òkup mbuban ìnyi ibo. Ire enyi ìsa inyi, ibo cha môgwu ikana inu iniloon̄ enyi lek igwak. Ikeya si, ikakpulu akalari unye otu ewe ìtọọn̄ ìgwook ìnyi okodi. Ire enyi irọ, okodi cha môsa ukot ijak akalari cha me ijọn̄.
40007007	“Ìbeek, ke mênyi enyi. Ìweek, ke enyi mêweek imun̄. Ìtọbọ ubọk me isotu, ke mêgwuku inyi enyi.
40007008	Mije ogwu ibeek, môbọkọ; ogwu iweek, môweek imun̄; ogwu itọbọ ubọk me isotu, mêgwuku inyi.
40007009	“Ìre ekene me lek kinyi ke ogwu gwun̄ môbeek fituru, mè ene ya inyi ewuuk?
40007010	Sa ìre ekene ke ogwu gwun̄ môbeek irin̄, mè ene ya inyi ijijunu?
40007011	Ire enyi ebi ijo iriọọn̄ ubọk ekinyi bọn kinyi ata inu, ìre enyi kperiọọn̄ ibe ke Nte kinyi ogwu òkup me emen inyọn̄ mônyi ene geelek òbebeek ọmọ inu isaba iraka ike enyi ekinyi bọn kinyi?
40007012	Eya orọ, ire ikaan̄ inu omun̄be ibe ke înwọn ibe ene irọ inyi owu, owu rọ si inu ya nyi ofifi ene, mije, eyiyi ore inu eyi otutuuk Ikan kè Mosis, mè inu geelek egebe me emen ikpa ebi Nriran osibibe.
40007013	“Ìje ìtibi ìnin̄ me otunchit eyi òsisip. Mije, otunchit eyi òkisa ene isi itap me ichep mè mfiat ìwewele, oniin̄ kan̄ si ìkpọkpọ iwele. Ebi ene ebi ìkije inin̄ me otunchit yi ìre ogbogbo.
40007014	Ire, otunchit eyi òkisa ene isi itap me ugwem ìre sọntiik. Oniin̄ kan̄ si ìkpọkpọ isip, mè ikup uyọt uyọt. Ibot ene inen mè inen gaalek ekikọt iweek otunchit yi mè oniin̄ yi imun̄.
40007015	“Ìriọọn̄ lek kinyi me lek ebi nriran ataak ebi ìkije ikana kubọk arọọn̄ eyi ìkakifiat inu geege, ire, me emen kiban̄, ema ìre egbe òkigwak anam itaka.
40007016	Enyi mêsa ọrọmijọn̄ kiban̄ iriọọn̄ ema. Ìre ukpak môto mfut gerep? Sa ìre abọm egbe môto mfut figi?
40007017	Ubọk yaage si, ata uti geelek ìkito ata mfut, ijo uti geelek si ìkito ijo mfut.
40007018	Ikeya si, ata uti ìkakito ijo mfut. Ijo uti si ìkakito ata mfut.
40007019	Uti geelek ikatoge ata mfut, mêcho ito, mè iben itọp itap me ukan̄.
40007020	Eya orọ, enyi mêsa mfut kiban̄ iriọọn̄ ema.
40007021	“Ìkare ene geelek òkigwen emi Okaan̄-ene, Okaan̄-ene, obonin̄ mkpulu eyi emen inyọn̄. Îre ogwu keya òkirọ nkeek eyi Nte n̄a ogwu òkup me emen inyọn̄ gaalek obonin̄.
40007022	Mgbọ Usen Oyerebet Awaji môrebe, owuwa ene mêbe emi, ‘Okaan̄-ene, ìre ìkare erieen̄ kwun̄ ke eji esa iben nriran, mè isa ilap ijo erumun̄ isibi me emen ene, mè isa irọ si owuwa inu ukechieen̄?’
40007023	Mgbọ ya, mâbook otu itumu inyi ema ibe, ‘Enyi ebi ijo irọrọ kechi! Ǹkariọọn̄ enyi isi kubọk ge. Ìje ìnan̄a emi me isi.’ ”
40007024	“Eya orọ, ene geelek ònọnọ ikọ n̄a chi, mè ikirọ ike emi nkijeen̄, ene ya ìkup kubọk ogwu òriọọn̄ inu ogwu ònanama uwu kan̄ me inyọn̄ ewuuk.
40007025	Ibot onenirep ibọn̄ uwu ya, mun̄ ile obabaak imeen̄, efet egwijo owuwut si ibieen̄. Ire, uwu ya ìkagbugbọ, mije, etọbọ ọdọ kan̄ me inyọn̄ ewuuk.
40007026	Ire, ene geelek ònọnọ ikọ n̄a, mè ìkasa ikọ ya ìgwen inu, ene ya ìkup kubọk ogwu burubut òsi inama uwu kan̄ me inyọn̄ okpoon̄.
40007027	Ibot onenirep ibọn̄ uwu ya, mun̄ ile obabaak imeen̄, efet egwijo owuwut si ibieen̄. Uwu ya ogbugbugbọ igwook, mè irọn̄ atalek irọn̄.”
40007028	Mgbọ Jisọs ojeen̄be inu chi isan̄a, ijejeen̄ kan̄ otetet ebi ife cha ukpook, mè ike ema chieen̄ enenen.
40007029	Mije, ìkajeen̄ inu ya kubọk ebi ìjeen̄ Ikan ekijeen̄. Ire, ìjeen̄ inu ya kubọk ogwu òkakaan̄ unye me lek inu ya.
40008001	Mgbọ Jisọs onan̄abe me inyọn̄ ogoon̄ ya isibi, owuwa ebi ene egbugbuku ikigọọk ọmọ me udun̄.
40008002	Ogwu orukan̄ inyakpa ge ojeje inu, mè initọbọ ekpe me isi kan̄, mè ibe ọmọ, “Okaan̄-ene, ire ineme owu, owu môkọt igwa emi, inyi emi ǹtana.”
40008003	Jisọs onyanyana ubọk kan̄ ichak ogwu orukan̄ ya me lek, mè itumu inyi ibe, “Îneme emi, lek kwun̄ inye!” Mgbọ yaage, orukan̄ inyakpa ya otata isan̄a kpai, ọmọ otatana.
40008004	Jisọs otutumu inyi ọmọ ibe, “Kakpa inu yi òrọrọ ìnyi ene geege. Ire, sa lek kwun̄ si jeen̄ ogwu ngwugwa, mè gwa ngwugwa ike Mosis onyibe me Ikan ibe ene geelek egwabe inyakpa isan̄a me lek igwa, inyi ebi ene esa eriọọn̄ ibe ke owu otana.”
40008005	Jisọs oneninan̄a ije isi ama Kapanọm. Mgbọ înin̄be emen ama ya, ogwu ibot akọn̄ ge onunu me lek kan̄ iniweek ntap-ubọk,
40008006	mè ibe ọmọ, “Soso Okaan̄-ene, îkaan̄ gwun̄ uwu n̄a ge òkifiak orukan̄ ngọm. Ọmọ me uwu olaakbe, ìkakọt ibene lek, mije, orukan̄ ya îfiak ọmọ enenen.”
40008007	Jisọs onenichieek ogwu ene ya use ibe ke ọmọ mônu inigwa ogwu gwun̄ uwu ya.
40008008	Ogwu ibot akọn̄ ya otutumu inyi Jisọs ibe, “Okaan̄-ene, emi ǹkagbe ogwu owu obonin̄ uwu kan̄. Keke me ere keyi tumu ikọ, ke lek gwun̄ uwu n̄a ya mônye.
40008009	Mije, emi ìre ogwu akọn̄ òkup me irak ofifi ebi akọn̄ ebi ìbebene igak emi. Îkaan̄ si ebi ìkukup emi me irak. Ire nnyi ida ibe ene ge me lek ebi ìkup me irak n̄a, ‘Je,’ ene ya ìkaan̄ ijeje. Nsiyaka inyi ida ibe ofifi ene, ‘Na,’ ogwa ìkaan̄ inunu. Nsibe gwun̄ uwu n̄a, ‘Rọ ikeyi,’ ìborọrọ.”
40008010	Ikọ ogwu ibot akọn̄ ya otumube okeke Jisọs chieen̄ enenen. Jisọs otutumu inyi ebi ìkigbuku igọọk ọmọ me udun̄ cha ibe, “Me atikọ, ǹkitumu inyi enyi ibe ke ǹkararak ìmun̄ ene geege òkakaan̄ òjelek ikpele ichechieek òkup ikeyi me Ijeren.
40008011	Eya orọ, ǹkitumu inyi enyi ibe ke owuwa ebi ekarege ebi Ijeren mênan̄a me agan̄ mbum-ura, mè agan̄ ichep-ura inu inigọọk Ebereham mè Ajiki mè Jekọp isiki ikweek ikirie ijọk me mkpulu eyi emen inyọn̄.
40008012	Ire, ebi ekikpọ chieen̄ ibe ke ema ebekup me mkpulu eyi emen inyọn̄, ebiba ke ebelap isibi igwook me emen udun. Me ere ya ke ema ebekup ikitaan̄ ukpo ito ito, mè ikitaka ejeek.”
40008013	Jisọs onenitumu inyi ogwu ibot akọn̄ ya ibe, “Je fo, ke mêrọ inyi owu ike owu ochieekbe.” Me ike mgbọ yaage si, lek gwun̄ uwu ogwu ibot akọn̄ ya onyenye.
40008014	Jisọs oneninan̄a me ere ya ije isi uwu kè Pita, mè imun̄ nga nwa kè Pita olaakbe me inyọn̄ mkpilaak. Ukan̄ îbak me lek.
40008015	Jisọs ochachak ọmọ ubọk me lek, ukan̄ ya otetele ọmọ. Inanan̄a ikeke, mè isi irọ inorie inyi ema.
40008016	Me otu ikakwun̄ usen ya, ebi ene ekpukpulu owuwa ebi ijo erumun̄ okupbe me emen ijet Jisọs, Jisọs otutumu otu ikọ ge, otutuuk ijo erumun̄ cha esisibi isan̄a me emen ebi ife cha. Igwagwa si otutuuk ebi orukan̄ geelek ìnunu me lek kan̄.
40008017	Inu chi Jisọs orọbe îrọ iso ikọ Awaji otumube inan̄a me otu kè Asaya ogwu nriran ibe, “Ọmọ gaalek obeme ufiak kiji, mè ibeme otutuuk orukan̄ kiji inyi eji.”
40008018	Mgbọ Jisọs omun̄be ogbogbo ebi ene cha ìkekeke ikana ọmọ, itutumu inyi ebi udun̄ kan̄ ibe, “Eji enesaba okwaan̄ yi esi agan̄ keyilọ.”
40008019	Ogwu òjeen̄ Ikan ge ojeje inu me lek kan̄, mè ibe ọmọ, “Ogwu Ijejeen̄, emi mâgọọk owu ijijen̄e isi ere geelek obosi.”
40008020	Jisọs ofọfọọk ọmọ ibe, “Ekpukuruk îkaan̄ udọn̄ ere îkiluk, unọn òwulu me inyọn̄ îkaan̄ si uwu ere îkiluk. Ire, emi Gwun̄ Ebilene ǹkakaan̄ ere nkiyaka ibot imaan̄.”
40008021	Ene ge me lek ebi ìkigbọọk igọọk ọmọ me udun̄ onenibe ọmọ, “Okaan̄-ene, emi mâgọọk owu ije. Ire, tele mè ǹdasi ǹsi m̀fuun̄ nte n̄a sabum, ǹnengọọk owu.”
40008022	Jisọs obebe ọmọ, “Na nagọọk emi, mè tele mè ebi kpekaan̄ ugwem ikakaan̄ge itata efuun̄ ebi kiban̄ ìkwukwu.”
40008023	Jisọs oneninin̄ emen uji, ọmọ mè ebi udun̄ kan̄, mè ibene ikikọp isaba okwaan̄ oyô ya.
40008024	Ema mêkikọp me inyọn̄ isi mun̄ ya, egwijo okpọkpọ ibene me ema ekakpọge chieen̄. Egwijo ya îwut inye enenen me isi mun̄ ya, ekoon̄ obebene ikitap mun̄ me uji kiban̄ ya. Ire, ike mgbọ ya, Jisọs ìkilalaak.
40008025	Ebi udun̄ kan̄ esisi itimi ọmọ, mè ibe ọmọ, “Okaan̄-ene, nyan̄a eji! Eji mênichieen̄ ita me okwaan̄.”
40008026	Jisọs obebe ema, “Ìre keke orọ ukpook okitet enyi ikeyi? Enyi ebi sọntiik ichechieek kechi!” Ineninan̄a ikeke, mè igana ere inyi unye efet egwijo ya melek ekoon̄ cha, ema ewọwọ, isi mun̄ olọlọkọ.
40008027	Inu ya okeke ebi udun̄ kan̄ chieen̄ enenen. Ema ebebene ikidido lek kiban̄ ibe, “Ìre kpasi ene ire ogwu, ogwu efet mè okwaan̄ okigban̄ uton̄ inyi?”
40008028	Jisọs mè ebi udun̄ kan̄ enenisaba okwaan̄ ya itoon̄ me agan̄ ebi Gadara elukbe. Mgbọ ema erebe ere ya, ene iba ijo erumun̄ okisisaak enanan̄a me oron ekwukwu isibi inichichini ọmọ. Mije ebi ife chi ekirọ inu afa afa, ebi ene kpeyaka ikọt ikije iraka me ere ya.
40008029	Ema imumun̄ Jisọs, ema ebebene ikitaan̄ ukpo ibe, “Owu Gwun̄ Awaji, ìre keke ke okiweek melek kiji? Ìre òbonu inisisaak eji mgbọ keyi me mgbọ mgbọ ikakemge-nu?”
40008030	Îkaan̄ ikpele urum okodi òkukup igbet ere ya ikirie urie.
40008031	Ijo erumun̄ cha eneniriaak Jisọs ibe, “Ire obolap eji isibi me emen ife chi, lap eji tap me emen urum okodi chilọ.”
40008032	Jisọs ogagana inyi ema ibe, “Ìnan̄a ìsibi!” Ema enanan̄a me emen ife cha isibi, mè ikana isi inin̄ emen okodi cha. Otutuuk urum okodi ya olilibi ikwala isibi agan̄ ogoon̄ ya, mè igbuku igwook me okwaan̄, mè ikwaan̄ ita.
40008033	Ebi ìkikpukpo okodi cha elilibi inin̄ emen ama, mè isi ilook ebi ene inu òrọrọ me lek okodi kiban̄, mè inu òrọrọ me lek ebirieen̄ iba cha ijo erumun̄ okupbe me emen.
40008034	Ebi ama ya egbugbuku isibi inu inichichini Jisọs me ere ya. Mgbọ ema emun̄be ọmọ, ema ebebene ikiriaak Jisọs ibe inan̄a isibi me inyọn̄ ijọn̄ kiban̄.
40009001	Jisọs onenisaba inin̄ emen uji. Ọmọ melek ebi udun̄ kan̄ esasaba okwaan̄ ya ifo ama ere îkiluk.
40009002	Mgbọ ema erebe ama ya, ebi ene ebeben enerieen̄ ge òkifiak orukan̄ ngọm me inyọn̄ ufo isa ijet ọmọ ibe igwa. Mgbọ Jisọs omun̄be ichechieek ife cha ekaan̄be, itutumu inyi ogwu ngọm ya ibe, “Gwun̄ enerieen̄, kat ejit, ke mîtele ijo kwun̄ inyi owu.”
40009003	Mgbọ usini ebi ìjeen̄ Ikan ìkup me ere ya enọbe ikọ ya Jisọs otumube, ema ebebene ikinunuun̄ me etete kiban̄ ibe, “Ene yi ìkitumu ikọ unyechieen̄ ikeme Awaji.”
40009004	Jisọs orọriọọn̄ inu ema ekikeek, mè inido ema ibe, “Ìre keke orọ enyi ekikeek ijo ekikeek òkup ikeya me ejit kinyi?
40009005	Ìre eyi owa ofet itutumu? Ìre ibebe: Mîtele ijo kwun̄ inyi owu? Sa ìre ibebe: Nan̄a keke, mè kat ufo kwun̄, mè je fo?
40009006	Mgbọ keyi, emi mârọ inyi enyi eriọọn̄ ibe ke emi Gwun̄ Ebilene nkaan̄ unye me linyọn̄ yi itetele ijo inyi ene.” Itutumu inyi ogwu ngọm ya ibe, “Nan̄a keke, mè kat ufo kwun̄, mè je fo.”
40009007	Me isi otutuuk kiban̄, ogwu ngọm ya onanan̄a ikeke mgbọ yaage, mè ije ifo.
40009008	Mgbọ ebi ìkup me ere ya emun̄be inu ya òrọrọ, ukpook otetet ema enenen. Ema ebebene ikitọn̄ Awaji ogwu ònyinyi ebilene òjelek unye òkup ikeyi.
40009009	Mgbọ Jisọs onan̄abe me ere ya ije inyi isi, inenimun̄ ogwu enerieen̄ ge ekigwen Matiyu, ogwu òkitip otitip ido okupbe me uwu ikwaan̄ kan̄, mè igwen ọmọ ibe, “Na nagọọk emi.” Matiyu onanan̄a ikeke, mè igọọk Jisọs.
40009010	Jisọs mè ebi udun̄ kan̄ enenisi uwu kè Matiyu. Matiyu otetet ema ichen. Owuwa ebi ìkibọkọ otitip ido, mè owuwa ebi kpekisun̄ Ikan kè Mosis enunu inigọọk Jisọs mè ebi udun̄ kan̄ ikirie inorie me uwu ya.
40009011	Ebi Farisi imumun̄ ikeya, ema edodo ebi udun̄ kè Jisọs ibe, “Ìre keke orọ mè ogwu ijejeen̄ kinyi ikigọọk ebi otitip ido mè ebi ijo igbaan̄ irie inorie?”
40009012	Jisọs onọnọ ikọ ya ema edobe, mè itumu inyi ema ibe, “Ogwu lek onyebe ìkakiweek ogwu ofia. Îre ogwu lek ikanyege okiweek ogwu ofia.
40009013	Enyi mîfuk me emen Ikpa Mbuban ibe ke Awaji ìbe, ‘Ǹkiweek ejit nsan, ǹkaweek ngwugwa.’ Ìfon, mè ìsi ìweek inu ikọ ya osibibe. Emi ǹkanu inenigwen ebi ata irọrọ. Ǹnu inenigwen ebi ijo irọrọ ibe egwu ekom.”
40009014	Usen ge, ebi udun̄ kè Jọn ògwook mun̄ enunu me lek kè Jisọs, mè inido ọmọ ibe, “Ìre keke orọ eji mè ebi Farisi ekijin otu, ire, ebi udun̄ kwun̄ kpekijin otu?”
40009015	Jisọs oyayaka ido ema ibe, “Ìre ebi egwenbe me ijọk ido-nwa ebejeje ikup me ufieejit, me ere ogwu òdo nwa okupbe me etete kiban̄? Ire, usen ge òkinu, mgbọ mêmọnọbe ogwu òdo nwa ya isan̄a me etete kiban̄. Mgbọ keya ke ema ebejin otu.
40009016	“Kpekisa ọkpọkọ aya ekwut ichim ichit ere ògwagwak me lek oka ekwut, mije, ọkpọkọ aya ekwut ya môlibi iriaak, mè itaba chieen̄ ere ògwagwak ya ibook igak adasi mgbọ.
40009017	Ikeya si, kpunu ogwu òkitap aya miin̄ me emen oka ogbokot ikpa anam, mije, oka ogbokot ikpa anam ya môrama ibum, mè ijijaka, mè ifin si miin̄ ya ichep. Ekitap aya miin̄ me emen aya ogbokot ikpa anam, miin̄ melek ogbokot îra ikikup me utelelek.”
40009018	Ikọ ya ìkatata Jisọs me otu, enerieen̄ ge me lek ebi ibot uwu ntitiin̄ ebi Ju onunu, mè initọbọ ekpe me isi kan̄, mè itumu inyi ọmọ ibe, “Gwun̄ n̄a enenwaan̄ îkwu mgbọ keyi mgbọ keyi. Ire, soso, na si chak ubọk me lek, ke môgat ugwem.”
40009019	Jisọs onanan̄a ikeke, mè igọọk ogwu enerieen̄ ya ije. Ebi udun̄ kan̄ si egọgọọk ọmọ ije.
40009020	Îkaan̄ ogwu enenwaan̄ ge eje okisibi me lek akọp mè acha iba. Mgbọ Jisọs mè ebi udun̄ kan̄ ekije ibesi uwu ogwu ibot uwu ntitiin̄ ya, ogwu enenwaan̄ yi onanan̄a me agan̄ udun̄ ije itibi etete ebi ene, mè inichak ubọk me otu utọn̄ ọfọnti kè Jisọs.
40009021	Ogwu enenwaan̄ ya îwuuk lek itumu ifieek me ejit kan̄ ibe, ìrere otu utọn̄ ọfọnti kè Jisọs gaalek ke ọmọ okọt ichak ubọk me lek, ke lek kan̄ mônye.
40009022	Mgbọ îchakbe ubọk me otu utọn̄ ọfọnti ya, Jisọs okakana chieen̄, mè imun̄ ọmọ, mè ibe ọmọ, “Gwun̄ enenwaan̄, kat ejit, ke ichechieek kwun̄ îgwa owu.” Mgbọ yaage, lek ogwu enenwaan̄ ya onyenye.
40009023	Mgbọ Jisọs mè ebi udun̄ kan̄ cha ejebe ire uwu ogwu ibot uwu ntitiin̄ ya, ema emumun̄ ebi ìkiwut odu ifit mkpa-ene, mè imun̄ si ubọk ebi ito enin̄be inwaan̄ uwu ya, mè ikikput okput.
40009024	Jisọs oneninyi ida ibe, “Enyi otutuuk ene ìsibi. Gwun̄ enenwaan̄ ya ìkakwukwu, ìkilalaak.” Ire, ebi ife cha ekekichak ọmọ.
40009025	Mgbọ îlapbe ema otutuuk ene igwook me oyet isan̄a, ininin̄ emen agwut ere emaan̄be gwun̄ enenwaan̄ ya, mè itet ọmọ me ubọk ibene. Gwun̄ enenwaan̄ ya onanan̄a ikeke.
40009026	Etip inu yi otataan̄ ikana otutuuk agan̄ ya.
40009027	Jisọs inanan̄a me ere ya ikije, ebi ǹnàan̄ iba ekekije igọọk ọmọ, mè ikitaan̄ ukpo ibe, “Gwun̄ kè Debit, kaan̄ ejit nsan me lek kiji.”
40009028	Mgbọ Jisọs ojebe isi inin̄ uwu ere ìkikup, ebi ǹnàan̄ iba cha enenije inu me lek kan̄. Ọmọ onenido ema ibe, “Ìre enyi mîchieek ibe ke emi mâkọt igwa enyi?” Ebi ǹnàan̄ cha efọfọọk ibe, “Iin̄, Okaan̄-ene, eji mîchieek.”
40009029	Jisọs onenitoon̄ ubọk me chieen̄ kiban̄, mè itumu inyi ema ibe, “Ikup inyi enyi ike ichechieek kinyi okupbe.”
40009030	Ema ebebene ikimọọn̄ inu. Ire, Jisọs otataba ema ubọk me utọn̄ ibe mè ema ekakpa inu ya òrọrọ ìnyi ene geege.
40009031	Ire, ema enanan̄a me uwu ya isibi, mè isi ikikpa etip òfolek kè Jisọs ikana otutuuk agan̄ ya.
40009032	Mgbọ ebi ǹnàan̄ cha ekinan̄a me uwu ya isibi, ebi ene esasa ogwu enerieen̄ ge ijo erumun̄ okupbe me emen inin̄ uwu ya ijet Jisọs ibe igwa. Ijo erumun̄ ya îrọ inyi ene ya ikayaka ìkọt ìtumu ikọ.
40009033	Jisọs onenilap ijo erumun̄ ya isibi me emen ene ya. Mgbọ yaage ogwu mbuuk ya obebene ikitumu ikọ. Inu ya okwukwu otutuuk ebi ìkup me ere ya lek enenen. Ema ebebene ikitumu ibe ke ema kperarak imun̄ òjelek inu òkup ikeyi me ido Ijeren.
40009034	Ire ebi Farisi ìkup me ere ya ekekitumu ibe ke Jisọs ìkisa unye ogwu ibot ebi ijo erumun̄ ilap ijo erumun̄ isibi me emen ebi ene.
40009035	Jisọs okekije ikana otutuuk ama ile mè asabọn ama geelek, mè ikijeen̄ inu me emen uwu ntitiin̄ kiban̄, mè ikilook ata etip eyi mkpulu eyi Awaji, mè ikigwa orukan̄ mè ufiak geelek òkup esese esese.
40009036	Mgbọ îmun̄be ogbogbo ebi ene cha ekigbuku igọọk ọmọ, itoto ema nsan, mije, ema mîkaan̄ owuwa ufialek. Melek si, kpunu ogwu òkitap ubọk inyi ema. Ema ekititeek kubọk arọọn̄ ikakaan̄ge ogwu okekikpukpo.
40009037	Inenitumu inyi ebi udun̄ kan̄ ibe, “Ìkpọ, inu eberọkọ me uko îwa me atikọ, ire, ebi ikwaan̄ ìre ene inen mè inen gaalek.
40009038	Eya orọ, ìbeek Okumugwem, ogwukaan̄ ikwaan̄ irọrọkọ inu me uko, ibe iria owuwa ebi ikwaan̄ itap me uko kan̄, mè enerọkọ inu me uko.”
40010001	Jisọs onenigwen akọp mè ebi udun̄ iba kan̄ cha iriaak me lek kan̄, mè inyi ema unye, inyi ema ekelap ijo erumun̄ esibi me emen ene, mè ekegwa esese chieen̄ orukan̄ mè ufiak geelek.
40010002	Erieen̄ akọp mè ebi udun̄ iba kan̄ cha ìre, adasi, Saimọn ogwu ekigwen si Pita, mè Anduru ogwu ngwan̄, mè Jemis gwun̄ kè Jebidi mè Jọn ogwu ngwan̄,
40010003	mè Filip mè Batolomi mè Tọmọs mè Matiyu ogwu òkibọkọ otitip ido, mè Jemis gwun̄ kè Alifiọs, mè Tadiọs,
40010004	mè Saimọn ogwu ulọk ama ominbe me emen, mè Judas Isikariọt ogwu òleke Jisọs inyi ekpan̄.
40010005	Akọp mè ene iba kechi ke Jisọs oria isibi. Sabum îniria ema isibi, înyi ema nteme ibe, “Ikaje ìsi lek ebi ekarege ebi Ju. Ikanin̄ ama ebi Sameria geege.
40010006	Ire, ìje isi yaage ìsi lek ebi Ijeren ebi ìkup kubọk arọọn̄ òchechep.
40010007	Ike enyi ekije, ìkilook ebi ene ibe ke mkpulu eyi emen inyọn̄ îkup mgbet.
40010008	Ìgwa ebi orukan̄, mè ìjomo ebi ìkwukwu, mè ìgwa ebi inyakpa, mè ìlap ijo erumun̄ ìsibi me emen ebi ene. Enyi ebọkọ unye yi me ọsọ. Ikeya si, ìsa unye yi ìsi ikwaan̄ ìnyi ebi ene me ọsọ.
40010009	Ikamọnọ ikpoko alata okuket, mè ìre eyi alata araran̄, mè ìre eyi ekwe geege ìtap me akpa.
40010010	Ikaben akpa ije, ikamọnọ ọfọnti ìso iba, ikamọnọ ikpukot ìso ukot iba, ikamọnọ mkpat geege ìkaan̄ me ubọk me oniin̄ ije kinyi. Mije, ogwu òsi ikwaan̄ môrie inu ubọk ikwaan̄ kan̄.
40010011	“Ama geelek enyi enin̄be, mè ìre ama ile, mè ìre gwun̄ ama, ìweek ene ge òkakaan̄ ukpook Awaji me emen, mè ìkup me uwu ene ya mege ire mgbọ enyi mêtelebe ama ya.
40010012	Enyi isinin̄ uwu geelek, ìtọp ebi ìkup me uwu ya amọn ibe, ‘Esuuk ikup melek kinyi.’
40010013	Ire ebi ìkup me uwu ya ibọkọ enyi itap, esuuk kinyi môkup melek kiban̄. Ire, ire kpebọkọ enyi itap, esuuk kinyi môgwu ikom igọọk enyi.
40010014	Ire ikaan̄ uwu geelek, mè ìre ama geelek kpebọkọ enyi itap, mè igban̄ ikọ kinyi, enyi isibenan̄a me uwu ya, mè ìre ama ya isibi, ìgen̄ achiaan̄ ukot kinyi ìgwook me ere ya.
40010015	Me atikọ, ǹkitumu inyi enyi ibe, me Usen Oyerebet Awaji, ke môfieek inyi ama ya enenen igak ama Sọdọm mè Gọmọra.
40010016	“Mgbọ yi, ǹkiria enyi isibi kubọk arọọn̄ isi itap me etete egbe. Eya orọ, ìgbala chieen̄ kubọk ijijunu, ire, ìkirọ inu esuuk esuuk kubọk ekerekwukwu.
40010017	Ire, ìgbala chieen̄ me lek ebi ene, mije, ebilene mêtet enyi me unye, mè isa enyi isi isi ebi ibot ama, mè isa olik isulu enyi me uwu ntitiin̄ kiban̄ me ama geelek.
40010018	Mije n̄a, mêsa enyi isi oyerebet me isi ebi ibot mkpulu, mè ebi ubọọn̄, inyi enyi ekesa irek òkup ikeya elook ebi ibot chi melek ebi ekarege ebi Ju ata etip.
40010019	Ire, isisa enyi isi oyerebet, ikasisaak lek kinyi me lek inu enyi ebetumu, mè ìre ike enyi ebesa itumu, mije, mênyi enyi inu enyi ebetumu me ike mgbọ ya.
40010020	Mije, ìkare enyi ebekitumu ikọ mgbọ ya, îre Ekwukwu eyi Nte kinyi obokup me emen kinyi ikitumu ikọ me mgbọ ya.
40010021	“Mgbọ ya, ngwan̄ môsa ngwan̄ inyi ekpan̄, ute môsa ogwu gwun̄ inyi ekpan̄, nsabọn mênye ibot inyi ebi ute mè ebi uga, mè irọ inyi ekpan̄ ema.
40010022	Otutuuk ene mêcha enyi mije n̄a. Ire, ene geelek me lek kinyi òkekeke inye isi ire okputut, ogwa ke mênyan̄a.
40010023	Ire ebi ene isisaak enyi me ama ge, ìlibi ìfo ofifi ama. Me atikọ, enyi kpebejijen̄e ikana otutuuk ama òkup me ido Ijeren iso sabum Gwun̄ Ebilene mônube.
40010024	“Ogwu òkikween̄ inu ìkakimin ìgak ogwu òkijeen̄ ọmọ inu. Ikeya si, gwun̄ uwu ìkakimin ìgak ogwu ute-uwu.
40010025	Ogwu òkikween̄ inu môkọt imin ikup kubọk ogwu òkijeen̄ ọmọ inu, gwun̄ uwu si môkọt imin ikup kubọk ogwu ute-uwu. Ire, ire ebi ene igwen ogwu nte uwu, Bejibun, ìriọọn̄ ibe ke kpebelọlọ igwegwen ebi uwu ene ya erieen̄ òfefieek igak ikeya.
40010026	“Eya orọ, enyi ikatet ukpook me lek kiban̄, mije kpunu inu geege echitbe eyi kpebechili ibook, kpunu si inu geege eletbe eyi kpokpọkbe mbum, inyi ebi ene eriọọn̄.
40010027	Inu geelek ntumube inyi enyi me emen udun, ìtumu ìsibi me utoon̄ egwe. Ikọ geelek etumube ususuk itap enyi me utọn̄, ìkeke me inyọn̄ uwu ìtumu, inyi otutuuk ene enọ.
40010028	Ikakitet ukpook me lek ebi ìbekọt ikpan̄ akpalek gaalek, ire, kpebekọt ikpan̄ ibot ejit. Ire, ìtet ukpook me lek Awaji ogwu òbokọt igbaan̄ ibot ejit mè akpalek ijijaka isan̄a me emen ukan̄ ama yọk.
40010029	Ìre ìkare agagawaji iba ke ekinyam ikpoko ge? Ire, kpunu agagawaji geege òkinan̄a irọn̄ me ijọn̄ me ikarege nkeek eyi Nte kinyi.
40010030	Ike yaage si, Awaji îriọọn̄ otu ifuk otutuuk ukut ijeek òkup enyi me ibot isan̄a.
40010031	Eya orọ, ikafieek owot, mije, enyi mînye otu ewe igak ogbogbo agagawaji.
40010032	“Ire ikaan̄ ogwu ichieek me lek n̄a, mè itumu emi isibi me isi ebilene, emi mâtumu ene ya si isibi me isi kè Nte n̄a ogwu òkup me emen inyọn̄.
40010033	Ire, ire ikaan̄ ogwu ijit emi me isi ebilene, emi mâjit si ene ya me isi kè Nte n̄a ogwu òkup me emen inyọn̄.
40010034	“Enyi ikakeek ibe ke emi m̀banitap esuuk me linyọn̄. Ǹkanu inenitap esuuk. Îre oge akọn̄ ke nsa inu.
40010035	Mije, ǹnu inenitap ochicha me etete gwun̄ enerieen̄ mè ogwu ute, mè etete gwun̄ enenwaan̄ mè ogwu uga, mè etete nwa gwun̄ mè uga-olom.
40010036	Ebi ototun̄ ukan̄ ene ebere ebi ochicha ene ya.
40010037	“Ene geelek òmama ogwu ute mè ogwu uga igak emi ìkagbe irere ogwu eyi n̄a. Ene geelek si òmama gwun̄ kan̄ enerieen̄ mè gwun̄ kan̄ enenwaan̄ igak emi, ìkagbe si irere ogwu eyi n̄a.
40010038	Ene geelek ogwu ìkakiben uti nkwurieen̄ kan̄ ìgọọk emi, ene ya ìkagbe si irere ogwu eyi n̄a.
40010039	Ene geelek òbọbọọk ugwem kan̄ isun̄, môfiin̄ ugwem kan̄. Ire, ene geelek òfifiin̄ ugwem kan̄ mije n̄a môkaan̄ ugwem kan̄.
40010040	“Ene geelek òbọbọkọ enyi itap, ìbọkọ emi itap. Ene geelek òbọbọkọ emi itap, ìbọkọ Awaji ogwu òraria emi inu itap.
40010041	Ene geelek òbọbọkọ ogwu nriran itap mije îrebe ogwu nriran, ene ya môbọkọ si mkpukpe ogwu nriran ya môbọkọbe. Ikeya si, ene geelek òbọbọkọ ogwu ata irọrọ itap mije îrebe ogwu ata irọrọ, ene ya môbọkọ si mkpukpe eyi ogwu ata irọrọ môbọkọbe.
40010042	Me atikọ, ǹkitumu inyi enyi ibe, ire ikaan̄ ene geelek òtọtọkọ ekpen̄ mudim ge inyi ogwu òsisip ichit me lek ebi udun̄ n̄a chi mije îrebe ogwu udun̄ n̄a, ene ya ìkpolọlọ ibọbọkọ si mkpukpe kan̄.”
40011001	Mgbọ Jisọs otemebe akọp mè ebi udun̄ iba kan̄ nteme isan̄a, ineninan̄a me ere ya ikijijen̄e ikana owuwa ama me Galili, mè ikijeen̄ inu, mè ikilook ata etip ikana me ama cha.
40011002	Jọn ògwook mun̄ okukup me uwu mkpọn inọ inu Jisọs okirọ, mè iria ebi udun̄ kan̄ ibe esi edo Jisọs ibe,
40011003	mè ìre ogwugwu ore ogwu òbonunu ya? Sa ìre ema ekup ekpọ ofifi ene?
40011004	Mgbọ ife cha esibe isi ido Jisọs ikọ ya, Jisọs ofọfọọk ema ibe, “Ìgwu ìkom ìfon, mè ìsi ìkpa inu enyi emun̄be, mè inu enyi enọbe ìnyi Jọn.
40011005	Ebi ǹnàan̄ mêkimọọn̄ inu, ebi akọọk mêkije ije, mêkigwa ebi orukan̄ inyakpa, ebi inan mêkinọ ikọ, mêkijomo ebi ìkwukwu, mêkilook si ebi ugbọọn̄ ata etip.
40011006	Ugbana môkup inyi ene geelek ogwu ikanan̄age ìrọn̄ mije n̄a.”
40011007	Mgbọ ebi udun̄ kè Jọn cha enan̄abe me ere ya ikije ifo, Jisọs obebene ikitumu ikọ òfolek kè Jọn inyi ogbogbo ene cha, mè ikido ema ibe, “Mgbọ enyi esibibe isi emen èwê ya, ìre keke ke enyi esi ikpọ? Ìre mbubet eyi efet okiwumu imaan̄ ke enyi esi ikpọ mọnọ?
40011008	Ire ìkare eya, ìre keke ke enyi esibi isi ikpọ? Ìre enerieen̄ òsa ujuja ekwut mè ọfọnti ibala lek ke enyi esi ikpọ? Iin̄-iin̄, ìkpokọt ire ikeya, mije, ebi ìkibala lek ikeya ekiluk me uwu ebi ubọọn̄.
40011009	Ìre keke-ni ke enyi esibi isi ikpọ? Ìre ogwu nriran ke enyi esibi isi ikpọ? Iin̄, me atikọ, ogwu enyi esi ikpọ ya îmin igak ogwu nriran.
40011010	Ọmọ ore gwun̄ ikwaan̄ ya ogwu egebe inu òfolek me emen Ikpa Mbuban ibe ke Awaji ibe, ‘Emi mâria gwun̄ ikwaan̄ n̄a ibe idasi ije me isi kwun̄, mè isi inen̄e oniin̄ isun̄ iban owu.’
40011011	Me atikọ, ǹkitumu inyi enyi ibe, me etete bọn ebirieen̄ ebi ebibaan̄ emaan̄be bene me karake ukot ukot, kpunu ene geege òmimin igak Jọn ògwook mun̄. Ire, ogwu òsisip ichit me mkpulu eyi emen inyọn̄ îmin igak Jọn.
40011012	Bene me mgbọ Jọn ògwook mun̄ obenebe ikilook ata etip na re mgbọ keyi, mkpulu eyi Awaji ìkitibi imin me unye. Ebi ìnyenye ejit gaalek ekikọt itibi inin̄.
40011013	Mege Jọn oninu, Ikan kè Mosis îtumu inu òfolek mkpulu yi. Ebi nriran si mîben nriran òfolek.
40011014	Jọn yi ore Ilaija ya ogwu ebi nriran etumube ibe ke mônu. Ire ineme enyi, ìbọkọ ìchieek.
40011015	Ogwu ikaan̄ utọn̄, inọ.
40011016	“Ìre keke ke mbasa ebi ukot mgbọ keyi itọ me lek? Ife chi ekup kubọk nsabọn ìkup me oyet ama ikifit ifit. Ebi agan̄ ge ekekitaan̄ ukpo itumu inyi ebi agan̄ keyilọ ibe,
40011017	‘Eji mîwut otita isa ikọt okwa unwọọn̄ inyi enyi, enyi kpechieek ijojop. Eji mîkọt okwa ito inyi enyi, enyi kpechieek itoto ito ufieejit.’
40011018	Mgbọ Jọn onube, îkijin otu owuwa mgbọ, ìkakinwọ miin̄ geege. Ire, ebi ene ekekitumu ibe ke îkaan̄ ijo erumun̄ me emen.
40011019	Emi Gwun̄ Ebilene nneninu, mè ikirie, mè ikinwọ. Ebi ene ekekibe ke emi ìre ogwu ebek inorie mè ogwu usa-miin̄, ogwu òkigọọk ebi òtitip ido mè ebi kpekisun̄ Ikan kè Mosis igbaan̄ ije. Ire, îre ikwaan̄ Awaji okisa iriọọn̄-inu kan̄ isi me emen ene, ke ekisa iriọọn̄ ibe ke iriọọn̄-inu ya ìre eyi atata.”
40011020	Jisọs obebene ikifieek otu inyi ama cha ere îrọbe owuwa inu ukechieen̄, mije, ebi ama cha kpegwu ikom. Ikekitumu inyi ema ibe,
40011021	“Môfieek inyi enyi ebi ama Korajin. Môfieek si inyi enyi ebi ama Betisaida. Ire ibe ìre Taya mè Saidọn ke merọ otutuuk inu ukechieen̄ echi erọbe me emen ama kinyi, kè ebi ama cha etap ọfọnti ufieejit, mè èkekpukpọt me ntọn̄, mè ègwu ekom karake ukot ukot.
40011022	Ire, ǹkitumu inyi enyi ibe ke môfieek enenen inyi enyi me Usen Oyerebet Awaji igak ebi Taya mè Saidọn.
40011023	Enyi ebi ama Kapanọm, ìre enyi ekikeek ibe ke mêbene enyi ifo emen inyọn̄? Iin̄-iin̄, îre ama yọk ke ebesiki enyi isi itap. Ire ibe ìre Sọdọm ke merọ inu ukechieen̄ echi erọbe me emen ama kinyi, kè Sọdọm òkup mege òre cherekeyi.
40011024	Eya orọ, emi ǹkitumu inyi enyi ibe ke môfieek inyi Kapanọm igak Sọdọm me Usen Oyerebet.”
40011025	Mgbọ Jisọs otumube ikọ chi isan̄a, ineniriaak uriaak ibe, “Ute, Ogwukaan̄ inyọn̄ mè ijọn̄, ntọn̄ owu, mije, owu òlelet inu chi geelek me lek ebi ìriọọn̄ inu mè ebi ìkaan̄ ifuk-ibot, mè iniben ikpọk mbum ijeen̄ asa nsabọn ebi ekariọọn̄ge inu geege.
40011026	Iin̄, Ute, îre ikeyi ke îneme owu irọrọ.
40011027	“Nte n̄a îkana otutuuk inu itap emi me ubọk. Kpunu ogwu òrọriọọn̄ ogwu Gwun̄ orebe, ilọ me lek ogwu Ute. Kpunu si ogwu òrọriọọn̄ ogwu Ute orebe, ilọ me lek Gwun̄ ya, mè ebi geelek înemebe Gwun̄ ya isasa Nte kan̄ ijeen̄.
40011028	“Enyi ebi efuuk otabe me owot mije ibebeme ulobo inu, ìna me lek n̄a, ke mânyi enyi isiki-efuuk.
40011029	Ìben ibot uti ibeme-inu n̄a agan̄ ge ìtoon̄ me oguga kinyi, mè ìkween̄ inu me ubọk n̄a, mije, emi ìre ogwu esuuk, mè ire si ogwu òsisiki lek me ugwem. Ire enyi inu, enyi mêkaan̄ utelelek me ibot ejit kinyi.
40011030	Mije, uti ibeme-inu n̄a ìkayọt ibebeme, akpan n̄a si îfet.”
40012001	Îkaan̄ mgbọ ge Jisọs mè ebi udun̄ kan̄ ekije itibi emen uko akpa ge me Usen Mbuban. Mgbọ ema ekije, ebi udun̄ kan̄ ekekifaan̄ akpa me uko ya itaka mije uraafiọọn̄.
40012002	Mgbọ ebi Farisi emun̄be ikeya, egwegwen Jisọs, mè ibe ọmọ, “Kpọ, ebi udun̄ kwun̄ mêkirọ inu ikatatge irọrọ me Usen Mbuban.”
40012003	Jisọs onenido ema ibe, “Ìre enyi kpefuk inu Debit orọbe mgbọ uraafiọọn̄ otakabe ọmọ mè ebi melek kan̄?
40012004	Debit ìjeje inin̄ Uwu Awaji, mè isi imọnọ fituru esabe igwa ngwugwa inyi Awaji itaka, mè iche si inyi ebi melek kan̄. Inu ya ema erọbe îlọ me Ikan, mije, fituru cha ìkup inyi ebi ngwugwa gaalek.
40012005	Sa ìre enyi kpefuk me emen Ikan kè Mosis ibe ke ebi ngwugwa ìkisi ikwaan̄ me Uwu Mbuban mîkichaka mbuban me Usen Mbuban, ire, ikan geege ìkatet ema?
40012006	Ire, emi ǹkitumu inyi enyi ibe ke ogwu òmimin igak Uwu Mbuban òwa me ere keyi, me etete kinyi.
40012007	Ege me Ikpa Mbuban ibe ke Awaji ìbe, ‘Ǹkaweek ngwugwa, ǹkiweek ejit nsan.’ Ire ibe enyi mîtet ibot me lek ikọ yi, enyi kpemekigwen ikan ikeme ebi ekarọge ijo inu.
40012008	Mije, Gwun̄ Ebilene ore Ogwukaan̄ Usen Mbuban.”
40012009	Jisọs onenije inan̄a me ere ya, mè isi inin̄ uwu ntitiin̄ ebi Ju òkup me ama ya.
40012010	Ogwu enerieen̄ ge ubọk agan̄ ge ogọmbe òwa me emen uwu ya okupbe. Usini ebi ìkup me emen uwu ya eneniweek itetet Jisọs me ikan, mè inido ọmọ ibe, “Ìre Ikan kè Mosis îgban igwagwa ene me Usen Mbuban?”
40012011	Jisọs oneniyaka ido ema ibe, “Ire ene ge me lek kinyi ikaan̄ arọọn̄ ge òrọrọn̄ inin̄ emen udọn̄ me Usen Mbuban, ìre ene ya ìkpotaba arọọn̄ ya isibi me usen ya?
40012012	Ìre enyi kperiọọn̄ ibe ke ene înye otu ewe enenen igak arọọn̄? Eya orọ, Ikan ìkagban ene irọrọ ata inu me Usen Mbuban.”
40012013	Inenitumu inyi ogwu enerieen̄ ya ibe, “Nyana ubọk kwun̄!” Ogwu enerieen̄ ya onyanyana ubọk. Ubọk kan̄ onyanyana, mè inye kubọk agan̄ keyilọ.
40012014	Mgbọ ebi Farisi emun̄be inu ya, ema enanan̄a isibi isi itọt ubọk ema ebesa itet Jisọs ikpan̄.
40012015	Jisọs orọriọọn̄ ijo otitọt kiban̄ ya, mè inan̄a me agan̄ ya isibi. Owuwa ene egọgọọk ọmọ ije, igwagwa otutuuk ebi lek ikanyege me etete kiban̄,
40012016	mè ibe ema ekatumu ogwu ọmọ orebe ìnyi ene geege.
40012017	Inu yi îrọ iso ikọ Awaji otumube inan̄a me otu ogwu nriran Asaya ibe,
40012018	“Ogwugwu ìre gwun̄ ikwaan̄ n̄a ogwu ngobobe inyi lek n̄a. Ọmọ ìre ogwu mmabe, ogwu inu kan̄ okineme emi. Mânyi ọmọ Ekwukwu n̄a, ọmọ môlook ebi ido geelek etip òfolek unen oyerebet n̄a.
40012019	Ọmọ ìkpobaak ibaak, ìkponyi okput, ìkpotaan̄ ukpo itumu ikọ me lek oniin̄.
40012020	Ike ikanwọnge ibe efan̄a uti akpa òkakaan̄ unan me lek efiin̄, ikeya si, ọmọ ìkporọ inu unye unye me lek ebi ekakaan̄ge unye. Ike ikagbege ibe eniin̄ ibot ukan̄ òkekibubuuk, ikeya si, ọmọ ìkponye ejit me lek ebi ekakaan̄ge ikpọchieen̄ geege. Ọmọ môkeke inye me irọrọ ata inu, mege ire mgbọ unen oyerebet môsobe otutuuk ere geelek.
40012021	Otutuuk ebi ekarege ebi Ju mêkaan̄ ikpọchieen̄ inan̄a me lek erieen̄ kan̄.”
40012022	Ebi ene enenisa enerieen̄ ge ijo erumun̄ okupbe me emen ijet Jisọs. Ijo erumun̄ ya îtap ene ya ǹnàan̄, mè itap si mbuuk. Jisọs ogwagwa ogwu enerieen̄ ya, mè irọ inyi ikimọọn̄ inu, mè ikitumu ikọ.
40012023	Inu ya okeke otutuuk ebi ìkup me ere ya chieen̄. Ema ekekitumu ibe, “Ìre òbe ìkpore Gwun̄ kè Debit ya ore ogwugwu mọnọ?”
40012024	Ire, mgbọ ebi Farisi enọbe ikọ ebi ife cha ekitumu, ema ebebene ikitumu ibe ke Jisọs ìkisa unye kè Bejibun, ogwu ibot ijo erumun̄, ilap ijo erumun̄ isibi me emen ene.
40012025	Jisọs orọriọọn̄ ekiket kiban̄, mè itumu inyi ema ibe, “Ido geelek ebi ìkup me emen ekitim akọn̄ ikeme lek kiban̄, ido ya ìbochechep. Ikeya si, ama geelek, mè ìre uwu geelek ebi ìkup me emen ekirọ ikeme lek kiban̄, ama ya mè ìre uwu ya ìkpokọt ikeke.
40012026	Ikeya si, ire Setan ikilap Setan isibi, Setan îche lek kan̄. Ire ikeya, ìre mkpulu kè Setan ìbojeje ikọt ikeke inye?
40012027	Ire emi nkisa unye kè Bejibun ilap ijo erumun̄ isibi me emen ene, ìre kpasi unye ke ebi kinyi ekisa ilap ijo erumun̄ isibi me emen ene? Ire ikeya, îre bọn kinyi gaalek ebesibi oyerebet ikeme enyi.
40012028	Ire, ire unye Ekwukwu Awaji ke ǹkisa ilap ijo erumun̄ isibi, eya ìkijeen̄ ibe ke mkpulu eyi Awaji înu me etete kinyi.
40012029	“Ofifi si, enyi ìtumu-nu, ìre ene ìbojeje ikọt ibum inin̄ uwu ogwu ònyenye lek isi ikpulu inu, ire ìkadasi ìtet ogwu unye ya ìbọp sabum? Isidasi itet ene ya ibọp ikam, mgbọ ya ke ìbonikọt inin̄ uwu ene ya ikpulu inu.
40012030	“Eya orọ, ogwu ikakekege ìnyi emi, ìkijeje ikeme emi. Ikeya si, ogwu ikagọọkge emi ìkititiin̄, ene ya ìkiyiyiyala.
40012031	Me atikọ, ǹkitumu inyi enyi ibe ke mêtele ijo irọrọ mè ijo otu ikọ geelek inyi ene, ire, kpebetele inyi ogwu geelek òtutumu Ekwukwu Mbuban ilọ.
40012032	Ogwu itumu Gwun̄ Ebilene ilọ, mêkọt itele inyi. Ire, kpebetele inyi ene geelek òtutumu Ekwukwu Mbuban ilọ, mè ìre mgbọ keyi, mè ìyaka ire me mgbọ òkinu me isi.”
40012033	“Uti ekpọbe chieen̄ me lek ijaan̄ ìboto ata mfut. Eyi ekakpọge ìjaan̄ ìboto ijo mfut. Mije ekisa mfut uti iriọọn̄ uti.
40012034	Enyi bọn ijo ulu kechi! Ata ikọ ìbojeje inan̄a enyi me otu isibi me ere enyi erebe ebi ijo ife? Ìre enyi kperiọọn̄ ibe ke ikọ òkup ene me ejit ke ene okisan̄a itumu isibi?
40012035	Ogwu ata ene ìkisan̄a ata inu isibi inan̄a me etete ata inu òkup me emen kan̄. Ikeya si, ogwu ijo ene ìkisan̄a ijo inu isibi inan̄a me etete ijo inu òkup me emen kan̄.
40012036	Ire, me atikọ, emi ǹkitumu inyi enyi ibe, me Usen Oyerebet Awaji, ene geelek môfọọk ikọ ibot kan̄ mije ijo otu usem geelek îtumube.
40012037	Mije, mêsa ikọ otu kinyi ifieek oyerebet inwọn enyi, mè esa si ikọ otu kinyi efieek oyerebet etip enyi.”
40012038	Usini ebi ìjeen̄ Ikan, mè ebi Farisi enenibe Jisọs, “Ogwu Ijejeen̄, eji ekiweek ibe owu òrọ inu ukechieen̄ ge òjeen̄ eji nu.”
40012039	Jisọs ofọfọọk ema ibe, “Ìre enyi ikpak ikpak lek ebi mgbọ kechi ekariọọn̄ge Awaji enikiweek inu ijejeen̄? Kpunu ofifi inu ijejeen̄ geege ebejeen̄ enyi, ilọ me lek inu ijejeen̄ ònan̄a me lek kè Jona ogwu nriran.
40012040	Ike Jona okupbe egwe ita mè eririeen̄ ita me emen owot utemun̄, ikeya si ke emi Gwun̄ Ebilene mbakup egwe ita mè eririeen̄ ita me ejit ijọn̄.
40012041	Me Usen Oyerebet, ebi ama Ninifu mêkeke ata-ikọ ikeme enyi, mè irọ inyi oyerebet itip enyi ebi mgbọ kechi, mije, ema mîgwu ikom inan̄a me emen ijo kiban̄ mgbọ Jona otumube ikọ Awaji inyi ema. Ire, me mgbọ yi, ogwu òmimin igak Jona òwa me ere keyi, me etete kinyi.
40012042	Ofifi si, ogwu ubọọn̄ enenwaan̄ ogwu Sieba mônan̄a ikeke itumu ikọ ikeme enyi me Usen Oyerebet ya, mije, ogwu ubọọn̄ enenwaan̄ ya ìnan̄a me ido kan̄ òkup me okputut linyọn̄ itutobo inigban̄ ikọ iriọọn̄-inu me otu ogwu ubọọn̄ Sọlọmọn. Ire, me mgbọ yi, ogwu òmimin igak ogwu ubọọn̄ Sọlọmọn òwa me ere keyi, me etete kinyi.
40012043	“Ijo erumun̄ isinan̄a me emen ene isibi, îra ikijijen̄e ikana me emen èwê ikiweek ere ìbokup isiki efuuk. Ire ìkakọt ìweek ìmun̄,
40012044	îra itumu ifieek me ejit kan̄ ibe ke ọmọ môgwu ikom ifo uwu ere ọmọ osibibe itele. Isinire uwu ya, mè inimun̄ ibe ke kpunu ene geege òluluk me emen, ire, mîchan uwu ya, mè inen̄e isun̄ ijaan̄,
40012045	îra igwu ikom, mè isi isa ofifi ijo erumun̄ jaaba, ìwawa ikpak me lek igak ọmọ, igbaalek ika inu uwu ya iniluk ibia. Mije keya, bene me mgbọ ya fo isi, ugwem ene ya môfieek enenen igak ubọk îkupbe me adasi mgbọ. Ikeyi ke ìbokup inyi ebi mgbọ kechi ìrere ebi ikpak.”
40012046	Jisọs òkitumu ikọ ya me otu inyi ebi ife cha, ebi ngwan̄ kan̄ mè ogwu uga enenikeke me isi oyet ya, mè ikiweek itutumu ikọ melek kan̄.
40012047	Ene ge me lek ebi ife cha onenitumu inyi Jisọs ibe, “Nga kwun̄, mè ebi ngwan̄ kwun̄ me isi oyet ekekebe ikiweek itutumu ikọ melek kwun̄.”
40012048	Jisọs onenido ema ibe, “Ìre ekene ore nga n̄a, mè ebi ngwan̄ n̄a?”
40012049	Ineninyana ubọk ifo lek ebi udun̄ kan̄, mè itumu inyi ebi ife cha ibe, “Ebibi ere nga n̄a mè ebi ngwan̄ n̄a.
40012050	Ene geelek òkirọ inu Nte n̄a ogwu òkup me emen inyọn̄ okiweek, ene ya ore ngwan̄ n̄a enerieen̄, mè ngwan̄ n̄a enenwaan̄, mè nga n̄a.”
40013001	Me usen yaage, Jisọs oneninan̄a me uwu ya isibi, mè isi isiki ikweek irek me agba okwaan̄ oyô.
40013002	Mije urum ebi ene ìkekeke ikana ọmọ emalek iwa, isasaba inin̄ emen uji ge me atasuk ya isiki ikweek. Ife cha ekekeke me otu inyọn̄ ikigban̄ ọmọ.
40013003	Jisọs okekisa me urọk ijeen̄ ema owuwa inu, mè ikpa inyi ema ibe, “Ogwu uko ge onisibi isi iwop mfut me uko.
40013004	Mgbọ îkigwọ mfut cha ifiaak ikana, usini orọrọn̄ me eden̄ oniin̄. Ebi kè ofut enunu initọk imeen̄ isan̄a.
40013005	Usini orọrọn̄ me ijọn̄ ewuuk ere achiaan̄ ikadọkge. Sọnja mgbọ, ititibi isibi, mije, achiaan̄ òkup me ere ya ìkadọk.
40013006	Ire, mgbọ ura obumbe, unye ura otetet ema ichiaak, ikwakwaan̄ isan̄a, mije ugwun̄-ijọn̄ kiban̄ ikatibige ìnin̄ ijọn̄ ìdọk.
40013007	Usini mfut cha orọrọn̄ me etete ukpak, mè itibi isibi. Ire, ukpak cha otitibi ichit nsek uti cha, mè irọ inyi ikatibi ìjaan̄.
40013008	Usini mfut orọrọn̄ me ata ijọn̄, mè itibi isibi, mè ito mfut. Usini oto mfut iwa efit mgbọ, usini akọp mgbọ gweregwen, usini akọp mgbọ ita igak otu ifuk esabe iwop.”
40013009	Mgbọ îtobe urọk ya isan̄a, itutumu inyi ema ibe, “Ogwu ikaan̄ utọn̄, inọ!”
40013010	Mgbọ eya orakabe, ebi udun̄ kan̄ enunu, mè inibe ọmọ, “Ìre keke orọ okisa urọk itumu ikọ inyi ene?”
40013011	Jisọs ofọfọọk ema ibe, “Mînyi enyi ifuk-ibot isasa iriọọn̄ nlelet inu òfolek mkpulu eyi Awaji. Ire, kpenyi ebi ofifi ife ifuk-ibot keya.
40013012	Ogwu òkakaan̄ inu ke mênyi ofifi inu isọkọ me lek eyi îkaan̄be, inyi ikaan̄ iwa igak. Ire, ogwu ikakaan̄ge, mêtet sọntiik eyi îkaan̄be ibọkọ isan̄a me ubọk.
40013013	Ǹkisa me urọk itumu ikọ inyi ema inyi ema mêkpọ, mè ikpọ igak, kpebekọt imun̄. Ema mêgban̄, mè igban̄ igak, kpebekọt igobo itet.
40013014	Sa me ikeyi, ke ikọ Awaji otumube inan̄a me otu kè Asaya ogwu nriran orọ iso. Asaya ìtumu ibe, ‘Enyi mênọ, ire, enyi kpebekọt igobo itet. Enyi mêmun̄, ire, enyi kpebekọt imun̄ itet.
40013015	Mije, ejit ebi ife chi ìkayaka ìkọt ìkigobo inu ìtet. Ema mînwaan̄ utọn̄ kiban̄ ichit, mè ichọkọ chieen̄ kiban̄ igọm. Mebe ìkare ikeya, kè ema ekọt esa chieen̄ kiban̄ emọọn̄ inu, mè esa utọn̄ kiban̄ ènọ ikọ, mè esa ejit kiban̄ egobo inu ètet, mè ema ègwu ekom, mè Awaji ònyan̄a ema.’
40013016	Ire, mîgbana enyi enenen, mije, enyi mîkisa chieen̄ kinyi imọọn̄ inu, mè ikisa utọn̄ kinyi inọ ikọ.
40013017	Me atikọ, emi ǹkitumu inyi enyi ibe ke owuwa ebi nriran mè ebi ata irọrọ me ukot ikaan̄ mîweek imumun̄ inu enyi ekimun̄, ire, kpekọt imun̄. Mîweek si inọnọ ikọ enyi ekinọ, ire, kpekọt inọ.
40013018	“Eya orọ, ìgban̄ utọn̄ me lek inu urọk ogwu òwop mfut ya osibibe.
40013019	Mfut echi òrọn̄ me eden̄ oniin̄ ìkeke inyi ebi ìnọnọ ikọ òfolek mkpulu eyi Awaji, ire, kpekọt igobo ikọ cha ema enọbe itet. Yọk îra inu inijọk ikọ cha isan̄a me ejit kiban̄.
40013020	Mfut echi òrọn̄ me ijọn̄ ewuuk ìkeke inyi ebi ìnọnọ ikọ ya, mè isa me ubelejit ibọkọ itap mgbọ yaage.
40013021	Ire, mije ikọ ya ikakaan̄ge ata ugwun̄-ijọn̄ me emen kiban̄, ìkafuk ugwem. Eya orọ, mgbọ uyọrọlek mè osusut isinu inyi ema mije ikọ ya, ema mîra inan̄a irọn̄ mgbọ yaage.
40013022	Mfut echi òrọn̄ me etete ukpak ìkeke inyi ebi ìnọnọ ikọ ya, ire, saasaak eyi ugwem mè uleke eyi inu ubọọn̄ linyọn̄ îra ininwunwana ikọ ya, mè irọ inyi ikakọt ìto mfut geege.
40013023	Ire, mfut echi òrọrọn̄ me ata ijọn̄ ìkeke inyi ebi ìnọnọ ikọ ya, mè igobo itet. Ebibi ere ebi ìtoto mfut. Usini me lek kiban̄ eto mfut iwa efit mgbọ, usini akọp mgbọ gweregwen, usini akọp mgbọ ita igak otu ifuk esabe iwop.”
40013024	Jisọs onenito ofifi urọk ibe, “Mkpulu eyi Awaji ìkup kubọk ogwu enerieen̄ ge òwop ata mfut me emen uko kan̄.
40013025	Ire, mgbọ otutuuk ene ekilaak, ogwu ochicha kan̄ osasa mbubet isi iwop me etete akpa ogwu enerieen̄ ya owopbe me emen uko ya, mè inan̄a ije ifo.
40013026	Mgbọ akpa cha otibibe isibi, mè ibene ikito ajakajak, mbubet cha ogọgọọk itibi isibi si.
40013027	“Mgbọ ebi ikwaan̄ ogwu enerieen̄ ya emun̄be mbubet cha me etete akpa me uko ya, ema enunu lek nte uwu kiban̄, mè inibe ọmọ, ‘Nte uwu, ìre ìkare ata mfut gaalek ke owop me uko kwun̄? Ìre mbubet òtitibi me emen uko ya ìnijeje?’
40013028	“Nte uwu kiban̄ ofọfọọk ibe ke ìkpolọlọ ogwu ochicha orọ inu ya. Ebi ikwaan̄ cha edodo nte uwu kiban̄ ibe, ‘Ìre eji esi ejim otutuuk mbubet cha esan̄a?’
40013029	“Nte uwu kiban̄ obebe, ‘Iin̄-iin̄, ikasi, mije, mgbọ enyi mêkijim mbubet cha, enyi mêlọ ubọk ijim akpa igbaalek.
40013030	Eya orọ, ìtele inyi akpa cha mè mbubet cha egbaan̄ etibi. Isire mgbọ irọrọkọ inu me uko, mâtumu inyi ebi ìkirọkọ inu me uko ibe edasi ejim mbubet cha, mè egbaan̄ ebọp me efit me efit, inyi ekpulu esi ewọp me ukan̄, sabum ènefaan̄ akpa etitiin̄, mè ekpulu èsi etap me emen uwu isun̄-akpa n̄a.’ ”
40013031	Jisọs onenito si ofifi urọk ibe, “Mkpulu eyi Awaji ìkup kubọk ukwuuk uti ekigwen mọsitadi eyi ene omọnọbe isi iwop me uko kan̄.
40013032	Ukwuuk uti yi osip ichit me lek otutuuk ukwuuk uti geelek. Ire, isitibi isibi, ọmọ okimin igak uti geelek ekiwop me uko, mè okana ikpele uti ere ebi kè unọn inyọn̄ enikisọọk, mè ikinama uwu me inyọn̄.”
40013033	Jisọs okpọkpọk ito ofifi urọk ibe, “Mkpulu eyi Awaji ìkup kubọk olat, eyi ogwu enenwaan̄ ochibibe sọntiik igwook me lek owuwa akpa ekọkọk ìbosa irọ fituru, mè itap mun̄ me lek, mè igbaan̄ ema ifuku mege sọntiik olat ya îra irọ inyi otutuuk akpa ekọkọk ya iwuku.”
40013034	Jisọs ìtumu otutuuk ikọ chi inyi ife cha me urọk. Kpunu inu geege îtumube inyi ema eyi ikasage me urọk ìtumu.
40013035	Ikeyi ke ikọ Awaji otumube inan̄a me otu ogwu nriran orọ iso ibe, “Emi mâkitumu ikọ me urọk, mâtumu owuwa ikọ òkup nlelet bene me karake erombe linyọn̄.”
40013036	Mgbọ Jisọs otelebe urum ebi ene cha, mè ije inin̄ uwu, ebi udun̄ kan̄ enunu me lek kan̄, mè inibeek ibe ibum ibot urọk mbubet òtibi me emen uko ya inyi ema.
40013037	Jisọs onenitumu inyi ema ibe, “Ogwu òwop mfut ya ìre Gwun̄ Ebilene.
40013038	Uko ya ìre linyọn̄ keyi. Ata mfut cha ìre ebi ìkup me emen mkpulu eyi Awaji. Sa mbubet cha okeke inyi bọn eyi Yọk.
40013039	Ogwu ochicha ogwu òwop mbubet cha ìre Yọk. Mgbọ irọrọkọ inu me uko ya ìre òta mgbọ eyi linyọn̄. Sa ebi ìrọkọ inu me uko cha ere ebi osat Awaji.
40013040	“Ike ejimbe mbubet cha, mè itap ukan̄ iwọp itaka iriọk, ikeya si ke ìbokup me òta mgbọ eyi linyọn̄ keyi.
40013041	Mgbọ ya isikem, Gwun̄ Ebilene môria ebi osat kan̄ itap me etete ebi ọmọ okikpulu, ibe esi esan̄a inu geelek òkirọ inyi ene irọ ijo inu, mè esan̄a si otutuuk ebi geelek ìkirọ ijo inu esibi,
40013042	mè ekpulu ema etọọn̄ etap me emen unye ukan̄. Ebi ìkup me emen ukan̄ ya mêkito uga ito, mè ikitaka ejeek.
40013043	Mgbọ keya, ebi ata irọrọ mêkitoon̄ kubọk ura me etete ebi Nte kiban̄ okikpulu. Ogwu ikaan̄ utọn̄, inọ.”
40013044	Jisọs onenito urọk ibe, “Mkpulu eyi Awaji ìkup kubọk inu ubọọn̄ òlelet me emen ijọn̄ ere ge. Enerieen̄ ge onenikirọkọ ijọn̄ me ere ya, mè isi itoon̄ me lek inu ubọọn̄ cha, mè ida achiaan̄ ichit, mè ìsa me ubelejit ifo isi ikpulu otutuuk inu îkaan̄be inyam, mè isa ikpoko ya isi ibọkọ ijọn̄ ya ilep.
40013045	“Ofifi si, mkpulu eyi Awaji ìkup kubọk ogwu ewe òkiweek ewuuk unye otu ewe ìbolep.
40013046	Mgbọ îweekbe ge eyi atata imun̄, igwugwu ikom ifo, mè isi inyam otutuuk inu îkaan̄be, mè isa ikpoko ya inilep ewuuk unye otu ewe ya.
40013047	“Ofifi si, mkpulu eyi Awaji ìkup kubọk àkarà eyi egwookbe ikana owuwa chieen̄ irin̄ me okwaan̄,
40013048	mè itaba itoon̄ me inyọn̄, mè inikup igobo irin̄ echi atata itap ijot owuwa okwun, mè inikpulu echi kpukukpukukpuku òsisik itọọn̄ ifiin̄.
40013049	Ikeyi ke ìbokup me òta mgbọ. Mije ebi osat mênu iniche ebi ijo irọrọ isan̄a me lek ebi ata irọrọ,
40013050	mè ikpulu ebi ijo irọrọ itọọn̄ itap me emen ukan̄. Ebi ìkup me emen ukan̄ ya mêkito uga ito, mè ikitaka ejeek.”
40013051	Jisọs onenido ema ibe, “Ìre enyi mîtet otutuuk inu chi?” Ema echechieek ibe iin̄, ke ema mîtet.
40013052	Inenitumu inyi ema si ibe, “Ogwu òjeen̄ Ikan geelek ejeen̄be inu igọọk me oniin̄ mkpulu eyi Awaji ìkup kubọk ogwu òkaan̄ uwu, mè ikitibi inin̄ emen agwut ere îkisun̄ inu, mè ikisan̄a inu ubọọn̄ echi ukot ikaan̄ mè echi ayaya isibi.”
40013053	Mgbọ Jisọs otumube ikọ me urọk isan̄a, ijeje inan̄a me ere ya ifo.
40013054	Mgbọ îrebe ama ere ekpukpobe ọmọ isibi, ibebene ikijeen̄ inu me uwu ntitiin̄ kiban̄. Inu cha îkijeen̄ okpọkpọ ike ebi ene chieen̄. Ema ebebene ikidido ibe, “Iriọọn̄-inu keyi mè unye isasa irọ inu ukechieen̄ chi ìnan̄a ene yi me owa mọnọ?
40013055	Ìre ìkare gwun̄ ogwu usọ ya ire ogwu? Sa ìre ìkare ogwu enenwaan̄ ekigwen Meri ore ogwu uga? Sa ìre ìkare Jemis, mè Josefu, mè Saimọn, mè Judas ere ebi ngwan̄ ebirieen̄?
40013056	Ìre ìkare ebi ngwan̄ kan̄ ebibaan̄ melek kiji egbaan̄ iluk me ama yi? Ire ikeya, ìre otutuuk inu chi ene yi okirọ ìnan̄a ọmọ me owa mọnọ?”
40013057	Ema ebebene ikaan̄ njijọ ejit me lek kan̄. Eya orọ, Jisọs otutumu inyi ema ibe, “Ogwu nriran îkikaan̄ umin me ere geelek, îtata me ama kiban̄, mè uwu kan̄ gaalek ke ìkakikaan̄ umin.”
40013058	Jisọs ìkakọt irọ owuwa inu ukechieen̄ me ama kiban̄, mije una ichechieek kiban̄.
40014001	Mgbọ etip kè Jisọs otaan̄be inire utọn̄ kè Erọdu ogwu ibot mkpulu me agan̄ Galili,
40014002	Erọdu okekitumu inyi ebi ikwaan̄ kan̄ ibe ke ìkpolọlọ Jọn ògwook mun̄ ojomo me mkpa inikirọ inu chi; ke eya orọ îkaan̄be unye ikisa irọ inu ukechieen̄ cha.
40014003	Sabum mgbọ ya, Erọdu înyi ida ibe etet Jọn ebọp, mè esa esi etap me uwu mkpọn mije kè Erọdias nwa kè Filip. Filip yi ìre ngwan̄ kè Erọdu.
40014004	Unaan̄-ejit kè Erọdu me lek kè Jọn ògwook mun̄ ìre ke Jọn îtumu ibe ke ìkatat ibe ọmọ Erọdu ibọkọ Erọdias nwa kè Filip ogwu ngwan̄.
40014005	Erọdu îweek ikpakpan̄ Jọn ògwook mun̄, ire, ìkifieek owot ibe ke ebi ene mêto akọn̄. Mije, otutuuk ebi ene mîchieek ibe ke Jọn ìre ene ge me lek ebi nriran.
40014006	Usen ge, mgbọ Erọdu otobe ijọk usen uman kan̄, gwun̄ enenwaan̄ kè Erọdias onenijop okwa me isi kè Erọdu melek ebi ichen îgwenbe me lek ijọk ya. Okwa gwun̄ enenwaan̄ ya ojopbe onenibele Erọdu ejit enenen.
40014007	Erọdu onyanyan̄a ibot inyi gwun̄ ya ibe ido ọmọ inu geelek îweekbe, ke ọmọ mônyi ogwugwu.
40014008	Nga gwun̄ ya onenitọt inyi gwun̄ ya ibe ido ibot kè Jọn ògwook mun̄. Gwun̄ enenwaan̄ ya onenisi ido Erọdu ibe, “Nyi emi ibot kè Jọn ògwook mun̄ me emen okwa mgbọ keyi.”
40014009	Inu yi gwun̄ ya odobe onenifieek ogwu ubọọn̄ yi me lek enenen. Ire, mije îwuukbe lek inyan̄a ibot me isi ebi ichen kan̄ cha, inyinyi ida ibe enyi gwun̄ ya inu îweekbe.
40014010	Ikeya ke esi me uwu mkpọn isi ifieek ibot kè Jọn ògwook mun̄,
40014011	mè iben itap me emen okwa isa ijet gwun̄ enenwaan̄ ya. Ibọbọkọ, mè isa ijet ogwu uga.
40014012	Ebi udun̄ kè Jọn enunu iniben nkwukwu kan̄ isi ifuun̄, mè iben inu ya orọrọ isi ikpa inyi Jisọs.
40014013	Mgbọ Jisọs onọbe ukpatu òfolek kè Jọn, ọmọ mè ebi udun̄ kan̄ enwenween̄ lek inin̄ uji, mè ikọp isi ere ònọnọọn̄. Ebi ene inọnọ ikeya, egbugbuku inan̄a me ama geelek òkup me agan̄ ya ije ukot ukot igọọk ọmọ.
40014014	Mgbọ ema ekọpbe uji kiban̄ initoon̄ me ijọn̄, Jisọs obebene chieen̄ imun̄ ogbogbo ife cha ejotbe ere ya. Njijin kiban̄ otetet ọmọ, igwagwa otutuuk ebi orukan̄ ìkup me etete kiban̄.
40014015	Me otu ikakwun̄ usen ya, ebi udun̄ kan̄ enenitumu inyi ọmọ ibe, “Egwe îjọkọ enenen, melek si, ere yi îjọn̄ọ ere enenen me lek ama. Tele inyi ife chi eje esi asabọn ama òkukup igbet ere yi esi elep inorie.”
40014016	Jisọs ofọfọọk ema ibe, “Ìkanwọn ibe ife chi efon ukpọk owot. Enyi ìweek inorie ìnyi ema erie.”
40014017	Ebi udun̄ kan̄ ebebe ke ìre owut fituru go, mè ufuk irin̄ iba gaalek ke ema ekaan̄.
40014018	Jisọs obebe ema, “Ìsa fituru cha mè irin̄ cha ìjet emi.”
40014019	Ineninyi ida ibe mè ebi ife cha esiki ekweek me inyọn̄ mbubet, mè inibọkọ owut fituru go mè ufuk irin̄ iba cha, mè ibene chieen̄ ikpọ inyọn̄, mè inyi Awaji itọn̄. Inyinyi Awaji itọn̄ isan̄a, igwagwaka fituru cha ọkpọkọ ọkpọkọ, mè isa inyi ebi udun̄ kan̄. Ema ebọbọkọ, mè isa isi iche inyi ebi ife cha.
40014020	Otutuuk kiban̄ ererie, mè irie ijot. Ebi udun̄ kan̄ eteteen̄ ọkpọkọ echi ife cha etakabe isik, ijojot akọp mè okwun iba.
40014021	Otu ifuk ebi ìrerie inorie ya ìre obop ebirieen̄ go, kpefuk ebibaan̄ mè nsabọn itap me lek.
40014022	Mgbọ yaage ife cha eriebe inorie isan̄a, Jisọs onenibe ebi udun̄ kan̄ esi enin̄ uji, mè edasi kan̄ ekọp esaba agan̄ keyilọ. Ọmọ me lek kan̄ obabia me udun̄ ikitap ife cha me oniin̄ inyi efon.
40014023	Itatap ema me oniin̄ isan̄a, ijeje inene inyọn̄ ogoon̄, ọmọ gaalek, isi ikup iriaak uriaak ire agan̄ ikakwun̄.
40014024	Ike mgbọ ya, uji ya îjọn̄ọ ere me okwaan̄, efet okekiwut ibieen̄ ema ikpebe, ekoon̄ si okekisisaak ema.
40014025	Me òfit iwele kan̄, me agan̄ egwe, Jisọs onanan̄a ikije ukot ukot me inyọn̄ isi mun̄ me okwaan̄ oyô ya igọọk ema.
40014026	Mgbọ ebi udun̄ kan̄ emun̄be ọmọ okije me inyọn̄ isi mun̄, ukpook otetet ema enenen. Ema ebebe ke ìre ekwukwu, mè isan̄a ukpo ibọn̄.
40014027	Ire, mgbọ yaage Jisọs obọbọkọ ema otu, mè ibe ema, “Ìkat ejit, ikatet ukpook, ke emi ke ìre.”
40014028	Pita obebe ọmọ, “Okaan̄-ene, ire owu me atikọ, gwen emi ibe emi ǹje me inyọn̄ isi mun̄ ǹnu me lek kwun̄.”
40014029	Jisọs obebe ọmọ, “Na.” Pita onanan̄a me emen uji ya isaba isibi, mè ikije me inyọn̄ isi mun̄ ya igọọk Jisọs.
40014030	Ire, mgbọ Pita oraan̄be chieen̄ ikpọ efet ya me isi mun̄, ifefieek owot, mè ibene ikigen. Mgbọ îbenebe ikigen, ibọbọn̄ ukpo ibe, “Okaan̄-ene nyan̄a emi soso!”
40014031	Mgbọ yaage, Jisọs onyanyana ubọk itet ọmọ, mè ibe ọmọ, “Owu ogwu una ichechieek keyi! Keke orọ òbene òkaan̄ ejit iba?”
40014032	Mgbọ ema ene iba esababe inin̄ uji, efet ya owọwọ.
40014033	Ebi ìkup me emen uji ya etọtọbọ ebum inyi Jisọs, mè ibe ọmọ, “Owu ìre Gwun̄ Awaji me atikọ!”
40014034	Ema enenikọp isaba itoon̄ me agan̄ ijọn̄ ekigwen Geneseret.
40014035	Ebi ìluk me inyọn̄ ijọn̄ ya erọriọọn̄ Jisọs isi, mè ilook etip ikana ere geelek ibe ke Jisọs înu. Ebi ene ekpukpulu otutuuk ebi orukan̄ kiban̄ ijet ọmọ,
40014036	mè iriaak ọmọ ibe itele inyi ebi orukan̄ cha echak ubọk me utọn̄ ọfọnti kan̄. Otutuuk ebi ìchachak ubọk me lek ọfọnti kan̄, lek kiban̄ onyenye isan̄a.
40015001	Usini ebi Farisi, mè ebi ìjeen̄ Ikan eneninan̄a me Jeruselem inu me lek kè Jisọs, mè inido ọmọ ibe,
40015002	“Ìre keke orọ ebi udun̄ kwun̄ ekijit irọrọ ọrọmijọn̄ ebi ugane esun̄be? Ebi udun̄ kwun̄ kpekigwọk ubọk sabum ènerie inorie.”
40015003	Jisọs onenido ema ibe, “Ìre keke orọ enyi ekifiat Ikan Awaji mije ọrọmijọn̄ kinyi?
40015004	Mije Awaji ìbe, ‘Min nte kwun̄ mè nga kwun̄. Ogwu itumu ijo otu ikọ inyi ogwu ute, mè ìre ogwu uga, ekpakpan̄.’
40015005	Ire, enyi eyaka ikijeen̄ ibe, ire ogwu ikaan̄ inu ìbosa itap ubọk inyi ogwu ute mè ìre ogwu uga, mè itumu inyi ogwu ute mè ìre ogwu uga ibe ke inu ya ìkup inyi Awaji,
40015006	ke ene ya môkọt isa me ikeya itele inyinyi ogwu ute mè ìre ogwu uga umin. Sa me ikeyi, enyi mîra ikisa ọrọmijọn̄ kinyi irọ inyi Ikan Awaji ikana inu ikike.
40015007	Enyi ebi isi iba kechi! Nriran Asaya obenbe òfolek kinyi ìre atikọ. Asaya ìben nriran ibe ke Awaji ìbe,
40015008	‘Ife chi ekimin emi me ukpọk-otu ikike, ire, ejit kiban̄ îjọn̄ọ ere me lek n̄a.
40015009	Ema ekitọbọ ebum inyi emi ikike, mè ikijeen̄ ikan ema gaalek etapbe kubọk ìre Ikan Awaji.’ ”
40015010	Jisọs onenigwen ebi ife cha iriaak me lek kan̄, mè itumu inyi ema ibe, “Ìgban̄ utọn̄, mè ìtet ibot me lek ikọ yi.
40015011	Ìkare inu òkinin̄ ene otu okirọ inyi ene ikatana me isi Awaji. Îre inu òkinan̄a ene me otu isibi gaalek okirọ inyi ene ikatana me isi Awaji.”
40015012	Ebi udun̄ kan̄ enenije iriaak ọmọ me lek, mè ibe ọmọ, “Ìre oriọọn̄ ibe ke ebi Farisi mînaan̄ ejit me lek ikọ ya owu otumube?”
40015013	Jisọs ofọfọọk ema ibe, “Uti geelek eyi Nte n̄a ogwu òkup me emen inyọn̄ ikasage ubọk kan̄ ìwop, mêgbaan̄ uti cha mè ugwun̄-ijọn̄ ijim isan̄a.
40015014	Ìjuuk ema ìtele, mije, ema ìre ebi ǹnàan̄ ìkisa ebi ǹnàan̄ ijeen̄ oniin̄. Ire ogwu ǹnàan̄ ikisa ogwu ǹnàan̄ ijeen̄ oniin̄, ema ene iba mêgbaan̄ irọn̄ inin̄ emen udọn̄.”
40015015	Pita onenibeek Jisọs ibe ibum ibot urọk ya inyi ema.
40015016	Jisọs onenido ema ibe, “Ìre enyi kpekikọt igobo inu itet si ire chereyi?
40015017	Ìre enyi kperiọọn̄ ibe ke inu geelek ònin̄ ene otu ìkiraka ifo owot, mîra ikine ifiin̄?
40015018	Ire, inu geelek ònan̄a ene me otu isibi ìkinan̄a me ejit ene. Îre echichi okirọ inyi ene ikatana me isi Awaji.
40015019	Mije, ijo ekiket geelek, mè ikpakpan̄ ene me unye, mè ugan-nwa mè ijeje oyet, mè ichichiin̄ inọ, mè ikekeke ata-ikọ ataak, mè ifafiat ene, ìkinan̄a me ejit ene isibi.
40015020	Îre inu chi okirọ inyi ene ikatana me isi Awaji. Ekagwọkge ubọk sabum ènerie inorie ìkakirọ inyi ene ikatana me isi Awaji.”
40015021	Jisọs oneninan̄a me ere ya ije isi agan̄ Taya mè Saidọn.
40015022	Ogwu enenwaan̄ Kenan ge òluk me agan̄ ya onunu me lek kan̄, mè ibe ọmọ, “Okaan̄-ene, Gwun̄ kè Debit, soso to emi nsan. Ijo erumun̄ òkisisaak gwun̄ n̄a enenwaan̄ enenen.”
40015023	Ire, Jisọs okpọkpọ iriaan̄ otu, ìkasan̄a amọn geege. Ebi udun̄ kan̄ etutumu inyi ibe, “Tumu nyi ogwu enenwaan̄ ya ibe ifo, inyi ikayaka ibọn̄ ukpo igọọk eji me udun̄.”
40015024	Jisọs onenifọọk ogwu enenwaan̄ ya ibe, “Eria emi inu me lek arọọn̄ òchechep me otoko kè Ijeren gaalek.”
40015025	Ogwu enenwaan̄ ya onunu initọbọ ekpe me isi kan̄, mè ibe ọmọ, “Okaan̄-ene, soso, nye lek tap ubọk nyi emi.”
40015026	Jisọs ofọfọọk ọmọ ibe, “Ìkanwọn ibe eben inorie nsabọn eberie etọp eto me ijọn̄ enyi ibo.”
40015027	Ogwu enenwaan̄ ya obebe ọmọ, “Iin̄ Okaan̄-ene, ikeya ke îre. Ire, ibo ìkekikup si me irak ikasi ogwu ute-uwu ikirie ngigen̄e inorie òkinan̄a me inyọn̄ ikasi ya igwook me ijọn̄.”
40015028	Jisọs ofọfọọk ọmọ ibe, “Ogwu enenwaan̄, ichechieek kwun̄ îmin. Mîrọ inu oweekbe inyi owu.” Me ike mgbọ yaage, lek gwun̄ ogwu enenwaan̄ ya onyenye.
40015029	Jisọs oneninan̄a me ere ya ije isi agba okwaan̄ oyô Galili, mè isi inene inyọn̄ ogoon̄ ge isiki ikweek.
40015030	Ogbogbo ebi ene ekpukpulu ebi ngọm, mè ebi ǹnàan̄, mè ebi akọọk, mè ebi mbuuk, mè ofifi ebi ìkifiak esese chieen̄ orukan̄ isa inigwook me ukot kan̄. Igwagwa otutuuk kiban̄.
40015031	Mgbọ ebi ife cha emun̄be ibe ke ebi mbuuk mîbene ikitumu ikọ, lek ebi ngọm înye, ebi akọọk mîbene ikije ije, ebi ǹnàan̄ mîbene ikimọọn̄ inu, ikeke ema chieen̄ enenen. Ema ekekitọn̄ Awaji ebi Ijeren.
40015032	Jisọs onenigwen ebi udun̄ kan̄ iriaak me lek kan̄, mè itumu inyi ibe, “Njijin ife chi îtet emi enenen. Egwe ita ire echa ife chi ekupbe melek n̄a. Mgbọ keyi, inorie kiban̄ îta, kpunu inu geege ema eberie. Eya orọ, m̀kpatele inyi ema esa uraafiọọn̄ me owot eje efon, inyi ema ekagak ìweek me oniin̄.”
40015033	Ebi udun̄ kan̄ efọfọọk ọmọ ibe, “Ìre eji ebejeje ikaan̄ inorie òboso urum ene òmin ikup ikeyi me emen èwê yi?”
40015034	Jisọs onenido ema ibe, “Ìre owut fituru inen ke enyi ekaan̄?” Ema efọfọọk ibe ke ema ekaan̄ owut fituru jaaba gaalek mè ufuk asabọn irin̄ inen mè inen.
40015035	Inenitumu inyi ogbogbo ene cha ibe esiki ekweek me ijọn̄,
40015036	mè inibọkọ owut fituru jaaba, mè ufuk irin̄ inen mè inen cha, mè inyi Awaji itọn̄. Mgbọ înyibe Awaji itọn̄ isan̄a, ikpọkpọkọ fituru cha mè irin̄ cha itap ebi udun̄ kan̄ me ubọk ibe esa esi eche enyi ebi ife cha.
40015037	Otutuuk kiban̄ ererie inorie ya ijot. Mgbọ ema eriebe isan̄a, ebi udun̄ kan̄ eneniteen̄ echi eriebe isik itap me okwun, ijojot okwun jaaba.
40015038	Otu ifuk ebi ìrerie inorie ya ìre obop ebirieen̄ ini, kpefuk ebibaan̄ mè nsabọn itap me lek.
40015039	Jisọs onenitap ife cha me oniin̄ ifofo kiban̄ isan̄a, mè inin̄ uji, ọmọ mè ebi udun̄ kan̄ ekọkọp isaba isi agan̄ Magidala.
40016001	Usen ge, ebi Farisi, mè ebi Sadusi enunu ibeniweek Jisọs ikọ me otu, mè ikido ọmọ ibe ijeen̄ ema nu inu ijejeen̄ ge ònan̄a me emen inyọn̄.
40016002	Jisọs onenifọọk ema ibe, “Isire agan̄ ikakwun̄, mè isinyọn̄ isikup eje eje, enyi mîra ibe ke ere môjaan̄ me ewelegwe òfit-iwele kan̄.
40016003	Isire ewelegwe, mè isinyọn̄ isikup eje eje, mè ikana ichit, enyi mîra ibe ke egwijo ìkpolọlọ ijijibi chereyi. Enyi mîkikọt isa ubọk isinyọn̄ okupbe itumu ike egwe usen obokup. Ire, enyi kpekọt iriọọn̄ inu eyi inu ijejeen̄ echi mgbọ kechi okekebe inyi.
40016004	Ebi mgbọ kechi ìrere ebi ikpak mè ebi ekariọọn̄ge Awaji ekiweek inu ijejeen̄. Ire, kpunu inu ijejeen̄ geege ebejeen̄ ema ilọ me lek inu ijejeen̄ ònan̄a me lek kè Jona.” Mgbọ Jisọs otumube ikọ chi isan̄a, ijeje inan̄a itele ife cha.
40016005	Ebi udun̄ kè Jisọs mîwuuk itatap fituru me uji sabum ema enikọp isaba okwaan̄ oyô ya.
40016006	Jisọs onenikiteme ema nteme ibe, “Ìgbala chieen̄ me lek olat ebi Farisi mè eyi ebi Sadusi.”
40016007	Mgbọ îkiteme ema nteme ya, ema ekekitumu me lek kiban̄ ibe ke ìkpolọlọ mije ema ekatapge fituru geege me uji orọ îkitumu ikọ ya.
40016008	Jisọs orọriọọn̄ inu ema ekitumu me lek kiban̄, mè ibe ema, “Enyi ebi sọntiik ichechieek kechi! Ìre keke orọ enyi ekibọnọ lek ibe ke enyi kpemọnọ fituru itap me uji?
40016009	Ìre enyi kpekikọt igobo si inu geege itet ire mgbọ keyi? Ìre enyi mîwuuk mgbọ nsabe owut fituru go gaalek inyi obop ene go erie ejot? Sa ìre enyi mîwuuk otu ifuk okwun enyi eteen̄be fituru echi etakabe isik ijot?
40016010	Ìre enyi mîwuuk mgbọ nsabe owut fituru jaaba inyi obop ene ini erie ejot? Sa ìre enyi mîwuuk si otu ifuk okwun eteen̄be fituru echi etakabe isik ijot?
40016011	Ìre keke orọ enyi kpekọt igobo itet ibe ke ìkare fituru ke nkitumu ikọ òfolek inyi enyi? M̀be enyi, ìgbala chieen̄ me lek olat ebi Farisi mè eyi ebi Sadusi.”
40016012	Mgbọ ya ke ebi udun̄ kan̄ enitet ibot ibe ke ìkare olat ekisa irọ fituru ke Jisọs otumu ibe ema egbala chieen̄ me lek. Ire, ke ìkitaba ema ubọk me utọn̄ òfolek ijo ijejeen̄ ebi Farisi mè ebi Sadusi ekijeen̄.
40016013	Jisọs mè ebi udun̄ kan̄ enenije inu ama ekigwen Sisaria Filipai. Me ama ya, Jisọs onenido ebi udun̄ kan̄ ibe, “Ìre ebi ene ekitumu ibe ke emi Gwun̄ Ebilene ìre ekene?”
40016014	Ema efọfọọk ibe, “Usini ene ekibe ke owu ìre Jọn ògwook mun̄, usini ene ebe ke owu ìre Ilaija. Sa usini ene ebe ke owu ìre Jerimaya, mè ìyaka ire ene ge me lek ebi nriran.”
40016015	Jisọs onenido ema ibe, “Ìre enyi me lek kinyi ebe ke emi ìre ekene?”
40016016	Saimọn Pita ofọfọọk ibe, “Owu ore ogwu Awaji otoon̄be ubọk me ibot ya, ogwu òrere Gwun̄ Awaji òkup me ugwem!”
40016017	Jisọs obebe ọmọ, “Saimọn, gwun̄ kè Jona, ugbana ikup inyi owu, mije, ìkare ogwu ebilene ochili inu yi inyi owu. Îre Nte n̄a ogwu òkup me emen inyọn̄ ochili inu yi ijeen̄ owu.
40016018	Ǹkitumu inyi owu ibe ke owu ìre Pita (eyi òsisibi ewuuk). Îre me inyọn̄ ewuuk keyi ke mbanama ntitiin̄ n̄a. Mkpa me lek kan̄ ìkpokọt itim ikpan̄ ntitiin̄ ya.
40016019	Emi mânyi owu otutuuk atafi mkpulu eyi Awaji. Inu geelek owu obọpbe me linyọn̄ keyi, mêbọp si ikeya me emen inyọn̄. Inu geelek otọn̄ọbe me linyọn̄ keyi, mêtọn̄ọ si me emen inyọn̄.”
40016020	Inenitaba ebi udun̄ kan̄ ubọk me utọn̄ ibe ekatumu inyi ene geege ibe ke ọmọ ore ogwu Awaji otoon̄be ubọk me ibot ya.
40016021	Bene me mgbọ ya fo isi, Jisọs obebene ikikpa iwele inyi ebi udun̄ kan̄ ibe, “Emi mâsi Jeruselem. Me ere ya, mâmun̄ owuwa ufialek me ubọk ebi ugane ama, mè ebi ibot ngwugwa, mè ebi ìjeen̄ Ikan. Mêkpan̄ emi. Ire, egwe ita isiraka, mâjomo me mkpa.”
40016022	Pita inọnọ ikọ ya, igwegwen Jisọs ida ibọkọ, mè ikikan̄ inu inyi ibe, “Okaan̄-ene, Awaji ikachieek! Inu yi ìkporọ owu!”
40016023	Jisọs okọkọọn̄ chieen̄ ikpọ Pita, mè itumu inyi ibe, “Je nan̄a emi me isi, owu Yọk keyi! Owu ìre òkeke me otu oniin̄ inyi emi. Ìkare inu òneme Awaji ke okikeek. Îre inu òneme ebilene ke owu okikeek.”
40016024	Jisọs onenitumu inyi ebi udun̄ kan̄ ibe, “Ire ikaan̄ ogwu iweek igọgọọk emi, ene ya ijit lek kan̄, mè iben uti nkwurieen̄ kan̄ isa igọọk emi.
40016025	Mije, ogwu iweek ibọbọọk ugwem kan̄, ene ya môfiin̄ ugwem kan̄. Ire, ene geelek òfifiin̄ ugwem kan̄ mije n̄a, ene ya môweek ugwem kan̄ imun̄.
40016026	Ìre kpasi oruru ke ene obokaan̄, ire ene ya ikaan̄ otutuuk linyọn̄, mè ifiin̄ ugwem kan̄? Sa ìre keke ke ene obokọt isa inyi me useen̄ ibot ejit kan̄?
40016027	Gwun̄ Ebilene mônu me umin mè uja eyi ogwu Ute, ọmọ melek ebi osat kan̄. Isinu, mgbọ keya ke ìbonikpe ene geelek mkpukpe igọọk me ubọk ikwaan̄ ene ya orọbe.
40016028	Me atikọ, ǹkitumu inyi enyi ibe ke usini me lek ebi ìkekeke me ere yi mgbọ yi kpebekwu mege ire mgbọ ema mêmun̄be Gwun̄ Ebilene okinu melek mkpulu kan̄.”
40017001	Mgbọ egwe gweregwen orakabe, Jisọs onenisa Pita mè Jemis mè Jọn ngwan̄ kè Jemis igbaalek kan̄ ije isi inene ubene ogoon̄ ge, ema gaalek.
40017002	Me ere ya, me isi ebi udun̄ kan̄ cha, akpalek kè Jisọs onwenwene. Isi kan̄ okekitoon̄ kubọk ura, ọfọnti kan̄ okekitana kubọk utoon̄ egwe.
40017003	Mgbọ yaage, ema emumun̄ Mosis mè Ilaija ekanabe isibi, mè ikigọọk Jisọs ikpa ukpatu.
40017004	Mije Pita ikariọọn̄ge inu ìbotumu, ikpọkpọ itumu inyi Jisọs ibe, “Okaan̄-ene, înwọn ubọk eji ekupbe me ere yi. Ire ineme owu, emi mânama atanga ita, ge eyi kwun̄, ge eyi kè Mosis, ge eyi kè Ilaija.”
40017005	Pita òkitumu ikọ ya me otu, oduku inyọn̄ òtotoon̄ òkakana ema ichit bùk. Ida ge okekitumu ikọ me emen oduku inyọn̄ ya ibe, “Ogwugwu ìre Gwun̄ n̄a ogwu mmun̄be me chieen̄, inu kan̄ îneme emi enenen. Ìgban̄ ikọ kan̄!”
40017006	Mgbọ ebi udun̄ kè Jisọs enọbe ida ya, ukpook otetet ema, ema erọrọn̄ me ijọn̄, mè ikana isi ikwuun̄.
40017007	Jisọs onenichak ema ubọk me lek, mè ibe ema, “Ìnan̄a ìkeke, ikayaka ifieek owot.”
40017008	Mgbọ ema ebenebe isi me ijọn̄, kpeyaka imun̄ ofifi ene geege, ilọ Jisọs gaalek.
40017009	Mgbọ ema ekinan̄a me inyọn̄ ogoon̄ ya isibi, Jisọs otutumu inyi ema ibe ekakpa inu ema emun̄be ìnyi ene geege, mege ire mgbọ ọmọ Gwun̄ Ebilene môjomobe me mkpa.
40017010	Ebi udun̄ kan̄ enenido ọmọ ibe, “Tumu-nu, ìre ebi ìjeen̄ Ikan ejeje ikitumu ibe ke Ilaija môdasi inu sabum Karais ònu?”
40017011	Jisọs ofọfọọk ema ibe, “Me atikọ, Ilaija obodasi inu ininen̄e otutuuk inu isun̄ me irek.
40017012	Ire, ǹkitumu inyi enyi ibe ke Ilaija îra inunu iraka, ire, ebi ene kperiọọn̄ ibe ke ìre ọmọ ore ogwa. Ire, ema mîrọ ọmọ ijo inu geelek òneneme ema. Ikeya ke Gwun̄ Ebilene obomun̄ ufialek me ubọk kiban̄.”
40017013	Mgbọ ya ke ebi udun̄ kan̄ cha eniriọọn̄ ibe ke ìkitumu ikọ ya ibak Jọn ògwook mun̄.
40017014	Mgbọ ema ejebe inire lek ogbogbo ene cha, ogwu enerieen̄ ge onunu, mè initọbọ ekpe me isi kè Jisọs,
40017015	mè ikiriaak ọmọ ibe, “Okaan̄-ene, soso, kaan̄ ejit nsan me lek gwun̄ n̄a enerieen̄. Gwun̄ ya ìkifiak mkpikpi, orukan̄ ya òkitutuku gwun̄ ya enenen. Owuwa mgbọ, isibene me lek, ìkekirọ inyi irọn̄ inin̄ emen ukan̄, mè ìre emen mun̄.
40017016	Mije keya, ke nsa gwun̄ ya ijet ebi udun̄ kwun̄ ibe egwa, ire, ema kpekọt igwa.”
40017017	Jisọs onenibe, “Jei, ebi mgbọ kechi, enyi mîfieek, mè inan ichechieek enenen! Ìre kpa mgbọ ke mbagọọk enyi ikup ire sabum enyi ènekaan̄ ichechieek? Sa ìre kpa mgbọ ke mbame una ichechieek kinyi isi ire? Ìsa gwun̄ ya ìjet emi.”
40017018	Inenigana inyi ijo erumun̄ ya, ijo erumun̄ ya onanan̄a me emen gwun̄ enerieen̄ ya isibi. Mgbọ yaage, lek gwun̄ ya onyenye.
40017019	Mgbọ inu ya orọbe iraka, ebi udun̄ kan̄ enwenween̄ lek inu inido ọmọ ibe mè ire keke orọ ema kpekọt ilap ijo erumun̄ ya isibi me emen gwun̄ enerieen̄ ya?
40017020	Jisọs ofọfọọk ema ibe, “Îre mije ichechieek kinyi misip. Me atikọ, ǹkitumu ibe, ire ibe enyi mîkaan̄ ìchechieek, ìrere eyi òsisip ikup kubọk ukwuuk uti mọsitadi, kpunu inu geege òboyọt igak enyi. Enyi mêkọt itumu inyi ikpele ogoon̄ yi ibe, ‘Jibi nan̄a me ere keyi si keke me ere keyilọ!’, mè ogoon̄ yi orọ si ubọk enyi etumube. [
40017021	Ire, kpekikọt ilap òjelek ijo erumun̄ keyi isibi me emen ene, îtata me uriaak mè ijin-otu gaalek.”]
40017022	Usen ge, mgbọ ema ekigbaan̄ ije ikana me Galili, Jisọs onenitumu inyi ebi udun̄ kan̄ ibe, “Mêleke emi Gwun̄ Ebilene itap me ubọk ebi ene,
40017023	inyi ekpan̄. Ire, òso egwe ita, mâjomo me mkpa.” Mgbọ ebi udun̄ kan̄ enọbe ikọ yi, ejit obebene ikifieek ema enenen.
40017024	Mgbọ Jisọs mè ebi udun̄ kan̄ ejebe inire Kapanọm, ebi ìkibọkọ otitip uwu Mbuban enenigwen Pita ida ibọkọ, mè ido ibe, “Ìre ogwu ijejeen̄ kinyi îkigọọk itip otitip Uwu Mbuban?” Otitip yi ìkire ikpoko ekigwen darakima iba.
40017025	Pita obebe iin̄, ke îkigọọk itip. Mgbọ Pita ogwube ikom inin̄ uwu, sabum ìbosan̄a amọn, Jisọs odadasi ibe ọmọ, “Saimọn, keke ore ekiket kwun̄? Ìre ebi owa ekikpe mkpukpe, mè ìre otitip inyi ebi ubọọn̄ ìkikpulu ema me linyọn̄ keyi? Ìre bọn owot, sa ìre ebi ichen ekikpe?”
40017026	Pita ofọfọọk ibe ke ìre ebi ichen. Jisọs obebe ọmọ, “Ire ikeya, bọn owot kpekaan̄ ititip otitip keya!
40017027	Ire, mọnọ ukọọk si tọp to me okwaan̄ oyô, adasi irin̄ owu môtababe, chili otu irin̄ ya, ke owu mômun̄ ikpoko alata ge eyi òrere darakima ini. Mọnọ sa nyi ife cha me lek otitip kwun̄ mè eyi n̄a, inyi ife cha ekanaan̄ ejit ìnyi eji.”
40018001	Me mgbọ ya ebi udun̄ kè Jisọs enunu me lek kan̄, mè inido ọmọ ibe, “Ìre ekene omin ichit me mkpulu eyi emen inyọn̄?”
40018002	Jisọs ogwegwen sọntiik gwun̄ ge, ibe inikeke me etete kiban̄,
40018003	mè initumu inyi ema ibe, “Me atikọ, ǹkitumu inyi enyi ibe, îtata enyi egwugwu ikom, mè ikana ikup kubọk asa nsabọn, enyi kpebenin̄ mkpulu eyi emen inyọn̄.
40018004	Eya orọ, ene geelek ògegele lek kan̄ isiki kubọk sọntiik gwun̄ yi, ene ya ore ogwu òmimin ichit me mkpulu eyi emen inyọn̄.
40018005	Ikeya si, ogwu geelek òbọbọkọ sọntiik gwun̄ òkup ikeyi itap me erieen̄ n̄a, îre emi ke ene ya obọkọ itap.
40018006	“Ire, kpan̄asi ene orọbe inyi ge me lek nsabọn chi ebi ìchechieek me lek n̄a irọ ijo inu, mônwọn me lek ene ya ire itobo ewuuk ekisa ikọk akpa me ebek kan̄, mè iben ọmọ isi itọp ito me ejit okwaan̄, inyi igen.
40018007	Môfieek inyi linyọn̄ keyi mije owuwa inu òkirọ inyi ebi ene ekerọ ijo inu. Me atikọ, òjelek inu kechi kpolọlọ inunu. Ire, môfieek enenen inyi ene geelek òsasa òjelek inu chi inu.
40018008	Ire ubọk kwun̄, mè ìre ukot kwun̄ ikirọ inyi owu òrọ ijo inu, fieek tọp fiin̄, mije, mônwọn owu isasa ukot ge mè ìre ubọk ge inin̄ emen ugwem, igak owu ikakaan̄ ukot iba mè ubọk iba, ire, ebeben owu itọp itap me emen ukan̄ òkpọkpọ ikilomo ire mgbọ geelek.
40018009	Ikeya si, ire chieen̄ kwun̄ ikirọ inyi owu òkorọ ijo inu, rọkọ chieen̄ ya tọp fiin̄, mije, mônwọn ibe owu òsa agan̄ chieen̄ ge ònin̄ emen ugwem, igak owu ikakaan̄ chieen̄ iba me lek ibot, ire, ebeben owu itọp itap me emen ukan̄ ama yọk.
40018010	“Ikakpọ ene geege me etete asa nsabọn chi chieen̄ ìsiki, mije, ǹkitumu inyi enyi ibe, me emen inyọn̄, ebi osat Awaji ìkikpọ chieen̄ me lek nsabọn chi ekikup me isi kè Nte n̄a ogwu òkup me emen inyọn̄ mgbọ geelek. [
40018011	“Emi Gwun̄ Ebilene ǹnu ineninyan̄a ebi ìchechep.]
40018012	Ire ene ikaan̄ efit arọọn̄, ge oneninan̄a me lek ije ilọ oniin̄, ìre enyi kpekeek ibe ke ene ya môtele akọp arọọn̄ onaan̄ge mè onaan̄ge kechilọ me inyọn̄ ogoon̄, mè ikijijen̄e ikana iweek ge ya òjeje ilọ ọmọ chieen̄?
40018013	Me atikọ, ǹkitumu inyi enyi ibe, ire ene ya iweek arọọn̄ ge ya imun̄, môbele ejit me lek arọọn̄ ge ya igak me lek akọp arọọn̄ onaan̄ge mè onaan̄ge kechilọ echi ikajege ìlọ ogwukaan̄ chieen̄.
40018014	Ikeya si, Nte kinyi ogwu òkup me emen inyọn̄ ìkaweek ibe ge me lek asa nsabọn chi inan̄a ichep.
40018015	“Ire ngwan̄ kwun̄ irọ owu ilọ, je si lek kan̄, owu melek kan̄ gaalek, mè jeen̄ ọmọ inu eyi îrọbe owu ilọ. Ire igban̄ utọn̄, mè ichieek ibe ke ọmọ îrọ owu ilọ, owu okpọk ikaan̄ ọmọ me lek ngwan̄.
40018016	Ire, ire ìkachieek, gwen ene ge, mè ìre ene iba, sa gbaalek kwun̄ si lek kan̄, inyi utọn̄ ebi ata-ikọ iba, mè ìre ita, inọ, mè irọ ikọ geelek etumube inye.
40018017	Ire ijit igbagban̄ ida ebi ata-ikọ cha, si kpa inu ya nyi ebi ntitiin̄ Awaji. Ire ijit si igbagban̄ ida ebi ntitiin̄ Awaji, mọnọ ọmọ kubọk ogwu ikariọọn̄ge Awaji, mè ìyaka ire ogwu otitip ido.
40018018	“Me atikọ, ǹkitumu inyi enyi ibe, inu geelek enyi ebọpbe me linyọn̄, mêbọp si me emen inyọn̄. Inu geelek enyi etọn̄ọbe me linyọn̄, mêtọn̄ọ si me emen inyọn̄.
40018019	“Ofifi kan̄, ǹkitumu si inyi enyi ibe, ire ene iba me etete kinyi ikup me linyọn̄ keyi igbaan̄ ichieek me lek inu geelek enyi ekiriaak uriaak òfolek, Nte n̄a ogwu òkup me emen inyọn̄ môrọ ikeya si inyi enyi.
40018020	Mije, ere ene iba mè ìre ene ita egbaan̄be ititiin̄ me erieen̄ n̄a, emi òwa me ere ya melek kiban̄.”
40018021	Pita oneninu me lek kè Jisọs, mè inido ọmọ ibe, “Okaan̄-ene, ìre ngwan̄ n̄a ìborọ emi ilọ mgbọ inen, mè emi ǹtele ǹnyi? Ìre môso mgbọ jaaba?”
40018022	Jisọs ofọfọọk ọmọ ibe, “Ìkare mgbọ jaaba gaalek, îre akọp mgbọ jaaba irek jaaba.
40018023	“Eya orọ, mkpulu eyi Awaji ìkup kubọk ogwu ubọọn̄ ge òweweek irọrọ ifuk melek ebi ikwaan̄ kan̄.
40018024	Mgbọ îbenebe ifuk ya, esasa ene ge ogwu òkakaan̄ ọmọ urieek owuwa obop akpa ikpoko ijet ọmọ.
40018025	Mije ogwu enerieen̄ ya ikakọtge ìkpe urieek ya, ogwu nte uwu kiban̄ onyinyi ida ibe ekpulu ogwu enerieen̄ ya, mè ogwu nwa, mè nsabọn kan̄, mè otutuuk inu îkaan̄be esi enyam, mè esa ikpoko ya enekpe ọmọ urieek kan̄ ya.
40018026	“Ogwu ikwaan̄ ya ogwogwook ekpe me ijọn̄, mè iriaak ogwu ute-uwu ya ibe, ‘Soso, kaan̄ ukarajit sọnja mgbọ me lek n̄a, ke mâkpe owu otutuuk urieek nkaan̄be owu.’
40018027	Ogwu ute-uwu ya okakaan̄ ejit nsan me lek kan̄, mè ifuk otutuuk urieek cha ichep inyi, mè itele ibe ifo.
40018028	“Mgbọ yaage ogwu ikwaan̄ ya onan̄abe isibi, ichichichini ofifi ogwu ikwaan̄ ogbo kan̄ ge ogwu òkakaan̄ ọmọ urieek sọntiik ikpoko mêkọtbe isa ikpe ogwu ikwaan̄ ge onyan̄ ita gaalek, mè ikana ene ya itet me ebek, mè ikinwan, mè itumu inyi ibe, ‘Kpe emi otutuuk urieek okaan̄be emi.’
40018029	“Ene ya ogwogwook ekpe me ijọn̄, mè ikiriaak ibe, ‘Soso, kaan̄ ukarajit me lek n̄a sọnja mgbọ, ke mâkpe owu otutuuk urieek nkaan̄be owu.’
40018030	“Ire, ogwu enerieen̄ yi ìkachieek. Kpan̄asi ikeya, itetet ogwu ikwaan̄ ogbo kan̄ ya ijet ibe etap me mkpọn, inyi ikup me ere ya mege ire mgbọ geelek môkọtbe ikpe ọmọ otutuuk urieek kan̄ isan̄a.
40018031	Mgbọ ebi ikwaan̄ ogbo kiban̄ emun̄be inu ya òrọrọ, ejit îfieek ema enenen. Ema ebeben inu ya isi ikpa inyi nte uwu kiban̄.
40018032	“Nte uwu kiban̄ oraria ikwaan̄ igwen ogwu enerieen̄ ya, mè itumu inyi ibe, ‘Îyak, owu òjeje ifieek ikeyi? Emi mfuk ikpele urieek owu okaan̄be emi ichep mije owu oriaakbe emi.
40018033	Ìre keke orọ owu òkakọt ìkaan̄ ejit nsan me lek ogwu ikwaan̄ ogbo kwun̄ ike emi nkaan̄be me lek kwun̄?’
40018034	Ogwu ute-uwu ya osasa me unaan̄-ejit ikana ọmọ inyi ibe etap me mkpọn, mè ikup me ere ya mege ire mgbọ môkọtbe ikpe ọmọ otutuuk urieek îkaan̄be ọmọ isan̄a kpai.”
40018035	Jisọs onenitumu inyi ema ibe, “Ikeyi si ke Nte n̄a ogwu òkup me emen inyọn̄ oborọ enyi, îtata enyi esasa me otutuuk ejit kinyi itele ijo geelek ebi ngwan̄ kinyi erọbe enyi.”
40019001	Mgbọ Jisọs otumube ikọ cha isan̄a, inenije inan̄a me Galili isi agan̄ ijọn̄ Judia eyi òkup me usaba okwaan̄ Jọdan.
40019002	Ogbogbo ebi ene efafan̄a igọọk ọmọ me agan̄ ya, igwagwa owuwa ebi lek ikanyege me ere ya.
40019003	Usini ebi Farisi enunu ibenileke ọmọ ikọ me otu, mè inido ọmọ ibe, “Ìre îtat me Ikan ibe ene iyaak ogwu nwa mije inu geelek?”
40019004	Jisọs ofọfọọk ema ibe, “Ìre enyi kpefuk inu egebe me Ikpa Mbuban ibe, me ibebene, ke Awaji ìrom ema enerieen̄ mè enenwaan̄,
40019005	mè itumu si ibe, mije keyi, ogwu enerieen̄ môtele ogwu ute mè ogwu uga, mè isa lek kan̄ ichim iriaak me lek ogwu nwa, ema ene iba mênenikana ire akpalek ge?
40019006	Sa me ikeya, ema kpeyaka ire ene iba ofifi, ema eyaka inire ene ge kpọi. Eya orọ, inu Awaji ogbaan̄be ibuk, ene geege ikayiyala.”
40019007	Ema enenido ọmọ ibe, “Ìre keke orọ Mosis onyibe Ikan ibe ire ogwu iweek iyayaak ogwu nwa, ige ikpa iyaak-olom inyi, mè ilap isibi?”
40019008	Jisọs ofọfọọk ema ibe, “Îre mije unye-ejit kinyi ke Mosis otele ibe enyi ekejit nwa kinyi. Ire, ìkakup ikeya bene me ibebene.
40019009	Emi ǹkitumu inyi enyi ibe, ene geelek òyayaak ogwu nwa, mè isi ido ofifi enenwaan̄, ene ya îrọn̄ ikan ugan-nwa ikeme ogwu nwa, îtata mè ogwu nwa ya ìnanan̄a me lek kan̄ isi isi ene.”
40019010	Ebi udun̄ kan̄ etutumu inyi ọmọ ibe, “Ire ikeya ke îkup me etete olom mè nwa, înwọn ibe ekado nwa, mè ekabat olom.”
40019011	Jisọs ofọfọọk ema ibe, “Ìkare otutuuk ene ebekọt ibọkọ ijejeen̄ keyi itap, îre ebi Awaji osun̄be inyi gaalek ebekọt ibọkọ itap.
40019012	Mije, inu òkirọ inyi ene ikakaan̄ nwa, mè ìyaka ire ikakaan̄ olom, miwa. Usini ene ke eman ikeya, usini ene ke ebilene esan̄a osok, sa usini ene ebak me lek mkpulu eyi emen inyọn̄ ijit ikakaan̄ nwa, mè ìre ikakaan̄ olom. Ene geelek òbokọt ibọkọ ijejeen̄ keyi itap, ibọkọ itap.”
40019013	Ebi ene enenisa asa nsabọn kiban̄ ijet Jisọs ibe itoon̄ ubọk me lek, mè iriaak uriaak inyi. Ire, ebi udun̄ kan̄ ekekigana ikọ inyi ebi ìkisa nsabọn cha inu.
40019014	Jisọs otutumu inyi ema ibe, “Ìtele inyi asa nsabọn cha enu me lek n̄a, ikakput ema. Mije, îre ebi ìkup kubọk nsabọn ke mkpulu eyi Awaji okup inyi.”
40019015	Itotoon̄ nsabọn cha ubọk me lek isan̄a, mè ije inan̄a me ere ya.
40019016	Mgbọ Jisọs onan̄abe me ere ya ikije inyi isi, ogwu enerieen̄ ge onenije inu me lek kan̄, mè ibe ọmọ, “Ogwu Ijejeen̄, ìre kpasi ata inu ke mbarọ, mè ikaan̄ ugwem ikakaan̄ge itata?”
40019017	Jisọs ododo ọmọ ibe, “Keke orọ okido emi idodo òfolek ata inu? Îre Awaji gaalek ore ogwu ònwọnwọn. Ire oweek ininin̄ emen ugwem ya, sun̄ Ikan Awaji onyibe.”
40019018	Ogwu enerieen̄ ya ododo ọmọ ibe mè ìre Ikan echi owa? Jisọs onenikigo Ikan cha inyi ọmọ ibe, “Kakpan̄ ene, kagan nwa ene, kachiin̄ inọ, kakeke ata-ikọ eyi ataak,
40019019	libi nte kwun̄ mè nga kwun̄, mè ma ogwu melek kwun̄ kubọk omabe akpalek kwun̄.”
40019020	Ogwu enerieen̄ ya otutumu inyi Jisọs ibe ke ọmọ îkisun̄ otutuuk ikan kecha iso, mè ìre îkaan̄ ofifi òsisik ọmọ ikasun̄ge?
40019021	Jisọs onenifọọk ọmọ ibe, “Ire oweek inwọnwọn isan̄a, fo mè si kpulu otutuuk inu okaan̄be nyam, mè sa ikpoko cha che nyi ebi ugbọọn̄, ke owu môkaan̄ inu ubọọn̄ isun̄ iban lek kwun̄ me emen inyọn̄. Osirọ isan̄a gwu kom na nagọọk emi.”
40019022	Ire, mgbọ gwun̄ enerieen̄ ya onọbe ikọ ya, ejit ofefieek ọmọ enenen, inanan̄a ije ifo, mije, îbọọn̄ ubọọn̄ enenen.
40019023	Jisọs onenitumu inyi ebi udun̄ kan̄ ibe, “Me atikọ, ǹkitumu inyi enyi ibe ke îyọt enenen ogwu òbọbọọn̄ ubọọn̄ ininin̄ mkpulu eyi emen inyọn̄.
40019024	Ǹkitumu si inyi enyi ibe ke aligọ ijeje itibi chieen̄ alaga îfet igak ogwu òbọbọọn̄ ubọọn̄ ininin̄ mkpulu eyi Awaji.”
40019025	Mgbọ ebi udun̄ kan̄ enọbe ikọ ya, ukpook otetet ema enenen, ema enenido ibe, “Ire ikeya, ìre ekene ke mênyan̄a?”
40019026	Jisọs okpọkpọ ema sìì, mè inibe ema, “Ire me lek ebilene, inu keyi ìkafet. Ire, me lek Awaji, inu geelek îkup mfufet.”
40019027	Pita onenido ọmọ ibe, “Mgbọ keyi, eji mîtele otutuuk inu geelek, mè igọọk owu, ìre keke ke eji ebekaan̄ me useen̄?”
40019028	Jisọs ofọfọọk ema ibe, “Ǹkitumu atikọ inyi enyi ibe, mgbọ inu geelek môkanabe ayaya, mgbọ Gwun̄ Ebilene môkweekbe irek me inyọn̄ udu ubọọn̄ kan̄ me umin mè uja eyi emen inyọn̄, enyi akọp mè ene iba ebi ìkigọọk emi me udun̄, mêkweek si irek me inyọn̄ akọp mè udu ubọọn̄ iba ikisibi oyerebet me ibot akọp mè otoko iba ebi Ijeren.
40019029	Mgbọ ya, ene geelek ogwu òtetele ogwu ute, mè ìre ogwu uga, mè ìre ebi ngwan̄ kan̄ ebirieen̄, mè ìre ebi ngwan̄ kan̄ ebibaan̄, mè ìre uwu, mè ìre bọn, mè ìre ijọn̄ uko, mije n̄a, ene ya môbọkọ inu cha geelek iwa efit mgbọ igak echi îtelebe, mè ikaan̄ si ugwem ikakaan̄ge itata igbaalek.
40019030	Ire, owuwa ebi ìrere ebi isi me mgbọ keyi mêkana ire ebi òta, ebi ìrere ebi òta me mgbọ keyi mêkana ire ebi isi.”
40020001	Jisọs onenitumu ibe, “Mkpulu eyi Awaji ìkup kubọk ogwu enerieen̄ ge òkiwop uko, mè inan̄a isibi me agan̄ egwe isi igwen ebi ikwaan̄ ibe enesi ikwaan̄ me uko gerep kan̄.
40020002	Mgbọ îgwenbe ife cha, igọgọọk ema itumu ifieek ibe ema esi esi ikwaan̄ me uko gerep kan̄, ke ọmọ môkpe ebibi geelek dinari ge ge, òrere ikpoko ekikpe ogwu ikwaan̄ ge me egwe usen ge.
40020003	“Mgbọ òfuk-mgbọ osulube onaan̄ge eyi ewelegwe, ogwu enerieen̄ ya ojeje isi oyet ewe, mè isi imun̄ ebi ikwaan̄ ekekebe ikana ere ya ukpọk ubọk.
40020004	Igwegwen ema ibe enesi egọọk esi ikwaan̄ me uko gerep kan̄ si, ke ọmọ môkpe ebibi mkpukpe ògbegbe.
40020005	Ife cha echechieek, mè isi igọọk isi ikwaan̄ me uko ya. Ogwukaan̄ uko ya okpọkpọk inan̄a isibi si mgbọ òfuk-mgbọ osulube akọp mè iba eyi ejit ikarek, mè isibi si mgbọ îsulube ita eyi ikarek, mè igween̄ si ebi ikwaan̄ itap me uko kan̄, mè ichieek si ikpekpe ema mkpukpe ògbegbe.
40020006	Mgbọ òfuk-mgbọ osulube go eyi ikakwun̄, ogwukaan̄ uko ya okpọkpọk inan̄a isibi, mè isi imun̄ si ofifi ebi ikwaan̄ ekekebe ikana ere ya, mè inido ema ibe, ‘Ìre keke orọ enyi ekikeke ikana ukpọk ubọk karake ewelegwe?’
40020007	“Ife cha efọfọọk ọmọ ibe, ‘Kpunu ene geege ògwegwen eji me ikwaan̄ ma!’ “Inenibe ema si enegọọk esi esi ikwaan̄ me uko gerep kan̄.
40020008	“Me agan̄ ikakwun̄, ogwukaan̄ uko gerep ya otutumu inyi ogwu ibot ikwaan̄ kan̄ ibe, ‘Gwen ebi ikwaan̄ cha titiin̄, mè kpe ema mkpukpe kiban̄, bene me lek ebi ìnunu mgburudun̄ si re lek ebi egwenbe me adasi.’
40020009	“Ebi ikwaan̄ egwenbe me mgbọ òfuk-mgbọ osulube go eyi ikakwun̄ enunu, ogwu ibot ikwaan̄ ya okpekpe ema dinari ge me ene.
40020010	Eya orọ, mgbọ ebi egwenbe me adasi cha enube, ema ekekikeek ibe ke mkpukpe kiban̄ mômin igak eyi ebibilọ ebọkọbe. Ire, ogwu ibot ikwaan̄ ya okpekpe si ema ene ge dinari ge, ubọk îkpebe ebibilọ.
40020011	Mgbọ ema ebọkọbe ikpoko cha ire ubọk, ema ebebene ikikaan̄ uduk me lek ogwukaan̄ uko ya,
40020012	mè itumu inyi ọmọ ibe, ‘Ife chi ebi egwenbe mgburudun̄ esi ikwaan̄ mbubak mgbọ ge gaalek. Ìre keke orọ owu ogbaan̄be ema melek kiji ikpe ikpoko ikike, me ere eji esibe ikwaan̄ bene me karake ewelegwe, ura otataka eji otutuuk mgbọ cha, eji emumun̄ otutuuk ufialek ikwaan̄ ya ibene me ewelegwe ire agan̄ ikakwun̄?’
40020013	“Ire, ogwukaan̄ uko ya ofọfọọk ene ge me lek kiban̄ ibe, ‘Une, ǹkafeen̄ owu kubọk ge. Mgbọ ngwenbe owu me ikwaan̄, ìre ìkare dinari ge ke owu ochieek ibe emi m̀kpe owu me ikwaan̄ usen ge?
40020014	Bọkọ ikpoko ikwaan̄ kwun̄, mè je fo, ke m̀bakpe ogwu ngwenbe me ikwaan̄ mgburudun̄ mkpukpe ìkike melek kwun̄.
40020015	Ìre ǹkakaan̄ unye isasa ikpoko n̄a irọ inu geelek òneneme emi? Sa ìre owu òkikaan̄ ejit mba me lek n̄a mije nchilibe ubọk irọ inu?’ ”
40020016	Mgbọ Jisọs otobe urọk ya isan̄a, inenitumu inyi ebi udun̄ kan̄ ibe, “Ikeyi ke ìbokup si, ebi mgburudun̄ mêkana ire ebi adasi, ebi adasi mêkana ire ebi mgburudun̄.”
40020017	Me oniin̄, mgbọ ema ekije isi Jeruselem, Jisọs ogwegwen ebi udun̄ kan̄ ida ibọkọ, mè itumu inyi ema ibe,
40020018	“Ìgban̄ utọn̄, eji ebesi Jeruselem. Me ama ya, mêleke emi Gwun̄ Ebilene ikana itap me ubọk ebi ibot ngwugwa mè ebi ìjeen̄ Ikan. Ife chi mêtip emi oyerebet mkpa,
40020019	mè iyaka emi itap me ubọk ebi ekarege ebi Ju, ebi mêsabe emi irọ inu ochak, mè isulu emi me njijan̄, mè igon emi ikpan̄ me inyọn̄ uti nkwurieen̄. Ire, òso egwe ita, mâjomo me mkpa.”
40020020	Nwa kè Jebidi onenisa bọn kan̄ iba, Jemis mè Jọn, inu me lek kè Jisọs, mè initọbọ ekpe me ijọn̄, mè ikibeek mbeek me ubọk kè Jisọs.
40020021	Jisọs ododo ọmọ ibe, “Ìre keke ke oweek ibe emi ǹrọ ǹnyi owu?” Ogwu enenwaan̄ ya ofọfọọk ọmọ ibe, “Soso, chieek ibe bọn ebirieen̄ iba n̄a chi egọọk owu ekweek irek me mkpulu eyi kwun̄, ene ge me agan̄ ulom kwun̄, ene ge me agan̄ ujit kwun̄.”
40020022	Jisọs onenibe ema, “Enyi kperiọọn̄ inu enyi ekibeek. Ìre enyi mêkọt inwọ inu ònan̄a me emen ekpen̄ ufieejit eyi emi mbanwọ?” Ema efọfọọk ibe ke ema mêkọt inwọ.
40020023	Jisọs onenitumu inyi ema ibe, “Me atikọ, enyi mênwọ inu ònan̄a me emen ekpen̄ ufieejit eyi mbanwọ. Ire, emi ǹkakaan̄ unye igogobo ebi ìbekweek irek me agan̄ ubọk ulom n̄a, mè agan̄ ubọk ujit n̄a, mije, irek cha ìkup inyi ebi Nte n̄a onen̄ebe isun̄ iban.”
40020024	Mgbọ akọp ebi udun̄ kan̄ kechilọ enọbe inu ya òrọrọ, ema enanaan̄ ejit enenen inyi ngwan̄ iba cha.
40020025	Jisọs ogwegwen ema ititiin̄, mè ibe ema, “Enyi mîriọọn̄ ibe ke ebi ìkikpulu ido ebi ekarege ebi Ju ekisa me unye ubọk ikikpulu ebi ìkup me irak kiban̄. Ebi ilile me ido cha si ekitọ eyi òneme ema inyi ebi ema ekikpulu.
40020026	Ire, ìkabore ikeya me etete kinyi. Ire ikaan̄ ogwu iweek irere ogwu ibot me etete kinyi, ene ya môkana ire ogwu òkisi ikwaan̄ inyi enyi.
40020027	Ogwu geelek òweweek irere adasi me etete kinyi, ene ya môkana ogwu usun̄ inyi enyi,
40020028	kubọk Gwun̄ Ebilene onube, ìkanu ibe ebi ene enesi ikwaan̄ enyi ọmọ. Ire, ìnu inenisi ikwaan̄ inyi ebi ene, mè isa ugwem kan̄ igwa ngwugwa me ibot owuwa ene.”
40020029	Mgbọ Jisọs mè ebi udun̄ kan̄ ekinan̄a me Jeriko ije isibi, ogbogbo ebi ene egbugbuku ikigọọk ọmọ me udun̄.
40020030	Îkaan̄ ebi ǹnàan̄ iba ìkukup me agba oniin̄ ya. Mgbọ ife chi enọbe ibe ke Jisọs mônije iraka me oniin̄ ya, ema ebebene ikitaan̄ ukpo igwen ọmọ ibe, “Okaan̄-ene, Gwun̄ kè Debit, soso rọ eji nsan.”
40020031	Ogbogbo ebi ene cha ekekirama ema ibe, “Ìchit otu kinyi me ere ya.” Ire, ema erọriọọn̄ ikibọn̄ ukpo ibene ida ikibe ọmọ, “Okaan̄-ene, Gwun̄ kè Debit, soso rọ eji nsan ma.”
40020032	Jisọs oyayaka ikeke, mè igwen ema ibe enu, mè inido ema ibe, “Ìre keke ke enyi ekiweek ibe emi ǹrọ ǹnyi enyi?”
40020033	Ema ebebe ọmọ, “Okaan̄-ene, eji ekiweek ibe owu òrọ inyi eji emọọn̄ inu.”
40020034	Jisọs ototo ema nsan, mè itoon̄ ubọk me chieen̄ kiban̄. Mgbọ yaage, ema emọmọọn̄ inu, mè ibene ikije igọọk Jisọs.
40021001	Mgbọ ema enan̄abe me Jeriko ikije isi Jeruselem, ema enenije ire gwun̄ ama ge ekigwen Betifegi, òkup me inyọn̄ ogoon̄ Olifu, Jisọs oraria ene iba me lek ebi udun̄ kan̄ ibe,
40021002	“Ìje ìsi gwun̄ ama yilọ òkup me isi kinyi, ke enyi mêmun̄ inyinya akpan ge etobobe me lek uti, mè ogwu gwun̄ me agba lek. Ìtọn̄ọ ema ìsa ìjet emi.
40021003	Ire ikaan̄ ogwu isan̄a amọn me lek anam cha, ìtumu ìnyi ibe ke Okaan̄-ene oweek, ke ene ya môtele inyi enyi esa eje mgbọ yaage.”
40021004	Inu yi îrọ iso ikọ Awaji otumube inan̄a me otu ogwu nriran ge ibe,
40021005	“Tumu nyi ama Sayọn ibe, ‘Ìkpọ, ogwu ubọọn̄ kinyi òkinu me lek kinyi. Îsiki lek kan̄, mè ikilibi me inyọn̄ inyinya akpan inu, me inyọn̄ gwun̄ inyinya akpan ke îkilibi inu!’ ”
40021006	Ebi udun̄ kan̄ cha esisi, mè irọ ubọk îtemebe ema,
40021007	mè isa inyinya akpan ya melek ogwu gwun̄ inu, mè isan̄a ọfọnti kiban̄ iwele me inyọn̄ anam cha, Jisọs onenene inyọn̄ kiban̄ ikweek.
40021008	Owuwa ene esasan̄a si ọfọnti kiban̄ iwele me ijọn̄ me oniin̄, usini ene ekekep nlak mè inwan̄ me lek ito me oniin̄.
40021009	Urum ene ebi ìkije me isi mè ebi ìkije me udun̄ ekekibọn̄ okooko ibe, “Osana! Itọn̄ ikup inyi Gwun̄ kè Debit! Ugbana ikup inyi ogwu ònunu me erieen̄ Okumugwem! Itọn̄ ikup inyi Awaji me emen inyọn̄, ere òbebene ichit!”
40021010	Jisọs ininin̄ Jeruselem, ama ofafan̄a kep. Ebi ene ebebene ikidido ibe, “Ìre ekene ore ogwa òkinu?”
40021011	Ebi urum ene cha ekekifọọk ibe ke ìre Jisọs, ogwu nriran ònan̄a me Najeret me agan̄ Galili.
40021012	Jisọs ojeje inin̄ emen Uwu Mbuban, mè ilap otutuuk ebi ìkinyam ewe mè ebi ìkilep inu me emen uwu ya isibi, mè ida ikasi ebi ìkinwene ikpoko mè ogboon̄ ebi ìkinyam ekerekwukwu me emen uwu ya ikana ichit,
40021013	mè ikitumu inyi ema ibe, “Ege me Ikpa Mbuban ibe ke Awaji ibe, ‘Mêkigwen uwu n̄a uwu uriaak.’ Ire, enyi eyaka ikisa uwu ya irọ ere ebi inọ ekinu inilet lek.”
40021014	Ebi ǹnàan̄ mè ebi akọọk enunu si me lek kan̄ me Uwu Mbuban ya, igwagwa ema.
40021015	Ire, mgbọ ebi ibot ngwugwa mè ebi ìjeen̄ Ikan emun̄be inu ukechieen̄ cha Jisọs orọbe, mè inọ si ike nsabọn ekibọn̄ okooko me Uwu Mbuban ya isa ikitọn̄ ọmọ ibe, “Itọn̄ ikup inyi Gwun̄ kè Debit!”, ema enanaan̄ ejit enenen,
40021016	mè inu inido ọmọ ibe, “Ìre onọ inu nsabọn chi ekitumu?” Jisọs ofọfọọk ema ibe, “Iin̄, nnọ. Ìre enyi kperarak ifuk inu egebe ibak Awaji me Ikpa Mbuban, ibe, ‘Ojot ojot itọn̄ înan̄a me otu nsabọn, mè otu asa nsabọn ebi ìkinwọ ebe igọọk owu’?”
40021017	Jisọs onanan̄a isibi itele ema, mè ije isi Betani, ere îlaakbe iwele egwe.
40021018	Me ewelegwe, mgbọ Jisọs mè ebi udun̄ kan̄ enan̄abe me Betani igwu ikom ikije isi Jeruselem, uraafiọọn̄ onenitaka ọmọ.
40021019	Ibebene chieen̄ imun̄ uti figi ge inwan̄ ojotbe lek me agba oniin̄ ya, mè ije isi lek. Ire, ìkamun̄ mfut geege me inyọn̄. Ifefieek otu inyi uti figi ya ibe, “Bene mè chereyi, kayaka ìkpọk ìto mfut ofifi.” Mgbọ yaage, uti figi ya ochachiaak isan̄a.
40021020	Inu ya okeke ebi udun̄ kan̄ chieen̄ enenen. Ema ekekido ibe, “Ìre uti figi ya ìjeje igwat lek ichiaak isan̄a ikeya?”
40021021	Jisọs ofọfọọk ema ibe, “Ǹkitumu atikọ inyi enyi ibe, ire enyi ikaan̄ ichechieek, mè kpekaan̄ ejit iba, ìkare inu enyi emun̄be òrọrọ me lek uti figi yi gaalek ke enyi ebekọt irọ. Enyi mêkọt itumu si inyi ogoon̄ yi ibe, ‘Jibi nan̄a me ere yi, mè si rọn̄ me okwaan̄,’ mè òkup si ikeya.
40021022	Ire enyi ikaan̄ ichechieek, enyi mêbọkọ inu geelek enyi ebeekbe me uriaak.”
40021023	Mgbọ Jisọs ojebe isi inin̄ Uwu Mbuban, mè ikijeen̄ inu, ebi ibot ngwugwa, mè ebi ugane ama enunu me lek kan̄, mè inido ọmọ ibe, “Tumu-nu, ìre kpasi unye ke okisa irọ otutuuk inu chi? Ìre ekene onyi owu unye yi?”
40021024	Jisọs ofọfọọk ema ibe, “Emi nkaan̄ si idodo ge mbado enyi. Ire enyi ifọọk idodo n̄a, mâtumu unye nkisa irọ otutuuk inu chi ijeen̄ enyi.
40021025	Ìre unye eyi Jọn okisa igwook ene mun̄ ìnan̄a me owa? Ìre ìnan̄a me ubọk Awaji? Sa ìre ìnan̄a me ubọk ebilene?” Ema eninin̄ oru me lek kiban̄, mè ibe, “Ire eji ifọọk ibe ke ìnan̄a me ubọk Awaji, môdo eji ibe ìre keke orọ eji kpechieek ikọ kè Jọn.
40021026	Ire eji ifọọk ibe ke ìnan̄a me ubọk ebilene, eya ìkpotat, bak me lek ufieek-owot eji ekaan̄be me lek ebilene. Mije, otutuuk ene mîchieek ibe ke Jọn ìre ogwu nriran.”
40021027	Eya orọ, ema efọfọọk Jisọs ibe ke ema kperiọọn̄. Jisọs ofọfọọk ema ibe, “Emi si m̀kpatumu ere unye nkisa irọ otutuuk inu chi onan̄abe inyi enyi.”
40021028	Jisọs onenido ema ibe, “Ìre keke ke enyi ekeek òfolek inu keyi?”, mè inito urọk ge inyi ema ibe, “Ogwu enerieen̄ ge okaan̄ ibot bọn ebirieen̄ iba, mè initumu inyi ogwu adasi ibe, ‘Si rọ ikwaan̄ me uko gerep chereyi nyi emi!’
40021029	“Gwun̄ ya ofọfọọk ogwu ute ibe ke ọmọ ìkposi. Ire, me mgburudun̄ mgbọ, inwenwene ejit, mè isi irọ ikwaan̄ ya.
40021030	“Ogwu ute ya onenisi lek gwun̄ kan̄ ogwu òso iba, mè itumu si ikọ yaage inyi. “Gwun̄ ya ochechieek ibe iin̄ ke ọmọ môsi. Ire, ìkasi.”
40021031	Jisọs onenido ebi ife cha ibe, “Me etete bọn ebirieen̄ iba cha, ìre ogwu owa orọ inu nte kiban̄ oweekbe?” Ema efọfọọk ibe ke ìre ogwu adasi. Jisọs onenibe ema, “Me atikọ, ǹkitumu inyi enyi ibe ke ebi ìkibọkọ otitip ido mè ebi òje oyet mêkidasi inin̄ mkpulu eyi Awaji me isi kinyi.
40021032	Mije, Jọn ògwook mun̄ înu ibonijeen̄ enyi oniin̄ ike enyi ebesa ikana ebi ata irọrọ me isi Awaji, enyi kpechieek ikọ kan̄. Ire, ebi ìkibọkọ otitip ido mè ebi òje oyet mîchieek ikọ kan̄. Enyi esasa chieen̄ kinyi ikimun̄ ubọk ebi ijo chi ekigwu ikom, mè ikpọkpọ itet si ejit kinyi inye, mè ijit inwenwene ejit, mè ichieek ikọ kè Jọn.”
40021033	Jisọs onenibe ema “Ìgban̄ ofifi urọk. Îkaan̄ ogwu enerieen̄ ge òkakaan̄ ijọn̄ uko, mè iwop gerep, mè inama ọgọ ikana uko ya, mè irọkọ udọn̄ ere ebekichimi mun̄ isibi me lek mfut gerep cha, mè inama uwu-oket ere ebekikup ibem uko ya, mè inisa uko ya inyi ebi ikwaan̄ uko ibe ekekpọ chieen̄ me lek, mè inan̄a isi ije me ofifi ido.
40021034	Me mgbọ irọrọkọ inu me uko okembe, ogwukaan̄ uko ya oneniria ebi usun̄ kan̄ isi lek ebi ikwaan̄ uko cha ibe esi ebọkọ uche mfut eyi kan̄ ejet ọmọ.
40021035	“Ebi ikwaan̄ uko cha etetet ebi usun̄ cha, mè isut ene ge me lek kiban̄, mè ikpan̄ ogwu òso iba, mè isa ewuuk itọbọ ogwu òso ita.
40021036	Ogwukaan̄ uko ya okpọkpọk iria ebi usun̄ ìwawa igak ebi îriabe me adasi mgbọ ibe esi ebọkọ uche mfut eyi kan̄ ejet ọmọ. Ife cha erọrọ si ebi usun̄ kechi ike erọbe ebi adasi.
40021037	Me mgburudun̄ kan̄, ogwukaan̄ uko ya oraria gwun̄ kan̄ ibe isi lek ife cha, mè ikeek ibe ke ife cha mêlibi gwun̄ kan̄.
40021038	“Ire, mgbọ ebi ikwaan̄ uko cha emun̄be gwun̄ ogwukaan̄ uko ya okinu, ema etọtọt ibe, ‘Kpọ gwun̄ ogwukaan̄ uko ire eyi, eji enetet ekpan̄, inyi irot ìbokaan̄ ikana ire eyi kiji.’
40021039	Mgbọ gwun̄ ya onube, ema etetet, mè itaba isibi me emen uko gerep ya, mè ikpan̄.”
40021040	Jisọs onenido ebi ìkigban̄ urọk ya ibe, “Mgbọ ogwukaan̄ uko gerep ya isinu, ìre keke ke ìborọ ebi ikwaan̄ uko cha?”
40021041	Ife cha efọfọọk ibe ke ìbokpakpan̄ otutuuk ijo ebi ikwaan̄ uko cha isan̄a, mè isa uko kan̄ inyi ofifi ebi ikwaan̄ uko, ebi ìbekinyi ọmọ uche mfut eyi kan̄ mgbọ geelek erọkọbe mfut me uko.
40021042	Jisọs onenido ema ibe, “Ìre enyi kpefuk inu egebe me Ikpa Mbuban ibe, ‘Ewuuk ebi ìnama uwu ejitbe, ọmọ oyaka inikana ata ibot uwu. Eyi ìre inu Okumugwem orọbe, inu yi îjaan̄ enenen me chieen̄ kiji.’
40021043	“Eya orọ, ǹkitumu inyi enyi ibe ke mêbọkọ mkpulu eyi Awaji isan̄a me ubọk kinyi, mè isa inyi ebi ìbesa mfut ògbegbe inu. [
40021044	Ene geelek ònanan̄a irọn̄ me inyọn̄ ewuuk yi môkpọk isan. Ene geelek ewuuk yi orọn̄be ikeme ìbokpukpukpuku si.”]
40021045	Mgbọ ebi ibot ngwugwa mè ebi Farisi cha enọbe urọk cha Jisọs otobe, ema erọriọọn̄ ibe ke ìre ema ke îkitumu ikọ ya ibak.
40021046	Eya orọ, ema enenikiweek ubọk ebesa itet ọmọ. Ire, ukpook ebi ene ìkachieek, mije, otutuuk ene emọnọ Jisọs kubọk ogwu nriran.
40022001	Jisọs onenitumu si ikọ inyi ebi ene me urọk,
40022002	mè ibe, “Mkpulu eyi Awaji ìkup kubọk ogwu ubọọn̄ òtoto ijọk ido-nwa inyi gwun̄ kan̄ enerieen̄.
40022003	Mgbọ ijọk ya obobene, ogwu ubọọn̄ ya oneniria ebi usun̄ kan̄ ibe esi elook otutuuk ebi egwenbe cha ibe enu, ke ijọk mônibene. Ire, ife cha ejijit inunu.
40022004	“Ogwu ubọọn̄ ya okpọkpọk iria owuwa ebi usun̄ kan̄ ibe esi elook otutuuk ebi egwenbe cha ibe mè enu ke ọmọ îtem inorie ijọk isan̄a; ke ọmọ îkpan̄ owuwa uman erie mbuuk egwookbe inyi imiin̄ ufuk, mè ikpan̄ si owuwa orie erie mbuuk igbaalek; ke mîneen̄ inu geelek isun̄ isan̄a iban ebibi, mè ebibi enu enegọọk ọmọ erie ijọk ido-nwa gwun̄ kan̄.
40022005	“Ire, ife cha kpesa igwen ogwu ubọọn̄ ya isun̄ inu geege. Ogwu ikup, oje òsi uyọrọlek kan̄. Ene ge osi uko kan̄, ofifi ene ojeje isi inu òbek ọmọ.
40022006	Ebibilọ esasa me ejit ikpak itet ebi usun̄ ogwu ubọọn̄ ya isut ikpan̄.
40022007	Mgbọ ogwu ubọọn̄ ya onọbe inu ife cha erọbe, inanaan̄ ejit enenen, mè iria ebi akọn̄ kan̄ ibe esi ekpan̄ otutuuk ebi ìkpakpan̄ ebi usun̄ kan̄ cha, mè etap ukan̄ ewọp ama kiban̄.
40022008	“Ogwu ubọọn̄ ya onenikpọk igwen ebi usun̄ kan̄ itumu inyi ibe, ‘Mînen̄e otutuuk inorie ijọk ido-nwa ya isun̄ isan̄a, ire ke ebi egwenbe cha kpegbe ibọbọkọ umin enyibe ema.
40022009	Eya orọ, ìje ìsibi otutuuk lek oniin̄ geelek, mè ìgwen ebi geelek enyi emun̄be ibe enerie inorie ijọk ido-nwa ya.’
40022010	Ikeya si, ebi usun̄ cha enanan̄a isibi, mè ije inin̄ otutuuk lek oniin̄, mè igween̄ ene geelek ema emun̄be, ebi ata mè ebi ijo. Uwu ijọk ya ojojot dum dum.
40022011	“Ire, mgbọ ogwu ubọọn̄ ya onin̄be uwu ya ibonikpọ ebi ichen cha, imumun̄ ogwu enerieen̄ ge ikatapge ọfọnti ido-nwa ogọọkbe ikweek irek me emen uwu ya,
40022012	mè ibe ọmọ, ‘Une, òjeje inin̄ uwu yi me okatapge ọfọnti ido-nwa?’ Ogwu enerieen̄ ya ìkakọt ìsan̄a amọn.
40022013	“Ogwu ubọọn̄ ya onyinyi ida ibe ebi usun̄ kan̄ etet ogwu enerieen̄ ya ebọp ukot mè ubọk, mè etọp eto me oyet me emen udun, mè ikup me ere ya ikito ito, mè ikitaka ejeek.
40022014	“Mije ebi egwenbe mîwa, ire, ene inen mè inen gaalek ke egobo.”
40022015	Ebi Farisi enenititiin̄, mè itọt ubọk ebesa ileke Jisọs ikọ me otu, mè esa me ikeya etet ọmọ.
40022016	Ema eneniria ebi udun̄ kiban̄ melek ebi ìkigọọk Erọdu isi lek kan̄. Ebi melek kiban̄ chi esisi, mè ido Jisọs ibe, “Ogwu Ijejeen̄, eji mîriọọn̄ ibe ke owu ìre ogwu òkitumu atikọ, mè ikijeen̄ si oniin̄ eyi Awaji ike îgbebe. Òkakilibi ene chieen̄, mije, òkakikpọ ene geege chieen̄ me isi.
40022017	Tumu-nu nkeek kwun̄ òfolek ikọ keyi nyi eji. Ìre îgbe ibe eketip otitip ido enyi ogwu Sisa (òrere ogwu ibot mkpulu ebi Rom), sa ìre ìkagbe?”
40022018	Jisọs orọriọọn̄ ijo otitọt kiban̄, mè ibe ema, “Enyi ebi isi iba kechi! Ìre keke orọ enyi ekiweek ileleke emi ikọ me otu ikeyi?
40022019	Ìjeen̄ emi nu ikpoko enyi ekisa itip otitip ido ya.” Ema esasa dinari ge ijet ọmọ.
40022020	Idodo ema ibe, “Ìre ogugo kè ekene mè erieen̄ kè ekene ire echi me lek ikpoko yi?”
40022021	Ema efọfọọk ibe ke ìre eyi ogwu Sisa. Jisọs ofọfọọk ema ibe, “Ìsa inu ogwu Sisa ìnyi ogwu Sisa, mè ìsa eyi Awaji ìnyi Awaji.”
40022022	Ifọọk ya okeke ema chieen̄. Ema etetele ọmọ, mè ije inan̄a.
40022023	Me usen yaage, ebi Sadusi ebi ìkijeen̄ ibe ke kpunu ijojomo me mkpa, enenisa idodo ge inu me lek kè Jisọs,
40022024	mè inibe ọmọ, “Ogwu Ijejeen̄, Mosis ìtumu inyi eji ibe ire ene ikwu itele ogwu nwa, ìkabon gwun̄, mè ogwu ngwan̄ imọnọ nwakpa ngwan̄ kan̄ okwube itele ya ido, mè ibon bọn me owot inyi ngwan̄ kan̄ ogwu òkwukwu.
40022025	Me ere ngwan̄ ebirieen̄ jaaba ekupbe, ogwu adasi me etete kiban̄ ododo nwa, ìkabon gwun̄. Ikwukwu itele nwa kan̄ ya inyi ogwu ngwan̄.
40022026	Ogwu òso iba omọmọnọ ogwu enenwaan̄ ya ido, mè ikwu itele si, ìkabon gwun̄. Ikeya ke ema otutuuk ene ere nlom ogwu enenwaan̄ ya iso ire lek ogwu òso jaaba, mè ikwaan̄ itele, kpebon bọn.
40022027	Me mgburudun̄ kan̄, ogwu enenwaan̄ ya okwukwu.
40022028	Tumu-nu, me mgbọ ebi ìkwukwu mêjomobe me mkpa, ìre ogwu enenwaan̄ ya ìbore nwa inyi ekene me etete ebi ngwan̄ jaaba cha, mije, ema otutuuk ene mîkaan̄ ọmọ me lek nwa iso?”
40022029	Jisọs ofọfọọk ema ibe, “Enyi mîje ilọ, mije, enyi kperiọọn̄ inu egebe me Ikpa Mbuban, enyi kperiọọn̄ si unye Awaji.
40022030	Me mgbọ ijojomo me mkpa, ebi ene kpebedo nwa, kpebesa ene iche olom si, ebekup kubọk ebi osat ìkup me emen inyọn̄.
40022031	Ire me lek ikọ ijojomo me mkpa, ìre enyi kpefufuk inu Awaji otumube me emen Ikpa Mbuban inyi enyi ibe,
40022032	‘Emi ìre Awaji kè Ebereham, mè Awaji kè Ajiki, mè Awaji kè Jekọp’? Awaji ìkare Awaji ebi ìkwukwu. Îre Awaji ebi ìkup me ugwem.”
40022033	Mgbọ ebi urum ene cha enọbe ikọ ya, ijejeen̄ kè Jisọs okeke ema chieen̄ enenen.
40022034	Mgbọ ebi Farisi enọbe ibe ke Jisọs îtumu ikọ ichit ebi Sadusi otu, ema enenititiin̄.
40022035	Ogwu òjeen̄ Ikan ge me etete kiban̄ onenido Jisọs ikọ ge isasa itọ ọmọ ikpọ,
40022036	mè ibe ọmọ, “Ogwu Ijejeen̄, ìre ikan eyi owa omin ichit me etete otutuuk Ikan kè Mosis?”
40022037	Jisọs ofọfọọk ọmọ ibe, “Îre Ikan eyi òbe, ‘Ma Okumugwem Awaji kwun̄ me otutuuk ejit kwun̄ mè otutuuk ibot ejit kwun̄, mè otutuuk ekiket kwun̄.’
40022038	Eyiyi ore adasi Ikan, mè ire si eyi òmimin ichit.
40022039	Ikan eyi òmimin igọọk eya, mè ikup si kubọk keya ìre eyi òbe, ‘Ma ogwu melek kwun̄ kubọk omabe akpalek kwun̄.’
40022040	Îre me lek Ikan iba kechi ke otutuuk Ikan kè Mosis, mè otutuuk ijejeen̄ ebi nriran ejeen̄be obieen̄.”
40022041	Ike ebi Farisi etitiin̄be me ere ya, Jisọs osasa me irek keya ido ema ibe,
40022042	“Ìre enyi ekikeek keke òfolek ogwu Awaji otoon̄be ubọk me ibot? Ìre gwun̄ kè ekene ke ìre?” Ema efọfọọk ibe ke ìre gwun̄ kè Debit.
40022043	Ikpọkpọk ido ema ibe, “Ire ikeya, ìre Debit ìjeje igwen ene ya Okaan̄-ene mgbọ îbenbe nriran inan̄a me unye Ekwukwu Mbuban ibe,
40022044	‘Okumugwem ìtumu inyi Okaan̄ n̄a ibe, “Siki kweek irek me agan̄ ubọk ulom n̄a mege ire mgbọ mârọbe mè ebi ochicha kwun̄ ekana inu ibene ukot enyi owu.” ’
40022045	Ire Debit igwen ene ya Okaan̄-ene, ìre ene ya ìbojeje iyaka inire gwun̄ ikike inyi Debit?”
40022046	Kpunu ene geege me lek kiban̄ òkọkọt ifọọk ọmọ otu. Bene me usen ya nyi isi, kpunu ene geege òyayaka ikọt isan̄a mgbugba me lek ido ọmọ ikọ ofifi.
40023001	Jisọs onenitumu inyi ebi urum ene cha mè ebi udun̄ kan̄ ibe,
40023002	“Ebi Farisi mè ebi ìjeen̄ Ikan ere ebi ìkakaan̄ unye ikpakpa Ikan kè Mosis iwele ijeen̄ ebi ene.
40023003	Eya orọ, enyi ìkigban̄ utọn̄ inyi ema, mè ìkirọ otutuuk inu geelek ema ekitumu inyi enyi. Ire, ikalululuk ìrọ inu ema ekirọ, mije, ema kpekirọ inu ema ekijeen̄.
40023004	Ema ekitap ulobo akpan iben ikeme ene me ibot. Ire, ema me lek kiban̄ kpekiweweek ichachak ubọk me lek akpan ya igọọk ibeme.
40023005	“Inu geelek ema ekirọ, ekirọ inyi ebilene emun̄ ema. Ọkpọk egebe ikọ Awaji itap me emen, mè ikisa fanti itobo ikam me inyọn̄ isi melek ubọk me mgbọ ekiriaak uriaak, eyi otutuuk ene ìkire sọntiik. Ire, eyi kiban̄, ikpele ile. Mgbidim olik òkididen̄ me utọn̄ ekwut ekisa ichit lek iriaak uriaak, eyi kiban̄ ujọn̄ọ ile.
40023006	Ema ekima ikwekweek me irek umin me ere geelek ekirie ijọk, mè ikwekweek me inyọn̄ ikasi esun̄be inyi ebi ibot me uwu ntitiin̄.
40023007	Ema ekinwọọn̄ si ibe ebi ene eketọp ema ata amọn me emen ewe ere ebi ene ewabe, mè ikima ibe ekegwen ema ‘Ebi Ijejeen̄.’
40023008	“Ire, ikachieek ibe ekegwen enyi ‘Ebi Ijejeen̄,’ mije, Ogwu Ijejeen̄ ge gaalek ke enyi ekaan̄, melek si, enyi otutuuk ene ìre ngwan̄ ngwan̄.
40023009	Ikagwen ene geege me linyọn̄ keyi ‘Ute,’ mije, Ute ge gaalek ke enyi ekaan̄ òrere ogwu òkup me emen inyọn̄.
40023010	Ikachieek si ibe egwen enyi ‘Ogwu Ibot,’ mije, Ogwu Ibot ge gaalek ke enyi ekaan̄, òrere ogwu Awaji otoon̄be ubọk me ibot.
40023011	Ogwu òmimin ichit me etete kinyi môre ogwu òkisi ikwaan̄ inyi enyi.
40023012	Mije, ogwu ikibene lek, mêsiki. Ogwu isiki lek kan̄ me ijọn̄, mêbene ifo inyọn̄.”
40023013	Jisọs onenibene ikigana ere inyi ema ibe, “Môfieek inyi enyi ebi ìjeen̄ Ikan, mè ebi Farisi, enyi ebi isi iba kechi! Enyi ekigwuk isotu mkpulu eyi Awaji ikwek ebi ìbeninin̄. Enyi me lek kinyi, ninin̄, enyi kpeweek ininin̄. Yaka tetele inyi ebi ìweweek ininin̄ enin̄, enyi kpechieek. [
40023014	Môfieek inyi enyi, ebi ìjeen̄ Ikan mè ebi Farisi, enyi ebi isi iba kechi! Enyi ekifeen̄ ebi nwakpa ibọkọ uwu kiban̄, mè ikinwọọn̄ irariaak ujọn̄ọ uriaak isa ikibene lek kinyi me isi ebilene. Eya orọ, osusut kinyi mônye enenen.]
40023015	“Môfieek inyi enyi ebi ìjeen̄ Ikan, mè ebi Farisi, enyi ebi isi iba kechi! Enyi ekije inan̄a me ama ge isi ire ofifi ama, mè ikisaba owuwa okwaan̄, mè ikikwukwulu ikiweek ibot ejit ge òbogwu ikom igọọk enyi. Enyi isikọt ikaan̄ ene ge, enyi mîra irọ inyi ene ya iyaka ifieek igak enyi mgbọ iba, mè ikana ire ogwu ama yọk igak ike enyi erebe.
40023016	“Môfieek inyi enyi ebi ǹnàan̄ ìkisa ene ijeen̄ oniin̄. Enyi ekitumu ibe, ire ene isa Uwu Mbuban inyan̄a ibot, ke inyan̄a-ibot keya ìkakup melek inu geege. Ire, ire ene isa alata araran̄ òkup me Uwu Mbuban inyan̄a ibot, ke inyan̄a-ibot keya ore eyi ònyenye.
40023017	Enyi burubut ebi ǹnàan̄ kechi! Alata araran̄ melek Uwu Mbuban eyi òrọrọ inyi alata araran̄ ya ikup mbuban, ìre eyi owa omin igak?
40023018	Enyi ekijeen̄ si ibe ire ene isa ntook ngwugwa Awaji inyan̄a ibot, ke inyan̄a-ibot keya ìkakup me lek inu geege. Ire, ire ene isa inu òkup me inyọn̄ ntook ya eyi ebesa igwa ngwugwa inyan̄a ibot, ke inyan̄a-ibot keya onye.
40023019	Enyi ebi ǹnàan̄ kechi! Ǹdo-nu enyi, inu ebesa igwa ngwugwa melek ntook eyi òrọrọ inyi inu ngwugwa ya ikup mbuban, ìre eyi owa omin igak?
40023020	Ene geelek òsasa ntook ngwugwa inyan̄a ibot, ìsa ntook ya melek otutuuk inu ngwugwa òkup me inyọn̄ ntook ya inyan̄a ibot.
40023021	Ikeya si, ene geelek òsasa Uwu Mbuban inyan̄a ibot ìsa Uwu Mbuban ya melek Awaji ogwu òluk me emen Uwu Mbuban ya inyan̄a ibot.
40023022	Ene geelek òsasa emen inyọn̄ inyan̄a ibot ìsa udu ubọọn̄ Awaji melek Awaji ogwu òkweek me inyọn̄ udu ubọọn̄ ya inyan̄a ibot.
40023023	“Môfieek inyi enyi ebi ìjeen̄ Ikan mè ebi Farisi, enyi ebi isi iba kechi! Enyi ekichieek mkpa ikinyi irek ge me etete akọp irek me ibot asabọn inwan̄ uti ekisa irọ inyi inorie itop, kubọk echi ekigwen mînt mè dîn mè kumìn, ire, mè ikikpọ chieen̄ ilọ me lek ikpele inu òkukup me uyọt me emen Ikan kinyi, kubọk irọrọ atikọ, mè ikakaan̄ ejit nsan, mè igbegbe utoon̄-ejit. Kpan̄asi ikeya, echi ilile cha òkukup me uyọt ke enyi mekikpọ chieen̄ me lek, mè ikikeek si echilọ cha echi ikamage lek ìkup me uyọt.
40023024	Enyi ebi ǹnàan̄ ìkisa ene ijeen̄ oniin̄! Enyi ekiruk atat isan̄a me emen miin̄, mè ikimeen̄ erie mbuuk me emen miin̄ ya.
40023025	“Môfieek inyi enyi ebi ìjeen̄ Ikan mè ebi Farisi, enyi ebi isi iba! Enyi ekigwọk udun̄ ekpen̄ kinyi mè alala kinyi. Ire, emen cha, ejit ile mè inu enyi ebọkọbe ene me unye ojot.
40023026	Owu ogwu Farisi, ogwu ǹnàan̄, dasi gwọk emen ekpen̄ kwun̄ mè alala kwun̄, ke udun̄ cha môtana si.
40023027	“Môfieek inyi enyi ebi ìjeen̄ Ikan mè ebi Farisi, ebi isi iba! Enyi ekup kubọk udọn̄ ufuun̄ ekenbe agba okuket me ntut oyet, inyi ijaan̄. Ire, ukwuuk nkwukwu ene mè njijọ inu ojot emen.
40023028	Ikeya si, me akpalek kinyi, enyi ekup me chieen̄ ene kubọk ebi ata irọrọ. Ire, me emen kinyi, ugwem isi iba mè inu ikpak geelek ìjojot.
40023029	“Môfieek inyi enyi ebi ìjeen̄ Ikan mè ebi Farisi, ebi isi iba kechi! Enyi ekiwat ujuja ewuuk me inyọn̄ udọn̄ ufuun̄ ebi nriran, mè ikibala udọn̄ ufuun̄ ebi ata irọrọ,
40023030	mè ikitumu ibe ke more enyi ekup me ukot ebi nte nte kinyi cha, ke enyi kpemegọọk ema ifiin̄ eje ebi nriran.
40023031	Sa me ikeya, enyi mîkeke ata-ikọ ikeme lek kinyi ibe ke enyi ìre bọn bọn ebi ìkpan̄ ebi nriran me afa.
40023032	Ire ikeya, ebi nriran ebi nte nte kinyi ekpan̄be isik cha, enyi me lek kinyi ìkpan̄ ìsan̄a-ma!
40023033	“Enyi ulu kechi! Enyi bọn ijo ulu kechi! Ìre enyi ebejeje inwọnọ itip-oyerebet eyi môsabe enyi itap me ama yọk?
40023034	Eya orọ, emi mâria ebi nriran, mè ebi ìriọọn̄ inu, mè ebi ijejeen̄ ijet enyi. Ire, enyi mêkpan̄ usini kiban̄, mè igon usini me inyọn̄ uti nkwurieen̄, mè itet usini isut me emen uwu ntitiin̄ kinyi, mè ikilibi ikana me ama me ama ikiweek itetet ema.
40023035	Sa me ikeya, eje otutuuk ebi ata irọrọ ekpan̄be me linyọn̄ môtoon̄ enyi me ibot, bene me lek eje kè Eben ogwu ikarọge ijo inu geege si re lek eje kè Jekaraya gwun̄ kè Berekaya ogwu enyi etetbe ikpan̄ me etete ere mbuban melek ntook ngwugwa me emen Uwu Mbuban.
40023036	Me atikọ, ǹkitumu inyi enyi ibe ke osusut otutuuk ijo irọrọ chi ìbotoon̄ enyi ebi mgbọ kechi me ibot.”
40023037	Jisọs onenibọn̄ ukpo ibe, “Jei, ebi Jeruselem, Jeruselem, enyi ebi ìkikpan̄ ebi nriran, mè ikisa ewuuk itọọn̄ ebi osat geelek Awaji oriabe ijet enyi! Owuwa mgbọ, emi nkisa iweek ichachiaan̄ ebi kinyi igba lek n̄a, inyi ǹchit enyi kubọk uman unọn okichit ebi bọn me irak uwop kan̄, ire, enyi kpechieek.
40023038	Enyi ebi Jeruselem, ìkpọ, mêtele Uwu Mbuban kinyi inyi enyi ukpọk emen.
40023039	Ǹkitumu inyi enyi ibe ke enyi kpebeyaka imun̄ emi ofifi mege ire mgbọ enyi mêtumube ibe, ‘Ugbana ikup inyi ogwu ònunu me erieen̄ Okumugwem.’ ”
40024001	Mgbọ Jisọs okije inan̄a me Uwu Mbuban ya isibi, ebi udun̄ kan̄ enunu me lek kan̄, mè ikitọn̄ ubọk uwu cha ojaan̄be.
40024002	Jisọs onenibe ema, “Enyi mîmun̄ uwu chi? Me atikọ, ǹkitumu inyi enyi ibe ke mêgbugbọ otutuuk ewuuk chi geelek igwook me ijọn̄, kpunu ewuuk geege òboyaka itoon̄ me inyọn̄ ge.”
40024003	Mgbọ Jisọs orebe inyọn̄ ogoon̄ Olifu, mè isiki ikweek, ebi udun̄ kan̄ enwenween̄ lek ije inu lek kan̄, mè inido ọmọ ibe, “Ìre mgbọ owa ke otutuuk inu chi oborọ iso? Sa ìre kpasi inu ijejeen̄ ke ebesa iriọọn̄ mgbọ owu oboyaka inu, mè mgbọ linyọn̄ keyi oboraka?”
40024004	Jisọs ofọfọọk ema ibe, “Ìgbala chieen̄. Ikachieek ibe ene geege ifiaan̄ enyi.
40024005	Mije, owuwa ene mênu me erieen̄ n̄a, mè ikigwen lek kiban̄ Karais, mè ifiaan̄ owuwa ene ifiin̄.
40024006	Enyi mênọ okput akọn̄ me agba lek kinyi, mè inọ si etip akọn̄ òkitim me ujọn̄ọ ere. Ikachieek ibe ejit kinyi isisik, mije, inu chi geelek môrọ, ire, ota mgbọ ìkpore-nu.
40024007	Ido môtim akọn̄ ikeme ido, ama ubọọn̄ môtim akọn̄ ikeme ama ubọọn̄. Owuwa akan̄ môkup, sikisik ijọn̄ môkup me owuwa ere.
40024008	Otutuuk inu chi geelek ìbore gaalek ibebene ujaralek cha, ìbokup kubọk uman obene ikifiak nwa-owot.
40024009	“Mgbọ ya, ebi ene mêtet enyi isa inyi etutuku, mè ekpan̄. Ebi ido geelek mêcha enyi mije enyi echieekbe me lek n̄a.
40024010	Mgbọ ya si, owuwa ene mêyaak itele ichechieek kiban̄. Ema mêcha lek kiban̄, mè ikileke ebi melek kiban̄ itap me ufialek.
40024011	“Mgbọ ya, owuwa ebi nriran ataak mêkana isibi, mè ifiaan̄ owuwa ene.
40024012	Mgbọ ya si, mije inu ikpak obokimumana, imumechieen̄ òkup me etete owuwa ebi ene môtọọk.
40024013	Ire, ene geelek òchechieek me lek n̄a, mè ikeke inye isi ire òta mgbọ, ogwugwa obokaan̄ unyan̄a.
40024014	Ire, mêdasi ilook ata etip eyi mkpulu Awaji yi ikana otutuuk linyọn̄, inyi otutuuk ido geelek enọ sabum òta mgbọ ònore.
40024015	“Enyi isimun̄ òchichaka inu eyi ichep, eyi ogwu nriran Danien otumube ikọ ibak, okekebe me ere mbuban (ogwu òkifuk, itet ibot),
40024016	mgbọ ya, ebi ìkup me Judia, elibi efon inyọn̄ ogoon̄.
40024017	Ikaan̄ ogwu ikup me inyọn̄ otoon̄-uwu kan̄, ikanan̄a ìsibi ijọn̄ ìsi ìnin̄ uwu kan̄ ìmọnọ inu geege ìsibi.
40024018	Ikaan̄ ogwu ikup me emen uko, ikaweek ifofo uwu isi imọnọ ọfọnti kan̄.
40024019	Môfieek enenen me lek ebibaan̄ ebi ìkup me owot mè ebi ìkaan̄ nsek bọn ìkinwọ ebe me ubọk mgbọ usen cha môrebe.
40024020	Ire, ìriaak Awaji ibe ekot ya ikare me mgbọ utọọk, mè ikare si me Usen Mbuban.
40024021	Mije, ikpele ujaralek òbokup mgbọ cha, òjelek kan̄ ìkararak ìkup karake inyọn̄ yi obenebe mege inire chereyi. Mbet kan̄ si ìkpoyaka ikup.
40024022	Awaji îra iwuuk lek ifieek usen cha igbidim. Ire ìkare ikeya kpunu ogwu mosik me ugwem. Awaji môrọ inyi usen cha igbidim mije ebi îgobobe inyi lek kan̄.
40024023	Me mgbọ ya, ire ikaan̄ ogwu itumu inyi enyi ibe, ‘Ìkpọ, ke Karais ire ogwu,’ mè ìre, ‘Ke Karais ire ogwulọ,’ ikachieek.
40024024	Mije, owuwa ebi Karais ataak mè owuwa ebi nriran ataak mêkana isibi, mè inijeen̄ owuwa ikpele inu ijejeen̄, mè ikirọ owuwa inu ukechieen̄ isa ikifiaan̄ ebi ene. Ire ikup mfufet, ema mêfiaan̄ si ire lek ebi Awaji ogobobe inyi lek kan̄.
40024025	Ìkpọ! Nra idasi ilook enyi sabum inu chi oborọ.
40024026	“Eya orọ, ire ene initumu inyi enyi ibe ìkpọ, ke Karais òwa me emen èwê, ikasibi ìsi ìweek. Ire iyaka itutumu inyi enyi ibe ke Karais òwa me emen agwut, ikachieek si.
40024027	Mije, inunu Gwun̄ Ebilene ìbokup kubọk isinyọn̄ òkikekebe, eyi ebi ene ekimun̄ bene me agan̄ mbum-ura re agan̄ ichep-ura.
40024028	Ere geelek nkwukwu inu okupbe, ere keya ke edene okititiin̄.”
40024029	Jisọs onenitumu ibe, “Mgbọ yaage otutuuk ujaralek usen cha môrakabe isan̄a, ‘Ura môdun, onyan̄ ìkpoyaka itoon̄, ebi kè ntoronyan̄ mênan̄a me isinyọn̄ irurọn̄ọ. Ikpele inu geelek òkinyi utoon̄ me isinyọn̄ môsisik, mè ijibi inan̄a me akpat.’
40024030	“Mgbọ ya, iman̄ Gwun̄ Ebilene môsibi ikeke me isinyọn̄. Otutuuk ebi ido geelek me linyọn̄ mêkup me ufieejit. Ema mêmun̄ Gwun̄ Ebilene okinu me emen oduku inyọn̄ me isinyọn̄, me unye mè ikpele umin mè uja.
40024031	Ida ikpele odu môtaan̄, ọmọ oraria ebi osat kan̄ itap me otutuuk linyọn̄, me agan̄ inyọn̄, mè agan̄ osiki, mè agan̄ mbum-ura, mè agan̄ ichep-ura, ibe esi ekpulu ebi ọmọ ogobobe inyi lek kan̄ etitiin̄.
40024032	“Ìsa uti figi ìkween̄ inu. Uti figi isigen̄ oka inwan̄ isan̄a, mè inibene igwook ayaya inwan̄ me lek, enyi mîra iriọọn̄ ibe ke mgbọ ura îgbet.
40024033	Ikeya si, enyi isimun̄ otutuuk inu chi okirọ, ìriọọn̄ ibe ke inunu Gwun̄ Ebilene îgbet; ke îra irere me otu isotu kinyi.
40024034	Me atikọ, ǹkitumu inyi enyi ibe ke ebi ukot keyi kpebekwaan̄ isan̄a mege otutuuk inu chi môrọbe iso.
40024035	Inyọn̄ mè ijọn̄ môraka, ire, ikọ n̄a ìkakaan̄ mgbọ iraraka kubọk ge.
40024036	“Ire, kpunu ene geege òrọriọọn̄ usen ya, mè mbubak mgbọ ya. Ebi osat Awaji ìkup me emen inyọn̄ me lek kiban̄ kperiọọn̄, emi Gwun̄ Ebilene ǹkariọọn̄, îtata Nte n̄a gaalek oriọọn̄.
40024037	Ike îkupbe me ukot kè Nuwa, ikeya si ke ìbokup mgbọ Gwun̄ Ebilene mônube.
40024038	Sabum mun̄ ile ya oninu, ebi ene ekirerie mè ikinwọ, mè ikido nwa, mè ikisa bọn kiban̄ iche olom mege ire usen Nuwa onin̄be emen uji.
40024039	Ema kperiọọn̄ si ibe ke ufialek òkinu, mege ire mgbọ mun̄ ile ya onube, mè inimeen̄ ema otutuuk isan̄a. Ikeya si ke ìbokup mgbọ Gwun̄ Ebilene mônube.
40024040	Ene iba mêkisi ikwaan̄ me uko, mêmọnọ ene ge isan̄a, mè ijuuk ene ge itele.
40024041	Ebibaan̄ iba mêkikọk akpa me inyọn̄ ewuuk, mêmọnọ ene ge isan̄a, mè ijuuk ene ge itele.
40024042	“Eya orọ, ìkup me mbem, mije, enyi kperiọọn̄ usen Okaan̄ kinyi môgwube ikom inu.
40024043	Ire, ìtet ibot me lek ikọ keyi. Ire ogwukaan̄ uwu moriọọn̄ ikeke mbubak mgbọ eyi ogwu inọ obosa inu uwu kan̄ me eririeen̄, kè òkup me mbem lek, kpomotele uwu kan̄ inyi ogwu inọ inibum inin̄ isi ichiin̄ inu.
40024044	Eya orọ, enyi si, ìkup me mbem, mije, Gwun̄ Ebilene ìbonu me mgbọ enyi kpebekpọ chieen̄.”
40024045	Jisọs onenibe ema, “Ìre ekene ore ogwu usun̄ ya ogwu òrọriọọn̄ inu, mè igbe utoon̄-ejit, ogwu ogwu ute-uwu osabe ito me ibot otutuuk ebi uwu kan̄, mè ibe ikinyi ema inorie me mgbọ me mgbọ?
40024046	Mônwọn inyi ogwu usun̄ ya, ire ogwu ute-uwu ika inimun̄ ubọk îkisi ikwaan̄ enyibe ọmọ ijaan̄ ifo isi.
40024047	Me atikọ, ǹkitumu inyi enyi ibe ke ogwukaan̄ uwu ya môsa ogwu usun̄ ya irọ ogwu ibot me lek otutuuk inu geelek îkaan̄be.
40024048	Ire, ìkeek-nu, ire ogwu usun̄ ya ire ogwu ikpak, mè itumu ifieek me ejit kan̄ ibe ke nte uwu kan̄ ìkpogwat lek ika,
40024049	mè ibene ikisut ebi usun̄ ogbo kan̄, mè ikigọọk ebi usa-miin̄ ikirie mè ikinwọ isa,
40024050	mè ire nte uwu kan̄ inika me usen mè mbubak mgbọ eyi ọmọ ikakpọge chieen̄ ibe ke môka,
40024051	nte uwu ya môsulu ọmọ me njijan̄, mè irọ ọmọ inu ekirọ ebi isi iba, mè ilap ọmọ ito me ere ìboto uga ito, mè ikitaka ejeek.”
40025001	Jisọs onenito urọk inyi ema ibe, “Me mgbọ ya, mkpulu eyi Awaji ìbokup kubọk akọp obaak nsabọn ibaan̄ ebi ìbeben mkpukan̄ kiban̄ ikaan̄ me ubọk inan̄a isibi isi ere ijọk ido-nwa ibesi ichichini ogwu enerieen̄ òbodo nwa.
40025002	Me etete akọp nsabọn ibaan̄ cha, ene go ìre ebi welewele, sa ene go kechilọ ere ebi ìriọọn̄ inu.
40025003	Ene go ebi welewele cha ekpọkpọ iben mkpukan̄ kiban̄ ikeya, kpeben ofifi aran̄ ukan̄, ita me lek eyi òkup me emen mkpukan̄ cha gaalek.
40025004	Ire, ene go kechilọ ebi ìriọọn̄ inu cha mîben ofifi aran̄ ukan̄ me emen iko igbaalek eyi òkup me emen mkpukan̄ kiban̄.
40025005	Ogwu enerieen̄ òbodo nwa ya ìkagwat lek inu, ilaak onyenyeen̄ nsabọn ibaan̄ cha. Ema elalaak inwọnọ.
40025006	“Me ejit eririeen̄, ukpo otataan̄ ibe, ‘Ogwu enerieen̄ òbodo nwa înu! Ìnan̄a ìsibi ìnichichini ọmọ!’
40025007	“Otutuuk akọp nsabọn ibaan̄ cha eririki, mè ibolo chieen̄ me ilaak, mè iyaka mkpukan̄ kiban̄ ibene.
40025008	Ebi welewele cha enenikibeek ebi ìriọọn̄ inu cha ibe, ‘Ìche sọntiik me lek aran̄ ukan̄ kinyi ìnyi eji, ke mkpukan̄ kiji òkiniin̄.’
40025009	“Nsabọn ibaan̄ ìriọọn̄ inu cha efọfọọk ema ibe, ‘Iin̄-iin̄, eji kpebenyi enyi, mije, aran̄ ukan̄ kiji ìkposo eji melek kinyi. Ìsi lek ebi ìkinyam aran̄ ukan̄ ìsi ìlep eyi kinyi.’
40025010	“Mgbọ ema ejebe ibesi ilep aran̄ ukan̄ ya, me udun̄ kiban̄, ogwu enerieen̄ òbodo nwa ya onunu. Nsabọn ibaan̄ ebi ìbebem lek cha egọgọọk ogwu enerieen̄ ya iraka inin̄ uwu ijọk ido-nwa ya. Egogon isotu.
40025011	“Sọntiik mgbọ iraraka, nsabọn ibaan̄ ebi ìsi ilep aran̄ ukan̄ cha ekaka inu, mè inikisulu ubọk me isotu ibe, ‘Ogwu nte, ogwu nte, soso, gwuku isotu nyi eji ma!’
40025012	“Ire, ogwu enerieen̄ ya ofọfọọk ema ibe, ‘Me atikọ, ǹkariọọn̄ enyi isi.’ ”
40025013	Jisọs onenitumu inyi ema ibe, “Enyi ìkup me mbem lek, mije, enyi kperiọọn̄ usen ya, mè ìre mbubak mgbọ eyi Gwun̄ Ebilene mônube.”
40025014	Jisọs onenito si ofifi urọk inyi ema ibe, “Mkpulu eyi Awaji ìkup kubọk ogwu enerieen̄ ge òbosi ujọn̄ọ ije, mè inigwen ebi usun̄ kan̄ ititiin̄, mè ibene otutuuk inu îkaan̄be itap ema me ubọk.
40025015	Ene ge ke înyi akpa ikpoko go, ofifi ene ke înyi akpa iba, ofifi ene ke înyi akpa ge. Ìnyi ema ikpoko cha ikpọ me lek efuuk kiban̄, me ge me ge. Inyinyi isan̄a, inanan̄a ije kan̄.
40025016	Ogwu òbọbọkọ akpa ikpoko go ya osasa eyi kan̄ isi inyam ewe mgbọ yaage, mè irie oruru akpa ikpoko go itoon̄ me inyọn̄.
40025017	Ikeya si, ogwu òbọbọkọ akpa ikpoko iba orerie oruru akpa ikpoko iba itoon̄ me inyọn̄ eyi kan̄.
40025018	Ire, ogwu òbọbọkọ akpa ikpoko ge ya okpọkpọ iben ikpoko ogwu ute-uwu ya isi irọkọ ijọn̄ itap, mè ida achiaan̄ ichit.
40025019	Nte uwu kiban̄ îkup ifiin̄ enenen sabum înika, mè inigwen ebi usun̄ kan̄ cha ibe enerọ ifuk.
40025020	Ogwu òbọbọkọ akpa ikpoko go ya osasa ikpoko kan̄ inifuk ifuk inyi nte uwu kan̄, mè itumu inyi ibe, ‘Nte uwu, akpa ikpoko go ke owu onyi emi. Ire, nyaka irie oruru akpa ikpoko go si itoon̄ me inyọn̄ ikpoko mbọkọbe.’
40025021	“Nte uwu kan̄ obebe ọmọ, ‘Owu orọ ijaan̄ enenen, ata ogwu usun̄ ògbegbe utoon̄-ejit! Owu ogbe utoon̄-ejit me lek sọntiik inu inen mè inen. Eya orọ, mâsa owu irọ ogwu ibot me lek owuwa inu ilile. Nin̄ nagọọk nte uwu kwun̄ bele ejit.’
40025022	“Ogwu usun̄ òbọbọkọ akpa ikpoko iba osasa si ikpoko kan̄ inu inirọ ifuk inyi ogwu ute-uwu, mè ibe ọmọ, ‘Nte uwu, akpa ikpoko iba ke owu onyi emi. Ire, nyaka irie oruru akpa ikpoko iba itoon̄ me inyọn̄ ikpoko mbọkọbe.’
40025023	“Nte uwu kan̄ ofọfọọk ọmọ ibe, ‘Owu orọ ijaan̄ enenen, ata ogwu usun̄ ògbegbe utoon̄-ejit! Owu ogbe utoon̄-ejit me lek sọntiik inu inen mè inen. Eya orọ, mâsa owu irọ ogwu ibot me lek owuwa inu ilile. Nin̄ nagọọk nte uwu kwun̄ bele ejit.’
40025024	“Me òta kan̄, ogwu usun̄ òbọbọkọ akpa ikpoko ge ya osasa ikpoko kan̄ inu, mè initumu inyi nte uwu kan̄ ibe, ‘Nte uwu, emi nriọọn̄ ibe ke owu miyọt ugwem. Owu òkirọkọ mfut me ere okawopge, mè ikititen̄e inu me ere okatọọn̄ge inu geege ìgwook.
40025025	Eya orọ mfieekbe owot, mè iben ikpoko ya onyibe emi isi irọkọ ijọn̄ itap, mè ichit. Mgbọ yi, kpọ ikpoko kwun̄ ire eyi, bọkọ.’
40025026	“Nte uwu kan̄ ofọfọọk ọmọ ibe, ‘Owu ijo una-ifi ogwu usun̄ keyi! Ire owu oriọọn̄ ibe ke emi ǹkirọkọ inu me ere nkawopge, mè ikititen̄e inu me ere nkatọọn̄ge inu geege igwook,
40025027	ìre keke orọ owu òkaben ikpoko n̄a ìsi ìtap me uwu isun̄-ikpoko, inyi emi ǹnembọkọ ibot ikpoko n̄a melek oruru mgbọ nkabe?’
40025028	“Ogwu ute-uwu ya, onyinyi ebi usun̄ kan̄ ida ibe, ‘Ìbọkọ akpa ikpoko ge ya ìsan̄a ene yi me ubọk, mè ìsa ìnyi ogwu òkakaan̄ akọp akpa ikpoko.
40025029	Mije, ogwu òkakaan̄ inu ke ebenyi inu isọkọ me lek, inyi ikaan̄ iwa igak. Ire, ogwu ikakaan̄ge inu, ìrere sọntiik eyi îkaan̄be, mêtet ibọkọ isan̄a me ubọk, inyi ikayaka ìkakaan̄ geege.
40025030	Enyi isibọkọ ikpoko ya isan̄a, ìben ijo ogwu usun̄ ya ikakupge me lek inu geege ìtọp ìto me oyet me emen udun, inyi ikup me ere ya ikito ito, mè ikitaka ejeek.’ ”
40025031	Jisọs onenitumu inyi ema si ibe, “Mgbọ Gwun̄ Ebilene mônube me umin kan̄ mè uja kan̄, ọmọ melek otutuuk ebi osat kan̄, môsiki ikweek me inyọn̄ udu ubọọn̄ kan̄ eyi umin mè uja eyi emen inyọn̄.
40025032	Mgbọ ya, mêtitiin̄ otutuuk ebi ido geelek eyi linyọn̄ keyi me isi kan̄. Ọmọ mônikiche ema isun̄ irek iba, kubọk ogwu òkpukpo anam okiche arọọn̄ isan̄a me lek ebot,
40025033	mè isun̄ arọọn̄ me agan̄ ulom kan̄, mè isun̄ ebot me agan̄ ujit kan̄.
40025034	“Mgbọ ya, Ogwu Ubọọn̄ ya mônitumu inyi ebi ìkup me agan̄ ulom kan̄ ibe, ‘Ìna, enyi ebi Nte n̄a ogbanabe, ìniraka inin̄ ama ubọọn̄ eyi Awaji onen̄ebe isun̄ iban enyi karake îrombe linyọn̄.
40025035	Mije, mgbọ nkupbe me uraafiọọn̄, enyi mînyi emi inorie. Mgbọ ebek orakbe emi, enyi mînyi emi mudim. Mgbọ nrebe ogwu ichen, enyi mîgwen emi itap me uwu kinyi.
40025036	Mgbọ nkupbe njak, enyi mînyi emi ekwut ǹkwun. Mgbọ lek n̄a ikanyege, enyi mîkpọ emi chieen̄ me lek. Mgbọ nkupbe me mkpọn, enyi mîkije inikpọ emi.’
40025037	“Ebi ata irọrọ cha mênikido ọmọ ibe, ‘Okaan̄-ene, ìre mgbọ owa ke eji emun̄ owu okupbe me uraafiọọn̄, mè inyi owu inorie? Sa ìre mgbọ owa ke eji emun̄ ebek orakbe owu, mè inyi owu mudim ònwọ?
40025038	Ìre mgbọ owa ke eji emun̄ owu kubọk ogwu ichen, mè igwen owu itap me uwu kiji? Sa ìre mgbọ owa ke eji emun̄ owu okupbe njak, mè inyi owu ekwut òkwun?
40025039	Ìre mgbọ owa ke eji emun̄ owu okifiak, mè ikpọ owu chieen̄ me lek? Sa ìre mgbọ owa ke eji emun̄ owu okupbe me mkpọn, mè ije inikpọ owu?’
40025040	“Ogwu Ubọọn̄ ya mônifọọk ema ibe, ‘Me atikọ, ǹkitumu inyi enyi ibe, inu geelek enyi erọbe inyi ene ge me lek ebi ngwan̄ n̄a chi, ìrere ogwu irek kan̄ osikibe ichit, îre emi ke enyi erọ inyi.’
40025041	“Ogwu Ubọọn̄ ya mônenitumu inyi ebi ìkup me agan̄ ujit kan̄ cha ibe, ‘Ìje ìnan̄a emi me isi, enyi ebi Awaji ochobe ataak inyi! Ìje ìsi ìnin̄ emen ukan̄ eyi òkisak ire mgbọ geelek, eyi esọkbe iban Yọk mè ebi osat kan̄.
40025042	Mije, uraafiọọn̄ îtaka emi, enyi kpenyi emi inorie ǹrie. Ebek îrak emi, enyi kpenyi emi mudim ǹnwọ ǹsiki ebek.
40025043	Emi nnu ichen, enyi kpegwen emi itap me uwu kinyi. Emi nkup njak, enyi kpenyi emi ekwut ǹkwun. Emi mfiak orukan̄, enyi kpekpọ emi chieen̄ me lek. Emi nkup me mkpọn, enyi kpeje inikpọ emi.’
40025044	“Ebibi mênido ọmọ ibe, ‘Okaan̄-ene ìre mgbọ owa ke eji emun̄ uraafiọọn̄ okitaka owu, mè imun̄ ebek orakbe owu, mè imun̄ owu kubọk ogwu ichen, mè imun̄ owu okupbe njak, mè imun̄ ibe lek kwun̄ ìkanye, mè imun̄ owu me mkpọn, mè ijit itatap ubọk inyi owu?’
40025045	“Ogwu Ubọọn̄ ya mônenifọọk ema ibe, ‘Me atikọ, eyi enyi ejitbe irọrọ inu chi inyi ene ge me lek ebi ngwan̄ n̄a chi, ìrere ogwu irek kan̄ osikibe ichit, îre emi ke enyi ejit irọrọ inyi.’
40025046	“Ebi ife cha mênenije inan̄a isi inin̄ me osusut eyi mgbọ ikakaan̄ge itata. Ire, ebi ata irọrọ cha mênenisi inin̄ me ugwem ikakaan̄ge itata.”
40026001	Mgbọ Jisọs ojeen̄be otutuuk inu cha isan̄a, inenitumu inyi ebi udun̄ kan̄ ibe,
40026002	“Enyi mîriọọn̄ ibe ke egwe iba gaalek osik ijọk Iraraka môrebe. Mgbọ ya, mêleke emi Gwun̄ Ebilene inyi egon ekpan̄ me inyọn̄ uti nkwurieen̄.”
40026003	Ebi ibot ngwugwa mè ebi ugane ama enenititiin̄ me uwu ogwu ibot ngwugwa ekigwen Keyefas,
40026004	mè ikitọt ike ema ebesa inween̄ lek ileke Jisọs itet ikpan̄.
40026005	Ire, ema etutumu ifieek ibe ke ìkpore me emen ijọk ya, inyi ebi ene ekato akọn̄.
40026006	Mgbọ Jisọs okupbe me Betani, me uwu kè Saimọn ogwu òfafiak orukan̄ inyakpa,
40026007	ogwu enenwaan̄ ge osasa iko alabasita aran̄ unye otu ewe ojotbe emen inu me lek kè Jisọs me lek ikasi ere îkweekbe irek, mè ikana aran̄ ya igwook Jisọs me ibot.
40026008	Mgbọ ebi udun̄ kan̄ emun̄be inu ogwu enenwaan̄ ya orọbe, ema enanaan̄ ejit, mè ikinunuun̄ me lek kiban̄ ibe, “Îyak! Sa ichep keyi ye?
40026009	Mêkọt inyam aran̄ yi me unye otu ewe, mè esa ikpoko ònan̄a me lek eche enyi ebi ugbọọn̄.”
40026010	Jisọs orọriọọn̄ inu ema ekitumu, mè inido ema ibe, “Ìre keke orọ enyi ekisisaak ogwu enenwaan̄ yi? Ogwu enenwaan̄ yi îrọ inu ògbegbe, mè ijaan̄, inyi emi.
40026011	Mije, ebi ugbọọn̄ melek kinyi ekikup mgbọ geelek. Ire, emi m̀kpagọọk enyi ikup mgbọ geelek.
40026012	Aran̄ yi ogwu enenwaan̄ yi ogwookbe emi me lek, ìsa ibala akpalek n̄a isun̄ iban ifufuun̄ n̄a.
40026013	Me atikọ, ǹkitumu inyi enyi ibe, ere geelek mêlookbe ata etip yi me otutuuk linyọn̄, mêtumu inu ogwu enenwaan̄ yi orọbe igbaalek, inyi ekesa ekeek ogwu enenwaan̄ yi.”
40026014	Mgbọ ya Judas Isikariọt, ene ge me lek akọp mè ene iba ebi udun̄ kè Jisọs onenisi lek ebi ibot ngwugwa,
40026015	mè isi ido ema ibe, “Ìre keke ke enyi ebechieek inyinyi emi, ire nleke Jisọs itap enyi me ubọk?” Ife cha efufuk akọp ikpoko alata okuket ita isibi isa inyi ọmọ.
40026016	Bene me mgbọ ya, Judas obebene ikiweek mgbọ irek môsibibe inyi ọmọ ileke Jisọs inyi ebi ife cha.
40026017	Me adasi usen eyi ijọk Fituru Ekatapge Olat me lek, ebi udun̄ kè Jisọs enenido Jisọs ibe, “Ìre ere owa ke oweek ibe eji erọ inorie ijọk Iraraka enyi owu?”
40026018	Jisọs obebe ema, “Ìje ìnin̄ emen ama Jeruselem, ke enyi mêmun̄ ogwu enerieen̄ ge. Ìtumu inyi ibe ke Ogwu Ijejeen̄ ìbe ke mgbọ kan̄ îkem; ke ọmọ ìkiweek irerie ijọk Iraraka melek ebi udun̄ kan̄ me uwu kwun̄.”
40026019	Ebi udun̄ kan̄ cha erọrọ ike Jisọs otemebe ema, mè irọ inorie ijọk Iraraka ya si.
40026020	Me otu ikakwun̄ usen ya, Jisọs mè akọp mè ebi otuchieen̄ iba kan̄ cha ekwekweek irek me lek ikasi ikirie inorie ya.
40026021	Mgbọ ema ekirie inorie ya, Jisọs onenitumu inyi ema ibe, “Me atikọ, ǹkitumu inyi enyi ibe ke ene ge me lek kinyi môleke emi inyi ekpan̄.”
40026022	Ejit îfieek ema enenen mgbọ ema enọbe ikọ ya. Ema ebebene, me ge me ge, ikido Jisọs ibe, “Okaan̄-ene, ke ìkare emi ke okitumu wa?”
40026023	Jisọs ofọfọọk ibe, “Ogwu ògọgọọk emi igbaan̄ ijiin̄ fituru me emen alala usun̄ ge, ene ya oboleke emi inyi ekpan̄.
40026024	Gwun̄ Ebilene môkwu mkpa kubọk egebe ibak ọmọ me emen Ikpa Mbuban. Ire, môfieek inyi ene ya ogwu môlekebe Gwun̄ Ebilene inyi ekpan̄. Kè ònwọn ire kpememaman ene ya.”
40026025	Judas ogwu òboleke ọmọ ya onenido ọmọ ibe, “Ogwu Ijejeen̄, ke ìkare emi wa?” Jisọs ofọfọọk ọmọ ibe, “Iin̄, owu gaalek osa otu kwun̄ itumu-ma!”
40026026	Me irek inorie ya si, Jisọs onenimọnọ fituru, mè igbana, mè ikpọkọ, mè isa inyi ebi udun̄ kan̄, mè itumu inyi ema ibe, “Ìbọkọ, mè ìtaka, eyi ìre akpalek n̄a.”
40026027	Ikeya si, ineniben ekpen̄ miin̄, mè igbana, mè ibene itap ema me ubọk, mè itumu inyi ema ibe, “Ìbọkọ ìnwọ, enyi otutuuk ene.
40026028	Eyi ìre eje n̄a eyi esabe irọ inyan̄a-ibot Awaji onyan̄abe inyi ebilene inye. Îre eje n̄a eyi egwookbe mije ibot owuwa ene, inyi Awaji isa me ikeya itele ijo ebilene.
40026029	Me atikọ, emi m̀kpayaka inwọ miin̄ ònan̄a me lek mfut gerep yi ofifi, mege ire mgbọ emi melek kinyi mêkpọkbe inwọ eyi ayaya me emen mkpulu eyi Nte n̄a.”
40026030	Mgbọ ema eriebe inorie ya isan̄a, ema ekọkọt okwa itọn̄ Awaji, mè inan̄a isibi ije ifo inyọn̄ ogoon̄ Olifu.
40026031	Me ere ya, Jisọs onenitumu inyi ema ibe, “Me eririeen̄ keyi, enyi otutuuk ene mêyat itele emi, kubọk egebe me Ikpa Mbuban ibe ke Awaji ìbe, ‘Mâkpan̄ ogwu òkpukpo arọọn̄, urum arọọn̄ môyiyala.’
40026032	Ire, nsijomo me mkpa, mâsi ikup me Galili iban enyi.”
40026033	Pita obebe, “Ìrere otutuuk ene etele owu, emi m̀kpatele owu.”
40026034	Jisọs ofọfọọk ọmọ ibe, “Me atikọ, me eririeen̄ keyi, sabum unọn obosan̄a amọn, owu môjit emi mgbọ ita.”
40026035	Ire Pita okpọkpọk itumu inye si ibe, “Emi m̀kpajit owu kubọk ge, ìrere ebegbagbaan̄ emi melek kwun̄ ikpan̄.” Inu yaage si ke otutuuk ebi udun̄ kan̄ kechilọ etumu.
40026036	Me inyọn̄ ogoon̄ Olifu ya, Jisọs onenisa ebi udun̄ kan̄ isi ere ekigwen Gesemeni, mè ibe ema, “Ìkup me ere keyi, inyi ǹje ǹsi ere keyilọ ǹsi ǹriaak uriaak.”
40026037	Isasa Pita mè bọn ebirieen̄ iba kè Jebidi igbaalek kan̄ ije ifo isi sọnja. Lek kan̄ osisisik enenen, ibebene ikikup me uga ufieejit.
40026038	Itutumu inyi ema ibe, “Ufieejit òkup emi me ejit îmin enenen ire lek môkọtbe ikpan̄ emi. Ìkup me ere keyi, mè ìgọọk emi ìkibem.”
40026039	Jisọs otetele ema, mè ije ifo isi sọnja, mè irọn̄ inyana me ijọn̄, mè ikana isi ichit, mè ikiriaak uriaak ibe, “Jei, Nte n̄a! Ire ikup mfufet, soso ben ekpen̄ ufialek yi san̄a emi me lek. Ire, nkeek kwun̄ irọ, ikare me nkeek eyi n̄a.”
40026040	Inenigwu ikom inu me lek ebi udun̄ kan̄ ita cha, mè inimun̄ ema ekilaak, mè ido Pita ibe, “Ìre keke orọ enyi kpekọt igọọk emi itop chieen̄ ukpọk ukpọk lek mbubak mgbọ ge gaalek?
40026041	“Ìkup me mbem, mè ìkiriaak uriaak, inyi enyi ekarọn̄ ìnin̄ me emen ntọ-mkpọ. Mmun̄ ibe ke ekwukwu kinyi îbem lek me atikọ, ire, akpalek kinyi îwọ.”
40026042	Jisọs itutumu ikeya isan̄a, itetele ema, mè ije isi iriaak uriaak òso mgbọ iba, ibe, “Nte n̄a, ire ìkakup mfufet ibe owu òben ekpen̄ ufialek yi òsan̄a emi me lek îtata ǹnwọnwọ, nkeek kwun̄ irọ!”
40026043	Igwugwu ikom si inu me lek kiban̄, mè inimun̄ ema ekilaak, mije, ilaak îtet ema enenen.
40026044	Itetele ema, mè ikpọk ije isi iriaak uriaak òso mgbọ ita, mè iriaak si otu uriaak yaage.
40026045	Mgbọ îgwube ikom inu me lek ebi udun̄ kan̄ ita cha, inenimun̄ ike ema ekilaak, mè ibe ema, “Ìre enyi ekilalaak, mè ikisiki efuuk ire mgbọ keyi? Ìkpọ, mgbọ ebeleke Gwun̄ Ebilene ikana itap me ubọk ebi ijo îkem.
40026046	Ìnan̄a ìkeke, inyi eji eneje, ke ogwu òboleke emi inyi ekpan̄ ore ogwulọ òkinu.”
40026047	Jisọs òkitutumu ikọ ya me otu, Judas ene ge me lek ebi akọp mè ebi udun̄ kan̄ iba cha, okakana isibi, ọmọ melek ogbogbo ebi ene ìkaan̄ ibet mè oge etim me ubọk. Ebi ibot ngwugwa mè ebi ugane ama eria ife cha ibe enetet Jisọs.
40026048	Sabum ema enire ere ya, Judas îwuuk lek itumu inyi ema ibe, ene geelek ọmọ môkanabe ikat, ke ene ya ore ogwa, mè ebibi etet.
40026049	Ema irere ere ya, Judas okpọkpọ iraka isi ge igọọk Jisọs, mè itọp ọmọ amọn ibe, “Ogwu Ijejeen̄,” mè ikana ọmọ ikat.
40026050	Jisọs obebe ọmọ, “Une, inu obenbe me ejit inu, rọ-ma!” Ebi ife cha egbugbuku inin̄ lek kè Jisọs, mè ikana ọmọ itet, mè itet inye.
40026051	Mije keya, ene ge me lek ebi ìkigọọk Jisọs me udun̄ otatap ubọk iwọọk oge etim kan̄ isibi, mè ikep ogwu usun̄ ogwu ibot ebi ibot ngwugwa, mè ifieek utọn̄ agan̄ ge isan̄a me agba ibot ogwu usun̄ ya.
40026052	Jisọs otutumu inyi ogwu udun̄ kan̄ ya ibe, “Yaka oge etim kwun̄ tap me emen ogan, mije, ogwu òkep oge ìbokwu me otu oge.
40026053	Ìre owu òkariọọn̄ ibe ke mâkọt igwen Nte n̄a mgbọ keyi, mè Nte n̄a onyi emi ebi osat ìwawa iraka akọp mè urum iba, inyi enetim akọn̄ me ibot n̄a?
40026054	Ire, ire nnirọ ikeya, ìre inu egebe me Ikpa Mbuban ìbojeje inirọ iso ike egebe ibe ke môrọ?”
40026055	Jisọs onenido ogbogbo ebi ife cha ibe, “Ìre emi ìre ogwu òkichiin̄ inọ me afa, eyi enyi esabe oge etim mè ibet isibi inu ibenitet emi? Usen geelek, ke ǹkigọgọọk enyi ikup me Uwu Mbuban ikijeen̄ inu, enyi kpetet emi.
40026056	Ire, otutuuk inu chi ìkimọnọ irek isasa irọ inu ebi nriran egebe me Ikpa Mbuban iso.” Mgbọ ya, otutuuk ebi udun̄ kan̄ eyayat itele ọmọ, mè ilibi inan̄a.
40026057	Ebi ìtetet Jisọs esasa ọmọ ije isi uwu kè Keyefas ogwu ibot ebi ibot ngwugwa, ere ebi ìjeen̄ Ikan mè ebi ugane ama etitiin̄be.
40026058	Pita okekije me ujọn̄ọ ere igọọk Jisọs me udun̄, mè igọọk ije iraka inin̄ emen oyet egep ogwu ibot ebi ibot ngwugwa, mè isi igọọk ebi ìkibem ere isiki ikweek, inyi ọmọ imun̄ inu cha geelek ire òta kan̄.
40026059	Ebi ibot ngwugwa mè otutuuk ebi Oru ebi Ju ekekiweek ataak ataak inu ata-ikọ ebesa itoon̄ Jisọs uraamọn, inyi ekọt ekpan̄ ọmọ.
40026060	Ire, kpekọt ikaan̄ geege, ubọk geelek owuwa ebi ata-ikọ ataak enan̄abe isibi. Me òta kan̄, ene iba enenisibi inu,
40026061	mè initumu ibe ke ema mînọ Jisọs otumube ibe ke ọmọ môkọt igbugbọ Uwu Mbuban igwook, mè isa egwe ita gaalek ikpọk inama isan̄a.
40026062	Mgbọ yaage, ogwu ibot ebi ibot ngwugwa onanan̄a ikeke, mè ibe Jisọs, “Ìre owu òkakaan̄ inu geege obofọọk? Ìre keke ke ife chi ekitumube ikeme owu ikeyi?”
40026063	Ire, Jisọs okpọkpọ iriaan̄ otu. Ogwu ibot ebi ibot ngwugwa obebe Jisọs, “Me erieen̄ Awaji òkup me ugwem, ire owu ore Karais ya, òrere Gwun̄ Awaji, tumu nyi eji mgbọ keyi.”
40026064	Jisọs ofọfọọk ọmọ ibe, “Iin̄, îre ikeya ubọk owu otumube. Ire, sọntiik mgbọ me isi, enyi mêmun̄ Gwun̄ Ebilene osikibe ikweek irek me agan̄ ubọk ulom Awaji Ogwu Òkaan̄ Unye Geelek, mè inan̄a me isinyọn̄ ikinu me emen oduku inyọn̄.”
40026065	Mgbọ ogwu ibot ebi ibot ngwugwa onọbe ikọ ya Jisọs otumube, isasa me unaan̄-ejit itaba ọfọnti kan̄ igwak, mè ibe, “Ene yi îtumu Awaji ifiat! Ìre kpasi ata-ikọ ke enyi eyaka ikiweek? Ìre enyi otutuuk ene kpesa utọn̄ kinyi inọ ijo ikọ ya îtumube?
40026066	Nkeek kinyi ye?” Otutuuk ene echechieek igwook ibe ke îgbe ibe ekpan̄.
40026067	Ema ebebene ikicho ataak igwook ọmọ me isi, mè ikisa akpọ igon ọmọ. Usini ene ekekitap ọmọ ada me isi,
40026068	mè ikitumu inyi ọmọ ibe, “Karais, ben nriran nyi eji nu. Ìre ekene osulu owu?”
40026069	Mgbọ Pita okupbe me emen oyet egep ya, gwun̄ enenwaan̄ ge me lek ebi usun̄ ogwu ibot ebi ibot ngwugwa onenije inu me lek kan̄, mè ibe ọmọ, “Ke owu melek Jisọs ogwu Galili ya ekije.”
40026070	Ire, Pita okakan̄, mè itumu me isi otutuuk kiban̄ inyi gwun̄ enenwaan̄ ya ibe, “Emi ǹkariọọn̄ inu owu okitumu ikọ ibak,”
40026071	mè inan̄a me ere ya ije isi ikeke me otunchit. Me ere ya, ofifi gwun̄ enenwaan̄ ge omumun̄ ọmọ si, mè itumu inyi ebi ìkup me ere ya ibe, “Ene yi ìre ene ge me lek ebi ìkigọọk Jisọs ogwu Najeret me udun̄.”
40026072	Pita okpọkpọk ikan̄, mè inyan̄a ibot ibe, “Ǹkariọọn̄ ogwu enerieen̄ ya enyi ekitumu ikọ ibak.”
40026073	Sọnja mgbọ iraraka, ebi ìkekeke me ere ya ejeje isi lek kè Pita, mè itumu inyi ọmọ ibe, “Me atikọ, owu ìre ene ge me lek ebi ife cha, mije, ida usem kwun̄ ikpọk owu mbum.”
40026074	Pita obebene ikitap awọ inyi lek kan̄, mè ikinyan̄a ibot inyi ife cha ibe, “Ǹkariọọn̄ ogwu enerieen̄ ya.” Mgbọ yaage, unọn osasan̄a amọn.
40026075	Pita onenisi ikeek ikọ ya Jisọs otumube inyi ọmọ ibe, “Sabum unọn ònosan̄a amọn, owu môjit emi mgbọ ita.” Inanan̄a ije isibi oyet, me isi ikup ikito ujat ito.
40027001	Me òfit-iwele kan̄, me agan̄ egwe, ebi ibot ngwugwa, mè ebi ugane ama enenititiin̄, mè itumu ifieek ibe ke mêkpan̄ Jisọs.
40027002	Ema enenitap ọmọ mkpọn me ubọk mè ukot, mè isa ọmọ isi isi kè Pailet, ogwu ibot mkpulu.
40027003	Mgbọ Judas ogwu òleleke Jisọs omun̄be ibe ke mîtip Jisọs oyerebet mkpa, ibọbọnọ lek enenen, mè iyaka akọp ikpoko alata okuket ita îbọkọbe ya ijet ebi ibot ngwugwa mè ebi ugane ama, ebi ìnyinyi ọmọ ikpoko ya,
40027004	mè itumu ibe ke ọmọ îrọ ijo inu, mije ke ọmọ îleke ogwu ikarọge ijo inu geege inyi ekpan̄. Ema ebebe ọmọ, “Eya ìre mbubek kwun̄, ìkagbaan̄ eji me lek.”
40027005	Judas okpukpulu ikpoko cha itọọn̄ igwook me emen Uwu Mbuban, mè ije inan̄a isi itap olik me ebek, mè itaba lek kan̄ ikpan̄.
40027006	Ire, ebi ibot ngwugwa eteteen̄ ikpoko cha, mè ibe ke ìkatat me Ikan ibeben ikpoko ya itap me ere ekisun̄ ikpoko me Uwu Mbuban, mije ke ìre ikpoko eje ene.
40027007	Eya orọ, ema esasa ikpoko ya isi ilep ijọn̄ me ubọk ene ge òkibot ugọn̄, inyi ekesa efuun̄ ebi ichen.
40027008	Mije keya ke ekigwen ere ya Ijọn̄ Eje inire chereyi.
40027009	Ikeyi ke esa irọ inu ogwu nriran Jerimaya otumube iso ibe, “Ema mîbọkọ akọp ikpoko alata okuket ita, òrere otu ewe ebi Ijeren echieekbe ikpekpe me ibot kan̄,
40027010	mè isa ilep ijọn̄ me ubọk ene ge òkibot ugọn̄, ike Okumugwem otọbe inyi emi.”
40027011	Me mgbọ ya, Jisọs òwa okekebe me isi kè Pailet ogwu ibot mkpulu ebi Rom etobe ibe ikikpulu agan̄ Judia. Pailet ododo ọmọ ibe, “Ìre owu ore ogwu ubọọn̄ ebi Ju ya?” Jisọs ofọfọọk ọmọ ibe, “Owu otumu ma!”
40027012	Mgbọ ebi ibot ngwugwa mè ebi ugane ama etoon̄be Jisọs uraamọn ikọ, Jisọs ìkpọkpọ iriaan̄ otu, ìkafọọk ema ikọ geege.
40027013	Pailet onenido Jisọs ibe, “Ìre òkanọ otutuuk ikọ chi ekitumu ikeme owu?”
40027014	Ire Jisọs ìkafọọk ema otu me lek ikọ cha geege. Inu ya okeke ogwu ibot mkpulu ya chieen̄ enenen.
40027015	Me ijọk Iraraka geelek, îre ọrọmijọn̄ ogwu ibot mkpulu yi isasan̄a ogwu mkpọn ge, ogwu ebi ama edobe, isibi me mkpọn inyi ifo.
40027016	Ike mgbọ ya, ogwu enerieen̄ ge ekigwen Barabas ogwu otutuuk ene eriọọn̄be ibe ke ìre ogwu afa, ọmọ òwa me uwu mkpọn okupbe.
40027017	Eya orọ, mgbọ ebi ene etitiin̄be me ere uwu kè Pailet me usen ya, Pailet onenido ema ibe, “Ìre ogwu owa ke enyi eweek ibe emi ǹsan̄a ǹsibi ǹnyi enyi? Ìre Barabas, sa ìre Jisọs ogwu ekigwen Karais?”
40027018	Pailet ìdo ikọ yi, mije, îriọọn̄ ibe ke esa me ejit mba itet Jisọs inu me isi kan̄ ibe ọmọ ikpan̄.
40027019	Mgbọ Pailet okweekbe irek me inyọn̄ ogboon̄ ubọọn̄ oyerebet kan̄, ogwu nwa oraria etip ijet ibe isan̄a lek kan̄ isan̄a me lek inu geelek ògbaan̄ me lek ogwu enerieen̄ ata irọrọ ya, mije ke ọmọ îmun̄ ijo ilaak òfolek ogwu enerieen̄ ya me eririeen̄; ke ilaak ya îsisaak ọmọ enenen karake ewelegwe.
40027020	Ebi ibot ngwugwa mè ebi ugane ama etọtọ ejit ebi ene ifiat ibe mè edo ibe isan̄a Barabas inyi ema, mè ikpan̄ Jisọs.
40027021	Pailet, ogwu ibot mkpulu, okpọkpọk ido ife cha ibe, “Ìre ekene ke enyi eweek ibe emi ǹtele inyi ifo?” Ema otutuuk ene edidimi igwook ibe ke ema eweek Barabas.
40027022	Pailet onenido ema ibe, “Ìre keke ke enyi eweek ibe emi ǹrọ Jisọs ogwu ekigwen Karais yi?” Ema egwagwat lek ifọọk ibe, “Gon kpan̄!”
40027023	Pailet ododo ema ibe, “Mije keke? Ìre kpasi ijo inu ke îrọ?” Ire, ema erọriọọn̄ ikitaan̄ ukpo unye unye ibe, “Gon ọmọ kpan̄ me inyọn̄ uti nkwurieen̄!”
40027024	Pailet omumun̄ ibe ke kpunu ike ọmọ obokọt inyan̄a Jisọs, kpan̄asi ikeya, ire ọmọ ije inyi isi, ke etim mè uyọrọlek môsibi. Eya orọ, me isi ogbogbo ebi ife cha, ibọbọkọ mun̄ isa igwọk ubọk kan̄, mè itumu inyi ema ibe, “Ubọk n̄a geege kpunu me lek eje ogwu enerieen̄ yi. Eje ogwu enerieen̄ yi ìtoon̄ enyi me ibot.”
40027025	Otutuuk kiban̄ echechieek igwook ibe, “Iin̄, eje kan̄ itoon̄ eji me ibot, mè itoon̄ si me ibot bọn kiji!”
40027026	Pailet onenisan̄a Barabas isibi me mkpọn inyi ema, ike ema edobe, mè isa Jisọs inyi ebi akọn̄ esulu me njijan̄, mè esa esi egon ekpan̄ me inyọn̄ uti nkwurieen̄.
40027027	Ebi akọn̄ ìkibem ogwu ibot mkpulu enenisa Jisọs isibi isi emen oyet egep uwu ogwu ibot mkpulu. Otutuuk urum ebi akọn̄ ìkup me ere ya ekekeke ikana ọmọ okop okop,
40027028	mè iwọọk ọfọnti kan̄ isan̄a ọmọ me lek, mè iyaka initap ọmọ uga ọfọnti irio irio eyi ebi ubọọn̄ ekitap,
40027029	mè isa ukpak ilọk okpibot ubọọn̄ ikwuun̄ ọmọ me ibot, mè imọnọ okuba itap ọmọ me ubọk agan̄ ulom, mè ikitọbọ ekpe me isi kan̄, isasa irọ ọmọ inu ochak, mè ikibe ọmọ, “Ogwu ubọọn̄ ebi Ju, eji mîtọp owu amọn!”
40027030	Ema ekekicho ataak igwook ọmọ me lek, mè ibọkọ okuba òkup me ubọk kan̄ ya isa isulu ọmọ me ibot owuwa mgbọ.
40027031	Mgbọ ema erọbe ọmọ inu ochak chi isan̄a, ema ewọwọọk ọfọnti irio irio ya isan̄a ọmọ me lek, mè ikpọk ikpulu ọfọnti kan̄ cha itap ọmọ me lek, mè isa ọmọ ije inan̄a ibesi igon ikpan̄ me inyọn̄ uti nkwurieen̄.
40027032	Mgbọ ema ekije inan̄a me ama ya isibi, ema enenichichini ogwu enerieen̄ ge ekigwen Saimọn ònan̄a me ama Sairini, mè itet me ubọk unye ibe iben uti nkwurieen̄ kè Jisọs.
40027033	Ema enenije isi ire ere ekigwen Gọligọta (eyi òsisibi Ere Ngigọ Ibot Ene).
40027034	Me ere ya ke ene ge otọkọ miin̄ ewọlọbe ugwun̄ òkirọ mè ene ikanọ unan me lek inyi Jisọs. Ire, mgbọ îchakbe me otu ikpọ, ijijit inwọnwọ.
40027035	Ema egogon ọmọ me inyọn̄ uti nkwurieen̄. Mgbọ egonbe ọmọ isan̄a, ema eneniroon̄ nriroon̄ isasa iriọọn̄ ubọk ema ebesa iche ọfọnti kan̄ cha inyi lek kiban̄, mè isa me ikeya iche ọfọnti kan̄ isan̄a,
40027036	mè inisiki ikweek me ere ya ikibem ọmọ.
40027037	Mîge ikan esabe itip ọmọ oyerebet igon me agan̄ ibot uti nkwurieen̄ ya ibe OGWUGWU ÌRE JISỌS, OGWU UBỌỌN̄ EBI JU.
40027038	Mîgon si ene iba ebi ìkichiin̄ inọ me afa me uti nkwurieen̄ me agba lek kan̄ me ere ya, ene ge me agan̄ ulom kan̄, ene ge me agan̄ ujit kan̄.
40027039	Ebi ìkije iraka me ere ya ekekitọp ibot, mè ikichak ọmọ,
40027040	mè ikitumu ibe, “Owu ogwu òbe ke ọmọ môgbugbọ Uwu Mbuban ito, mè isa egwe ita gaalek ikpọk inama isan̄a! Nyan̄a lek kwun̄ ma! Nan̄a me inyọn̄ uti nkwurieen̄ ya sibi ijọn̄ nu, ire me atikọ ke owu ìre Gwun̄ Awaji.”
40027041	Ikeya si ke otutuuk ebi ibot ngwugwa, mè ebi ìjeen̄ Ikan, mè ebi ugane ama erọ ọmọ inu esip,
40027042	mè ikitumu ibe, “Înyan̄a ebi ofifi ife, ire ìkakọt inyan̄a lek kan̄. Ọmọ ogwu òrere ogwu ubọọn̄ ebi Ijeren, inan̄a me inyọn̄ uti nkwurieen̄ isibi ijọn̄ nu, inyi eji echieek me lek kan̄.
40027043	Ọmọ ìtoon̄ ejit me lek Awaji. Awaji ya îtoon̄be ejit me lek ininyan̄a ọmọ ma, ire Awaji iweek ọmọ. Ke ọmọ ìkigugo lek ibe, ‘Emi ìre Gwun̄ Awaji.’ ”
40027044	Ikeya si ke ebi inọ iba cha egonbe me agba lek kan̄ ekinye chieen̄ inyi ọmọ.
40027045	Udun okakana ichit otutuuk ere ke bùk, bene me akọp mè mbubak mgbọ iba eyi ejit ikarek si re mbubak mgbọ ita eyi ikarek.
40027046	Mgbọ òfuk-mgbọ osulube ita, Jisọs otataan̄ ukpo ibe “Elọi, Elọi, lama sabatani,” eyi òsisibi “Awaji n̄a, Awaji n̄a, ìre keke orọ mè owu òjit emi òtele?”
40027047	Mgbọ ebi ìkeke me ere ya enọbe ida kan̄, usini kiban̄ ekekitumu ibe ke ìkibọn̄ọ Ilaija.
40027048	Ene ge me lek kiban̄ ogwagwat lek ilibi isi imọnọ ise ijiin̄ me emen miin̄ òkitop njijin njijin, mè iben inwaan̄ me otu uti, mè ibene ifo otu kè Jisọs ibe inwọ.
40027049	Ire usini kiban̄ ebebe ene ya, “Nan̄a me lek, inyi eji ekpọ-nu mè ìre Ilaija mônu ininyan̄a ọmọ.”
40027050	Jisọs okpọkpọk itaan̄ ukpo si, mè itọbọ.
40027051	Me ike mgbọ yaage, ekwut esaba ifieek ikwek ere mbuban me emen Uwu Mbuban otọtọbọ ibum iba, bene me inyọn̄ inire ijọn̄. Ijọn̄ osisisik. Ewuuk oraraan̄ ibak.
40027052	Owuwa udọn̄ ufuun̄ obubum, mè ichili otu, owuwa ebi ìchechieek me lek Awaji, mè ikwu iraka ejojomo me mkpa.
40027053	Me mgbọ Jisọs ojomobe me mkpa eyi kan̄ isan̄a, ema enanan̄a me udọn̄ ufuun̄ cha isibi, mè ije inin̄ emen ama Jeruselem. Owuwa ene emumun̄ ema.
40027054	Mgbọ ogwu ibot akọn̄ mè ebi melek kan̄ ìgọgọọk ikup ikibem Jisọs emun̄be sikisik ijọn̄ ya mè otutuuk inu cha òrọrọ, ukpook otetet ema enenen. Ema etutumu ibe, “Me atikọ, ene yi ìre Gwun̄ Awaji.”
40027055	Owuwa ebibaan̄ ebi ìkitap ubọk inyi Jisọs, mè igọọk ọmọ ije bene me karake Galili mîgọọk inu, mè ikeke me ujọn̄ọ ere ikikpọ.
40027056	Meri ogwu Magidala, mè Meri nga kè Jemis melek Josefu, mè nwa kè Jebidi nga kè Jemis mè Jọn òwa me lek ebibaan̄ cha.
40027057	Me agan̄ ikakwun̄ usen ya, ogwu enerieen̄ ge òbọbọọn̄ ubọọn̄ enenen, mè ire si ogwu udun̄ kè Jisọs, ekigwen Josefu, ogwu ama Arimatia,
40027058	oneninan̄a ije isi lek kè Pailet, mè isi ibeek ibe inyi ọmọ nkwukwu kè Jisọs, inyi ọmọ iben isi ifuun̄. Pailet onyinyi ida ibe etele inyi Josefu iben nkwukwu kè Jisọs isi ifuun̄.
40027059	Josefu onenisi isan̄a nkwukwu kè Jisọs me inyọn̄ uti nkwurieen̄ ya, mè isa aya ekwut ikat,
40027060	mè iben isi ifuun̄ me emen aya udọn̄ ufuun̄ îrọkọbe me lek ewuuk inyi lek kan̄, mè ikpukpọt ikpele ewuuk ge ichit otu udọn̄ ya, mè ije ifo.
40027061	Meri ogwu Magidala, mè Meri nga kè Jemis mè Josefu me ere ya esikibe ikweek ikibene isi ikpọ udọn̄ ufuun̄ ya.
40027062	Me òfit-iwele kan̄, mgbọ usen ebi Ju ekinen̄e lek kiban̄ isun̄ iban Usen Mbuban orakabe, ebi ibot ngwugwa mè ebi Farisi enenije isi lek kè Pailet,
40027063	mè ibe ọmọ, “Ogwu nte, eji mîkeek mgbọ ogwu ofiaan̄ ya okupbe me ugwem, mè ikijeen̄ inu. Îtumu ibe ire ọmọ ikwu, mè egwe ita isiraka, ke ọmọ môjomo me mkpa.
40027064	Eya orọ nyi ida ibe ebi akọn̄ eriọọn̄ ubọk ekebem udọn̄ ya usen geelek ubọk ògbegbe mege eso usen ita. Ire kperọ ikeya, ebi udun̄ kan̄ mêkọt isi iben nkwukwu kan̄ isan̄a, mè inifiaan̄ itumu inyi ebi ene ibe ke îjomo me mkpa. Ire òjelek inu òkup ikeya irọ, ofiaan̄ eyi mgburudun̄ mômin igak eyi adasi.”
40027065	Pailet ofọfọọk ema ibe, “Ire ikeya, ìkpulu ebi akọn̄ ìsa ìsi, mè esi ebem ere ya ubọk enyi eweekbe.”
40027066	Ikeya ke ema esi ichọkọ otu udọn̄ ufuun̄ ya ichit, mè itap iman̄ me inyọn̄ ewuuk ya, inyi ene geelek ekakọt ìchili, mè ito ebi akọn̄ cha, inyi ekebem otu udọn̄ ya.
40028001	Mgbọ Usen Mbuban orakabe isan̄a, me usen Awaji, me agan̄ egwe, Meri ogwu Magidala, melek Meri nga kè Jemis mè Josefu, enenije ibesi ikpọ udọn̄ ufuun̄ kè Jisọs.
40028002	Me ekakpọge chieen̄, ijọn̄ obebene ikisisik enenen, mije ogwu osat Okumugwem înan̄a me emen inyọn̄ inu me udọn̄ ufuun̄ ya, mè inikpukpọt ewuuk ya isan̄a, mè isiki ikweek me inyọn̄.
40028003	Isi ogwu osat ya ìkimumen kubọk mèrèmèrèp isinyọn̄. Ikeya si ke ọfọnti òkup me lek kan̄ okitana kubọk abalara.
40028004	Ukpook ogwu osat ya otetet ebi akọn̄ ìkibem ere ya enenen. Ema ekekiran, mè ichiaak inye kubọk ebi ìkwukwu.
40028005	Ogwu osat ya otutumu inyi ebibaan̄ cha ibe, “Ikafieek owot, mije, nriọọn̄ ibe kè enyi ekiweek Jisọs ogwu egonbe ikpan̄ me inyọn̄ uti nkwurieen̄.
40028006	Ìkakup me ere keyi. Îjomo me mkpa ike îtumube. Ìna ìnikpọ ere emaan̄be nkwukwu kan̄,
40028007	mè ìgwat lek ìje ìsi ìlook ebi udun̄ kan̄ ibe ke îjomo me mkpa; ke òkije me isi kiban̄ ifo Galili; ke ere ya ke ema ebesi imun̄ ọmọ. Mgbọ yi, emi nra itumu inyi enyi, inyi enyi eriọọn̄.”
40028008	Ukpook otetet ebibaan̄ cha. Ire, unwọọn̄ ojojot ema ejit. Ema esasa ekot ekot inan̄a me udọn̄ ufuun̄ ya ilibi ibesa etip ya isi ilook ebi udun̄ kè Jisọs.
40028009	Mgbọ yaage, Jisọs okakana isibi me isi kiban̄, mè itọp ema amọn ibe, “Esuuk ikup inyi enyi!” Ema ejeje inin̄ ọmọ lek, mè igele igwook me ijọn̄, mè itet ọmọ ebek ukot, mè itọbọ ebum inyi ọmọ.
40028010	Jisọs otutumu inyi ema ibe, “Ikatet ukpook! Ìsi ìlook ebi ngwan̄ n̄a ibe eje esi Galili, ke ebibi mêmun̄ emi me ere ya.”
40028011	Mgbọ ebibaan̄ cha ekilibi me oniin̄, ebi akọn̄ ìbebem udọn̄ ya eninin̄ emen ama Jeruselem, mè isi ikpa otutuuk inu cha òrọrọ me ere ya inyi ebi ibot ngwugwa.
40028012	Ebi ibot ngwugwa cha melek ebi ugane ama etititiin̄, mè itọt inu ema eberọ, mè inyi ebi akọn̄ cha owuwa ikpoko,
40028013	mè itumu inyi ebi akọn̄ cha ibe, “Ìtumu ìnyi ebi ene ibe ke ebi udun̄ kan̄ enu me eririeen̄ mgbọ ilaak onwọnọbe enyi inichiin̄ nkwukwu kè Jisọs isan̄a me emen udọn̄ ya.
40028014	Ire ukpatu yi ire utọn̄ ogwu ibot mkpulu, eji mêchit enyi, mè itumu ikọ òbosiki ọmọ ejit, inyi ufialek geege ikakeme enyi.”
40028015	Ebi akọn̄ cha ebọbọkọ ikpoko ya, mè irọ ike ife cha etemebe ema. Mfufuk keyi ònan̄a me otu kiban̄ cha ore eyi òkije ikana me etete ebi Ju mege inire cherekeyi.
40028016	Akọp mè ebi udun̄ ge kè Jisọs cha enenije isi inyọn̄ ogoon̄ ge òkup me Galili, ere Jisọs otumube ibe ema esi.
40028017	Mgbọ ema emun̄be Jisọs, ema etọtọbọ ebum inyi ọmọ me ere ya. Ire, usini kiban̄ kpechieek ibe ke ìre ọmọ.
40028018	Jisọs onenije inu me lek kiban̄, mè itumu inyi ema ibe, “Awaji înyi emi unye me lek otutuuk inu geelek òkup me emen inyọn̄, mè echi òkup me linyọn̄ keyi.
40028019	Eya orọ, ìje ìsi ìrọ inyi otutuuk ebi ido geelek me linyọn̄ ekana ebi ìkigọọk emi me udun̄, mè ìgwook ema mun̄ me erieen̄ eyi Ute, mè erieen̄ eyi Gwun̄, mè erieen̄ eyi Ekwukwu Mbuban,
40028020	mè ìjeen̄ ema inu, inyi ema ekerọ otutuuk inu geelek ntumube ibe enyi ekerọ. Me atikọ, emi mâkup melek kinyi mgbọ geelek, ire mgbọ linyọn̄ keyi môtabe.”
41001001	Eyi ìre ata etip òfolek kè Jisọs Karais, òrere Gwun̄ Awaji.
41001002	Ata etip yi ìbene kubọk Asaya ogwu nriran ogebe ibe ke Awaji ìbe, “Emi mâria gwun̄ ikwaan̄ n̄a ibe idasi ije me isi kwun̄, mè isi inen̄e oniin̄ isun̄ iban owu.”
41001003	Gwun̄ ikwaan̄ yi ke ege inu òfolek ibe, “Ida ge òkitaan̄ ukpo me emen èwê ikilook ebi ene ibe, ‘Ìnen̄e oniin̄ ìsun̄ ìban Okaan̄-ene, mè ìrọ oniin̄ òtatat ìnyi ọmọ.’ ”
41001004	Ikeyi ke Jọn onikijijen̄e ikana me emen èwê, ikigwook ene mun̄, mè ikitumu inyi ebi ene ibe, “Ìgwu ìkom me ijo kinyi, inyi egwook enyi mun̄, mè Awaji itele ijo kinyi inyi enyi.”
41001005	Ogbogbo ebi ene enanan̄a me agan̄ Judia mè ama Jeruselem isibi isi igban̄ ikọ kè Jọn, mè ikitumu ijo kiban̄ isibi. Jọn okekigwook ema mun̄ me okwaan̄ Jọdan.
41001006	Jọn ìkitap ọfọnti esabe inwọọn̄ aligọ irom, mè ikitobo fanti ikpa anam me ebon. Inorie îkirie ìre akaka melek njijoon̄ aran̄ akwọọk.
41001007	Inenikitumu inyi ebi ene ibe, “Îkaan̄ ogwu mônube me udun̄ n̄a. Ene ya îmin igak emi enenen. Emi ǹkasoon̄ ogwu òbosiki isọọk itọn̄ọ olik ikpukot ene ya.
41001008	Emi ǹkisa mun̄ ikike igwook enyi mun̄, ire, ene ya ìbosa Ekwukwu Mbuban igwook enyi mun̄.”
41001009	Sọnja mgbọ iraraka, Jisọs onanan̄a me Najeret me agan̄ Galili inu. Jọn onenigwook ọmọ mun̄ me okwaan̄ Jọdan.
41001010	Mgbọ yaage Jisọs onan̄abe me emen mun̄ iwook inene ijọn̄, imumun̄ isinyọn̄ okigwuku ibook, mè imun̄ Ekwukwu Mbuban okinu kubọk ekerekwukwu, mè inisọọk ọmọ me lek.
41001011	Ida ge onanan̄a me inyọn̄ ikitumu ibe, “Owu ore Gwun̄ n̄a ogwu mmabe. Ejit n̄a îbele me lek kwun̄ enenen.”
41001012	Mgbọ yaage, Ekwukwu Mbuban osasa Jisọs ifo emen èwê,
41001013	ere îkupbe akọp usen ini, Yọk okekitọ ọmọ ikpọ. Anam oron si me ere ya okupbe. Ebi osat Awaji enunu inisi ikwaan̄ inyi ọmọ.
41001014	Mgbọ etetbe Jọn itap me mkpọn, Jisọs osisi Galili, mè ikilook ata etip eyi Awaji,
41001015	mè ikibe, “Mgbọ îso! Mkpulu eyi Awaji îkup mgbet! Ìgwu ìkom me ijo kinyi, mè ìchieek me lek ata etip yi.”
41001016	Usen ge, mgbọ Jisọs okije me agba okwaan̄ oyô Galili, inenimun̄ ebi mbọm irin̄, ene iba, Saimọn mè ogwu ngwan̄ Anduru, ekitọp njin,
41001017	mè igwen ema ibe, “Ìna, ìnigọọk emi, ke mârọ inyi enyi ekana ebi ìkibọm mbọm itet-ene.”
41001018	Mgbọ yaage, ema etetele njin kiban̄ mè igọọk ọmọ ije.
41001019	Mgbọ înan̄abe me ere ya ije ifo isi sọnja, ikpọkpọk imun̄ si ofifi ngwan̄ iba, Jemis melek Jọn, bọn kè Jebidi, melek nte kiban̄ ekupbe me emen uji ikinama njin kiban̄.
41001020	Mgbọ yaage îmun̄be ema, igwegwen ema si. Ema etetele nte kiban̄ Jebidi melek ebi uji me emen uji, mè isibi igọọk Jisọs.
41001021	Ema enenije isi ire ama ekigwen Kapanọm. Mgbọ Usen Mbuban orebe, Jisọs ojeje isi uwu ntitiin̄, mè ibene ikijeen̄ ebi ene ikọ Awaji.
41001022	Inu îjeen̄be okeke ebi ene chieen̄ enenen, mije, ìkajeen̄ inu ya kubọk ebi ìjeen̄ Ikan ekijeen̄. Ire, ọmọ înye otu ikijeen̄ ikọ Awaji ya kubọk ogwukaan̄ ikọ ya me lek kan̄.
41001023	Me mgbọ ya, ogwu enerieen̄ ge ijo erumun̄ okupbe me emen òwa me emen uwu ntitiin̄ ya. Ogwu enerieen̄ yi otataan̄ ukpo itumu inyi Jisọs ibe,
41001024	“Ìre keke ke òkiweek eji me lek, owu Jisọs ogwu Najeret? Ìre ònu inenijijaka eji? Nriọọn̄ owu ijaan̄ lek. Owu ìre Ogwu Òkup Mbuban, ogwu Awaji oriabe inu.”
41001025	Jisọs ogagana inyi ijo erumun̄ ya ibe, “Chit otu! Nan̄a sibi me emen gwun̄ enerieen̄ yi!”
41001026	Ijo erumun̄ ya obeben gwun̄ enerieen̄ ya itọbọ me ijọn̄. Ogwu enerieen̄ ya okekijen. Itataan̄ ukpo, mè inan̄a me emen kan̄ isibi.
41001027	Inu yi okwukwu ebi ene lek enenen. Ema ekekitumu ibe, “Îyak, ìre keke ire eyi? Aya ijejeen̄ keyi, mè unye keyi ye? Ene yi ìkitọ ikọ inyi ijo erumun̄, mè ijo erumun̄ ogban̄ mè osiki ibot onyi.”
41001028	Ikeyi ke etip kè Jisọs otaan̄ ikana otutuuk ama òkup me Galili.
41001029	Jisọs onenisa Jemis mè Jọn mè otutuuk ebi udun̄ kan̄ inan̄a me uwu ntitiin̄ ya isibi, mè iraka isi ge isi uwu ebi Saimọn melek Anduru.
41001030	Mgbọ ema erebe uwu ya, nga nwa kè Saimọn ìlalaak me inyọn̄ mkpilaak, mije, lek kan̄ ìkanye, ukan̄ obak ọmọ me lek. Mgbọ yaage Jisọs onin̄be uwu ya, ebi ene etutumu inyi ibe ke lek ogwu enenwaan̄ ya ìkanye.
41001031	Jisọs ojeje inin̄, mè itet ọmọ ubọk, mè itap ubọk ibene ọmọ igwuun̄. Ukan̄ ya otetele ọmọ, lek kan̄ onyenye. Inenitem inorie inyi ema.
41001032	Me otu ikakwun̄, mgbọ ura onimbe, ebi ene esasa ebi orukan̄ mè ebi ijo erumun̄ okupbe me emen ijet Jisọs.
41001033	Ogbogbo ebi ama Kapanọm ya esisibi inijot isi oyet uwu ya.
41001034	Jisọs ogwagwa otutuuk esese chieen̄ orukan̄ kiban̄ isan̄a, mè irieen̄ owuwa ijo erumun̄ isibi me emen kiban̄. Ìkachieek ijo erumun̄ cha esan̄a amọn, mije, ema mîriọọn̄ ogwu ọmọ orebe.
41001035	Me òfit-iwele kan̄, me agan̄ egwe, Jisọs onanan̄a ikeke me ilaak, mè ije isibi me emen ama Kapanọm ifo ere ònọnọọn̄, isi ikweek ikiriaak uriaak.
41001036	Saimọn mè ebi melek kan̄ enanan̄a isibi isi ikiweek ọmọ.
41001037	Mgbọ emun̄be ọmọ, enenitumu inyi ọmọ ibe, “Otutuuk ene mêkiweek owu.”
41001038	Ire, Jisọs ofọfọọk ema ibe, “Eji eneje esi ofifi ama òkukup ikana ere yi, inyi ǹsi ǹtumu ikọ Awaji si me ama cha. Îre mije keyi ke nnu linyọn̄.”
41001039	Sa me ikeyi ke îje ikana otutuuk ama me Galili ikitumu ikọ Awaji me emen uwu ntitiin̄ kiban̄, mè ikirieen̄ ijo erumun̄ isibi me emen ebi ene.
41001040	Ene ge òkifiak orukan̄ inyakpa onunu, mè initọbọ ekpe me isi kè Jisọs, mè ibeek ọmọ ibe, “Ire ineme owu, owu môkọt igwa emi, inyi emi ǹtana.”
41001041	Njijin kan̄ otetet Jisọs, inyanyana ubọk itet ọmọ me lek, mè ibe, “Îneme emi. Lek kwun̄ inye!”
41001042	Mgbọ yaage orukan̄ kan̄ otata, lek kan̄ onyenye, ọmọ otatana.
41001043	Jisọs oraria ọmọ ibe ifo, mè iriọọn̄ ubọk itaba ọmọ ubọk me utọn̄ ibe,
41001044	“Kakpa inu yi geege ìnyi ene geege. Je si sa lek kwun̄ jeen̄ ogwu ngwugwa ikpọ, mè gwa ngwugwa eyi Mosis onyibe me Ikan ibe ene geelek egwabe inyakpa isan̄a me lek igwa, inyi ebi ene esa eriọọn̄ ibe ke mîgwa owu; ke owu otana.”
41001045	Ire, ogwu enerieen̄ ya osasa ukpatu igwagwa kan̄ ya ikisi ikpa ikana otutuuk ere. Mije keyi, Jisọs ìkayaka ìkọt ìkije me isi ene ìnin̄ ama, ìyaka ikije ikana me ere ene ekalukge. Ebi ene mîra ikinan̄a me ere geelek ikisibi si igọọk ọmọ.
41002001	Mgbọ usen inen mè inen orakabe, Jisọs ogwugwu ikom ifo Kapanọm. Etip onenitaan̄ ikana ibe ke ọmọ me uwu ge me ama ya.
41002002	Ebi ene efafan̄a inu, mè inin̄ ijot emen uwu ya, mè igwook me oyet, isi oyet uwu ya si ìkata ene. Jisọs okekitumu ikọ Awaji inyi ema.
41002003	Mgbọ îkitumu ikọ ya, ebirieen̄ ini ebeben ogwu enerieen̄ ge òkifiak orukan̄ ngọm ibesa ijet ọmọ igwa.
41002004	Ire, ubọk ebi ene enin̄be inwaan̄ uwu ya, ema kpekọt isa ene ya ije ire lek kè Jisọs. Eya orọ, ema esisi inene inyọn̄ otoon̄-uwu, mè ichili nruruk me otoon̄-uwu ya itat me ere Jisọs okweekbe, mè iben ogwu ngọm ya me inyọn̄ ufo itap itibi me chieen̄ nruruk ya, mè isiki ọmọ iniyik me ijọn̄ me isi kè Jisọs.
41002005	Mgbọ Jisọs omun̄be ichechieek ife chi ekaan̄be, itutumu inyi ogwu ngọm ya ibe, “Gwun̄ enerieen̄, mîtele ijo kwun̄ inyi owu.”
41002006	Usini ebi ìjeen̄ Ikan ìkup me ere ya ekekinunuun̄ me emen ejit kiban̄ ibe,
41002007	“Ìre ene yi ìjeje ikitumu ikọ ikeyi? Ene yi ìkitumu mbuban ikọ ikeme Awaji. Ìre ekene obokọt itele ijo inyi ene, ilọ Awaji gaalek?”
41002008	Mgbọ yaage, Jisọs orọriọọn̄ me emen ekwukwu kan̄ ibe ke ema mêkikeek inu yi me emen ejit kiban̄, mè inido ema ibe, “Ìre keke orọ enyi ekikeek òjelek inu òkup ikeyi?
41002009	Ìre eyi owa ofet itutumu inyi ene yi òkifiak orukan̄ ngọm? Ìre ibebe: Mîtele ijo kwun̄ inyi owu? Sa ìre ibebe: Ben ufo kwun̄, mè je fo?
41002010	Ire, mâjeen̄ enyi ibe ke emi Gwun̄ Ebilene nkaan̄ unye me linyọn̄ keyi itetele ijo inyi ene.” Inenitumu inyi ogwu orukan̄ ngọm ya ibe,
41002011	“M̀be owu, nan̄a keke, ben ufo kwun̄ je fo!”
41002012	Me chieen̄ otutuuk kiban̄, ogwu orukan̄ ngọm ya onanan̄a ikeke, mè iben ufo kan̄ ije isibi ifo. Ukpook otetet ema otutuuk ene. Ema ebebene ikitọn̄ Awaji, mè ikibe ke ema kperarak imun̄ òjelek inu òkup ikeyi.
41002013	Jisọs oneninan̄a me Kapanọm isibi, mè ikpọk isi agba okwaan̄ oyô Galili. Ogbogbo ene esisibi igọọk ọmọ, ibebene ikijeen̄ ema inu.
41002014	Me mgbọ îkije ifo isi, inenimun̄ Libai gwun̄ kè Alifiọs ogwu òkitip otitip ido okupbe me uwu ikwaan̄ kan̄, mè igwen ọmọ ibe, “Na nagọọk emi!” Libai onanan̄a ikeke, mè igọọk Jisọs.
41002015	Sọnja mgbọ iraraka, Jisọs onenisi uwu kè Libai, mè ikirie ichen. Owuwa ebi ìkitip otitip ido, mè ebi kpekisun̄ Ikan kè Mosis mîgọọk Jisọs mè ebi udun̄ kan̄ inire uwu ya, mè igọọk isiki ikweek me lek ikasi ikirie inorie. Owuwa ene mîgọọk inire uwu ya.
41002016	Usini ebi Farisi ebi ìjeen̄ Ikan, enenimun̄ Jisọs melek ebi kpekisun̄ Ikan kè Mosis, mè ebi ìkibọkọ otitip ido egbaan̄be ikweek me ere ge ikirie inorie, mè ikido ebi udun̄ kan̄ ibe, “Ìre keke orọ mè ene yi ikigọọk ebi ìkitip otitip ido, mè ebi ijo ife chi ikirie inorie?”
41002017	Jisọs onọnọ ikọ ya ema ekido, mè ifọọk ema ibe, “Ebi lek onyebe kpekiweek ogwu ofia, îre ebi lek ikanyege ekiweek ogwu ofia. Emi ǹkanu me linyọn̄ inenigwen ebi ata irọrọ, îre ebi ijo irọrọ ke nnu inenigwen ibe egwu ekom.”
41002018	Me mgbọ ge ebi udun̄ kè Jọn mè ebi Farisi ekijin otu, îkaan̄ ebi ìnunu me lek kè Jisọs, mè inido ọmọ ibe, “Ìre keke orọ ebi udun̄ kè Jọn ògwook mun̄ mè ebi udun̄ ebi Farisi ekijin otu, ire, ebi udun̄ kwun̄ kpekijin otu?”
41002019	Jisọs ofọfọọk ema ibe, “Ìre ebi ìsi ijọk ido-nwa mêjin otu me mgbọ ogwu òdo nwa okupbe melek kiban̄? Eyi ogwu òdo nwa okupbe melek kiban̄, eya ìkpokọt irọ.
41002020	Ire, usen òkinu, mgbọ mêsan̄abe ogwu òdo nwa isan̄a me etete kiban̄. Îre mgbọ keya ke ema ebejin otu.
41002021	Kpunu ogwu òkisa ọkpọkọ aya ekwut ichim ichit ere ògwagwak me lek oka ekwut, mije, ọkpọkọ aya ekwut ya môlibi iriaak mgbọ mêgwọkbe ekwut ya, mè itaba chieen̄ ere ya igwak ibook igak ubọk îkupbe me adasi mgbọ.
41002022	Ikeya si, kpekitap aya miin̄ me emen oka ogbokot ikpa anam, mije, unye aya miin̄ ya môrama ogbokot ya ibum. Inenire, miin̄ me ichep, ogbokot me ichep. Eya orọ, ekitap aya miin̄ me emen ayaya ogbokot ikpa anam.”
41002023	Me Usen Mbuban ge, Jisọs mè ebi udun̄ kan̄ ekekije iraka me emen uko akpa. Mgbọ ema ekije, ebi udun̄ kan̄ ekekifan̄a akpa me uko ya itaka.
41002024	Ebi Farisi ìkukup imun̄ ema ekifaan̄ akpa cha enenido Jisọs ibe, “Ìre keke orọ ebi udun̄ kwun̄ ekirọ inu ikatatge irọrọ me Usen Mbuban?”
41002025	Jisọs ododo ema ibe, “Ìre enyi kpefuk inu Debit orọbe mgbọ uraafiọọn̄ otakabe ọmọ mè ebi melek kan̄?
41002026	Debit ìjeje inin̄ emen Uwu Awaji, mè isi imọnọ fituru esabe igwa ngwugwa inyi Awaji itaka. Inu yi ìrọ me mgbọ Abiata orebe ogwu ibot ebi ibot ngwugwa. Me ubọk ikan kiban̄ okupbe, fituru ya ìkup inyi ebi ngwugwa gaalek. Ire, Debit îtaka, mè iche si inyi ebi melek kan̄ etaka.”
41002027	Me ikakana ikọ kan̄ igwook, Jisọs otutumu inyi ema ibe, “Awaji ìbak me lek ebilene isan̄a Usen Mbuban isibi, ìkabak me lek Usen Mbuban ìrom ebilene.
41002028	Eya orọ, emi Gwun̄ Ebilene ìre si Ogwukaan̄ Usen Mbuban.”
41003001	Jisọs onenikpọk isi uwu ntitiin̄. Me emen uwu ya enerieen̄ ge òwa ogwu ubọk ge ogọmbe.
41003002	Usini ene me emen uwu ya ekekikpọ mè ìre Jisọs môgwa ene ya me Usen Mbuban, inyi ema etet ọmọ me ikan.
41003003	Jisọs onenibe gwun̄ enerieen̄ ya, “Sibi na me isi.”
41003004	Mgbọ gwun̄ enerieen̄ ya osibibe inikeke, Jisọs onenido ebi ìkup me uwu ya ibe, “Ìre keke ke Ikan kè Mosis onyi irek ibe erọ me Usen Mbuban? Ìre ìbe erọ ata inu esa etap ubọk enyi ene, sa ìre ibe erọ ene nnaan̄? Ìre ibe enyan̄a ugwem ene, sa ìre ibe efiat ugwem ene?” Kpunu ene geege òbọbọkọ ọmọ otu.
41003005	Jisọs onanaan̄ ejit, mè ikpọ ema sìì. Njijin kiban̄ otetet ọmọ, mije unye-ibot mè nlilọ ifuk-ibot kiban̄. Inenikana isi ikpọ ene ya, mè itumu inyi ibe, “Nyana ubọk kwun̄!” Ogwu enerieen̄ ya onyanyana ubọk, orukan̄ ya otata, ubọk kan̄ okukup kubọk îkupbe me adasi mgbọ.
41003006	Mgbọ yaage ebi Farisi enanan̄a me uwu ntitiin̄ ya isibi, mè isi igọọk ebi ìkigọọk Erọdu ije inin̄ oru ubọk ema mêsabe ikpan̄ Jisọs.
41003007	Jisọs melek ebi udun̄ kan̄ eneninan̄a me ere ya ije ifo agba okwaan̄ oyô Galili. Ogbogbo ene egbọgbọọk igọọk ọmọ. Ife chi enan̄a me agan̄ Galili, mè agan̄ Judia,
41003008	mè ama Jeruselem, mè ido Idumia, mè ido òkup me usaba agan̄ okwaan̄ Jọdan, mè agan̄ ama Taya mè Saidọn. Otutuuk ife chi enu me lek kè Jisọs, mije, ema enọbe inu Jisọs okirọ.
41003009	Ebi ene mîkọt iwa enenen ire lek Jisọs otumube inyi ebi udun̄ kan̄ ibe etet uji ge etap me ijọn̄ enyi ọmọ inin̄ emen, inyi ebi ene ekanwan ọmọ.
41003010	Me lek Jisọs ogwabe owuwa ene, ebi orukan̄ geelek ìkup me ere ya ekekichichiki lek, mè ikibieen̄ ene, ikiweek oniin̄ ema mêsabe ikọt initet ubọk me lek kan̄.
41003011	Ene geelek ijo erumun̄ okupbe me emen isimun̄ Jisọs, îra irọn̄ me ijọn̄ me isi kan̄, ijo erumun̄ òkup me emen kan̄ îra itaan̄ ukpo ibe Jisọs, “Owu ore Gwun̄ Awaji.”
41003012	Ire, Jisọs îra igana inyi ijo erumun̄ cha ibe ekatumu ogwu ọmọ orebe.
41003013	Jisọs onenije inene inyọn̄ orioon̄ ge, mè igwen ebi ejit kan̄ onemebe me etete ogbogbo ene cha. Ema enenene igọọk ọmọ.
41003014	Inenigobo akọp mè ene iba ebi îweekbe me etete ebi îgwenbe cha, mè igwen ema ebi otuchieen̄ kan̄. Ìgobo ema ibe enegọọk ọmọ ekup mgbọ geelek, inyi ọmọ iria ema isibi, mè ekesi etumu ikọ Awaji ekana ere,
41003015	mè ekaan̄ unye isasa ikirieen̄ ijo erumun̄ isibi me emen ene.
41003016	Akọp me ene iba cha ebi îgobobe ìre: Saimọn ogwu înyibe erieen̄, Pita,
41003017	mè Jemis, mè ogwu ngwan̄ Jọn, bọn kè Jebidi (ngwan̄ iba chi ke Jisọs ogwen “Bọn nsook-isinyọn̄”),
41003018	mè Anduru, mè Filip, mè Batolomi, mè Matiyu, mè Tọmọs, mè Jemis gwun̄ kè Alifiọs, mè Tadiọs, mè Saimọn ogwu ulọk ama ominbe me ejit,
41003019	mè Judas Isikariọt ogwu ònenileke Jisọs inyi ekpan̄.
41003020	Me mgbọ Jisọs oyakabe ika inu me uwu îkikup me Kapanọm, ebi ene egbugbuku inichit ere ya. Mije keyi, ọmọ mè ebi udun̄ kan̄ kpekọkọt ikaan̄ irek irie inorie.
41003021	Mgbọ ebi uwu kiban̄ enọbe inu òfolek kan̄, ema enanan̄a inu ibenisak ọmọ ifo, mije ebi ene ekitumu ibe ke ibot kan̄ îwuwọlọ.
41003022	Usini ebi ìjeen̄ Ikan ìnan̄a me Jeruselem inu ekekitumu ibe, “Îre Bejibun ogwu ibot ijo erumun̄ okup ene yi me ibot. Unye kè Bejibun ke îkisa irieen̄ ijo erumun̄ isibi me emen ene.”
41003023	Jisọs inọnọ ikọ ya, igwegwen ife cha iriaak me lek kan̄, mè ikitumu ikọ inyi ema me urọk ibe, “Ìre Setan môjeje irieen̄ Setan isibi me emen ene?
41003024	Ido geelek ebi ìkup me emen ekitim akọn̄ me lek kiban̄, ido ya ìbochechep.
41003025	Uwu geelek ebi ìluk me emen ekikpan̄ lek kiban̄, uwu ya ìkabokeke.
41003026	Ikeya si, ire ebi ìkigọọk Setan ikitim akọn̄ ikeme lek kiban̄, mkpulu kè Setan ìkpokeke, ìborọrọn̄ ichep.
41003027	Me atikọ, kpunu ogwu òbokọt inin̄ uwu ogwu ònyenye lek isi ifum inu, îtata ìdadasi itet ogwu unye ya ibọp sabum ònokọt òfum inu me uwu kan̄.
41003028	Mgbọ yi, ǹkitumu atikọ inyi enyi, mêkọt itele ijo inu geelek mè ijo otu usem geelek inyi ebilene.
41003029	Ire, ene geelek òtutumu ijo usem ikeme Ekwukwu Mbuban, kpebetele inyi, mije, îrọ ijo inu eyi òbobia me ibot kan̄ ire mgbọ ikakaan̄ge itata.”
41003030	Jisọs ìtumu ikọ yi, mije, ema cha ekitumu ibe ke ijo erumun̄ okup ọmọ me ibot.
41003031	Mgbọ ya, ebi ngwan̄ kè Jisọs melek ogwu uga enunu inire uwu ere Jisọs okupbe, mè ikeke me oyet iria ikwaan̄ ibe egwen Jisọs enyi ema.
41003032	Owuwa ene me emen uwu ya ekweekbe ikana Jisọs mgbọ etip ya onube inyi ọmọ. Ema elolook ọmọ ibe, “Kpọ, nga kwun̄ mè ebi ngwan̄ kwun̄ me oyet ekekebe ikiweek imumun̄ owu.”
41003033	Jisọs ododo ema ibe, “Ìre ebi owa ere nga n̄a mè ebi ngwan̄ n̄a?”
41003034	Idodo ikọ ya isan̄a, iraraan̄ chieen̄ ikana ikikpọ ebi ìkwekweek ikana ọmọ me ijọn̄, mè ibe, “Ìkpọ, ebibi ere nga n̄a mè ebi ngwan̄ n̄a.
41003035	Ene geelek òkirọ inu eyi Awaji okiweek, ogwa ore nga n̄a mè ngwan̄ n̄a enerieen̄ mè ngwan̄ n̄a enenwaan̄.”
41004001	Ofifi mgbọ Jisọs osibe agba okwaan̄ oyô Galili, mè ibene ikijeen̄ ikọ Awaji, ebi ene esisibi inu iwa enenen. Mije keya, Jisọs oninin̄ emen uji ikweek ikijeen̄ inu. Enenibieen̄ uji ya ito me lek mun̄, mè ida ibọkọ sọnja. Otutuuk ene cha ekekeke me otu inyọn̄ me ere ya.
41004002	Jisọs onenikisa me urọk ikijeen̄ ema owuwa inu, mè inikpa ibe,
41004003	“Ene ge oninan̄a isi iwop mfut me uko.
41004004	Mgbọ îkigwọ mfut cha ifiaak ikana, usini orọrọn̄ me eden̄ oniin̄. Ebi kè ofut enunu, mè initọk imeen̄ isan̄a.
41004005	Usini orọrọn̄ me ijọn̄ ewuuk ere achiaan̄ ikadọkge. Sọnja mgbọ, ititibi isibi, mije, achiaan̄ òkup me ere ya ìkadọk.
41004006	Ire, mgbọ ura obumbe, unye ura ya onenitet ema ichiaak, ikwakwaan̄ isan̄a, mije ugwun̄-ijọn̄ kiban̄ ikatibige ìnin̄ ijọn̄ ìdọk.
41004007	Usini orọrọn̄ me etete ukpak. Ukpak cha otitibi ichit nsek uti cha, mè irọ inyi ikato mfut.
41004008	Ire, usini mfut orọrọn̄ me ata ijọn̄, mè itibi imiin̄, mè ito mfut. Usini oto mfut iwa akọp mgbọ ita, usini akọp mgbọ gweregwen, usini efit mgbọ, igak otu ifuk esabe iwop.”
41004009	Me ichichit ikọ kan̄, Jisọs onenibe ema, “Ogwu ikaan̄ utọn̄ ìbosa inọ ikọ, inọ!”
41004010	Mgbọ owuwa ene eyatbe isan̄a, ibot ene inen mè inen ìsisik, igbaalek akọp mè ene iba ebi udun̄ kan̄, enenikido ọmọ ibot urọk cha îtobe.
41004011	Jisọs onenifọọk ema ibe, “Awaji îkpọk mbum nlelet inu òfolek mkpulu kan̄ inyi enyi. Ire, ebi ofifi ife ke ekijeen̄ inu geelek me urọk, inyi,
41004012	‘Ema mêmun̄, ire, kpebekọt imun̄ itet. Ema mênọ, ire, kpebekọt igobo itet. Mije, ire ema imun̄, mè inọ, ema mêgwu ikom igọọk Awaji, mè Awaji òtele ijo kiban̄ onyi ema.’ ”
41004013	Jisọs onenido ema ibe, “Ire enyi kpekọt igobo sọntiik urọk keyi itet, ìre môyaka ikaan̄ urọk eyi enyi mêkọtbe igobo itet?
41004014	Mfut eyi ogwu òwop mfut owopbe ìre ikọ Awaji.
41004015	Usini ene ekup kubọk mfut echi òrọrọn̄ me eden̄ oniin̄. Mgbọ yaage ema enọbe ikọ Awaji, Yọk îra inu inisan̄a ikọ ya ewopbe me ejit kiban̄ isan̄a.
41004016	Usini ene si ekup kubọk mfut echi òrọrọn̄ me ijọn̄ ewuuk. Mgbọ yaage ema enọbe ikọ Awaji, ema mîra ibọkọ itap me ubelejit.
41004017	Ire, ikọ ya ìkafuk, mije, ìkatibi ugwun̄-ijọn̄ me emen kiban̄. Eya orọ ufialek mè tukutuku isinu inyi ema mije ikọ ya, mgbọ yaage ema mîra inan̄a irọn̄.
41004018	Usini ene ekup kubọk mfut echi òrọrọn̄ me etete ukpak. Ebibi ere ebi ìnọnọ ikọ ya,
41004019	ire ekiket inu linyọn̄, mè ulọk inu ubọọn̄ linyọn̄, melek owuwa ulọk òkup esese esese îra inichit ikọ ya, mè orọ inyi ikọ ya ikato mfut.
41004020	Ire, usini ene ekup kubọk mfut echi ewopbe me ata ijọn̄. Ebiba ere ebi ìnọnọ ikọ ya, mè ibọkọ itap. Ema ekup kubọk uti cha echi òtoto mfut iwa, echi usini otobe akọp mgbọ ita, usini akọp mgbọ gweregwen, usini efit mgbọ, igak otu ifuk esabe iwop.”
41004021	Jisọs onenitumu inyi ema ibe, “Ìre ene mômin mkpukan̄, mè isa okwa ikana ichit? Sa ìre môben itap me irak mkpilaak? Ìre ìkare inyọn̄ ngugọọn̄ ke ìboben itoon̄?
41004022	Inu geelek eletbe môkpọk mbum. Inu geelek echitbe si, mêsan̄a isibi me chieen̄ otutuuk ene.
41004023	Ogwu ikaan̄ utọn̄ ìbosa inọ ikọ, inọ!
41004024	“Ìtet ibot me lek inu eyi enyi ekinọ, mije, ubọk enyi etọbe inyi ene, ubọk keya si ke Awaji obotọ inyi enyi, mè itọ iraka.
41004025	Ogwu òkakaan̄ inu ke mênyi inu isọkọ me lek eyi îkaan̄be. Ire, ogwu ikakaan̄ge, mêtet sọntiik eyi îkaan̄be ibọkọ isan̄a me ubọk.”
41004026	Jisọs îtumu si ibe, “Mkpulu eyi Awaji ìkup kubọk ene owop mfut me uko,
41004027	mè ikinin̄ uwu ilaak me eririeen̄. Isire ikarek, îra inan̄a isi uyọrọlek kan̄. Otutuuk mgbọ cha mfut cha okekitibi, mè ikimiin̄. Ire, ọmọ ìkariọọn̄ ubọk îrọbe.
41004028	Ijọn̄ me lek kan̄ okirọ inyi mfut uti cha itibi, mè ito mfut. Inwan̄ okidasi itibi isibi, sabum ajakajak, sabum mfut onikitibi isibi me emen ajakajak cha.
41004029	Mgbọ mfut cha isiniren̄e, ene ya îra isi igbeme, mije, mgbọ irọrọkọ inu me uko îra ikem.”
41004030	Jisọs onenitumu ibe, “Ìre keke ke mêsa mkpulu eyi Awaji itọ me lek? Sa ìre kpasi urọk obotat me lek mọnọ?
41004031	Mkpulu eyi Awaji ìkup kubọk ukwuuk mfut uti ekigwen mọsitadi. Ukwuuk mfut uti yi osip ichit me lek otutuuk ukwuuk mfut uti ekiwop me ijọn̄.
41004032	Ire, isiwop, îra itibi isibi, mè okana uti òmimin igak otutuuk inu geelek ekiwop me uko, mè òkaan̄ owuwa ikpele agọọk echi unọn òwulu me inyọn̄ okiniluk me irak.”
41004033	Ikeyi ke Jisọs osa owuwa asabọn urọk ijeen̄ ema ikọ Awaji, ikpọ me ubọk ema ekọtbe igobo itet.
41004034	Ìkakaan̄ ikọ geege îtumube inyi ema eyi ikarege me urọk. Ire, mgbọ geelek ọmọ mè ebi udun̄ kan̄ gaalek isikup, îra ikibum ibot urọk cha inyi ema.
41004035	Me ikakwun̄ usen yaage, Jisọs obebe ebi udun̄ kan̄, “Eji enesaba okwaan̄ oyô yi etoon̄ me usaba agan̄.”
41004036	Ema enanan̄a itele urum ene cha, mè isi inin̄ uji ya eyi Jisọs okweekbe me emen, mè isa Jisọs igbaalek ikọp inan̄a. Owuwa uji me ere ya si mîgọọk ema inan̄a.
41004037	Ema me okwaan̄, uga egwijo ojijibi isoon̄ ema, ekoon̄ obebene, mè ikitap mun̄ me uji.
41004038	Ire, ike mgbọ ya, Jisọs îsa inu ibene ibot, mè ikilaak me agan̄ edim uji ya. Ebi udun̄ kan̄ esisi itimi ọmọ, mè ibe ọmọ, “Nte uwu, ìre môtop owu me lek ire eji ikwaan̄ ita?”
41004039	Jisọs obobolo chieen̄, mè inan̄a ikeke, mè igana inyi efet ya ibe, “Ikup ikeya! Kayaka iwut!” Efet ya owọwọ, isi mun̄ olọlọkọ.
41004040	Jisọs onenido ebi udun̄ kan̄ ibe, “Ìre keke orọ mè ukpook itet enyi? Ìre enyi kpekaan̄ si ichechieek me lek n̄a?”
41004041	Inu yi Jisọs orọbe ogwogwook ema mbiribọ me lek enenen. Ema ekekidido lek kiban̄ ibe, “Ìre kpasi ene ire eyi, ogwu efet mè ekoon̄ si okirọ ida kan̄?”
41005001	Jisọs mè ebi udun̄ kan̄ enenisaba okwaan̄ oyô Galili ya itoon̄ me agba ijọn̄ ebi Gerasa.
41005002	Mgbọ yaage Jisọs osibibe me uji ikeke me ijọn̄, enerieen̄ ge ogwu ijo erumun̄ okupbe me emen onanan̄a me oron-ekwukwu isibi inu inichichini ọmọ.
41005003	Ene yi ìkiluk me oron-ekwukwu. Kpunu ene geege òkọkọt ibọp ọmọ ikam. Ìrere mkpọn, kpekikọt isa ibọp ọmọ.
41005004	Owuwa mgbọ, mîkisa mkpọn ibọp ọmọ ubọk mè ukot, îra ikifaan̄ mkpọn echi òkup ọmọ me ubọk, mè osọp echi òkup ọmọ me ukot ofiin̄. Înye lek enenen. Kpunu ene geege òkikọt ikeme ọmọ isiki.
41005005	Eririeen̄ mè ikarek, ìkije ikana me oron-ekwukwu mè inyọn̄ ogoon̄, mè òkotaan̄ ukpo, mè òkosa ọkpọkọ ewuuk òkoseke lek kan̄ obak.
41005006	Ene yi îkup me ujọn̄ọ ere imun̄ Jisọs, mè ilibi isibi inu initọbọ ekpe me isi kè Jisọs,
41005007	mè itaan̄ nga ukpo ile ibe, “Owu Jisọs, Gwun̄ Awaji Òbebene Ichit, òkiweek emi keke me lek? Soso, nriaak owu, me erieen̄ Awaji, kasulu emi osusut.”
41005008	Ene yi ìtumu ikọ yi, mije, Jisọs îbene ikigana inyi ijo erumun̄ ya ibe isibi me emen ene ya.
41005009	Jisọs onenido ọmọ ibe, “Keke ire erieen̄ kwun̄?” Ifọfọọk ibe, “Erieen̄ n̄a ìre ‘Urum,’ mije, eji mîwa.”
41005010	Irariaak Jisọs owuwa mgbọ ibe ikalap ema ìsibi me inyọn̄ ijọn̄ agan̄ ya.
41005011	Ike mgbọ ya, îkaan̄ owuwa okodi òkukup igbet me ere ya ikirie urie me inyọn̄ ogoon̄ ya.
41005012	Ijo erumun̄ cha enenibeek Jisọs ibe, “Soso, ria eji tap me emen okodi chilọ.”
41005013	Jisọs ochechieek, ijo erumun̄ cha enanan̄a me emen ene ya isibi, mè isi inin̄ emen okodi cha. Otutuuk urum okodi cha, òsoso obop okodi iba, olilibi inan̄a me inyọn̄ ogoon̄ ya ikwala isibi igwook me okwaan̄, mè inwọ mun̄, mè ikwaan̄ isan̄a.
41005014	Ebi ìkikpọ chieen̄ me lek okodi cha elilibi ifon emen ama kiban̄ melek asabọn ama òkukup ikana me ere ya, mè isi ikikpa inu yi òrọrọ ikana ere. Ebi ene egbugbuku isibi inu ibenikpọ.
41005015	Mgbọ ema enire lek kè Jisọs, ema eyaka inimun̄ ene ya ogwu mgbọ òkakaan̄ owuwa ijo erumun̄ me emen okweekbe irek, mè ọfọnti me lek, mè iriọọn̄ lek kan̄. Ukpook otetet otutuuk ife cha.
41005016	Ebi ìkukup imun̄ mgbọ inu chi orọbe enenikikpa inyi ebi ife cha inu òrọrọ ene ya melek okodi cha.
41005017	Mgbọ ife chi egban̄be ubọk inu cha osabe irọ isan̄a, ema ebebene ikiriaak Jisọs ibe isibi me inyọn̄ ijọn̄ kiban̄.
41005018	Mgbọ Jisọs obosaba inin̄ uji, ogwu îsan̄abe ijo erumun̄ me emen ya okekiriaak Jisọs ibe itele mè ọmọ igọọk ogwugwu ije.
41005019	Ire Jisọs ojijit, mè itumu inyi ọmọ ibe, “Gwu kom fo gọọk ebi uwu kinyi, mè si kpa ikpele inu Okaan̄-ene orọbe inyi owu, mè ike îkaan̄be owu nsan me lek nyi ema.”
41005020	Ogwu enerieen̄ yi ogwugwu ikom, mè ikisi ikpa inu Jisọs orọbe inyi ọmọ ikana otutuuk agan̄ ya eyi ekigwen “Akọp Ama.” Inu îkpabe otetet ebi ìnọnọ ukpook enenen.
41005021	Jisọs onenigwu ikom isaba okwaan̄ oyô ya itoon̄ me agan̄ mgbọ ema enan̄abe ya. Owuwa ebi ene enunu, mè igban ikana ọmọ me agba okwaan̄ ya.
41005022	Ene ge ekigwen Jairọs, ogwu ibot me uwu ntitiin̄ ebi Ju, onunu, mè inirọn̄ lek me ijọn̄ me ukot kè Jisọs,
41005023	mè ikiriaak ibe, “Sọntiik gwun̄ n̄a enenwaan̄ mônikwu. Soso, na si toon̄ ubọk me lek, inyi lek kan̄ inye, mè igat ugwem.”
41005024	Jisọs onenigọọk ọmọ ije. Owuwa ene egbugbuku igọọk ije, mè ifan̄a ichit Jisọs.
41005025	Me etete owuwa ene cha, ogwu enenwaan̄ ge òwa ogwu eje okisibi me lek otutuuk akọp mè acha iba, ìkafieek.
41005026	Ogwu enenwaan̄ yi îbọkọ uyọt me ubọk owuwa ebi ofia, ire, kpekọt igwa ọmọ itet. Îfiat otutuuk inu îkaan̄be isa igwa lek, kpan̄asi îbotata, ìyaka ikitatap inu me lek.
41005027	Ogwu enenwaan̄ yi oneninọ ukpatu ònin̄ me lek kè Jisọs, mè ininan̄a me agan̄ udun̄ ikije me etete owuwa ene cha inu agan̄ isi, mè inire lek kè Jisọs, mè itet ubọk me lek ọfọnti kan̄.
41005028	Sabum mgbọ ya, ogwu enenwaan̄ yi îtumu ifieek me ejit kan̄ ibe ìrere ọfọnti kè Jisọs ke ọmọ okọt ichak ubọk me lek, ke lek kan̄ mônye.
41005029	Mgbọ îjebe iriaak, mè itet ubọk me lek ọfọnti kè Jisọs, eje ya ofefieek mgbọ yaage. Ọmọ orọriọọn̄ me emen kan̄ ibe ke lek kan̄ înye; ke orukan̄ kan̄ îta.
41005030	Mgbọ yaage, Jisọs orọriọọn̄ ibe ke unye înan̄a ọmọ me emen isibi, mè ikana chieen̄ me udun̄, mè ikido ibe, “Ìre ekene ochak ubọk me lek ọfọnti n̄a?”
41005031	Ebi udun̄ kan̄ efọfọọk ọmọ ibe, “Ìre eyi ebi ene ekanabe ichit owu ikeyi ke owu oyaka ikido ogwu òchachak owu ubọk me lek?”
41005032	Ire, Jisọs okpọkpọ ikiriraan̄ chieen̄ si ikana ikiweek imumun̄ ogwu òrọrọ inu yi.
41005033	Ogwu enenwaan̄ ya îriọọn̄ inu òrọrọ ọmọ. Ibebene ikifieek owot, mè ikiran, mè inisan̄a lek kan̄ isibi, mè itọbọ ekpe me ijọn̄ me ukot kè Jisọs, mè inikpa otutuuk ubọk inu ya osabe irọ inyi Jisọs.
41005034	Jisọs onenibe ọmọ, “Gwun̄ n̄a enenwaan̄, ichechieek kwun̄ îrọ mè lek kwun̄ inye. Fo me esuuk. Orukan̄ kwun̄ ita.”
41005035	Jisọs òkitumu ikọ yi me otu, bọn ikwaan̄ enanan̄a me uwu kè Jairọs ogwu ibot uwu ntitiin̄ ebi Ju ya inilook Jairọs ibe, “Gwun̄ kwun̄ enenwaan̄ ya îkwu. Kayaka ìmama lek ìsisaak ogwu ijejeen̄.”
41005036	Jisọs ìkagban̄ utọn̄ me lek etip ema ekilook, ire, itutumu inyi Jairọs ibe, “Katet ukpook, gaalek kaan̄ ichechieek!”
41005037	Inenisa Pita mè Jemis mè Jọn ngwan̄ kè Jemis igbaalek kan̄ isi uwu ya, ìkachieek ibe ofifi ene igọọk ema ije.
41005038	Mgbọ ema erebe uwu ogwu ibot uwu ntitiin̄ ya, Jisọs omumun̄ ubọk ere okijijiin̄, mè imun̄ ebi ene ekito ito, mè ikikpukpọt ikana me ijọn̄.
41005039	Ijeje inin̄ uwu ya, mè ikido ebi ife cha ibe, “Ìre keke orọ enyi ekifan̄a ere, mè ikito ito ikeyi? Gwun̄ enenwaan̄ yi ìkakwukwu, ìkilalaak.”
41005040	Ife cha ebebene ikichak ọmọ. Mije keya, Jisọs orerieen̄ otutuuk kiban̄ isibi, mè isa nte gwun̄ ya mè nga gwun̄ ya melek ebi udun̄ kan̄ ene ita cha igbaalek inin̄ emen agwut ere emaan̄be gwun̄ ya.
41005041	Mgbọ ema enin̄be agwut ya, Jisọs otetet gwun̄ ya me ubọk, mè ibe ọmọ, “Talita, kum!”, eyi òsisibi, “Gwun̄ enenwaan̄, m̀be owu, nan̄a keke!”.
41005042	Mgbọ yaage, gwun̄ ya onanan̄a ikeke, mè ibene ikije ikana me emen agwut ya. (Ọmọ ìre gwun̄ akọp mè acha iba). Mgbọ ebi melek kè Jisọs emun̄be uyeke uyeke inu ya, mbiribọ ogwogwook ema me lek enenen.
41005043	Jisọs orọriọọn̄ ubọk itaba ema ubọk me utọn̄ ibe ekakpa inu yi òrọrọ ìnyi ene geege, mè ibe eweek inorie enyi gwun̄ ya irie.
41006001	Jisọs oneninan̄a me ere ya ika inu me ama ere ekpukpobe ọmọ isibi. Ebi udun̄ kan̄ egọgọọk ọmọ inu.
41006002	Me Usen Mbuban, ọmọ onenisi uwu ntitiin̄ me ama ya, mè ibene ikijeen̄ ikọ Awaji. Ebi ene mîwa me uwu ntitiin̄ ya. Inu îjeen̄be oririki ebi ife cha lek. Ema ekekibe, “Îyak, ìre owa ke ene yi okween̄ inu kechi? Ìre iriọọn̄-inu kechi îkaan̄be ìjeje? Sa ikwaan̄ ukechieen̄ chi ikisi ye?
41006003	Ìre ìkare ogwu usọ ya, gwun̄ kè Meri ire eyi? Ìre ìkare ọmọ ore ngwan̄ kè Jemis mè Josefu mè Judas melek Saimọn? Ìre ìkare ama keyi ke ebi ngwan̄ kan̄ ebibaan̄ egọọk iluk?” Ema ebebene ikaan̄ njijọ ejit me lek kan̄.
41006004	Jisọs onenifọọk ema ibe, “Ogwu nriran îkikaan̄ umin me ere geelek, îtata me ama ere înan̄abe, mè otoko kan̄, mè uwu ere emanbe ọmọ gaalek ke kpekinyi ọmọ umin.”
41006005	Mije una ichechieek kiban̄, Jisọs ìkakọt irọ inu ukechieen̄ geege me ama ya, ita me lek ene inen mè inen îtoon̄be ubọk me ibot, mè irọ inyi lek inye.
41006006	Îke Jisọs chieen̄ enenen imumun̄ ibe ke ife cha kpetoon̄ ọmọ ejit me lek. Inenikijijen̄e ikana me asabọn ama òkukup igbet ama kiban̄ ikijeen̄ inu.
41006007	Jisọs onigwen akọp mè ebi udun̄ kan̄ iba ititiin̄, mè iniria ema isibi ene iba iba ibe esi etumu ikọ Awaji, mè inyi ema unye isasa irieen̄ ijo erumun̄ isibi me emen ene.
41006008	Sabum ema enije, inyinyi ema nteme ibe, “Ikasa inu geege ìkaan̄ me ubọk ìje ije ya, îtata mkpat. Ikakaan̄ inorie, ikaben akpa ubọk, ikatap ikpoko me akpa.
41006009	Ìtap ikpukot me ukot, ire, ikamọnọ ọfọnti ìso iba.
41006010	Ama geelek enyi enin̄be, ire ikaan̄ uwu ibọbọkọ enyi itap, ìkup me uwu ya ìre mgbọ enyi mênan̄abe me ama ya isibi.
41006011	Ikaan̄ ama geelek enyi erebe, mè kpebọkọ enyi itap, kpeweek si inọnọ ikọ enyi ebetumu, ìnan̄a me ama ya ìsibi. Enyi isisibi, ìgen̄ achiaan̄ ukot kinyi ìgwook me ama ya, inyi ire inu ata-ikọ ikeme ebi ama ya.”
41006012	Ema enanan̄a isibi, mè ikije ikana ikitumu inyi ebi ene ibe egwu kom, mè etele ijo kiban̄.
41006013	Ema mîrieen̄ si owuwa ijo erumun̄ isibi me emen ene, mè iken owuwa ebi orukan̄ aran̄, mè irọ inyi lek kiban̄ inye.
41006014	Erieen̄ kè Jisọs mè etip otutuuk inu îkirọ otataan̄ ikana ere geelek, mè inire utọn̄ kè Erọdu. Usini ene ekekitumu ibe ke Jisọs ìre Jọn ògwook mun̄ ogwu òkwukwu; ke îra ijomo me mkpa; ke ìre eya orọ îkaan̄be unye ikisa irọ uyeke uyeke inu chi geelek.
41006015	Usini ene ekibe ke ìre Ilaija. Usini ene si ebebe ke ìre ogwu nriran ge onu kubọk ebi nriran ekinu me ukot ikaan̄.
41006016	Mgbọ Erọdu onọbe ikọ chi, itutumu ibe, “Jọn ògwook mun̄ ogwu nnyibe ida ibe efieek ibot, îjomo me mkpa.”
41006017	Erọdu yi ore ogwu ònyinyi unye ibe etet Jọn ebọp, mè egon me uwu mkpọn, inyi ejit ibele Erọdias ogwu nwa. Erọdias ìre nwa Erọdu obọkọbe me ubọk kè Filip, ogwu ngwan̄ kan̄ gaalek.
41006018	Eya orọ, Jọn okekitumu inyi Erọdu ibe, “Owu orọn̄ ikan mije obọkọbe nwa ngwan̄ kwun̄.”
41006019	Mije ikọ yi, Erọdias obeben Jọn me ejit, mè ikiweek ikpakpan̄. Ire, irek ìkasibi ìnyi ọmọ, mije, Erọdu ìkachieek inyi ọmọ.
41006020	Erọdu îkinyi Jọn ulibi, mije, îriọọn̄ ibe ke Jọn ìkirọ inu òtatat, mè ire si ene ogwu Awaji ogobobe isun̄ inyi lek kan̄. Mije keyi ke îkikpọ Jọn chieen̄ me lek, inyi unan geege ikasak me lek. Erọdu îkima ikekigban̄ ikọ Jọn okitumu, ubọk geelek owuwa ikọ cha okisisaak ọmọ enenen.
41006021	Usen ge, inu yi Erọdias okiweek onenire ubọk. Usen ya ìre usen Erọdu otobe ijọk isasa ikeek usen uman kan̄, mè item inorie, mè iria ikwaan̄ igwen ebi ibot mkpulu, mè ebi ibot akọn̄, mè ebi ilile me Galili.
41006022	Gwun̄ kè Erọdias enenwaan̄ osisibi inu inijop okwa me isi kè Erọdu melek ebi ichen cha. Okwa ya îjopbe onenibele otutuuk ebi ìkup me ere ya ejit enenen. Eya orọ, Erọdu ogwegwen gwun̄ enenwaan̄ ya, mè itumu inyi ibe, “Do emi inu geelek oweekbe, ke mânyi owu.”
41006023	Înyan̄a ibot igbaalek inyi gwun̄ ya ibe, “Mânyi owu inu geelek odobe emi, ìrere icheche ama ubọọn̄ n̄a irek iba, mè isa agan̄ ge inyi owu.”
41006024	Gwun̄ enenwaan̄ ya onanan̄a isibi, mè isi lek ogwu uga isi ikpa inyi, mè ido ibe, “Ìre keke ke mbado?” Ogwu uga obebe, “Si do ibe inyi owu ibot kè Jọn ògwook mun̄.”
41006025	Gwun̄ yi ogwugwu ikom ugwat ugwat inu me isi ogwu ubọọn̄ Erọdu, mè initumu inyi ibe, “Ǹkiweek ibe owu ònyi emi ibot kè Jọn ògwook mun̄ me emen okwa mgbọ keyi.”
41006026	Inu yi gwun̄ enenwaan̄ ya odobe onenifieek Erọdu me lek enenen. Ire, ìkakọt ìjit, mije ebi ichen kan̄ cha, mè ubọk îwuukbe lek inyan̄a ibot me isi ebi ife cha ibe ke ọmọ mônyi gwun̄ ya inu geelek îdobe ọmọ.
41006027	Eya orọ, iraria ogwu akọn̄ ge ibe isi me uwu mkpọn isi ifieek ibot kè Jọn isa inu. Ogwu akọn̄ ya osisi ifieek Jọn ibot,
41006028	mè iben itap me emen okwa isa ijet gwun̄ enenwaan̄ ya. Ibọbọkọ, mè isa ijet ogwu uga.
41006029	Mgbọ ebi udun̄ kè Jọn enọbe ibe ke mîkpan̄ Jọn, ema esisi iben nkwukwu kan̄ isa ifo isi ifuun̄.
41006030	Ebi otuchieen̄ kè Jisọs cha ìsisi itumu ikọ Awaji enenika, mè inikpa inu geelek ema erọbe, mè echi ema ejeen̄be ebi ene inyi Jisọs.
41006031	Ike mgbọ ya, owuwa ene ebi ìkinunu me lek kè Jisọs mêkinu, ebi ìyayaka ikifo mêkifo. Mije keyi, ebi otuchieen̄ kan̄ kpekọt ikaan̄ irek ìrie ukpọk ukpọk lek inorie. Eya orọ, Jisọs onenitumu inyi ebi udun̄ kan̄ ibe, “Ìna, inyi eji esi eweek ere ge ekup eji gaalek esiki efuuk sọnja.”
41006032	Jisọs mè ebi udun̄ kan̄ gaalek eneninin̄ uji, mè ikọp isi ere ema ebesi isiki efuuk.
41006033	Owuwa ene emumun̄ ema ekikọp, mè iriọọn̄ ibe ke ìre ema, mè igbuku isibi inan̄a me ama geelek òkup me agan̄ ya, mè ilibi ikana inyọn̄ inyọn̄ idasi isi ire ere ya me isi kiban̄.
41006034	Ema enenikọp itoon̄ me ijọn̄. Mgbọ Jisọs osibibe me uji, mè ibene chieen̄ imun̄ ogbogbo ebi ene cha, njijin kiban̄ otetet ọmọ enenen, mije, ema ekup kubọk arọọn̄ ikakaan̄ge ogwu òkekikpukpo. Ibebene ikijeen̄ ema owuwa inu me ere ya.
41006035	Mgbọ egwe ojọkọbe inire otu ikakwun̄, ebi udun̄ kan̄ enenitumu inyi ọmọ ibe, “Egwe mônifit, ere yi si ìre emen èwê, kpunu ama.
41006036	Tumu nyi ebi ife chi ibe eje esi emen ama òkukup igbet ere yi esi elep inu ema mêriebe.”
41006037	Jisọs ofọfọọk ema ibe, “Enyi me lek kinyi ìweek inorie ìnyi ife chi erie ma.” Ebi udun̄ kan̄ ebebe ọmọ, “Îyak! Ìre owu òkariọọn̄ ibe ke inorie òboso ife chi môben iso efit dinari iba (òrere ikpoko ogwu ikwaan̄ ge oborie otutuuk onyan̄ jeeta)?”
41006038	Jisọs oyayaka inido ema ibe, “Ìre owut fituru inen ke enyi ekaan̄? Ìsi ìkpọ-nu.” Mgbọ ema esibe isi iweek iriọọn̄, ema enunu initumu inyi ọmọ ibe ke ìre owut fituru go mè ufuk irin̄ iba gaalek ke ema ekaan̄.
41006039	Jisọs obebe ema etumu enyi ebi ife cha ibe esiki ekweek me inyọn̄ mbubet me irek me irek.
41006040	Ikeya ke ife cha enisiki ikweek me irek me irek, usini irek efit ene, usini akọp ene go.
41006041	Jisọs onenibọkọ owut fituru go mè ufuk irin̄ iba cha ikaan̄ me ubọk, mè ibene chieen̄ ikpọ inyọn̄, mè inyi Awaji itọn̄, mè inikpọkọ fituru cha, mè isa inyi ebi udun̄ kan̄ ibe esa esi eche enyi ebi ife cha. Ubọk yaage si ke îfan̄a ufuk irin̄ iba cha inyi ibe esa eche eso otutuuk ene.
41006042	Otutuuk kiban̄ ererie inorie ya, mè irie ijot owot.
41006043	Mgbọ eriebe isan̄a, ebi udun̄ kè Jisọs eneniteen̄ ọkpọkọ fituru mè ọkpọkọ irin̄ echi etakabe isik, ijojot akọp mè okwun iba.
41006044	Otu ifuk ebirieen̄ ebi ìrerie inorie ya ìre obop ebirieen̄ go.
41006045	Mgbọ yaage eriebe inorie ya isan̄a, Jisọs obebe ebi udun̄ kan̄ enin̄ uji ekọp esaba okwaan̄ oyô ya esi Betisaida ke ọmọ gwa òkinu. Inenikup itap ebi ife cha me oniin̄, ema efofon isan̄a.
41006046	Mgbọ Jisọs otapbe ema me oniin̄ isan̄a, inenene inyọn̄ ogoon̄ ge isi ikup ikiriaak uriaak.
41006047	Ike mgbọ egwe ofitbe, ebi udun̄ kan̄ me emen uji me eden̄ okwaan̄, Jisọs gaalek osik me ijọn̄.
41006048	Îkup me inyọn̄ ogoon̄ ya ibene chieen̄ imun̄ ema me eden̄ okwaan̄ ekibọkọ ufialek me lek uran̄, mije efet okiwut ikibieen̄ ema ikpebe ifo udun̄. Me eririeen̄, me òfo agan̄ egwe, Jisọs onanan̄a ikije ukot ukot me inyọn̄ isi mun̄ igọọk ema, mè ibonije iraka ema.
41006049	Ema emumun̄ ọmọ okije me inyọn̄ isi mun̄, mè ikikeek ibe ke ìre ekwukwu, mè isan̄a ukpo ibọn̄.
41006050	Otutuuk kiban̄ mîmun̄ ọmọ iso, ukpook otetet ema enenen. Mgbọ yaage, Jisọs otutumu inyi ema ibe, “Ìkat ejit, ikatet ukpook, ke emi ke ìre.”
41006051	Inenisaba inin̄ emen uji ya, mè igọọk ema ikweek. Efet ya owọwọ. Inu yi ebi udun̄ kan̄ emun̄be okeke ema chieen̄ enenen.
41006052	Mije, bak me lek ema kpekikọt igwat lek igobo inu itet, ema kpekọt isa inorie Jisọs onyibe obop ene go cha iriọọn̄ ogwu Jisọs orebe.
41006053	Ema enenikọp isaba okwaan̄ ya itoon̄ me agan̄ ijọn̄ ekigwen Geneseret, mè igwuun̄ uji.
41006054	Ema inanan̄a me uji isibi, ebi ene erọriọọn̄ Jisọs isi mgbọ yaage,
41006055	mè ilibi ekot ekot ikana otutuuk agan̄ ya ikisi ibeen̄ ebi orukan̄ me inyọn̄ ufo isa ijet Jisọs. Ere geelek enọbe ibe ke ọmọ òwa, mîra isa ebi orukan̄ ijet ọmọ.
41006056	Ere geelek Jisọs osibe, mè ìre ama ilile, mè ìre sọntiik ama, mè ìre ama ibot uwu ge ge, ebi ene ekikpukpulu ebi orukan̄ isa isibi inu me oyet ewe, mè inikibeek ọmọ ibe itele inyi ebi orukan̄ cha etet ubọk me utọn̄ ọfọnti inyọn̄ kan̄. Otutuuk ebi geelek ìtetet ubọk me lek ọfọnti kan̄, lek kiban̄ onyenye isan̄a kpai.
41007001	Usen ge, usini ebi Farisi mè ebi ìjeen̄ Ikan ìnan̄a me Jeruselem enunu me lek kè Jisọs.
41007002	Me ere ya, ema enenimun̄ ibe ke usini ebi udun̄ kè Jisọs kpegwọk lek sabum enirie inorie. Eyi ìsibi ibe ke ema kpegwọk ubọk igọọk me lek mfaka ebi Ju.
41007003	Otutuuk ebi Ju, ògak ge ebi Farisi, ekigọọk ọrọmijọn̄ ebi nte nte kiban̄, kpekirie inorie me ekagwọkge ubọk.
41007004	Ema isinan̄a me ewe ika, kpekirie inu geege îtata egwọgwọk lek. Îkaan̄ si owuwa ọrọmijọn̄ ema ekirọ, kubọk igwọgwọk otin̄, mè ugọn̄, mè ekpen̄, mè alala.
41007005	Eya orọ, ebi Farisi mè ebi ìjeen̄ Ikan enenido Jisọs ibe, “Ìre keke orọ ebi udun̄ kwun̄ ekijit irọrọ ọrọmijọn̄ ebi ugane? Kpekigwọk lek sabum ènerie inorie.”
41007006	Jisọs onenifọọk ema ibe, “Enyi ebi isi iba kechi! Ikọ Asaya otumube me ukot ikaan̄ ibak enyi ìkpọkpọ itat. Asaya ìtumu ibe ke Awaji ibe, ‘Ife chi ekimin emi me ukpọk-otu ikike, ire, ejit kiban̄ îjọn̄ọ ere me lek n̄a.
41007007	Ema ekitọbọ ebum inyi emi ikike, mè ikijeen̄ ikan ema gaalek etapbe kubọk ìre ikan Awaji.’
41007008	Enyi mîjuuk Ikan Awaji itele, mè iyaka initet ọrọmijọn̄ ebilene inye.”
41007009	Îtumu si inyi ema ibe, “Enyi mîkaan̄ ujọn̄ọ ifuk-ibot enyi ekisa ijit isusun̄ Ikan Awaji, mè ikitet ijejeen̄ eyi kinyi inye.
41007010	Mosis ìnyi Ikan ibe mè ene geelek ikinyi ogwu ute mè ogwu uga ulibi; ikaan̄ ene geelek òtutumu ogwu ute mè ìre ogwu uga ilọ, ekpakpan̄.
41007011	Ire, enyi ekijeen̄ ibe, ire ogwu ikaan̄ inu mosabe itap ubọk inyi ogwu ute mè ogwu uga, mè itumu inyi ogwu ute mè ìre ogwu uga ibe ke inu ya ìkup inyi Awaji,
41007012	ke ìkayaka ìkup me uyọt ibe ene ya irọ inu ògbegbe ibe ọmọ irọ inyi ogwu ute mè ìre ogwu uga.
41007013	Mije enyi ekijeen̄ bọn kinyi ọrọmijọn̄ kinyi, enyi mîsa ikọ Awaji isun̄ inu ikike. Melek si, ìkare ọrọmijọn̄ keyi gaalek ke enyi ekirọ, enyi mîkirọ si owuwa ọrọmijọn̄ òkup esese.”
41007014	Jisọs onenigwen ogbogbo ene cha ititiin̄ me agba lek kan̄, mè ibe ema, “Enyi otutuuk ene, ìgban̄ utọn̄, mè ìtet ibot me lek inu mbatumu inyi enyi.
41007015	Ìkare inu geege ene oriebe itap me owot okirọ inyi ene ikatana me isi Awaji. Îre inu òkinan̄a me emen ejit ene isibi okirọ inyi ene ikatana me isi Awaji. [
41007016	Ogwu ikaan̄ utọn̄ isasa inọ ikọ, inọ!”]
41007017	Mgbọ Jisọs onan̄abe itele urum ene cha, mè ifo uwu, ebi udun̄ kan̄ enunu inibeek ọmọ ibe ibak ibot urọk ya inyi ema.
41007018	Jisọs onenido ema ibe, “Ìre enyi kpekaan̄ nden̄? Ìre ìkabook enyi chieen̄ ibe ke kpunu inu geege eyi ene oriebe eyi òkirọ inyi ene ikatana me isi Awaji?
41007019	Inu ene oriebe ìkakifo emen ejit ene, ìkifo emen owot ene, mè ene ya òne ofiin̄.” (Ikọ keyi Jisọs otumube îjeen̄ ibe ke otutuuk inorie geelek îtana me isi Awaji.)
41007020	Jisọs onenitumu si ibe, “Îre inu ònan̄a me ejit ene isibi okirọ inyi ene ikatana.
41007021	Mije, îre nan̄a me emen ejit ene ke ijo ekiket geelek okinan̄a isibi, mè ijeje oyet, mè ichichiin̄ inọ, mè ikpakpan̄ ene,
41007022	mè ugan-nwa, mè ikakaan̄ ejit ile, mè irọrọ nnaan̄, mè ikakan̄ ataak, mè barabat, mè ikakaan̄ chieen̄ ile, mè itutumu ene ifiat, mè igugumu lek, mè irọrọ inu kubọk ebi una ifuk-ibot.
41007023	Otutuuk ijo inu chi ìkinan̄a me emen ejit ene isibi. Îre echichi okirọ inyi ene ikatana me isi Awaji.”
41007024	Jisọs oneninan̄a me ere ya isi agan̄ ama Taya. Me agan̄ ya, îkaan̄ uwu ge îgbabe ikup. Ìkaweek ibe ebi ene eriọọn̄ ibe ke ọmọ òwa me uwu ya, ire, ìkakọt ìlet.
41007025	Îkaan̄ enenwaan̄ ge, ogwu ijo erumun̄ okisisaak ogwu gwun̄ enenwaan̄. Mgbọ ogwu enenwaan̄ yi onọbe inu òfolek kè Jisọs, inunu me uwu ya, mè inirọn̄ me ijọn̄ me ukot kè Jisọs.
41007026	Ogwu enenwaan̄ yi ìre ogwu ido Giris. Eman ọmọ me agan̄ Fonisia eyi òkup me ido Siria. Ọmọ okekibeek Jisọs ibe irieen̄ ijo erumun̄ ya isibi me emen gwun̄ kan̄ enenwaan̄.
41007027	Jisọs onenifọọk ọmọ ibe, “Tele mè nsabọn edasi erie inorie ejot owot. Mije, ìkatat ibe eben inorie nsabọn etọp eto me ijọn̄ enyi ibo.”
41007028	Ire, ogwu enenwaan̄ ya ofọfọọk ọmọ ibe, “Iin̄, Ogwu Nte, ikeya ke ìre ubọk owu otumube. Ire, ibo ìkekikup si me irak ikasi ikirie ngigen̄e inorie òkinan̄a me ubọk nsabọn igwook me ijọn̄.”
41007029	Jisọs obebe ọmọ, “Owu ofọọk itop. Eya orọ gwu kom fo, ke ijo erumun̄ ya îra isibi itele gwun̄ kwun̄.”
41007030	Ogwu enenwaan̄ ya ogwugwu ikom ifo isi ire uwu kan̄, mè imun̄ gwun̄ kan̄ ya olaakbe me inyọn̄ mkpilaak, mè imun̄ si ibe ke ijo erumun̄ ya îtele gwun̄ ya.
41007031	Jisọs oneninan̄a me Taya ije iraka Saidọn itibi agan̄ ekigwen Akọp Ama, mè isi ire okwaan̄ oyô Galili.
41007032	Me ere ya, enenisa ogwu ìnan ge ikakọtge ìtumu si ikọ ìjaan̄ ijet Jisọs, mè ibeek ibe itoon̄ ubọk me lek, mè igwa.
41007033	Jisọs osasa ene ya ije inan̄a me etete ebi ene isi ere ònọnọọn̄, mè itap otubọk kan̄ me utọn̄ ene ya agan̄ iba, mè icho ataak, mè ichak ubọk me lek alọm ene ya,
41007034	mè ibene chieen̄ ikpọ inyọn̄, mè inunuun̄ me emen kan̄, mè ibe, “Efata!”, eyi òsisibi, “Chili!”
41007035	Mgbọ yaage, utọn̄ ene ya ochichili, ibebene ikinọ ikọ. Alọm kan̄ si otọtọn̄ọ, ibebene ikitumu ikọ ijaan̄.
41007036	Jisọs otutumu ibe ekakpa inu ọmọ orọbe ya ìnyi ene geege. Ire, ike îkigban ema, ikeya ke ema eriọọn̄ ikikpa inu ya ikana ere.
41007037	Inu yi Jisọs orọbe okeke otutuuk ebi ìnọnọ chieen̄ iraka onineen̄. Ema ekekitumu ibe, “Inu geelek îkirọ ìkpọkpọ ikijaan̄. Îrọ si inyi ogwu ìnan inọ ikọ, mè irọ inyi ogwu mbuuk itumu ikọ!”
41008001	Sọnja mgbọ iraraka, owuwa ene enunu me lek kè Jisọs. Mije ema ekakaan̄ge inorie geege irerie, Jisọs onenigwen ebi udun̄ kan̄ ititiin̄, mè itumu inyi ibe,
41008002	“Njijin ife chi îtet emi enenen. Egwe ita ire echa ife chi ekupbe melek n̄a. Mgbọ keyi, inorie kiban̄ îta, kpunu inu ema eberie.
41008003	Ire mbe ife chi eje ukpọk owot efon, mêgak iweek me oniin̄, mije, usini kiban̄ enan̄a me ujọn̄ọ ere inu.”
41008004	Ebi udun̄ kan̄ enenido ọmọ ibe, “Ìre owa me emen èwê keyi ke eji ebekọt ikaan̄ inorie òboso owuwa ene kechi?”
41008005	Jisọs onenido ema ibe, “Ìre owut fituru inen ke enyi ekaan̄?” Ema efọfọọk, ibe ke owut fituru jaaba ke ema ekaan̄.
41008006	Jisọs oneninyi ida ibe ife cha esiki ekweek me ijọn̄, mè inibọkọ owut fituru jaaba cha, mè inyi Awaji itọn̄, mè ikpọkọ, mè isa inyi ebi udun̄ kan̄ ibe esa eche enyi ebi ife cha. Ebi udun̄ kan̄ esasa fituru cha isi iche.
41008007	Ema mîkaan̄ si ufuk irin̄ inen mè inen. Jisọs onenibọkọ irin̄ cha si, mè inyi Awaji itọn̄ me lek, mè ibe ebi udun̄ kan̄ esa egbaalek eche enyi ife cha.
41008008	Ebi ife cha ererie inorie ya, mè irie ijot. Mgbọ eriebe isan̄a, ebi udun̄ kè Jisọs eteteen̄ ọkpọkọ echi òsisik ekakọtge ìtaka ìsan̄a, ijojot okwun jaaba.
41008009	Ebi ìrerie inorie ya mîso obop ebirieen̄ ini. Jisọs onenitap ema me oniin̄ ifofo kiban̄.
41008010	Mgbọ yaage ife cha efonbe isan̄a, ọmọ mè ebi udun̄ kan̄ enanan̄a inin̄ uji, mè ikọp isi agan̄ ama ekigwen Dalamanuta.
41008011	Usini ebi Farisi enunu me lek kè Jisọs mè ikigọọk ọmọ iwut ifan̄a. Ema ekiweweek itọtọ ọmọ ikpọ. Eya orọ, ema enenitumu inyi Jisọs ibe, “Rọ-nu inu ukechieen̄ ge ònan̄a me emen inyọn̄.”
41008012	Jisọs ofọfiọọk, mè ibe, “Ìre keke orọ ebi linyọn̄ mgbọ keyi ekiweek inu ijejeen̄? Me atikọ, ìkakaan̄ inu ijejeen̄ geege eberọ ijeen̄ ema.”
41008013	Itutumu ikeyi isan̄a, inanan̄a itele ema, mè inin̄ uji, ọmọ mè ebi udun̄ kan̄, mè ikọp isaba okwaan̄ ya ifo ofifi agan̄.
41008014	Ebi udun̄ kè Jisọs mîwuuk itatap fituru me uji, isan̄a me lek owut ge gaalek òsisik me ubọk kiban̄ me emen uji ya.
41008015	Jisọs okekitaba ema ubọk me utọn̄ ibe, “Ìgbala chieen̄ me lek olat ebi Farisi melek olat kè Erọdu.”
41008016	Ebi udun̄ kan̄ ekekitumu me lek kiban̄ ibe ke ìkalọlọ fituru ema ewuukbe ya orọ îkitumu ikọ ya.
41008017	Jisọs orọriọọn̄ inu ema ekitumu, mè inido ema ibe, “Ìre keke orọ enyi ekinina lek ibe ke enyi kpekaan̄ fituru? Ìre enyi kperiọọn̄ inu geege? Sa ìre enyi kpekikọt igobo inu geege itet? Sa ìre ejit kinyi ìkachichili si?
41008018	Ìre enyi ekaan̄ chieen̄ ikike, kpekisa imọọn̄ inu? Sa ìre enyi ekaan̄ utọn̄ ikike, kpekisa inọ ikọ? Ìre enyi kpekikeek inu?
41008019	Mgbọ nsabe owut fituru go inyi obop ebirieen̄ go, eyi ema eriebe ijot, ìre okwun inen ke enyi eteen̄ ọkpọkọ echi osisik ijot?” Ema efọfọọk ibe, ke ìre akọp mè okwun iba.
41008020	Jisọs ododo ema si ibe, “Ìre mgbọ nkpọkọbe owut fituru jaaba isa inyi obop ebirieen̄ ini, ema eriebe ijot, ìre okwun inen ke enyi eteen̄ ọkpọkọ echi òsisik ijot?” Ema efọfọọk ibe, ke ìre okwun jaaba.
41008021	Ikeya ke Jisọs onibe ema, “Ìre enyi kpetet si ibot usem n̄a?”
41008022	Ema enenire ama ekigwen Betisaida. Ebi ene enenisa ogwu ǹnàan̄ ge ijet Jisọs ibe itoon̄ ubọk me lek, inyi imọọn̄ inu.
41008023	Jisọs otetet ogwu ene ya me ubọk, mè isa ọmọ ije inan̄a me emen ama ya isibi, mè ikwut ataak igwook ọmọ me chieen̄, mè isa ubọk itoon̄ ọmọ me lek, mè ido ọmọ ibe, “Ìre omọọn̄ inu?”
41008024	Ogwu ene ya obebene chieen̄ ikpọ ere, mè ifọọk ibe, “Mmun̄ ebilene ekije, ire, ebilene cha eyaka ibet lek uti.”
41008025	Jisọs okpọkpọk itoon̄ ọmọ ubọk me chieen̄. Chieen̄ kan̄ obobolo, ibebene ikimọọn̄ inu ijaan̄.
41008026	Jisọs onenitumu inyi ọmọ ibe, “Raka isi ge fo uwu kwun̄, kayaka ìgwu ìkom ìje ìnin̄ emen ama.”
41008027	Jisọs mè ebi udun̄ kan̄ eneninan̄a ikije ikana asabọn ama òkukup ikana ama ekigwen Sisaria Filipai. Me oniin̄ ije kiban̄, Jisọs okekido ebi udun̄ kan̄ ibe, “Ìre ebi ene ekitumu ibe ke emi ìre ekene?”
41008028	Ema efọfọọk ibe, “Usini ene ekibe ke owu ìre Jọn ògwook mun̄, usini ekibe ke owu ìre Ilaija ogwu nriran. Usini si ekibe ke owu ìre ene ge me lek ebi nriran.”
41008029	Jisọs onenido ema ibe, “Enyi me lek kinyi, ìre enyi ebe ke emi ìre ekene?” Pita ofọfọọk ọmọ ibe, “Owu ore ogwu Awaji otoon̄be ubọk me ibot ya.”
41008030	Jisọs obebe ema ekakpa inu òfolek kan̄ ìnyi ene geege.
41008031	Jisọs onenibene ikitumu inyi ebi udun̄ kan̄ ibe, “Emi Gwun̄ Ebilene mâbọkọ owuwa ufialek. Ebi ugane ama, mè ebi ibot ngwugwa, mè ebi ìjeen̄ Ikan mêjit emi, mè ikpan̄ emi. Ire, egwe ita isiraka, mâjomo me mkpa.”
41008032	Jisọs ìkalet otu, ìkpọkpọ itumu ikọ ya ikpọk mbum. Eya orọ Pita ogwegwen ọmọ ida ibọkọ, mè itumu inyi ọmọ ibe, “Ìre kpasi ikọ ke okitumu ikeya?”
41008033	Jisọs okakana chieen̄ ikpọ ebi udun̄ kan̄, mè igana inyi Pita ibe, “Je nan̄a emi me isi, owu Yọk keyi! Ìkare Awaji ke ogọọk ikeke, îre ebilene ke ogọọk ikeke.”
41008034	Jisọs onenigwen otutuuk ebi ìkup me ere ya igbaalek ebi udun̄ kan̄ ititiin̄, mè itumu inyi ema ibe, “Ire ikaan̄ ogwu iweek igọgọọk emi, ene ya ijit lek kan̄, mè iben uti nkwurieen̄ kan̄ isa igọọk emi.
41008035	Mije, ogwu iweek ibọbọọk ugwem kan̄, ene ya môfiin̄ ugwem kan̄. Ire, ene geelek òfifiin̄ ugwem kan̄ mije n̄a, mè ìre mije ata etip yi nkilook, ene ya môkaan̄ ugwem ya.
41008036	Ìre kpasi oruru ke ene obokaan̄, ire ene ya ikaan̄ otutuuk linyọn̄, mè ifiin̄ ugwem kan̄?
41008037	Sa ìre keke ke ene obokọt isa inyi me useen̄ ibot ejit kan̄?
41008038	Ire ikaan̄ ogwu itet esip mije n̄a, mè ìre mije ikọ n̄a me etete ebi mgbọ keyi ebi ìrere ebi ijo mè ebi ekariọọn̄ge Awaji, emi Gwun̄ Ebilene, mâtet esip mije ene ya mgbọ mânube melek ebi osat mbuban me umin mè uja eyi Nte n̄a.”
41009001	Jisọs onenitumu si inyi ema ibe, “Me atikọ, usini ebi ìkekeke me ere yi mgbọ yi kpebekwu mege ire mgbọ ema mêsabe chieen̄ kiban̄ imun̄ mkpulu eyi Awaji onube melek ikpele unye.”
41009002	Mgbọ egwe gweregwen orakabe, Jisọs onenisa Pita mè Jemis mè Jọn inene ifo inyọn̄ ubene ogoon̄ ge, ema gaalek. Me ere ya, me isi ebi udun̄ kan̄ cha, akpalek kè Jisọs onwenwene.
41009003	Ọfọnti îtapbe me lek okpọkpọ itoon̄, mè itana igak abalara geelek òkup me otutuuk linyọn̄.
41009004	Ebi udun̄ kan̄ ene ita cha enenimun̄ ebi nriran, Ilaija melek Mosis, ekanabe isibi, mè ikigọọk Jisọs ikpa ukpatu.
41009005	Pita onenitumu inyi Jisọs ibe, “Ogwu ijejeen̄, înwọn ubọk eji ekupbe me ere yi. Eji enenama atanga ita, ge eyi kwun̄, ge eyi kè Mosis, ge eyi kè Ilaija.”
41009006	Pita ìtumu ikọ yi, mije, ìkariọọn̄ inu ìbotumu, bak me lek inu ema emun̄be me ere ya îgwook ema mbiribọ me lek enenen.
41009007	Oduku inyọn̄ onenikana ichit ema. Ebi udun̄ kan̄ enọnọ ida ge okitumu ikọ me emen oduku inyọn̄ ya ibe, “Ogwu ìre gwun̄ n̄a ogwu mmabe. Ìgban̄ utọn̄ me lek ikọ kan̄!”
41009008	Mgbọ ebi udun̄ kan̄ eraan̄be chieen̄, kpeyaka imun̄ ene geege, îtata Jisọs gaalek.
41009009	Mgbọ ema ekinan̄a me inyọn̄ ogoon̄ ya isibi, Jisọs otutumu inyi ema ibe ekakpa inu ema emun̄be ìnyi ene geege mege ire mgbọ ọmọ, Gwun̄ Ebilene, môjomobe me mkpa.
41009010	Ema ebeben inu ya ichit me lek kiban̄, kpetumu inyi ene geege. Ire, ema ebebene ikidido lek kiban̄ inu ijojomo me mkpa ya osibibe.
41009011	Ema enenido Jisọs ibe, “Ìre keke orọ ebi ìjeen̄ Ikan ekitumu ibe ke Ilaija obodasi inu sabum ogwu Awaji otoon̄be ubọk me ibot?”
41009012	Jisọs ofọfọọk ema ibe, “Me atikọ, Ilaija obodasi inu inineen̄ inu geelek isun̄. Ire, ìre keke orọ egebe me Ikpa Mbuban ibe ke Gwun̄ Ebilene mômun̄ owuwa ufialek; ke mêcha ọmọ, mè ijit ọmọ?
41009013	Mgbọ yi, ǹkitumu inyi enyi ibe ke Ilaija ya îra inunu. Ire, ebi ene mîrọ ọmọ inu geelek ejit kiban̄ otọbe, kubọk egebe me Ikpa Mbuban ibak ọmọ.”
41009014	Mgbọ ema enube inichichini melek ebi udun̄ kè Jisọs ebi ekagọọkge ema ìnene inyọn̄ ogoon̄ ya, ema enenimun̄ ebi ene ejotbe ere ya, mè imun̄ si ebi ìjeen̄ Ikan ekigọọk ebi udun̄ kan̄ cha igbini ikọ.
41009015	Mgbọ otutuuk ebi ife cha emun̄be Jisọs okinu, ema eririki, mè igbọọk igọọk isi itọp ọmọ amọn.
41009016	Jisọs onenido ebi udun̄ kan̄ cha ibe, “Ìre keke ke enyi melek ife cha ekigbini?”
41009017	Ene ge me lek ebi ife cha otutumu inyi ọmọ ibe, “Ogwu Ijejeen̄, ǹsa gwun̄ n̄a enerieen̄ ogwu ijo erumun̄ okisisaak ijet owu ògwa. Ijo erumun̄ ya îtap gwun̄ ya mbuuk.
41009018	Ìkire, mgbọ geelek îbenebe, îra ida gwun̄ ya itọbọ me ijọn̄, awo îra ikisibi ibaan̄ me otu, îra ikitaka ejeek, mè ònye òkup tin̄n̄ kubọk ene òkwukwu. Mbeek ebi udun̄ kwun̄ ibe erieen̄ ijo erumun̄ ya esibi me emen gwun̄ ya, ire, mîsa igak, kpekọt.”
41009019	Jisọs onenitumu inyi ebi udun̄ kan̄ cha ibe, “Jei, ebi mgbọ keyi, enyi mînan ichechieek enenen! Ìre kpa mgbọ ke mbagọọk enyi ikup ire sabum enyi ènekaan̄ ichechieek? Ìre kpa mgbọ ke mbame una ichechieek kinyi isi ire? Ìsa gwun̄ ya ìjet emi!”
41009020	Ema esasa gwun̄ ya inu. Mgbọ yaage ijo erumun̄ òkup me emen gwun̄ ya omun̄be Jisọs, ibebene gwun̄ ya me lek kubọk mkpikpi, mè ijibi ọmọ itọbọ me ijọn̄, ikekisa ikana me ijọn̄, mè ikigbuk awo me otu.
41009021	Jisọs onenido nte gwun̄ ya ibe, “Ìre kpa mgbọ ke inu yi obene ikirọ gwun̄ yi?” Nte gwun̄ ya ofọfọọk ibe, “Îre bene me karake ijija kan̄.
41009022	Ijo erumun̄ yi îkiben gwun̄ yi itọp itap me emen ukan̄ mè emen mun̄ owuwa mgbọ, ikiweek ikpakpan̄. Soso, ire owu môkọt igwa gwun̄ yi, nye lek rọ eji nsan, mè tap ubọk nyi eji.”
41009023	Jisọs onenibe nte gwun̄ ya, “Ìkare mè ìre emi mâkọt irieen̄ ijo erumun̄ ya isibi, îre, mè ìre owu okaan̄ ichechieek. Mije, inu geelek îkup mfufet inyi ene geelek òchechieek.”
41009024	Ìkatata Jisọs me otu, nte gwun̄ ya otataan̄ ukpo ibe, “Nchieek, soso tap ubọk nyi emi, inyi ǹsibi me emen una ichechieek.”
41009025	Mgbọ Jisọs omun̄be owuwa ebi ene ekigbọọk ikilibi inu me ere ya, igagana inyi ijo erumun̄ ya ibe, “Owu ijo erumun̄ òtatap gwun̄ yi mbuuk mè ìnan, m̀be owu, nan̄a me emen gwun̄ yi sibi! Kayaka ìkpọk ìnin̄ emen kan̄ ofifi!”
41009026	Ijo erumun̄ ya otataan̄ ukpo, mè ijibi gwun̄ enerieen̄ ya itọbọ me ijọn̄, mè isik ọmọ unye unye, mè inan̄a isibi me emen kan̄. Gwun̄ ya okpọkpọ iwọ ilaak me ijọn̄ kubọk nkwukwu ene, ebi ene ebebene ikitumu ibe ke îkwu.
41009027	Ire, Jisọs otetet ọmọ ubọk, mè itap ubọk ibene ọmọ igwuun̄, ikekeke.
41009028	Mgbọ Jisọs onin̄be emen uwu, ebi udun̄ kan̄ enwenween̄ lek ikido ọmọ ibe, “Ìre keke orọ eji kpekọt irieen̄ ijo erumun̄ ya isibi me emen gwun̄ ya?”
41009029	Jisọs otutumu inyi ema ibe ke kpunu ofifi oniin̄ geege ebesa ikọt irieen̄ òjelek ijo erumun̄ keyi isibi me emen ene, îtata me uriaak gaalek.
41009030	Jisọs mè ebi udun̄ kan̄ eneninan̄a me ere ya ije itibi agan̄ Galili ikifo isi. Ìkaweek ibe ene geege iriọọn̄ inu òfolek ije kiban̄,
41009031	mije, mgbọ ya ke îsa ikijeen̄ ebi udun̄ kan̄ inu. Inu îkijeen̄ ema ìre ke mêtet ọmọ, Gwun̄ Ebilene, ikana itap me ubọk ebilene; ke ife chi mêkpan̄ ọmọ. Ire, egwe ita isiraka, ke ọmọ môjomo me mkpa.
41009032	Ebi udun̄ kan̄ kpekọt igobo ikọ yi itet. Kpeyaka ikọkọt si ido ọmọ ibot ikọ ya, mije ukpook.
41009033	Mgbọ ema enenire uwu me Kapanọm, Jisọs onenido ebi udun̄ kan̄ ibe, “Ìre keke ke enyi ekikpa mgbọ eji ekije me oniin̄ ya?”
41009034	Kpunu ene geege me lek kiban̄ òsasan̄a amọn, mije, mgbọ ema ekije me oniin̄ ya, ema mînyinyan̄a irek ogwu òmimin ichit me etete kiban̄.
41009035	Jisọs onenikweek irek, mè inigwen akọp mè ebi udun̄ kan̄ iba cha iriaak me lek kan̄, mè itumu inyi ema ibe, “Ire ikaan̄ ogwu iweek irere ogwu isi, ene ya môkana ogwu òje udun̄, mè ikana si ogwu òbokisi ikwaan̄ inyi otutuuk ene.”
41009036	Inenisa sọntiik gwun̄ ge inu me etete kiban̄, mè iben gwun̄ ya ikaan̄ me ubọk kan̄, mè itumu inyi ebi udun̄ kan̄ ibe,
41009037	“Ene geelek òbọbọkọ ene ge me lek nsabọn chi itap, ìbọkọ emi itap. Ene geelek òbọbọkọ emi itap, ìkabọkọ emi gaalek ìtap, ìbọkọ emi melek Awaji ogwu òraria emi inu itap.”
41009038	Jọn onenikpa inyi Jisọs ibe, “Ogwu ijejeen̄, eji mîmun̄ ene ge ogwu ikarege ogwu kiji okisa erieen̄ kwun̄ irieen̄ ijo erumun̄ isibi me emen ene, mè igban ene ya ibe ikayaka ìrọ, mije, ọmọ ìkakigọọk eji ìje.”
41009039	Jisọs onenibe ema, “Ikayaka ìgban ene ya, mije, ogwu òsasa erieen̄ n̄a irọ inu ukechieen̄ ìkpokọt igwu ikom mgbọ yaage initumu ijo ikọ ibak emi.
41009040	Ene geelek ogwu ikarọge ìkeme eji, ìkeke melek kiji.
41009041	Me atikọ, ǹkitumu inyi enyi ibe, ene geelek òcheche ekpen̄ mudim ge inyi enyi mije enyi erebe ebi n̄a, ene ya ìkpolọlọ ibọbọkọ mkpukpe kan̄.
41009042	“Ire ikaan̄ ogwu irọ inyi ene ge me lek asa nsabọn chi ifiin̄ ichechieek îkaan̄be me lek n̄a, mônwọn ire itobo ikpele ewuuk ikọk-akpa me ebek ene ya, mè iben ọmọ itọp ito me ejit okwaan̄, inyi igen.
41009043	Ikeya si, ire ubọk kwun̄ ikisa owu itap me ijo inu, fieek fiin̄, mije, mônwọn ibe owu òsa agan̄ ubọk ge ònin̄ me ugwem ikakaan̄ge itata, igak owu ikakaan̄ ubọk iba me lek, mè isi inin̄ emen ukan̄ ama yọk eyi òkilomo ire mgbọ ikakaan̄ge itata.
41009045	Ire ukot kwun̄ ikisa owu itap me ijo inu, fieek fiin̄, mije, mônwọn owu isasa agan̄ ukot ge me lek inin̄ ugwem eyi ikakaan̄ge itata igak eyi mêbenbe owu, mè ukot iba me lek itọp itap me emen ukan̄ ama yọk.
41009047	Ire chieen̄ kwun̄ ikirọ inyi owu ònin̄ me ijo inu, rọkọ san̄a, mije, mônwọn owu isasa agan̄ chieen̄ ge me lek inin̄ me mkpulu eyi Awaji igak owu ikakaan̄ chieen̄ iba me lek, mè etọp owu etap me emen ukan̄ ama yọk,
41009048	ere ‘Mkput òkitaka ene ìkakikwu, ukan̄ òkitaka ene si ìkakiniin̄.’
41009049	Mije, mêsa ukan̄ ikala ene geelek inyi ikitoon̄, kubọk ekitap uchi me lek inu ngwugwa inyi ikitop.
41009050	“Uchi ìre ata inu. Ire, ire uchi ifiin̄ utop kan̄, ìre eberọrọ inyi iyaka ikaan̄ utop kan̄? Eya orọ, enyi ikafiin̄ utop kinyi, ìluk me esuuk melek ebi melek kinyi.”
41010001	Jisọs oneninan̄a me Kapanọm ije isi agan̄ Judia, mè isaba okwaan̄ Jọdan. Ogbogbo ebi ene enunu si inikana ichit ọmọ. Ikekijeen̄ ema inu kubọk îkirọ me ere geelek îkisi.
41010002	Usini ebi Farisi enunu me lek kè Jisọs me ere ya inikiweek ileleke ọmọ ikọ me otu, mè inido ọmọ ibe, “Îre Ikan kè Mosis înyi irek ibe ene ijit ogwu nwa?”
41010003	Jisọs oneniyaka ido ema ibe, “Ìre kpasi Ikan ke Mosis onyi enyi?”
41010004	Ema efọfọọk ibe ke Mosis ìnyi Ikan ibe, “Ogwu ibojit ogwu nwa, ige ikpa iyaak-olom inyi, mè ilap isibi.”
41010005	Jisọs onenitumu inyi ema ibe, “Mosis ìnyi enyi Ikan ya, mije, ejit kinyi minye.
41010006	Ire, me ibebene, mgbọ Awaji orombe otutuuk inu, Awaji ìrom enerieen̄ mè enenwaan̄.
41010007	‘Mije keyi, ogwu enerieen̄ môtele ogwu ute mè ogwu uga, mè isa lek kan̄ ichim iriaak me lek ogwu nwa,
41010008	ema ene iba mênenikana ire akpalek ge. Sa me ikeya, ema kpeyaka ire ene iba ofifi, ema eyaka inire ge kpọi.’
41010009	Eya orọ, inu Awaji ogbaan̄be ibuk, ene geege ikayiyala.”
41010010	Mgbọ ema egwube ikom ifo uwu, ebi udun̄ kan̄ enenido ọmọ ikọ òfolek iyayaak olom mè nwa ya.
41010011	Jisọs otutumu inyi ema ibe, “Ene geelek òjijit ogwu nwa, mè isi ido ofifi nwa, ene ya îrọn̄ ikan ugan-nwa ikeme ogwu nwa.
41010012	Ikeya si, ogwu enenwaan̄ geelek òyayaak ogwu olom, mè isi ibat ofifi enerieen̄ îrọn̄ ikan ugan-nwa ikeme ogwu olom.”
41010013	Îkaan̄ ebi ene ìsasa nsabọn inu me lek kè Jisọs ibe itoon̄ ubọk me lek, mè igbana. Ire, ebi udun̄ kan̄ ekakan̄ inu inyi ebi ife cha.
41010014	Mgbọ Jisọs omun̄be inu ebi udun̄ kan̄ ekirọ, inanaan̄ ejit, mè itumu inyi ema ibe, “Ìtele mè nsabọn cha enu me lek n̄a, ikakput ema, mije, îre ebi ìkup kubọk nsabọn ke mkpulu eyi Awaji okup inyi.
41010015	Me atikọ, ǹkitumu inyi enyi ibe, ogwu geelek ikabọkọge mkpulu eyi Awaji ìtap kubọk nsabọn ekibọkọ inu itap, ene ya ìkponin̄ mkpulu ya kubọk ge.”
41010016	Jisọs onenikibeen̄ nsabọn cha ge ge ikaan̄, mè ikitoon̄ ema ubọk me lek, mè ikigbana ema.
41010017	Mgbọ Jisọs onan̄abe me ere ya isibi, mè ibene ikije ije kan̄ ifo isi, gwun̄ enerieen̄ ge olilibi inu, mè initọbọ ekpe me ijọn̄ me isi kan̄, mè ibe ọmọ, “Atata Ogwu Ijejeen̄, ìre keke ke mbarọ mè ikaan̄ ugwem ikakaan̄ge itata?”
41010018	Jisọs onenido ene ya ibe, “Ìre keke orọ mè owu ògwen emi ata ene? Kpunu ene geege òrere ata ene, ilọ me lek Awaji gaalek.
41010019	Owu oriọọn̄ ibe ke Ikan ìtumu ibe, ‘Kakpan̄ ene, kagan nwa ene, kachiin̄ inọ, kakeke ata-ikọ ataak, kafeen̄ ene, nyi nte kwun̄ mè nga kwun̄ ulibi.’ ”
41010020	Ogwu enerieen̄ ya ofọfọọk ọmọ ibe, “Ogwu Ijejeen̄, ǹkisusun̄ otutuuk Ikan kecha bene me karake ijija n̄a.”
41010021	Jisọs okpọkpọ ọmọ sìì, mè ima ọmọ, mè inibe ọmọ, “Îkaan̄ inu ge òsisik owu irọrọ me ugwem kwun̄. Je fo, mè si nyam inu geelek okaan̄be, mè sa ikpoko ya nyi ebi ugbọọn̄, ke owu môkaan̄ inu ubọọn̄ me emen inyọn̄, mè gwu kom nagọọk emi.”
41010022	Mgbọ ene yi onọbe ikọ yi, isi kan̄ îgbugbolo, ifefieek ejit, mè ije ifo, mije, ọmọ ìre ogwu òbọbọọn̄ ubọọn̄ enenen.
41010023	Jisọs oyayaka chieen̄ ikana ikpọ ebi udun̄ kan̄, mè itumu inyi ema ibe, “Môyọt enenen ebi ìbọbọọn̄ ubọọn̄ ininin̄ me mkpulu eyi Awaji.”
41010024	Ikọ ya otetet ebi udun̄ kan̄ ukpook enenen. Ire, Jisọs okpọkpọk itumu inyi ema ibe, “Ebi n̄a, ininin̄ mkpulu eyi Awaji ìre inu òyọyọt.
41010025	Aligọ ijeje itibi chieen̄ alaga îfet igak ogwu òbọbọọn̄ ubọọn̄ ininin̄ mkpulu eyi Awaji.”
41010026	Ikọ yi otetet ebi udun̄ kan̄ ukpook iraka iman̄. Ema ebebene ikidido lek kiban̄ ibe, “Ire ikeya, ìre ekene ke mênyan̄a?”
41010027	Jisọs okpọkpọ ema sìì, mè itumu inyi ema ibe, “Me lek ebilene, inu keyi ìkpokọt imọnọ irek. Ire, ìkare ikeya me lek Awaji, mije, inu geelek îkup mfufet me lek Awaji.”
41010028	Pita onenibe Jisọs, “Kpọ, eji mîjuuk inu geelek eji ekaan̄be itele, mè igọọk owu.”
41010029	Jisọs obebe ema, “Me atikọ, ene geelek òtetele uwu kan̄, mè ìre ebi ngwan̄ ebirieen̄, mè ìre ebi ngwan̄ ebibaan̄, mè ìre nga kan̄, mè ìre nte kan̄, mè ìre nsabọn kan̄, mè ìre ijọn̄ uko kan̄ îkaan̄be, mije n̄a, mè mije ata etip yi,
41010030	ene ya môkaan̄ inu iwa enenen igak echi îtelebe. Ene ya ìbokaan̄ efit efit uwu, mè ngwan̄ ebirieen̄, mè ngwan̄ ebibaan̄, mè uga, mè nsabọn, mè ijọn̄ uko, mè ibọkọ si tukutuku, me linyọn̄ keyi, mè iyaka inikaan̄ ugwem ikakaan̄ge itata me ofifi inyọn̄.
41010031	Ire, owuwa ebi ìrere ebi isi me mgbọ keyi mêkana ebi òta, owuwa ebi ìrere ebi òta me mgbọ keyi mêkana ebi isi.”
41010032	Jisọs mè ebi udun̄ kan̄ enenikije me oniin̄ isi Jeruselem. Jisọs okije me isi, ebi udun̄ kan̄ ekekije igọọk ọmọ me udun̄. Ukot ije kan̄ îtet ebi udun̄ kan̄ ukpook. Ebi ene ebi ìkigọọk ema me udun̄ me oniin̄ ya si mîfieek owot. Jisọs okpọkpọk igwen ebi udun̄ kan̄ ida ibọkọ, mè itumu inu òborọ ọmọ inyi ema.
41010033	Îtumu inyi ema ibe, “Ìgban̄ utọn̄, eji ebesi Jeruselem. Me ama ya, mêleke emi Gwun̄ Ebilene ikana itap me ubọk ebi ibot ngwugwa mè ebi ìjeen̄ Ikan. Ife chi mêtip emi oyerebet mkpa, mè iyaka emi itap me ubọk ebi ekarege ebi Ju,
41010034	ebi mêsabe emi irọ inu ochak, mè icho ataak igwook emi me lek, mè isulu emi me njijan̄, mè ikpan̄ emi. Ire, egwe ita isiraka, mâjomo me mkpa.”
41010035	Jemis melek Jọn bọn kè Jebidi eneninu me lek kè Jisọs, mè inibe ọmọ, “Ogwu Ijejeen̄, îkaan̄ inu ge eji ekiweek ibe owu òrọ ònyi eji.”
41010036	Jisọs onenido ema ibe, “Keke ke ìre?”
41010037	Ema enenifọọk ibe, “Eji ekiweek ibe, mgbọ owu osikweek me inyọn̄ udu ubọọn̄ me emen mkpulu kwun̄, mè owu òtele inyi eji ekweek irek me agba lek kwun̄, ene ge me agan̄ ulom, ene ge me agan̄ ujit.”
41010038	Jisọs onenibe ema, “Enyi kperiọọn̄ inu ya enyi ekido. Ìre enyi mêkọt inwọ ujat inu ònan̄a me emen ekpen̄ ufieejit eyi mbanwọ? Sa ìre enyi mêkọt ibọkọ igwook-mun̄ eyi ikpele ufialek eyi mbabọkọ?”
41010039	Ema efọfọọk ibe ke ema mêkọt. Jisọs onenitumu inyi ema ibe, “Enyi mêkọt inwọ ujat inu eyi mbanwọ, mè ibọkọ si igwook-mun̄ eyi mbabọkọ.
41010040	Ire, emi ǹkakaan̄ unye igogobo ebi ìbekweek me agan̄ ulom n̄a mè agan̄ ujit n̄a. Irek kecha ìkup inyi ebi Awaji oneen̄be isun̄ iban.”
41010041	Mgbọ akọp ebi udun̄ kan̄ kechilọ enọbe ikọ ya, ema enanaan̄ ejit enenen inyi Jemis mè Jọn.
41010042	Eya orọ Jisọs ogwegwen otutuuk kiban̄ ititiin̄, mè itumu inyi ema ibe, “Enyi mîriọọn̄ ibe ke ebi ìkikpulu ido ebi ekarege ebi Ju ekisa me unye ubọk ikpulu ebi ìkup me irak kiban̄. Ikeya si, ebi ilile me ido chi ekitọ ikọ òneme ema inyi ebi ema ekikpulu.
41010043	Ire, ìkabore ikeya me etete kinyi. Ogwu iweek irere ogwu ibot me etete kinyi, ene ya môdasi ire ogwu òkisi ikwaan̄ inyi otutuuk kinyi.
41010044	Ogwu iweek irere ogwu isi, ene ya môkana ogwu usun̄ inyi otutuuk ene.
41010045	Mije, Gwun̄ Ebilene me lek kan̄ ìkanu ibe ebilene enesi ikwaan̄ enyi ọmọ, ìnu inenisi ikwaan̄ inyi ebilene, mè inenisa ugwem kan̄ ikpe mkpukpe ijo inu me ibot owuwa ene.”
41010046	Ema enenire Jeriko. Mgbọ Jisọs mè ebi udun̄ kan̄ mè ogbogbo ebi ene ekinan̄a me Jeriko ikije isibi, îkaan̄ enerieen̄ ge ogwu ǹnàan̄, ekigwen Batimiọs, gwun̄ kè Timiọs, òkup me agba oniin̄ ya ikibeek inu.
41010047	Mgbọ înọbe ibe ke ìre Jisọs ogwu Najeret ire ogwa òkiraka me oniin̄ ya, ibebene ikitaan̄ ukpo ikibe, “Jisọs, Gwun̄ kè Debit, to emi nsan!”
41010048	Ebi ene ekekikpin ọmọ ibe iriaan̄ ere. Ire, Batimiọs okpọkpọ ichieek mkpa ikitaan̄ ukpo ya inye ikibe, “Gwun̄ kè Debit, to emi nsan!”
41010049	Jisọs oyayaka ikeke, mè ibe ebi udun̄ kan̄ egwen ene ya enyi ọmọ. Ema enenisi igwen ogwu ǹnàan̄ ya, mè itumu inyi ọmọ ibe, “Kayaka ìfieek owot, nan̄a keke na, ke ìbe owu ònu.”
41010050	Batimiọs inọnọ ikeya, iwọwọọk ọfọnti kan̄ itọp ito, mè ito ubọk inan̄a ikeke, mè ije inu lek kè Jisọs.
41010051	Jisọs onenido ọmọ ibe, “Ìre keke ke oweek ibe emi ǹrọ ǹnyi owu?” Batimiọs ofọfọọk ibe, “Ogwukaan̄ n̄a, ǹkiweek imọmọọn̄ inu.”
41010052	Jisọs onenibe ọmọ, “Je fo, ke ichechieek kwun̄ îrọ inyi lek kwun̄ inye.” Mgbọ yaage Batimiọs obebene ikimọọn̄ inu, mè igọọk Jisọs ije.
41011001	Mgbọ ema ekije igbet Jeruselem, ema enenire ama Betifegi melek ama Betani me inyọn̄ ogoon̄ Olifu. Jisọs oneniria ene iba me lek ebi udun̄ kan̄ ibe,
41011002	“Ìje ìsi ama yilọ òkup me isi kinyi. Mgbọ yaage enyi enin̄be ama ya, enyi mêmun̄ gwun̄ inyinya akpan ge etobobe itele, eyi ene geege ikanenege inyọn̄. Ìtọn̄ọ ìsa ìjet emi.
41011003	Ire ikaan̄ ogwu ido ibe mè ìre enyi ejeje ikitọn̄ọ anam ya, ìtumu ìnyi ene ya ibe ke Okaan̄-ene okiweek, ke môyaka igwat lek iria isa inu.”
41011004	Ema enenije, mè isi imun̄ gwun̄ anam ya etobobe me agba isotu uwu ge òkup me agba oniin̄, mè itọn̄ọ.
41011005	Ebi ìkup me ere ya edodo ema ibe, “Keke orọ enyi ekitọn̄ọ anam ya?”
41011006	Ema efọfọọk ebi ife cha ike Jisọs obe ema efọọk. Ife cha etetele mè ema esa anam ya eje.
41011007	Ema enenisa inyinya akpan ya ijet Jisọs, mè iwele ekwut kiban̄ me inyọn̄, Jisọs onenene ikweek.
41011008	Owuwa ene ewewele ekwut kiban̄ me oniin̄, usini ene esọsọp otu uti mè inwan̄ me lek igwook si me oniin̄, inyi Jisọs ije me inyọn̄.
41011009	Owuwa ebi ìkije me isi kan̄ mè ebi ìkije me udun̄ kan̄ ebebene ikibọn̄ okooko, mè ikibe, “Osana! Awaji igbana ogwu ònunu me erieen̄ Okumugwem!
41011010	Awaji igbana mkpulu kè Debit nte kiji eyi òkinu me isi! Itọn̄ ikup inyi Awaji me emen inyọn̄ ere òbebene ichit!”
41011011	Jisọs onenire Jeruselem, mè ije isi inin̄ Uwu Mbuban, mè ikiriraan̄ chieen̄ ikana ikikpọ inu geelek òkup me ere ya. Ire, mije egwe ojọkọbe, ọmọ mè akọp mè ene iba ebi udun̄ kan̄ egwugwu ikom isibi ifo Betani.
41011012	Me òfit-iwele kan̄, mgbọ Jisọs mè ebi udun̄ kan̄ ekinan̄a me Betani inu Jeruselem, uraafiọọn̄ otataka Jisọs.
41011013	Inenikeke me ujọn̄ọ ere imun̄ uti figi ge, inwan̄ ojotbe lek, mè ije isi ikpọ mè ọmọ mômun̄ mfut me inyọn̄. Ire, mgbọ îrebe lek uti ya, ìkamun̄ mfut geege, ìyaka ire inwan̄ inwan̄ ojot lek, mije, mgbọ ya ìkare ibot-mgbọ figi okito.
41011014	Jisọs otutumu inyi uti figi ya ibe, “Ene geege ikayaka ìrie mfut ònan̄a me lek kwun̄ ofifi.” Ebi udun̄ kan̄ enọnọ ikọ ya îtumube.
41011015	Mgbọ ema erebe Jeruselem, Jisọs onenije isi inin̄ emen Uwu Mbuban, mè ibene ikilap ebi ìkinyam ewe, mè ebi ìkilep inu me emen uwu ya isibi, mè ida ikasi ebi ìkinwene ikpoko, mè ogboon̄ ebi ìkinyam elesia, ikana ichit.
41011016	Ìkachieek si ibe ebi ene eben inu ewe geege esa eje etibi uwu ya.
41011017	Ikekitumu inyi ebi ife cha ibe, “Ege me Ikpa Mbuban ibe, ‘Mêkigwen uwu n̄a uwu uriaak eyi ebi ido geelek.’  Ire, enyi eyaka ikisa uwu ya irọ ere ebi inọ ekinu inilet lek.”
41011018	Ebi ibot ngwugwa mè ebi ìjeen̄ Ikan enọnọ inu yi òrọrọ, mè ibene ikiweek oniin̄ ikpakpan̄ Jisọs. Ire, ema mîkaan̄ ufieek-owot me lek kè Jisọs, mije, ogbogbo ebi ene mîkaan̄ ulọk me lek kan̄, inan̄a me lek uyeke uyeke inu cha îkijeen̄.
41011019	Mgbọ îrebe ikakwun̄ me usen ya, Jisọs mè ebi udun̄ kan̄ enanan̄a me Jeruselem isibi.
41011020	Me òfit-iwele kan̄, me otu ewelegwe, mgbọ ema ebenije iraka, ema emumun̄ uti figi ya ochiaakbe ire lek ugwun̄-ijọn̄.
41011021	Pita onenikeek inu òrọrọ me iyakwut òraraka, mè inigwen Jisọs ibe, “Ogwu Ijejeen̄, kpọ, uti figi ofieekbe otu inyi ya îkwu!”
41011022	Jisọs otutumu inyi ema ibe, “Ìkaan̄ ichechieek me lek Awaji.
41011023	Me atikọ, ǹkitumu inyi enyi ibe, ire ene itumu inyi ogoon̄ yi ibe, ‘Jibi nan̄a me akpat, mè si rọn̄ me okwaan̄,’ mè ire ene ya ichieek ibe ke inu ọmọ otumube môrọ, mêrọ si ikeya inyi ene ya, mè ire ìkakaan̄ ejit iba.
41011024	Eya orọ mgbọ geelek enyi ekibeek Awaji inu, ìchieek ibe ke enyi mîbọkọ inu ya, ke Awaji mônyi enyi si inu ya enyi ebeekbe.
41011025	Mgbọ enyi isikiriaak uriaak, ìtele inu geelek ene orọbe enyi ilọ ìnyi ene ya, inyi Nte kinyi ogwu òkup me emen inyọn̄ itele si nrọ-nlọ kinyi inyi enyi. [
41011026	Ire owu òkatele nrọ-nlọ ene orọbe owu ìnyi ene ya, Nte kwun̄ ogwu òkup me emen inyọn̄ ìkpotele si nrọ-nlọ eyi owu orọbe inyi owu.]”
41011027	Jisọs mè ebi udun̄ kan̄ enenigwu ikom inu Jeruselem. Mgbọ Jisọs okije me emen Uwu Mbuban, ebi ibot ngwugwa, mè ebi ìjeen̄ Ikan, mè ebi ugane ama, enunu me lek kan̄,
41011028	mè inido ọmọ ibe, “Ìre kpasi unye ke osa ikirọ otutuuk inu chi? Ìre ekene onyi owu unye yi?”
41011029	Jisọs onenitumu inyi ema ibe, “Emi mâdo enyi ikọ ge. Ire enyi ifọọk ikọ ya, mâtumu unye nsabe ikirọ inu chi inyi enyi.
41011030	Ìre unye eyi Jọn okisa igwook ene mun̄ ìnan̄a me owa? Ìre ìnan̄a me ubọk Awaji, sa ìre ìnan̄a me ubọk ebilene? Ìtumu ìnyi emi nu.”
41011031	Ema eninin̄ oru me lek kiban̄, mè ibe, “Ire eji ifọọk ibe ke ìnan̄a me ubọk Awaji, môdo eji ibe mè ìre keke orọ eji kpechieek ikọ kè Jọn.
41011032	Sa ìre eji mêfọọk ibe ke ìnan̄a me ubọk ebilene mọnọ?” (Ema mîkaan̄ ufieek-owot me lek ebi ene, mije, otutuuk ene mîchieek ibe ke Jọn ìre ogwu nriran.)
41011033	Eya orọ, ema efọfọọk Jisọs ibe ke ema kperiọọn̄. Jisọs obebe ema, “Emi si m̀kpatumu ere unye eyi nkisa irọ inu chi geelek onan̄abe inyi enyi.”
41012001	Jisọs onenito urọk ge inyi ema ibe, “Îkaan̄ mgbọ ge ene ge owopbe uko gerep, mè inama ọgọ ikana, mè irọkọ udọn̄ ere ebekichimi mun̄ isibi me lek mfut gerep cha, mè inama uwu-oket ere ebekikup ibem uko ya, mè inisa uko ya inyi ebi ikwaan̄ uko ibe ekekpọ chieen̄ me lek, mè inan̄a isi ije me ofifi ido.
41012002	Mgbọ gerep cha oren̄ebe, ogwukaan̄ uko ya oneniria ogwu usun̄ kan̄ ge ibe isi lek ebi ikwaan̄ uko cha isi ibọkọ uche mfut eyi òrere ọmọ lek isa ijet ọmọ.
41012003	Ebi ikwaan̄ uko cha etetet ogwu usun̄ ya isut, mè irieen̄ itap me oniin̄, ukpọk ubọk.
41012004	Ogwukaan̄ uko ya oyayaka iria ofifi ogwu usun̄. Ebi ikwaan̄ uko cha etetet isulu ibot ibum, mè irọ ọmọ inu esip.
41012005	Ogwukaan̄ uko ya oneniria si ofifi ogwu usun̄. Ebi ikwaan̄ uko cha etetet ogwugwa ikpan̄. Ikeyi ke ogwukaan̄ uko ya okpọkpọ ikiria ebi usun̄ kan̄. Ife cha esusut usini, mè ikpan̄ usini.
41012006	“Ene ge òsisik iraria ìre gwun̄ ogwukaan̄ uko ya okaan̄be. Gwun̄ ya ìre gwun̄ îmabe enenen. Ọmọ ore ogwu mgburudun̄ îriabe isi lek ebi ikwaan̄ uko cha. Ekiket kan̄ ìre ke ife cha mênyi gwun̄ kan̄ ulibi.
41012007	“Ire, mgbọ ebi ikwaan̄ uko cha emun̄be gwun̄ ya okinu, ema eninin̄ oru me lek kiban̄ ibe, ‘Kpọ gwun̄ ogwukaan̄ uko ya okinu yilọ! Isinu, eji etet ekpan̄, inyi irot ìbokaan̄ ikana ire eyi kiji.’
41012008	Ikeyi ke ema etet gwun̄ ogwukaan̄ uko ya ikpan̄, mè itaba nkwukwu kan̄ isibi me uko ya.”
41012009	Jisọs onenido ebi ibot ebi Ju cha ibe, “Ìre enyi ekeek ibe ke ogwukaan̄ uko ya ìborọrọ? Ìbonunu inikpan̄ ebi ikwaan̄ uko cha isan̄a, mè isa uko gerep kan̄ ya inyi ofifi ebi ikwaan̄ uko.
41012010	Ìre enyi kpefuk me Ikpa Mbuban ibe, ‘Ewuuk ebi ìnama uwu ejitbe, ọmọ oyaka inikana ata ibot uwu.
41012011	Eyi ìre inu Okumugwem orọbe, inu yi îjaan̄ enenen me chieen̄ kiji.’?”
41012012	Ebi ibot ebi Ju cha erọriọọn̄ ibe ke ìre ema ke Jisọs okitumu ikọ chi ibak. Eya orọ ema ekekiweek oniin̄ ebesa itet ọmọ me ere ya. Ire, ukpook ebi ene ìkachieek. Ema ejujuuk ọmọ itele, mè isibi ifo.
41012013	Ebi ibot ebi Ju cha eneniria usini ebi Farisi mè usini ebi ìkigọọk Erọdu ibe esi eleke Jisọs ikọ me otu.
41012014	Ife chi enunu me lek kè Jisọs, mè inibe ọmọ, “Ogwu Ijejeen̄, eji mîriọọn̄ ibe ke owu ìre ogwu òkitumu atikọ, òkakilibi ene chieen̄, òkakikpọ ene geege chieen̄ me isi. Kpan̄asi ikeya, owu òkijeen̄ ebi ene oniin̄ Awaji me atikọ. Tumu nyi eji nu, ìre îgbe ibe eketip otitip ido enyi ogwu Sisa, sa ìre ìkagbe?
41012015	Ìre eji eketip, sa ìre eji ekakitip?” Jisọs orọriọọn̄ ejit uleke kiban̄, mè ido ema ibe, “Ìre keke orọ enyi ekitip ufe inyi emi? Ìsa dinari ge ìjet emi m̀kpọ-nu.”
41012016	Ema esasa inu. Jisọs onenido ema ibe, “Ìre ogugo kè ekene mè erieen̄ kè ekene ire echi me lek ikpoko yi?” Ema efọfọọk ọmọ ibe ke ìre eyi ogwu Sisa.
41012017	Jisọs obebe ema, “Ìsa inu ogwu Sisa ìnyi ogwu Sisa, mè ìsa eyi Awaji ìnyi Awaji.” Mije ufọọk-otu keyi, ukpook kè Jisọs otetet ema enenen.
41012018	Ebi ekigwen ebi Sadusi, ebi ìkibe ke ene kpekijomo me mkpa, eneninu me lek kè Jisọs, mè inibe ọmọ,
41012019	“Ogwu Ijejeen̄, Mosis ìnyi eji Ikan ibe, ire ene ikwu itele ogwu nwa, ìkabon gwun̄, mè ngwan̄ ene ya imọnọ nwakpa ngwan̄ kan̄ okwube itele ya me lek nwa, mè ibon bọn me owot inyi ngwan̄ kan̄ ogwu òkwukwu.
41012020	Me ere ngwan̄ ebirieen̄ jaaba ekupbe, ogwu adasi me etete kiban̄ onenikaan̄ nwa, mè ikwu itele, ìkabon gwun̄.
41012021	Ogwu òso iba onenimọnọ nwakpa ya me lek nwa, mè ikwu si itele, ìkabon gwun̄. Ikeya ke ogwu òso ita orọ si.
41012022	Ikeya si ke otutuuk ebi ngwan̄ kechilọ cha erọ. Ema ene jaaba cha erere olom inyi ogwu enenwaan̄ ya iso, mè ikwaan̄ ita, kpebon gwun̄ me owot ogwu enenwaan̄ ya. Me mgburudun̄ kan̄, ogwu enenwaan̄ ya si okwukwu.
41012023	Me mgbọ ebi ìkwukwu mêjomobe me mkpa, ìre ogwu enenwaan̄ yi ìbore nwa inyi ekene me etete ebi ngwan̄ jaaba cha, mije, otutuuk kiban̄ mîkaan̄ ọmọ me lek nwa iso?”
41012024	Jisọs ofọfọọk ema ibe, “Berebet ke enyi kperiọọn̄ inu egebe me Ikpa Mbuban, enyi kperiọọn̄ si unye Awaji okaan̄be. Mkpọ si enyi ekije ilọ!
41012025	Me mgbọ ijojomo me mkpa, ebilene ebeluk kubọk ebi osat Awaji ìkup me emen inyọn̄ ekiluk. Kpebekaan̄ olom, kpebekaan̄ si nwa.
41012026	Ire me lek ikọ ebi ìkwukwu ijojomo me mkpa, ìre enyi kpefuk me ikpa Mosis ogebe, ere òtutumu ikọ òfolek ukan̄ òlolomo me lek uti, ike Awaji otumube inyi Mosis ibe, ‘Emi ìre Awaji kè Ebereham, mè Awaji kè Ajiki, mè Awaji kè Jekọp?’
41012027	Awaji ìre Awaji ebi ìkup me ugwem, ìkare Awaji ebi ìkwukwu. Enyi mîje ilọ enenen!”
41012028	Ike mgbọ ya, ene ge me lek ebi ìjeen̄ Ikan înọ ema ekiwut ifan̄a ya, mè imun̄ ibe ke Jisọs îfọọk ebi Sadusi cha itat, mè inido Jisọs ibe, “Me etete otutuuk Ikan, ìre Ikan eyi owa okup me uyọt ichit?”
41012029	Jisọs ofọfọọk ọmọ ibe, “Ikan eyi òkukup me uyọt igak otutuuk Ikan ìre eyi òbe, ‘Ebi Ijeren, ìgban̄! Okumugwem Awaji kiji, ìre Awaji ge gaalek.
41012030	Ma Okumugwem Awaji kwun̄ me otutuuk ejit kwun̄, mè otutuuk ibot-ejit kwun̄, mè otutuuk ekiket kwun̄, mè otutuuk unye kwun̄.’
41012031	Ikan eyi òkup me uyọt igọọk eya ìre eyi òbe, ‘Ma ebilene ogbo kwun̄ kubọk omabe akpalek kwun̄.’  Kpunu ofifi Ikan òmimin igak Ikan iba kechi.”
41012032	Ogwu òjeen̄ Ikan ya obebe Jisọs, “Ogwu Ijejeen̄, owu ofọọk itat. Owu otumu atikọ ibe ke Okumugwem gaalek ore Awaji; ke kpunu ofifi Awaji òkukup isan̄a me lek Okumugwem;
41012033	ke ene môma Awaji me otutuuk ejit kan̄, mè otutuuk ekiket kan̄, mè otutuuk unye kan̄, mè ima si ogwu melek kan̄ kubọk îmabe lek kan̄; ke isusun̄ Ikan iba chi îkup me uyọt igak isasa anam mè ngwugwa òkup esese esese inigwa inyi Awaji.”
41012034	Jisọs omumun̄ ibe ke ene ya îgobo ikọ ya itet, mè ifọọk inen, mè itutumu inyi ọmọ ibe, “Owu òkajọn̄ọ ere me ininin̄ mkpulu eyi Awaji.” Eya iraraka, kpunu ene geege òyayaka ikọt isan̄a mgbugba me lek ido Jisọs ikọ ofifi.
41012035	Mgbọ Jisọs okijeen̄ inu me Uwu Mbuban ya, inenikido ibe, “Ìre ebi ìjeen̄ Ikan ejeje ikitumu ibe ke ogwu Mesaya (òrere ogwu Awaji otoon̄be ubọk me ibot) ìbonan̄a me owot iman kè Debit isibi?
41012036	Debit me lek kan̄ îben nriran me unye Ekwukwu Mbuban, mè itumu ibe, ‘Okumugwem ìtumu inyi Okaan̄ n̄a ibe, “Kweek me agan̄ ubọk ulom n̄a, mege ire mgbọ mârọbe inyi ebi ochicha kwun̄ ekana inu ibene ukot enyi owu.” ’
41012037	Ìre ogwu Debit me lek kan̄ ogwenbe Okaan̄-ene ìbojeje iyaka inire gwun̄ ònan̄a me owot iman kè Debit isibi?” Ogbogbo ebi ene ìkukup me ere ya ekekigban̄ ikọ kè Jisọs, mè ikibele ejit me lek.
41012038	Ike Jisọs okijeen̄ inu me ere ya, ikekitaba ebi ene ubọk me utọn̄ ibe, “Ìgbala chieen̄ me lek ebi ìjeen̄ Ikan, ebi ìkinwọọn̄ isasa ujọn̄ọ ọfọnti kiban̄ ije ikana ere, mè ikima ibe eketọp ema ata amọn eyi umin me ere ene ewabe.
41012039	Ema ekima ikwekweek me inyọn̄ ikasi esun̄be inyi ebi ibot me uwu ntitiin̄, mè ikwekweek me irek umin me ere geelek ekirie ijọk,
41012040	mè ikima si ifefeen̄ ebi nwakpa ibọkọ uwu kiban̄ isak, mè ikinwọọn̄ irariaak ujọn̄ọ uriaak isa ikifiaan̄ ebi ene ibe ke ema mîriọọn̄ Awaji igana. Osusut kiban̄ obomin igak.”
41012041	Jisọs onenisiki ikweek iriaak me ere ekitap ikpoko me emen Uwu Mbuban ya, mè ikikpọ ubọk ebi ene ekinu initap ikpoko. Owuwa ebi ìkakaan̄ ikpoko ekekinu initap owuwa ikpoko.
41012042	Nwakpa ge, ogwu ugbọọn̄, ojeje inu, mè initap asabọn ikpoko iba (echi otu ewe kiban̄ osipbe enenen igak ata ikpoko ge).
41012043	Jisọs onenigwen ebi udun̄ kan̄ ititiin̄, mè itumu inyi ema ibe, “Me atikọ, ogwu ugbọọn̄ nwakpa yi otap ikpoko iwa igak otutuuk ene.
41012044	Mije, ebibilọ etap inu òsisik me lek inu ubọọn̄ kiban̄. Ire, ogwu enenwaan̄ yi ìchachan otutuuk uwu kan̄ isa inu initap, igọọk me lek irek ugbọọri kan̄.”
41013001	Mgbọ Jisọs okinan̄a me Uwu Mbuban isibi, ene ge me lek ebi udun̄ kan̄ onenibe ọmọ, “Ogwu Ijejeen̄, kpọ ubọk ewuuk òkup me lek uwu chi omiin̄be ikeke! Kpọ ubọk uwu chi osabe ijaan̄, mè ikeke ikeya me ijọn̄ jìk!”
41013002	Jisọs onenitumu inyi ọmọ ibe, “Ikpele unye uwu chi enyi emun̄be, mêgbugbọ otutuuk igwook me ijọn̄, kpunu ewuuk geege òboyaka itoon̄ me inyọn̄ ge.”
41013003	Jisọs onenije inene inyọn̄ ogoon̄ Olifu, mè isiki ikweek me ere ya iyaka isi kan̄ ikikpọ Uwu Mbuban. Pita mè Jemis mè Jọn mè Anduru enwenween̄ lek ije inu lek kan̄, mè inido ọmọ ibe,
41013004	“Tumu nyi eji nu, ìre mgbọ owa ke inu chi oborọ? Ìre kpasi inu ijejeen̄ ke eji ebesa iriọọn̄ mgbọ inu chi oborọ iso?”
41013005	Jisọs ofọfọọk ema ibe, “Ìkup me mbem, ikachieek ibe ene geege ifiaan̄ enyi.
41013006	Owuwa ene mênu me erieen̄ n̄a, ogwu ikup môkitumu ibe ke ọmọ ore Karais ya. Sa me ikeyi, ife chi mêfiaan̄ owuwa ene ifiin̄.
41013007	Enyi isikinọ okput akọn̄ me agba lek kinyi, mè ikinọ si etip akọn̄ òkitim me ujọn̄ọ ere, ikatet ukpook, mije, òjelek inu òkup ikeya môrọ, ire, òta mgbọ ìkpore-nu.
41013008	Ido môtim akọn̄ melek ido, ama môtim akọn̄ melek ama. Sikisik ijọn̄ môkup me owuwa ere, owuwa akan̄ môkup si. Inu chi geelek ìbore gaalek ibebene ujaralek cha, ìbokup kubọk uman obene ikifiak nwa-owot.
41013009	“Ire, ìkup me mbem-lek, mije, mêtet enyi, mè isa enyi isi uwu oyerebet, mè isulu enyi me emen uwu ntitiin̄. Enyi mêkeke me isi ebi ubọọn̄ mè ebi ibot mkpulu mije n̄a, mè ikilook ema ata etip.
41013010	Ire, mêdasi ilook ata etip ikana otutuuk ido geelek.
41013011	Mgbọ geelek mêtetbe enyi isa isi uwu oyerebet, ikasisaak lek kinyi me lek inu enyi ebetumu. Ire, mgbọ ya isire, ìkpọkpọ ìtumu inu geelek Awaji môtapbe enyi me otu ibe enyi etumu, mije, ikọ enyi mêtumube ìkabore ikọ otu kinyi, ìbore ikọ eyi Ekwukwu Mbuban obokitumu.
41013012	“Ngwan̄ môsa ogwu ngwan̄ inyi ekpan̄. Ute môsa ogwu gwun̄ inyi ekpan̄. Nsabọn mênye ibot inyi ebi ute mè ebi uga, mè irọ inyi ekpan̄ ema.
41013013	Otutuuk ene mêcha enyi mije enyi echieekbe me lek n̄a. Ire, ogwu geelek òkekeke inye ire mgburudun̄, ogwa ke Awaji obonyan̄a.
41013014	“Enyi isimun̄ òchichaka inu eyi ichep okekebe me ere ikagbege ibe ikeke (ogwu òkifuk, itet inu îfukbe), mgbọ ya, ebi ìkup me Judia elibi efon inyọn̄ ogoon̄.
41013015	Ikaan̄ ogwu ikup me inyọn̄ otoon̄-uwu kan̄, ikasibi ijọn̄ ìnin̄ uwu ìsi ìmọnọ inu kan̄ geege.
41013016	Ikaan̄ ogwu ikup me uko, ikagwu ìkom ìnu uwu ìnimọn̄ọ ọfọnti kan̄.
41013017	Môfieek enenen me lek ebibaan̄ ebi ìkup me owot, mè ebi ìkaan̄ nsek nsabọn ìkinwọ ebe me ubọk mgbọ usen cha môrebe.
41013018	Ìriaak Awaji, inyi inu yi ikarọ me mgbọ utọọk,
41013019	mije, ujaralek òbokup me usen cha mômin enenen. Òjelek kan̄ ìkararak ìkup bene me karake Awaji orombe linyọn̄ na re mgbọ keyi. Òjelek kan̄ ìkpokukup si mege linyọn̄ òta.
41013020	Ire, Awaji îsan̄a usini me lek usen cha igele, mije ebi îgobobe inyi lek kan̄. Ire ìkare ikeya, kpunu ene geege ogwu mokup me ugwem itibi ufialek cha.
41013021	Mgbọ ya, ire ikaan̄ ogwu itumu inyi enyi ibe, ‘Ìkpọ ke Karais ire ogwu,’ mè ìre ‘Ke Karais ire ogwulọ,’ ikachieek.
41013022	Mije, owuwa Karais ataak mè owuwa ebi nriran ataak mêkana isibi, mè inijeen̄ owuwa inu ijejeen̄, mè ikirọ owuwa inu ukechieen̄ isa ikifiaan̄ ebi ene. Ire ikup mfufet, ema mêfiaan̄ si ebi Awaji ogobobe inyi lek kan̄.
41013023	Eya orọ, ìgbala chieen̄! Nra isa ata mgbọ itumu inu chi geelek inyi enyi.
41013024	“Mgbọ usen ujaralek cha isiraka isan̄a, ‘Ura môdun, onyan̄ ìkpoyaka itoon̄,
41013025	ebi kè ntoronyan̄ mênan̄a me isinyọn̄ irurọn̄ọ. Ikpele inu geelek òkinyi utoon̄ me isinyọn̄ môsisik, mè ijibi inan̄a me akpat.’
41013026	“Me mgbọ ya, ebilene mêmun̄ Gwun̄ Ebilene okinu me emen oduku inyọn̄, me ikpele unye mè umin mè uja.
41013027	Me mgbọ ya, môria ebi osat kan̄ ibe ekana me agan̄ geelek me otutuuk linyọn̄, me agan̄ inyọn̄, mè agan̄ osiki, mè agan̄ mbum-ura, mè agan̄ ichep-ura, esi ekpulu ebi ọmọ ogobobe inyi lek kan̄ etitiin̄.
41013028	“Ìsa uti figi ìkween̄ inu. Uti figi isigen̄ oka inwan̄ isan̄a, mè inibene igwook ayaya inwan̄ me lek, enyi mîra iriọọn̄ ibe ke mgbọ ura îgbet.
41013029	Ikeya si, enyi isimun̄ otutuuk inu chi ntumube okirọ, ìriọọn̄ ibe ke inunu Gwun̄ Ebilene îgbet; ke îra irere me otu isotu kinyi.
41013030	Me atikọ, ǹkitumu inyi enyi ibe ke ebi ukot keyi kpebekwaan̄ isan̄a otutuuk inu chi môrọbe iso.
41013031	Inyọn̄ mè ijọn̄ môraka, ire, ikọ n̄a ìkakaan̄ mgbọ iraraka kubọk ge.
41013032	“Ire, kpunu ene geege òrọriọọn̄ usen ya, mè mbubak mgbọ ya mgbọ Gwun̄ Ebilene môgwube ikom inu. Ebi osat Awaji ìkup me emen inyọn̄ me lek kiban̄ kperiọọn̄. Emi Gwun̄ Awaji ǹkariọọn̄, îtata Nte n̄a gaalek oriọọn̄.
41013033	Eya orọ, ìgwọk chieen̄, mè ìkibem, mije, enyi kperiọọn̄ mgbọ mgbọ ya môrebe.
41013034	Usen ya ìbokup kubọk ene obosi ije, mè ikana uwu kan̄ itap me ubọk ebi usun̄ kan̄, mè inyi ema ikwaan̄ ema eberọ me ene me ene, mè itumu inyi ogwu òkibem isotu ibe igbala chieen̄ ibem ere.
41013035	“Eya orọ, ìkup me mbem, mije, enyi kperiọọn̄ mgbọ ogwukaan̄ uwu oboka, mè ìre ìboka me ikakwun̄, mè ìre ejit eririeen̄, mè ìre mgbọ unọn môkpọkbe, mè ìre me agan̄ egwe.
41013036	Ire ogwukaan̄ uwu ikana isibi me uwuuk-lek, ikachieek ibe inimun̄ enyi me ilaak.
41013037	Inu chi geelek nkitumu inyi enyi, ǹkitumu inyi otutuuk ene. Ìkup me mbem.”
41014001	Egwe iba osik sabum ijọk Iraraka mè ijọk Fituru Ekatapge Olat me lek. Ebi ibot ngwugwa mè ebi ìjeen̄ Ikan enenikiweek ubọk ema mêlekebe Jisọs, mè itet ikpan̄.
41014002	Ire, ema etutumu me lek kiban̄ ibe ke ìkagbe ibe ire me mgbọ ijọk ya, inyi ebi ene ekato etim.
41014003	Jisọs onenije isi Betani, mè ikup me uwu kè Saimọn, ogwu òfafiak orukan̄ inyakpa. Mgbọ îkirie inorie, ogwu enenwaan̄ ge osasa ojot ojot iko aran̄ unye otu ewe ekigwen nâdì, òkidun̄u utop olu ikaan̄ me ubọk inin̄ uwu ya, mè inifan̄a ebek iko ya, mè iben aran̄ ya ikana igwook Jisọs me ibot.
41014004	Usini ebi ene ìkup me ere ya enanaan̄ ejit, mè ikinunuun̄ me lek kiban̄ ibe, “Ìre keke orọ ogwu enenwaan̄ yi ijijit aran̄ yi ikeyi?
41014005	Mêkọt inyam aran̄ yi efit dinari ita (eyi òrere otu ifuk ikpoko mêkọtbe isa ikpe ogwu ikwaan̄ ge acha ge), mè esa ikpoko ya eche enyi ebi ugbọọn̄.” Ema ebebene ikikan̄ inu inyi ogwu enenwaan̄ ya ijo ijo.
41014006	Jisọs otutumu inyi ema ibe, “Ìtele ogwu enenwaan̄ yi, ikayaka ìsisaak, mije, îrọ inu òjajaan̄, mè igbe inyi emi.
41014007	Enyi mêkọt ikitap ubọk inyi ebi ugbọọn̄ mgbọ geelek, mije, ebi ugbọọn̄ melek kinyi ebekikup mgbọ geelek. Ire, emi ǹkabagọọk enyi ikup mgbọ geelek.
41014008	Ogwu enenwaan̄ yi îrọ inu îkọtbe, mije, ìgwook emi aran̄ ya me lek isasa ibala akpalek n̄a iban mgbọ mêfuun̄be emi.
41014009	Me atikọ, ǹkitumu inyi enyi ibe, ere geelek mêlookbe ata etip ikana ire me otutuuk linyọn̄, mêtumu inu ogwu enenwaan̄ yi orọbe igbaalek, inyi ekesa ekeek ogwu enenwaan̄ yi.”
41014010	Mgbọ ya, Judas Isikariọt, ene ge me lek ebi akọp mè ene iba ebi udun̄ kè Jisọs, onenisi lek ebi ibot ngwugwa isi igọọk inin̄ oru ubọk ọmọ obosa ileke Jisọs inyi ema.
41014011	Inu îtumube ya obebele ife cha ejit. Ema echechieek use ibe ke ema mênyi ọmọ ikpoko. Eya orọ, Judas obebene ikiweek mgbọ irek môsibibe inyi ọmọ isa Jisọs initap ema me ubọk.
41014012	Me adasi usen ijọk eyi Fituru Ekatapge Olat me lek, òrere usen ekikpan̄ arọọn̄ ekisa irie ijọk Iraraka, ebi udun̄ kè Jisọs enenido Jisọs ibe, “Ìre ere owa ke eji ebesi irọ inorie ijọk Iraraka inyi owu?”
41014013	Jisọs onenisan̄a ene iba me lek kiban̄ iria ibe, “Ìsi emen ama yi, ke enyi mêchichini enerieen̄ ge obenbe ugọn̄ mudim.
41014014	Ìgọọk ene ya ìsi ìre uwu, mè ìtumu ìnyi ogwukaan̄ uwu ya ibe ke Ogwu Ijejeen̄ ibe mè ìre omọmọ agwut ere ọmọ mè ebi udun̄ kan̄ ebekup irie inorie ijọk Iraraka?
41014015	Ene ya môjeen̄ enyi agwut ilile ge ebalabe, mè inen̄e isun̄ isan̄a me uwu inyọn̄. Ìrọ inorie ya ìsun̄ ìban emi me ere ya.”
41014016	Ebi udun̄ kan̄ ene iba cha ejeje inin̄ emen ama ya, mè imun̄ inu geelek ike Jisọs otumube, mè irọ inorie ijọk Iraraka ya isun̄ me inyọn̄ ikasi.
41014017	Me ikakwun̄ usen ya, Jisọs mè akọp mè ene iba ebi udun̄ kan̄ enenikweek irek me uwu ya.
41014018	Mgbọ ema ekweekbe me lek ikasi, mè ikirie inorie, Jisọs onenitumu inyi ebi udun̄ kan̄ ibe, “Me atikọ, ene ge me lek kinyi, ogwu òkigọọk emi igbaan̄ irie inorie mgbọ yi, môleke emi inyam.”
41014019	Ejit ofefieek ebi udun̄ kan̄ cha enenen, ogwu ikup odo òbe, “Ke ìkare emi wa?”
41014020	Jisọs ofọfọọk ema ibe, “Îre ene ge me lek kinyi akọp mè ene iba, ogwu òkigọọk emi igbaan̄ ijiin̄ fituru me emen alala usun̄ ge me inyọn̄ ikasi mgbọ yi oboleke emi inyam.
41014021	Gwun̄ Ebilene môkwu mkpa kubọk egebe ibak ọmọ me Ikpa Mbuban. Ire, môfieek inyi ene ya ogwu môlekebe emi Gwun̄ Ebilene inyi mè ekpan̄. Kè ònwọn ire kpememaman ene ya.”
41014022	Mgbọ ema ekirie inorie ya, Jisọs omọmọnọ fituru, mè inyi Awaji itọn̄, mè ikpọkọ, mè isa inyi ebi udun̄ kan̄, mè itumu inyi ema ibe, “Ìbọkọ! Eyi ìre akpalek n̄a.”
41014023	Ikeya si ke îben ekpen̄ mè miin̄ me emen, mè inyi Awaji itọn̄, mè iyaka itap me ubọk ebi udun̄ kan̄. Ema otutuuk ene egbagbaan̄ inwọ miin̄ me emen ekpen̄ ya.
41014024	Jisọs onenitumu inyi ema ibe, “Eyi ìre eje n̄a eyi egwookbe mije ibot owuwa ene, eje n̄a eyi esabe irọ inyan̄a-ibot eyi Awaji onyan̄abe inyi ebilene, inye.
41014025	Me atikọ, emi m̀kpayaka inwọ miin̄ keyi ofifi mege ire usen mâkpọkbe inwọ eyi ayaya me mkpulu eyi Awaji.”
41014026	Mgbọ ema eriebe inorie ya isan̄a, ema enenikọt okwa itọn̄ Awaji, mè inan̄a isibi ije ifo inyọn̄ ogoon̄ Olifu.
41014027	Jisọs onenitumu inyi ebi udun̄ kan̄ ibe, “Otutuuk kinyi mêyat itele emi, kubọk egebe me Ikpa Mbuban ibe ke Awaji ìbe, ‘Mâkpan̄ ogwu òkpukpo arọọn̄, urum arọọn̄ môyiyala.’
41014028	Ire, nsijomo me mkpa, mâsi ikup me Galili iban enyi.”
41014029	Pita otutumu inyi Jisọs ibe, “Ìrere otutuuk ene eyayat itele owu, emi m̀kpatele owu.”
41014030	Jisọs otutumu inyi Pita ibe, “Kpọ, me eririeen̄ cherekeyi, sabum unọn obosan̄a amọn iso mgbọ iba, owu me lek kwun̄ môjit emi mgbọ ita.”
41014031	Ire, Pita okekitumu inye ibe, “Emi m̀kpajit owu kubọk ge, ìrere ebegbagbaan̄ emi melek kwun̄ ikpan̄ mgbọ ge.” Ikeya si ke otutuuk ebi udun̄ kan̄ kechilọ etumu.
41014032	Jisọs mè ebi udun̄ kan̄ eneninan̄a ije isi ere ekigwen Gesemeni. Inenitumu inyi ema ibe, “Ìkup ìban emi, mè ǹsi ǹriaak uriaak,”
41014033	mè isa Pita mè Jemis mè Jọn igbaalek ije inan̄a. Ufieejit mè ufieek-owot obebene ikikeme ọmọ.
41014034	Itutumu inyi ema ene ita cha ibe, “Ufieejit òkup emi me ejit îmin enenen ire lek môkọtbe ikpan̄ emi. Ìkup me ere keyi, mè ìkup me mbem.”
41014035	Inenije ifo isi sọnja, mè irọn̄ inyana me ijọn̄, mè iriaak uriaak ibe, ire ikup mfufet, mè Awaji iben ufialek eyi mgbọ ya iraka ọmọ me ibot,
41014036	mè ikitumu ibe, “Jei, Nte n̄a! Kpunu inu geege òkigak owu irọrọ. Ben ekpen̄ ufialek yi san̄a emi me lek. Ire, ikare me nkeek eyi n̄a. Nkeek eyi kwun̄ irọ!”
41014037	Irariaak uriaak yi isan̄a, inenigwu ikom ije inu, mè inimun̄ ebi udun̄ kan̄ ene ita cha ekilaak, mè itumu inyi Pita ibe, “Saimọn, ìre òkilalaak? Ìre owu òkpokọt itop chieen̄ ukpọk ukpọk lek mbubak mgbọ ge gaalek?
41014038	Ìkup me mbem, mè ìkiriaak uriaak, inyi enyi ekarọn̄ ìnin̄ me ntọ-mkpọ. Mmun̄ ibe ke ekwukwu kinyi îbem lek me atikọ, ire, akpalek kinyi îwọ.”
41014039	Inenitele ema, mè ije isi iriaak uriaak yaage îriaakbe me adasi mgbọ,
41014040	mè iyaka inu òso mgbọ iba, mè inimun̄ si ema ekilaak, mije, ilaak îtet ema enenen. Ema si kperọriọọn̄ inu ebeyaka itumu inyi ọmọ.
41014041	Jisọs ojeje, mè ikpọk inu òso mgbọ ita, mè ibe ema, “Ìre enyi ekilalaak isiki efuuk si ire mgbọ keyi? Îkem! Ìbolo chieen̄ ke mgbọ ya îre! Ìkpọ, mêniyaka emi Gwun̄ Ebilene itap me ubọk ebi ijo.
41014042	Ìnan̄a ìkeke ìnije ke ogwu òboleke emi ire ogwulọ òkinu.”
41014043	Jisọs òkitutumu ikọ ya me otu, Judas, ene ge me lek akọp mè ene iba ebi udun̄ kan̄, okakana isibi, ọmọ melek urum ebi ene ebi ebi ibot ngwugwa, mè ebi ìjeen̄ Ikan, mè ebi ugane ama eriabe ibe enetet Jisọs. Ife chi eje melek oge etim mè ibet me ubọk inu ere ya.
41014044	Sabum ema enube, Judas îwuuk lek itumu inyi ebi melek kan̄ cha ibe ke ene geelek ọmọ môkanabe ikat ore ene ya, mè ebibi etet esa eje, mè egwuun̄ chieen̄ me lek.
41014045	Mgbọ yaage Judas orebe ere ya, iraraka isi ge isi lek kè Jisọs, mè itọp ọmọ amọn ibe, “Ogwu ijejeen̄,” mè ikana ọmọ ikat.
41014046	Ebi ife cha eninin̄ mgbọ yaage gìrìrìm, mè itet Jisọs.
41014047	Ene ge me lek ebi udun̄ kè Jisọs ìkekeke me ere ya owọwọọk oge etim kan̄, mè ikep ogwu usun̄ ogwu ibot ebi ibot ngwugwa, utọn̄ ofefieek inan̄a.
41014048	Jisọs okekido ebi ife cha ibe, “Ìre emi ìre ogwu òkichiin̄ inọ me afa, eyi enyi esabe oge etim, mè ibet isibi inu ibenitet emi?
41014049	Ke ǹkigọgọọk enyi ikup me Uwu Mbuban usen geelek ikijeen̄ inu, enyi kpetet emi. Inu egebe me Ikpa Mbuban ìkaan̄ irọrọ iso ike egebe.”
41014050	Otutuuk ebi udun̄ kan̄ eyayaak itele ọmọ, mè ilibi ichieen̄ ita kpai.
41014051	Gwun̄ enerieen̄ ge òwa me ere ya òsasa ekwut gaalek ikana ichit lek, mè ikije igọọk Jisọs me udun̄. Ebi ife cha egọgọọk gwun̄ enerieen̄ ya ibetet.
41014052	Ifafiala me ubọk kiban̄, mè ifiin̄ ekwut kan̄ itele, mè ilibi njak njak ifo.
41014053	Ebi ife cha esasa Jisọs isi uwu ogwu ibot ebi ibot ngwugwa. Otutuuk ebi ibot ngwugwa mè ebi ugane ama mè ebi ìjeen̄ Ikan mîtitiin̄ me uwu ya.
41014054	Pita okekije me ujọn̄ọ ere igọọk ema me udun̄, mè igọọk iraka inin̄ emen oyet egep ogwu ibot ebi ibot ngwugwa, mè isi igọọk ebi ìkibem ere ikup ikigwele ukan̄.
41014055	Ebi ibot ngwugwa mè otutuuk ebi Oru ebi Ju ekekiweek inu ata-ikọ ebesa itoon̄ Jisọs uraamọn, inyi ekọt ekpan̄ ọmọ, ire, ema kpekọt ikaan̄.
41014056	Owuwa ebi ata-ikọ mînu inikeke ataak ataak ata-ikọ ikeme Jisọs, ire, ikọ kiban̄ ìkaje ìkike.
41014057	Usini ebi ìkup me ere ya enanan̄a ikeke, mè ikan̄ ataak ikeme Jisọs ibe,
41014058	“Eji mînọ ene yi okitumu ibe ke ọmọ môgbugbọ Uwu Mbuban yi eyi ebilene enamabe, mè isa egwe ita inama ofifi eyi ikarege eyi ubọk ebilene onamabe.”
41014059	Ikọ ebi ata-ikọ kechi si ìkaje lek ge.
41014060	Ogwu ibot ebi ibot ngwugwa oneninan̄a ikeke me isi otutuuk ene, mè ido Jisọs ibe, “Ìre òkakaan̄ inu geege obofọọk? Ìre keke ke ife chi ekitumube ikeme owu ikeyi?”
41014061	Ire, Jisọs okpọkpọ iriaan̄ otu, ìkasan̄a amọn. Ogwu ibot ebi ibot ngwugwa okpọkpọk ido ọmọ ibe, “Ìre owu ore Karais ya, òrere Gwun̄ Awaji ogwu ògbe itọn̄?”
41014062	Jisọs onenifọọk ibe, “Emi nre ene ya! Enyi mêmun̄ Gwun̄ Ebilene okweekbe irek me agan̄ ubọk ulom Awaji Ogwu Òkaan̄ Unye Geelek, mè inan̄a ikinu me emen oduku inyọn̄.”
41014063	Ogwu ibot ebi ibot ngwugwa osasa me unaan̄-ejit itaba ọfọnti îtapbe me lek igwak, mè itumu ibe, “Ìre kpasi ata-ikọ ke eji eyaka iweek?
41014064	Enyi otutuuk ene mîsa utọn̄ kinyi inọ mbuban ikọ eyi ene yi otumube ikeme Awaji. Nkeek kinyi ye?” Otutuuk kiban̄ etitip Jisọs oyerebet, mè ichieek igwook ibe ke îgbe mkpa.
41014065	Usini kiban̄ ebebene ikigọkọ ataak itọbọ ọmọ me lek, mè isa ekwut ibọp ọmọ chieen̄ ichit, mè ikigoon̄ ọmọ akpọ, mè ikibe ọmọ, “Bak-nu, ìre ekene osulu owu?” Ebi akọn̄ ìkibem ere enenitaba ọmọ ije, mè ikisut ọmọ.
41014066	Mgbọ Pita okupbe me oyet egep ya, gwun̄ enenwaan̄ ge me lek ebi usun̄ ogwu ibot ebi ibot ngwugwa osisibi inu.
41014067	Mgbọ îmun̄be Pita okigwele ukan̄, igwugwuun̄ chieen̄ ikpọ Pita, mè itumu inyi ibe, “Ke owu si me lek ebi ìkigọọk Jisọs ogwu Najeret ya ije.”
41014068	Pita okakan̄, mè itumu inyi ogwu enenwaan̄ ya ibe, “Ǹkariọọn̄ inu okitumu,” mè inan̄a ije ifo otunchit isi igọọk ikeke. [Mgbọ yaage unọn osasan̄a amọn.]
41014069	Mgbọ gwun̄ enenwaan̄ ya omun̄be Pita me ere ya, isasa ebi ìkekeke me ere ya ikijeen̄ ibe, “Ìkpọ, ene yi ìre ene ge me lek ebi ife cha.”
41014070	Pita okpọkpọk ikan̄. Sọnja mgbọ iraraka, ebi ìkeke me ere ya etutumu inyi Pita ibe, “Owu òkpokọt ikan̄ ibe ke owu òkare ene ge me lek ife chi, mije, owu ìre ogwu Galili.”
41014071	Pita otatap awọ ikeme lek kan̄, mè ikinyan̄a ibot ibe, “Ǹkitumu atikọ. Ǹkariọọn̄ ene yi enyi ekitumu ikọ ibak.”
41014072	Mgbọ yaage, unọn osasan̄a amọn òso mgbọ iba. Pita onenisi ikeek ikọ ya Jisọs otumube inyi ọmọ ibe, “Sabum unọn obosan̄a amọn iso mgbọ iba, owu môjit emi mgbọ ita.” Mgbọ yaage Pita obebene ito ikito.
41015001	Me ewelegwe ewelegwe, ebi ibot ngwugwa, mè ebi ugane ama, mè ebi ìjeen̄ Ikan melek otutuuk Oru ebi Ju etutumu ifieek inu ema eberọ, mè initap Jisọs mkpọn me ubọk, mè isa ọmọ isi ikana itap me ubọk kè Pailet (ogwu ibot mkpulu ebi Rom etobe me agan̄ Judia me mgbọ ya).
41015002	Pailet onenido Jisọs ibe, “Ìre owu ore ogwu ubọọn̄ ebi Ju ya?” Jisọs ofọfọọk ọmọ ibe, “Owu otumu ma!”
41015003	Ebi ibot ngwugwa ekekitumu owuwa ikọ itoon̄ Jisọs.
41015004	Eya orọ Pailet okpọkpọk ido ọmọ ibe, “Ìre owu òkakaan̄ inu geege òbofọọk? Ìre òkanọ otutuuk inu chi ekitumu itoon̄ owu?”
41015005	Ire, Jisọs ìkasan̄a amọn geege. Inu ya okeke Pailet chieen̄.
41015006	Mgbọ geelek ijọk Iraraka okire, Pailet îkisan̄a ogwu mkpọn ge me uwu mkpọn isibi ibe ifo. Ene ya ìkire ogwu ebi Ju edobe.
41015007	Ike mgbọ ya, îkaan̄ ogwu mkpọn ge ekigwen Barabas. Barabas yi me lek ebi etapbe me mkpọn mije uyọrọlek ema etapbe, mè ikpan̄ ene.
41015008	Urum ebi ene ìtititiin̄ me ere uwu kè Pailet enenikibeek Pailet ibe irọ inu îkirọ acha geelek, me ibot mgbọ ya, inyi ema.
41015009	Pailet onenido ema ibe, “Ìre enyi mîweek ibe emi ǹsan̄a ogwu ubọọn̄ ebi Ju ǹsibi ǹnyi enyi?”
41015010	Pailet îriọọn̄ ibe ke ìre sa me ejit mba ke ebi ibot ngwugwa esa Jisọs ijet ọmọ.
41015011	Ire, ebi ibot ngwugwa ekekitumu inyi ebi ene cha ibe ekachieek, kpan̄asi ebedo Jisọs, edo ibe isan̄a Barabas isibi inyi ema.
41015012	Pailet okpọkpọk ido ema ibe, “Ìre keke ke enyi eweek ibe emi ǹrọ ogwu enyi ekigwen ogwu ubọọn̄ ebi Ju?”
41015013	Ema ekekitaan̄ ukpo ibe, “Gon ọmọ kpan̄ me uti nkwurieen̄!”
41015014	Pailet ododo ema ibe, “Mije keke? Ìre kpasi ijo inu ke îrọ?” Ire, ema erọriọọn̄ ikitaan̄ ukpo unye unye ikibe, “Gon ọmọ kpan̄ me uti nkwurieen̄!”
41015015	Mije Pailet okiweek irọrọ inyi ejit ibele ebi ife cha, inenisan̄a Barabas isibi me mkpọn inyi ema, mè isa Jisọs inyi ebi akọn̄ ibe esulu me njijan̄, mè esa esi egon ekpan̄ me inyọn̄ uti nkwurieen̄.
41015016	Ebi akọn̄ cha esasa Jisọs isibi isi emen oyet egep uwu ogwu ibot mkpulu, me igwen otutuuk ebi urum akọn̄ kiban̄ ititiin̄.
41015017	Ema enenitap Jisọs ikpele ọfọnti irio irio eyi ebi ubọọn̄ ekitap, mè isa ukpak ilọk okpibot ubọọn̄ ikwuun̄ ọmọ me ibot,
41015018	mè ikitumu inyi ọmọ ibe, “Ogwu Ubọọn̄ ebi Ju, eji mînyi owu amọn!”
41015019	Ema esasa uti ikisulu ọmọ me ibot, mè ikigọkọ ataak itọbọ ọmọ me lek, mè ikigwook ekpe me isi kan̄, mè ikitọbọ ibot inyi ọmọ.
41015020	Mgbọ ema erọbe ọmọ inu ochak chi isan̄a, ema eneniwọọk ọmọ ọfọnti irio irio ya isan̄a me lek, mè ikpulu ọfọnti kan̄ cha itap ọmọ me lek, mè isa ọmọ isibi ibesa isi igon ikpan̄ me inyọn̄ uti nkwurieen̄.
41015021	Mgbọ ekisa Jisọs ije me oniin̄ ibesi igon ikpan̄, ema enenichichini melek ogwu enerieen̄ ge ekigwen Saimọn, nte kè Alikisenda melek Rufọs, ònan̄a me ama ekigwen Sairini okije inu. Ema etetet ogwu enerieen̄ yi me ubọk unye ibe iben uti nkwurieen̄ kè Jisọs.
41015022	Ema enenisa Jisọs isi ire ere ekigwen Gọligọta, (eyi òsisibi Ere Ngigọ Ibot Ene).
41015023	Eneninyi Jisọs miin̄ etapbe ugwun̄ ònan̄a me lek uti mâa me emen. Ugwun̄ yi ìkirọ inyi ene ikanọ unan me lek. Ire, Jisọs ojijit inwọnwọ.
41015024	Ema enenigon Jisọs me inyọn̄ uti nkwurieen̄, mè ikpulu ọfọnti kan̄. Sabum ema eniche ọfọnti cha, edadasi iroon̄ nriroon̄ isasa iriọọn̄ ubọk ema ebeche ọfọnti cha me lek kiban̄.
41015025	Òfuk-mgbọ îsulu onaan̄ge eyi ewelegwe mgbọ ema egonbe Jisọs me inyọn̄ uti nkwurieen̄.
41015026	Ulook egebe igon kubọk ikan esabe itip ọmọ oyerebet ìre: OGWU UBỌỌN̄ EBI JU.
41015027	Mîgon si ebi inọ iba, ebi ìkichiin̄ inọ me afa, me uti nkwurieen̄ me agba lek kan̄ me ere ya, ene ge me agan̄ ulom kan̄, ene ge me agan̄ ujit kan̄. [
41015028	Sa me ikeyi ke inu egebe me Ikpa Mbuban ibak ọmọ orọ iso. Ege me Ikpa Mbuban ibe, “Mîfuk ọmọ itap me otu ifuk ebi ìkifiat ikan.”]
41015029	Ebi ìkije iraka me ere ya ekekitọp ibot, mè ikichak ọmọ ibe. “Owu ogwu òbe ke ọmọ môgbugbọ Uwu Mbuban ito, mè isa egwe ita gaalek ikpọk inama isan̄a!
41015030	Nyan̄a lek kwun̄ ma! Nan̄a me inyọn̄ uti nkwurieen̄ ya sibi ijọn̄ nu.”
41015031	Ikeya si, ebi ibot ngwugwa, mè ebi ìjeen̄ Ikan ekekitumu me lek kiban̄ ikisa ichak Jisọs ibe, “Înyan̄a ebi ofifi ife, ire, ìkakọt ìnyan̄a lek kan̄.
41015032	Ọmọ ogwu òrere Karais ya, ogwu ubọọn̄ ebi Ijeren, inan̄a me inyọn̄ uti nkwurieen̄ isibi ijọn̄ nu, inyi eji emun̄, mè echieek me lek kan̄.” Ubọk yaage ke ene iba cha egonbe igba ọmọ ekitumu si ijo otu ikọ isa ikinyi ọmọ unyechieen̄.
41015033	Me mgbọ òfuk-mgbọ osulube akọp mè iba eyi ejit ikarek, ere ogwugwu ikom idun kubọk eririeen̄, mè ikup ikeya ire mgbọ òfuk-mgbọ osulube ita eyi ikarek.
41015034	Mgbọ òfuk-mgbọ osulube ita ya, Jisọs otataan̄ ukpo ibe, “Elọi Elọi, lama sabatani?”, eyi osisibi, “Awaji n̄a, Awaji n̄a, ìre keke orọ ojitbe emi itele?”
41015035	Mgbọ usini ebi ìkup me ere ya enọbe ikọ îtumube, ema ekekitumu ibe, “Ìgban̄, òkibọn̄ọ Ilaija.”
41015036	Ene ge me lek kiban̄ olilibi isi imọnọ ise ijiin̄ me emen miin̄ òkitop njijin njijin, mè isa inwaan̄ me otu uti, mè ibene ifo otu kè Jisọs ibe inwọ, mè ikitumu ibe, “Ìjuuk ọmọ ìtele, mè ekpọ-nu mè ìre Ilaija mônu iniwaka ọmọ isan̄a me inyọn̄ uti nkwurieen̄ isibi ijọn̄.”
41015037	Jisọs otataan̄ ukpo, mè ikwu.
41015038	Ekwut esabe igbaka ikwek Ere Òkup Mbuban Ichit me Uwu Mbuban otọtọbọ ibum ọkpọkọ iba ibene me inyọn̄ ire ijọn̄.
41015039	Ogwu ibot akọn̄ ge òkekeke me ere ya mè imun̄ ubọk Jisọs osabe ikwu, otutumu ibe, “Me atikọ, ene yi ìre Gwun̄ Awaji!”
41015040	Îkaan̄ usini ebibaan̄ ìkukup me ujọn̄ọ ere ikikpọ inu ya òkirọ. Ebibaan̄ cha ìre Meri ogwu ama Magidala, mè Salomi, mè Meri nga kè Jemis ogwu ijija melek Josefu.
41015041	Mgbọ Jisọs okupbe me Galili, îre ebibaan̄ chi ekigọọk ọmọ me udun̄, mè ikikpọ ọmọ chieen̄ me lek. Owuwa ebibaan̄ ebi ìgọgọọk Jisọs me udun̄ inu Jeruselem me ere ya si ekupbe.
41015042	Usen ya ìre usen ebi Ju ekinen̄e lek kiban̄ isun̄ (mije òfit iwele kan̄ obore Usen Mbuban kiban̄). Eya orọ, me agan̄ ikakwun̄ usen ya,
41015043	Josefu ogwu ama Arimatia, ene ge eriọọn̄be erieen̄ me emen Oru ebi Ju, ogwu òkikpọ chieen̄ me inunu mkpulu eyi Awaji, osasa me unye-ejit ije isi ido Pailet ibe inyi ọmọ unye, mè ọmọ isi iben nkwukwu kè Jisọs.
41015044	Îke Pailet chieen̄ inọnọ ibe ke Jisọs îgwat lek ikwu ikeya. Ineniria etip igwen ogwu ibot akọn̄ ya ibe inu, mè ido ọmọ ibe mè ìre Jisọs îkwu ifiin̄ mgbọ ye?
41015045	Mgbọ Pailet onọbe me otu ogwu ibot akọn̄ ya ibe ke Jisọs îkwu, ineninyi Josefu unye ibe isi iben nkwukwu kè Jisọs.
41015046	Josefu onenisi ilep ekwut ekisa ikat nkwukwu ene isi ifuun̄, mè isi isan̄a nkwukwu kè Jisọs, mè isa ekwut ya ikat, mè iben isi itap me emen udọn̄ ufuun̄ erọkọbe me lek ewuuk, mè ikpukpọt ikpele ewuuk ge ichit otu udọn̄ ya.
41015047	Meri ogwu ama Magidala, mè Meri nga kè Josefu mîgọọk si inu ere ya, mè imun̄ ere efuun̄be nkwukwu kè Jisọs.
41016001	Mgbọ Usen Mbuban orakabe, Meri ogwu ama Magidala, mè Meri nga kè Jemis, mè Salomi, enenisi ilep aran̄ utop olu ema mêsabe isi iken nkwukwu kè Jisọs.
41016002	Me otu ewelegwe, me usen Awaji, mgbọ ura obumbe, ebibaan̄ cha esisi udọn̄ ufuun̄ ya.
41016003	Mgbọ ema ekije me oniin̄, ema ekekinina lek ibe, “Ìre ekene obonikpukpọt ewuuk esabe ichit otu udọn̄ ya isan̄a inyi eji mọnọ?”
41016004	Ewuuk ya îmin enenen. Ire, mgbọ ema erebe ere ya, ema emumun̄ ibe ke mîkpukpọt ewuuk ya isan̄a me otu udọn̄ ya.
41016005	Ema eninin̄ emen udọn̄ ya, mè imun̄ gwun̄ enerieen̄ ge osikibe ikweek me agan̄ ubọk ulom, mè ọfọnti okuket me lek. Ema eririki.
41016006	Gwun̄ enerieen̄ ya obebe ema, “Ikariki! Nriọọn̄ ibe ke enyi ekiweek Jisọs ogwu Najeret, ogwu egonbe ikpan̄ me inyọn̄ uti nkwurieen̄. Îjomo me mkpa, ìkakup me ere keyi. Ìna ìnikpọ ere emaan̄be nkwukwu kan̄.
41016007	Ìfo, mè ìsi ìtumu ìnyi Pita, mè ebi udun̄ kan̄ kechilọ ibe ke Jisọs òkije isi Galili isisi ikup iban ebibi; ke ebibi mêchichini ọmọ me ere ya ike îtumube inyi ebibi.”
41016008	Mbiribọ ogwogwook ebibaan̄ cha me lek, ema esasa me uran-lek inan̄a me udọn̄ ya ilibi ekot ekot ifo. Kpesan̄a amọn inyi ene geege me oniin̄, mije ukpook.
41016009	Mgbọ Jisọs ojomobe me mkpa me ewelegwe usen Awaji, ìdasi isibi me isi kè Meri ogwu Magidala ogwu îrieen̄be ijo erumun̄ jaaba isibi me emen.
41016010	Meri ogwu Magidala yi osisi ikpa inyi ebi melek Jisọs ekije. Mgbọ ya ema ekup me ufieejit, mè ikito ito.
41016011	Mgbọ ema enọbe ibe ke Jisọs me ugwem; ke Meri ogwu Magidala îmun̄ lek kan̄, ema kpechieek.
41016012	Sọntiik mgbọ iraraka, Jisọs osisibi kubọk ofifi ene me isi ebi udun̄ kan̄ ene iba mgbọ ema ekije me oniin̄ ibesi gwun̄ ama ge.
41016013	Ema egwugwu ikom ika inu Jeruselem, mè inikpa inu ya inyi ebi udun̄ kan̄ kechilọ. Ire, ebi udun̄ kan̄ cha kpechieek si.
41016014	Me mgburudun̄, Jisọs onenisibi me isi akọp mè ebi udun̄ kan̄ ge cha mgbọ ema ekirie inorie, mè ikan̄ inu inyi ema, mije una ichechieek kiban̄ melek ike ema ekatbe ejit ijit ikọ ebi ìmumun̄ ọmọ mgbọ ọmọ ojomobe me mkpa iraka ekpabe inyi ema.
41016015	Inenibe ema, “Ìje ikana otutuuk linyọn̄, mè ìlook otutuuk ebilene ata etip eyi Awaji.
41016016	Ene geelek òchechieek mè igwook mun̄, mênyan̄a ene ya. Ire, ogwu geelek ikachieekge, mêtip ogwugwa oyerebet mkpa.
41016017	Ebi ìchechieek mêkaan̄ inu ijejeen̄ kechi: ema mêsa erieen̄ n̄a irieen̄ ijo erumun̄ isibi me emen ene, ema mêtumu nke nke usem.
41016018	Ire ema itet ubọk me lek ijijunu, mè ìyaka ire ibọk ke ema enwọ, unan geege ìkposak ema me lek. Ema mêtoon̄ ebi orukan̄ ubọk me ibot, mè lek ebi orukan̄ ònye.”
41016019	Mgbọ Okaan̄-ene Jisọs otumube ikọ isan̄a melek kiban̄, ebeben ọmọ ifo emen inyọn̄. Ọmọ okwekweek me agan̄ ubọk ulom Awaji.
41016020	Ebi udun̄ kan̄ ekekijijen̄e ikana ikilook ata etip eyi Awaji me ere geelek, mè ikirọ uyeke inu. Okaan̄-ene okekigọọk ema igbaan̄ isi ikwaan̄, mè ikisa inu ukechieen̄ cha irọ ikọ kan̄ echi ema ekitumu inye.]
42001001	Atata Tiofilọs ogwu ògbegbe umin, ike owu oriọọn̄be, owuwa ene mîwuuk lek ige mfufuk òfolek otutuuk inu òmọmọnọ irek me etete kiji.
42001002	Ebi ìgege mfufuk chi, ege inu eji enọbe me otu ebi ìsasa chieen̄ kiban̄ imun̄ inu cha okirọ bene me ibebene, mè ikitumu si inu chi isibi inyi ebi ene.
42001003	Eya orọ, mgbọ emi me lek n̄a mwuwuuk lek ifiat mgbọ iwọlọ iweek ubọk otutuuk inu chi osabe irọ bene me ibebene, mmun̄ si ibe ke îgbe ibe emi ǹge ubọk inu chi orọbe, me onineen̄ me onineen̄, ǹjet owu,
42001004	inyi owu òriọọn̄ atikọ òkup me emen otutuuk inu etumube ijeen̄ owu.
42001005	Me mgbọ ogwu ubọọn̄ Erọdu okikpulu agan̄ Judia, îkaan̄ ogwu ngwugwa ge òkukup, ekigwen Jekaraya. Ọmọ ìnan̄a me owot iman ebi ngwugwa eyi agan̄ kè Abija ogwu owot iman kè Erọn. Nwa ogwu ngwugwa yi ìre Elisabet, ogwu ònan̄a si me owot iman kè Erọn.
42001006	Jekaraya mè Elisabet mîluk ugwem òtatat me isi Awaji, mè ikirọ otutuuk nteme mè ikan geelek Awaji onyibe, kpunu geege ema erọbe ilọ.
42001007	Ire, ema kpekaan̄ gwun̄ geege, mije, Elisabet ìre ora. Ema ene iba cha si mîkan enenen.
42001008	Me mgbọ ge, irek isisi ikwaan̄ me Uwu Mbuban onenikana ire lek ebi owot iman ebi ngwugwa eyi agan̄ kè Abija.
42001009	Ike ọrọmijọn̄ ebi ngwugwa okupbe, eneniroon̄ nriroon̄ iweek ogwu òbosi iwọp nsensi me Ere Mbuban me Uwu Mbuban, mè inisa me ikeya igobo Jekaraya ibe isi.
42001010	Mgbọ îrebe mgbọ ekiwọp nsensi, otutuuk ebi ìtititiin̄ ibenitọbọ ebum inyi Awaji ekup me oyet ikiriaak uriaak, mè itele Jekaraya gaalek me agba lek ntook ere îkupbe ikiwọp nsensi me emen Uwu Mbuban.
42001011	Ogwu osat Okumugwem ge okakana isibi me isi kan̄, mè ikeke me agan̄ ulom ntook nsensi ya.
42001012	Mgbọ Jekaraya omun̄be ogwu osat ya, iririki, ukpook otetet.
42001013	Ire, ogwu osat ya otutumu inyi ọmọ ibe, “Jekaraya kafieek owot, mije Awaji înọ ida uriaak kwun̄. Elisabet nwa kwun̄ mônin̄ owot, mè iman gwun̄ enerieen̄ ge inyi owu. Owu mônyi gwun̄ ya erieen̄, Jọn.
42001014	Gwun̄ ya môre inu unwọọn̄ mè ubelejit inyi owu. Imaman kan̄ môrọ si inyi owuwa ene enwọọn̄ unwọọn̄,
42001015	mije, gwun̄ ya môre ikpele ene me isi Okumugwem. Ire, gwun̄ ya ìkpochak miin̄ gerep geege me otu, ìkponwọnwọ si unye miin̄ geege me ugwem kan̄. Ekwukwu Mbuban môjot gwun̄ ya me emen bene me emen owot ogwu uga.
42001016	Gwun̄ ya môrọ inyi owuwa ebi Ijeren egwu ekom egọọk Okumugwem Awaji kiban̄.
42001017	Îre ọmọ obodasi inu sabum Okaan̄-ene ònonu. Isinu, môsa òjelek Ekwukwu mè ikpele unye eyi kè Ilaija ogwu nriran inu inisi ikwaan̄. Môgwu ejit ute ikom ifo lek ebi bọn, mè igwu ejit ebi unye ibot ikom ifo lek iriọọn̄-inu eyi ata irọrọ, mè irọ inyi ebi enen̄ebe isun̄ inyi Okaan̄-ene ekup me mbem-lek ekekpọ inunu Okaan̄-ene.”
42001018	Jekaraya onenido ogwu osat ya ibe, “Ìre emi m̀bajeje iriọọn̄ ibe ke inu yi môrọ kubọk owu otumube? Mije, mgbọ keyi, emi ìre oka enerieen̄, nwa n̄a si îkan enenen.”
42001019	Ogwu osat ya ofọfọọk ọmọ ibe, “Emi ìre Geberen, ǹkikup me isi Awaji. Îre Awaji oria emi ibe emi ǹnenlook owu ata etip yi.
42001020	Mgbọ keyi, ike owu okachieekge ikọ n̄a, eyi kpolọbe irọrọ iso me mgbọ mgbọ môkembe, owu mônin̄ mbuuk, òkpoyaka ikọt itumu ikọ bene me mgbọ keyi si re usen inu yi môrọbe iso.”
42001021	Otutuuk mgbọ ya, ebi ene mêkikup ikpọ Jekaraya, mè ikikeek inu òrọrọ inyi ọmọ ikup ifiin̄ me emen Ere Mbuban ikeya.
42001022	Mgbọ Jekaraya onan̄abe isibi inu, ìkakọt ìsan̄a amọn ìnyi ema. Ìyaka ikisa ubọk ubọk ikitọ ijeen̄ ema. Ema erọriọọn̄ ibe ke îra imun̄ ilaak ọkpọchieen̄ me emen Ere Mbuban.
42001023	Mgbọ Jekaraya osibe ikwaan̄ kan̄ isan̄a me Uwu Mbuban, isisibi ifo.
42001024	Ìkajọn̄ọ mgbọ, Elisabet ogwu nwa omọmọnọ onyan̄, mè ichit me uwu onyan̄ go,
42001025	mè itumu ibe, “Okumugwem îrọ ikpele inu inyi emi. Cherekeyi, Okumugwem îjeen̄ emi imumechieen̄ kan̄, mè isan̄a emi esip me isi me etete ebilene.”
42001026	Me òso onyan̄ gweregwen Elisabet okupbe me owot, Awaji okpọkpọk iria Geberen ogwu osat ya isi Najeret me Galili,
42001027	me lek gwun̄ enenwaan̄ ge ikariọọn̄ge enerieen̄, ekigwen Meri, ogwu gwun̄ enerieen̄ ge ekigwen Josefu, otetbe itele ibodo me lek nwa. Josefu yi ìnan̄a me owot iman ogwu ubọọn̄ Debit.
42001028	Ogwu osat ya osisi lek gwun̄ enenwaan̄ ya, mè itọp ọmọ amọn, ibe, “Nnyi owu amọn, owu ogwu Awaji omabe enenen! Okumugwem òwa melek kwun̄.”
42001029	Ikọ ya otetet Meri ukpook enenen. Ibebene ikikeek inu amọn ya osibibe.
42001030	Ogwu osat ya onenitumu inyi ọmọ ibe, “Meri, katet ukpook. Awaji îkeke inyi owu.
42001031	Owu mônin̄ owot, mè iman gwun̄ enerieen̄. Owu mônyi gwun̄ ya erieen̄, Jisọs.
42001032	Gwun̄ ya môre ikpele ene, mêgwen ọmọ Gwun̄ Awaji Òbebene Ichit. Okumugwem Awaji môrọ gwun̄ ya ubọọn̄ inyi inibọkọ irek ubọọn̄ kè Debit ogwu ute.
42001033	Gwun̄ ya môkikpulu otutuuk ebi owot iman kè Jekọp ire mgbọ ikakaan̄ge itata. Mkpulu kan̄ ìkpokaan̄ okputut.”
42001034	Meri onenido ogwu osat ya ibe, “Ìre inu yi ìbojeje irọ? Mije, emi ǹkariọọn̄ enerieen̄.”
42001035	Ogwu osat ya obebe ọmọ, “Ekwukwu Mbuban mônu me lek kwun̄, unye Awaji Ogwu Òbebene Ichit môkana ichit owu. Mije keya, gwun̄ ya owu oboman môre gwun̄ òkup mbuban, mêkigwen ọmọ Gwun̄ Awaji.
42001036	Ofifi si, Elisabet ogwu uwu kinyi înin̄ owot me ukan. Me mgbọ keyi, owot onyan̄ gweregwen okup me lek ogwu enenwaan̄ ya ogwu otutuuk ene ekigwen ogwu ora,
42001037	mije, kpunu inu geege òyọyọt igak Awaji irọrọ.”
42001038	Meri onenitumu inyi ogwu osat ya ibe, “Emi ìre gwun̄ usun̄ Okumugwem. Ike owu otumube, nchieek, ikup si ikeya melek n̄a.” Mgbọ Meri otumube ikọ yi isan̄a, ogwu osat ya otetele ọmọ.
42001039	Meri ogwagwat lek ineen̄ lek, mè inan̄a ije isi gwun̄ ama ere Jekaraya mè Elisabet elukbe, me inyọn̄ ogoon̄ me agan̄ Judia.
42001040	Mgbọ îrebe ama ya, ijeje isi inin̄ uwu kè Jekaraya, mè imun̄ Elisabet, mè itọp amọn.
42001041	Elisabet inọnọ amọn kè Meri, gwun̄ òkup me owot kan̄ okpọkpọ itọp lek ikana. Ekwukwu Mbuban oninin̄ ijot emen kè Elisabet.
42001042	Itataan̄ ukpo itumu inyi Meri ibe, “Owu ore enenwaan̄ ogwu Awaji ogbanabe ichit me etete otutuuk ebibaan̄. Gwun̄ yi owu oboman si ìre gwun̄ egbanabe.
42001043	Jei, ìre umin òkup ikeyi ìjeje ire emi lek, ibe ke owu nga Okaan̄ n̄a oyaka ikinu inikpọ emi?
42001044	Mgbọ yaage nnọbe ida amọn kwun̄, gwun̄ òkup emi me owot okpọkpọ inwọọn̄ unwọọn̄, mè itọp lek ikana.
42001045	Awaji igbana owu, mije, owu ochieek ibe ke ida ikọ Okumugwem môrọ iso.”
42001046	Meri onenitumu ibe, “Ibot ejit n̄a îtọn̄ Okumugwem.
42001047	Emi nnwọọn̄ unwọọn̄, mije inu Awaji ogwu Unyan̄a n̄a orọbe inyi emi.
42001048	Mije, Okumugwem ìkawuuk emi, usun̄ kan̄ enenwaan̄ ogwu irek kan̄ osikibe. Bene mè mgbọ keyi fo isi, otutuuk ebilene me ukot geelek mêkigwen emi ogwu egbanabe,
42001049	mije, Awaji ilile îrọ ikpele inu inyi emi. Erieen̄ Awaji îkup mbuban.
42001050	Me ukot me ukot, Awaji îkikaan̄ ejit nsan me lek ebi geelek ìkinyi ọmọ ulibi.
42001051	Awaji îsa unye kan̄ isi ikpele ikwaan̄. Îyiyala ebi ìkigumu lek, mè ijijaka nkeek kiban̄ geelek.
42001052	Îsan̄a ebi ibot mkpulu me inyọn̄ ogboon̄ mkpulu kiban̄, mè ibene ebi irek kiban̄ osikibe ifo inyọn̄.
42001053	Îsa owuwa ata inu inyi ebi uraafiọọn̄ okitaka, mè ilap ebi ìbọbọọn̄ ubọọn̄ isan̄a ukpọk ubọk.
42001054	Îtap ubọk inyi ebi kan̄, ebi Ijeren.
42001055	Ìkawuuk ikakaan̄ ejit nsan me lek kè Ebereham mè bọn owot iman kan̄ ire mgbọ geelek, kubọk îchieekbe use inyi ebi nte nte kiji me ukot ikaan̄.”
42001056	Meri îgọọk Elisabet ikup iso onyan̄ ita sabum înigwu ikom ifo Najeret.
42001057	Onyan̄ isoso me lek kè Elisabet, îmaman gwun̄ enerieen̄.
42001058	Ebi uwu kiban̄ mè ebi melek kiban̄ elukbe me ere ge enọnọ ikpele ata inu yi Okumugwem orọbe inyi Elisabet, mè inu inigọọk ọmọ inwọọn̄ unwọọn̄.
42001059	Òso egwe jeeta, ema enunu si ibenigọọk ifieek gwun̄ ya afi, mè iben me ejit isasa gwun̄ ya isan̄a Jekaraya, ogwu ute.
42001060	Ire, nga gwun̄ ya otutumu inyi ema ibe ke kpebesa gwun̄ ya isan̄a ogwu ute; ke ebegwen gwun̄ ya Jọn.
42001061	Ema edodo ọmọ ibe, “Ìre ekene okichieek erieen̄ keya me uwu kinyi?”
42001062	Ema enenisa ubọk ubọk itọ inyi ogwu ute ibe mè ìre ebegwegwen gwun̄ ya ye?
42001063	Jekaraya osasa ubọk ubọk itọ ibe enyi ọmọ uwot ige-inu. Mgbọ esabe uwot ya ijet, igege ibe, “Erieen̄ kan̄ ìre Jọn.” Inu ya okeke otutuuk ene chieen̄.
42001064	Mgbọ yaage alọm kan̄ otọtọn̄ọ, ibebene ikitumu ikọ, mè ikitọn̄ Awaji.
42001065	Ukpook otetet ebi ife cha ìnunu enenen. Etip inu chi òrọrọ otataan̄ ikana otutuuk agan̄ Judia ya òkup me inyọn̄ ogoon̄.
42001066	Ebi ìnọnọ ekekibe, “Ìre kpasi gwun̄ ire yi? Sa ìre gwun̄ yi ìbokana keke mọnọ?” Mije, otutuuk ene mîmun̄ ibe ke ubọk Okumugwem me lek gwun̄ ya okupbe.
42001067	Ekwukwu Mbuban onenijot emen kè Jekaraya, ibebene ikiben nriran ibe,
42001068	“Itọn̄ ikup inyi Okumugwem Awaji ebi Ijeren, mije, înu ininyan̄a ebi kan̄, mè ifaka ema isibi.
42001069	Înyi eji ikpele Ogwu Unyan̄a inan̄a me ototun̄ ukan̄ kè Debit ogwu usun̄ kan̄,
42001070	kubọk îtumube inan̄a me otu ebi nriran kan̄, karake ukot ikaan̄,
42001071	ibe ke ọmọ mônyan̄a eji isibi me ubọk ebi ochicha kiji mè ebi geelek ekamage eji;
42001072	ke ọmọ môkaan̄ ejit nsan me lek ebi nte nte kiji, mè ikeek inyan̄a-ibot kan̄ eyi òkup mbuban.
42001073	Îchieek si use inyi Ebereham nte kiji ibe
42001074	ke ọmọ môsan̄a eji isibi me ubọk ebi ochicha kiji, mè irọ inyi eji ekayaka ìtọbọ ebum ìnyi ọmọ me ukpook,
42001075	mè isun̄ eji esese inyi lek kan̄, inyi eji etana me isi kan̄ usen geelek me ugwem kiji.
42001076	Owu gwun̄ n̄a, mêgwen owu ogwu nriran Awaji Òbebene Ichit, mije, owu obodasi ije me isi Okaan̄-ene, mè isi inen̄e oniin̄ isun̄ iban ọmọ,
42001077	mè isi ilook ebi eyi kan̄ ibe ke Awaji môtele ijo kiban̄ inyi ema, mè isa me ikeya inyan̄a ema isibi.
42001078	Awaji kiji môsa me ejit nsan kan̄ inyi eji ogwu unyan̄a ogwu mônube me lek kiji kubọk ìre egwe owele itoon̄ eji me lek,
42001079	mè isa utoon̄ ònan̄a me emen inyọn̄ initoon̄ me lek otutuuk ebi ìluk me emen ikpele udun, ebi ìkup me emen ubọk mkpa mgbọ geelek. Awaji môsa me ikeyi ijeen̄ eji oniin̄ eyi esuuk.”
42001080	Gwun̄ ya okekimin me akpalek mè emen iriọọn̄-inu eyi Awaji, mè iluk me emen èwê mege ire mgbọ îsan̄abe lek kan̄ isibi ijeen̄ ebi Ijeren.
42002001	Me ike mgbọ ya, Ọgọsitọs, ogwu Sisa òkikpulu ido Rom, oneninyi ikan ibe efuk otu ifuk ene me otutuuk ido geelek ebi Rom ekikpulu.
42002002	(Eyi ore adasi mgbọ efukbe ene. Ifuk-ene yi ìmọnọ irek me mgbọ Kwiriniọs orebe ogwu ibot mkpulu me ido Siria.)
42002003	Otutuuk ene efofon ama kiban̄ igọọk isi itap erieen̄ me ikpa.
42002004	Ikeya si ke Josefu onan̄a me Najeret òkup me Galili ifo Betelehem, ama iman kè Debit òkup me ido Judia, mije, ọmọ ìre gwun̄ owot iman kè Debit.
42002005	Josefu osasa Meri ogwu ìbodo igbaalek ije. Mgbọ ya owot îmin me lek kè Meri.
42002006	Mgbọ ema ekupbe me Betelehem ya, mgbọ uman kan̄ okekem.
42002007	Imaman adasi gwun̄ kan̄, gwun̄ enerieen̄, mè isa ekwut ikaan̄-gwun̄ ikat gwun̄ ya, mè iben imaan̄ me uwu anam, me emen okwa ekisa itap inorie inyi anam, mije, ema kpekaan̄ irek igọọk ikup me uwu ebi ichen.
42002008	Îkaan̄ ebi ìkpukpo arọọn̄ ìkup me ere ema ekikpukpo anam, me agba lek ama ya, ikibem arọọn̄ kiban̄ me eririeen̄.
42002009	Ogwu osat Okumugwem okakana isibi me etete kiban̄, utoon̄ eyi umin Okumugwem ototoon̄ ikana ere ya, ukpook otetet ema.
42002010	Ire, ogwu osat ya obebe ema, “Ikatet ukpook, mije, îre ata etip eyi òborọ inyi otutuuk ene enwọọn̄ unwọọn̄ enenen ke nsa ijet enyi.
42002011	Cherekeyi, me emen ama kè Debit, mîman Ogwu Unyan̄a inyi enyi. Ogwu Unyan̄a yi ìre Karais Okaan̄-ene.
42002012	Inu enyi ebesa iriọọn̄ ìre ke enyi mêmun̄ gwun̄ esabe ekwut ikaan̄-gwun̄ ikat, mè iben imaan̄ me emen okwa ekisa inyi anam inorie.”
42002013	Mgbọ yaage, ogbogbo ebi osat enanan̄a me emen inyọn̄ isibi inu inigọọk adasi ogwu osat ya ikeke, mè ikikọt okwa itọn̄ Awaji ibe,
42002014	“Itọn̄ mè umin ikup inyi Awaji me emen inyọn̄ ere òbebene ichit. Esuuk ikup me linyọn̄ inyi ebilene ebi Awaji okaan̄be ata ejit me lek.”
42002015	Mgbọ ebi osat cha enan̄abe itele ema, mè ifo emen inyọn̄, ema etọtọt ibe mè ema enesi Betelehem esi ekpọ inu ya òrọrọ, eyi Okumugwem otumube inyi ema.
42002016	Ema enenilibi ekot ekot isi, mè isi imun̄ Meri mè Josefu, mè imun̄ si gwun̄ ya olaakbe me emen okwa.
42002017	Mgbọ ema emun̄be gwun̄ ya, ema ekpakpa otutuuk inu ogwu osat ya otumube inyi ema òfolek gwun̄ ya inyi ebi ene me ere ya.
42002018	Ukpatu ya okeke otutuuk ebi ìnọnọ chieen̄ enenen.
42002019	Ire, Meri otetet otutuuk inu cha ikaan̄ me ejit, mè ikikeek inu ikọ chi osibibe.
42002020	Ebi ìkpukpo arọọn̄ cha egwugwu ikom ifo ere ema enan̄abe, mè ikitọn̄ Awaji, mè ikinyi ọmọ umin, mije otutuuk inu ema enọbe, mè isa chieen̄ kiban̄ isi imun̄, kubọk ogwu osat ya otumube inyi ema.
42002021	Òso egwe jeeta, mgbọ ebefieek gwun̄ ya afi, enenisan̄a ọmọ erieen̄, Jisọs, òrere erieen̄ eyi ogwu osat Awaji onyibe ọmọ sabum enin̄be owot kan̄.
42002022	Mgbọ Meri okupbe iso otu ifuk usen mfaka igwọk-lek, igọọk me lek Ikan kè Mosis, ema eneniben gwun̄ ya isa isi Jeruselem isi iyaka itap me ubọk Okumugwem,
42002023	kubọk egebe me Ikan Okumugwem ibe esa gwun̄ uchili-owot geelek òrere enerieen̄ eyaka enyi Okumugwem kubọk ngwugwa.
42002024	Ema enenisi Jeruselem ya isisi igwa ngwugwa igwọk-lek kubọk egebe me Ikan Okumugwem. Ngwugwa ya, ekisa ekerekwukwu iba, mè ìre bọn elesia iba igwa.
42002025	Me ike mgbọ ya, îkaan̄ ogwu enerieen̄ ge òkup me Jeruselem, ekigwen Simiọn. Ogwu enerieen̄ yi ìre ogwu ata irọrọ òkekeke inye melek Awaji enenen, mè ikikpọ chieen̄ mgbọ Awaji mônyan̄abe ebi Ijeren isibi. Ekwukwu Mbuban òwa si melek kan̄.
42002026	Ekwukwu Mbuban îwuuk lek itumu inyi ọmọ ibe ke ogwugwu ìkpokwu, îtata ìsasa chieen̄ kè ogwugwu imun̄ ogwu Awaji otoon̄be ubọk me ibot ya, ogwu Okumugwem oboria inu.
42002027	Ekwukwu Mbuban onenisa ogwu enerieen̄ yi isi oyet egep Uwu Mbuban. Josefu mè Meri enenisa Jisọs inu me Uwu Mbuban inenirọ ọrọmijọn̄ eyi Ikan kiban̄.
42002028	Simiọn obọbọkọ gwun̄ ya ikaan̄ me ubọk kan̄, mè inyi Awaji itọn̄ ibe,
42002029	“Okumugwem, owu ora irọ use kwun̄ iso. Eya orọ, mgbọ yi, tele mè emi ogwu usun̄ kwun̄ m̀fo me esuuk.
42002030	Mije, nra isa chieen̄ n̄a imun̄ unyan̄a kwun̄,
42002031	eyi owu oneen̄be isun̄ me isi ebi otutuuk ido geelek,
42002032	inyi inire utoon̄ eyi òbonichili oniin̄ unyan̄a kwun̄ inyi ebi ekarege ebi Ju, mè irọ inyi ebi kwun̄ Ijeren ekaan̄ umin.”
42002033	Inu chi Simiọn otumube ibak Jisọs okeke nte kan̄ mè nga kan̄ chieen̄ enenen.
42002034	Simiọn onenigbana ema, mè itumu inyi Meri ogwu uga ibe, “Kpọ, Awaji ìria gwun̄ yi inu ibe inirọ inyi owuwa ene me etete ebi Ijeren enan̄a erọn̄, mè irọ si inyi owuwa ene enan̄a ekeke, me Ijeren. Gwun̄ yi môre inu ijejeen̄ ònan̄a me ubọk Awaji, eyi ebi ene ebekitumu ikọ ikeme.
42002035	Sa me ikeyi, owuwa nlelet nkeek òkup ebi ene me emen ejit môkpọk mbum. Owu me lek kwun̄ si, ikpele ufieejit ibot gwun̄ yi môchim owu ejit igwak kubọk oge akọn̄.”
42002036	Me usen ya, ogwu nriran enenwaan̄ ge ekigwen Ana, òwa si me Uwu Mbuban ya. Ọmọ ìre gwun̄ kè Fanuen ogwu ònan̄a me owot iman kè Ase. Ogwu enenwaan̄ ya îkan enenen. Îbat olom, mè igọọk ogwu olom iluk acha jaaba gaalek, ogwu olom okwukwu.
42002037	Ogwu enenwaan̄ ya oluluk kubọk nwakpa ire mgbọ yi îsobe akọp acha jeeta mè ini. Otutuuk mgbọ ya, ìkanan̄a ìsibi ìtele Uwu Mbuban. Ìkup me ere ya ikisi ikwaan̄, mè ikitọbọ ebum inyi Awaji, eririeen̄ mè ikarek, me uriaak mè ijin otu.
42002038	Ogwu enenwaan̄ ya onenichichini Simiọn mè gwun̄ ya mè Meri mè Josefu mgbọ ya, mè itọn̄ Awaji mije gwun̄ ya, mè itumu si ikọ òfolek gwun̄ ya inyi otutuuk ebi ìkikpọ chieen̄ mgbọ Awaji obonyan̄a ebi Jeruselem isibi.
42002039	Mgbọ Josefu mè Meri erọbe otutuuk inu iso igọọk me lek Ikan Okumugwem onyibe, ema egwugwu ikom inan̄a me Jeruselem ika Najeret ama kiban̄, me Galili.
42002040	Gwun̄ ya okekimin, mè inye lek, mè ikaan̄ iriọọn̄-inu enenen. Awaji ogbagbana ọmọ si me agan̄ geelek.
42002041	Acha geelek, mgbọ ijọk Iraraka isikem, nte kè Jisọs mè nga kè Jisọs mîkigọọk isi Jeruselem.
42002042	Mgbọ Jisọs osobe akọp mè acha iba, ema egọgọọk isi irie ijọk Iraraka ya si, igọọk me lek ọrọmijọn̄ kiban̄.
42002043	Mgbọ ijọk ya otabe, ogwu ute mè ogwu uga enenigwu ikom ikije ifo ama kiban̄. Jisọs obabia me Jeruselem. Ire, ema kperiọọn̄.
42002044	Ubọk ema ekikeek ibe ke Jisọs melek kiban̄ ekije, ema mîje ije otutuuk egwe ge sabum enibene ikiweek ọmọ me etete ebi otoko kiban̄ mè ebi unene kiban̄.
42002045	Mîweek ọmọ igak, kpemun̄. Ema egwugwu ikom isi Jeruselem isi iweek.
42002046	Òso egwe ita, ema eneniweek ọmọ imun̄ me Uwu Mbuban ike îkweekbe irek me etete ebi ìkijeen̄ Ikan kè Mosis, mè ikigban̄ inu ife cha ekitumu, mè ikido si ema ikọ.
42002047	Ufọọk-otu kè Jisọs, mè ubọk îsabe ikigobo inu itet îke otutuuk ebi ìnọnọ chieen̄ enenen.
42002048	Mgbọ ogwu ute mè ogwu uga enube inimun̄ ọmọ me etete ife cha, îkwu ema lek. Ogwu uga onenibe ọmọ, “Gwun̄, ìre keke ire eyi owu orọbe eji ikeyi? Nte kwun̄ melek n̄a mîfieek owot, mè inyinya ikana ere iweek owu igak, eji kpemun̄ owu.”
42002049	Jisọs onenido ema ibe, “Ìre keke orọ enyi ekiweek emi? Ìre enyi kperiọọn̄ ibe ke mâkup me uwu Nte n̄a?”
42002050	Ire, nte kan̄ mè nga kan̄ kpekọt itet ibot me lek ikọ ya îtumube.
42002051	Jisọs idodo ema ikọ ya isan̄a, inanan̄a ikeke, mè igọọk ema ije ifo Najeret, mè ikisiki ibot inyi ema. Ire, ogwu uga otetet otutuuk inu cha ikaan̄ me ejit.
42002052	Jisọs okekimin isibi, mè iriọọn̄ inu, mè inwọn isi me isi Awaji melek ebilene.
42003001	Me òso akọp mè acha go eyi ogwu Sisa ekigwen Taiberiọs orebe ogwu ibot mkpulu me Rom, mgbọ ya ke Pọntiọs Pailet okikpulu agan̄ Judia, Erọdu okekikpulu agan̄ Galili. Filip ngwan̄ kè Erọdu okikpulu agan̄ Ituria mè agan̄ Tarakonaitis. Laisanias okekikpulu agan̄ Abilin.
42003002	Mgbọ ya si ke Anas mè Keyefas ere ebi ibot ngwugwa me Jeruselem. Me emen mgbọ ya, Awaji onenigwen Jọn gwun̄ kè Jekaraya me emen èwê iria ikwaan̄.
42003003	Jọn obebene ikijijen̄e ikana otutuuk ama òkup me agba okwaan̄ Jọdan ikilook ebi ene etip ibe, “Ìgwu ìkom me emen ijo kinyi, mè ìnigwook mun̄, inyi Awaji itele ijo kinyi inyi enyi.”
42003004	Inu yi îje itat me lek inu egebe me emen ikpa ogwu nriran Asaya ibe, “Ida ge òkitaan̄ ukpo me emen èwê ibe, ‘Ìnen̄e oniin̄ ìsun̄ ìban Okaan̄-ene, ìrọ oniin̄ òtatat ìnyi ọmọ.
42003005	Mêtọm otutuuk iteke geelek, inyi ibene ikeke, mè ibak otutuuk orioon̄ mè ogoon̄ geelek igwook, inyi ijọn̄ ilibi ìkike. Mêrọ inyi otutuuk oniin̄ òkukukọnọ ilibi itat, mè irọ si inyi oniin̄ geelek òkup kpunukpunukpunu irọt.
42003006	Otutuuk ebi ido geelek mêmun̄ Ogwu Unyan̄a Awaji oriabe inu.’ ”
42003007	Ogbogbo ene egbugbuku isibi inu, ibe Jọn inigwook ema mun̄. Mgbọ Jọn omun̄be ife chi, itutumu inyi ema ibe, “Enyi bọn ijo ulu kechi! Ìre ekene oteme enyi ibe enyi elibi enwọnọ unaan̄-ejit Awaji eyi òbonunu?
42003008	Ìkirọ ata irọrọ eyi òbokijeen̄ ibe ke enyi mîgwu ikom me atikọ. Ikakpọkpọ ìkup ìkitumu ìbe ke enyi ìre bọn kè Ebereham, mè ìkikeek ibe ke enyi mêsa me ikeya inwọnọ osusut Awaji. Ǹkitumu inyi enyi ibe ke Awaji môkọt irọ inyi ewuuk chi òkup me ere yi ikana bọn inyi Ebereham.
42003009	Mgbọ yi, mîto otuban itele me ebon uti geelek. Ire ikaan̄ uti ikatoge ata mfut, mêcho ito, mè iben itọp itap me ukan̄.”
42003010	Ebi ife cha enenikido ọmọ ibe, “Mgbọ keyi, ìre keke ke eji eberọ?”
42003011	Jọn ofọfọọk ema ibe, “Ogwu òkaan̄ ọfọnti iba, iche ge inyi ogwu ikakaan̄ge geege. Ogwu òkaan̄ inorie, iche si inyi ogwu ikakaan̄ge.”
42003012	Ebi ìkibọkọ otitip ido otutuuk mîgọọk inu ibe Jọn inigwook ema mun̄, mè inido Jọn ibe, “Ogwu ijejeen̄, eyi kiji, ìre keke ke eji eberọ?”
42003013	Jọn ofọfọọk ema ibe, “Ikabọkọ otitip ìwa ìraka ike ebe enyi ebọkọ.”
42003014	Usini ebi akọn̄ mîgọọk inu si me ere ya, mè inido ọmọ ibe, “Sa eji ye? Ìre keke ke eji eberọ?” Jọn ofọfọọk ema ibe, “Ikakisa me unye ubọk ìtet ebi ene ìbọkọ ikpoko. Ikakitoon̄ ene geege uraamọn ataak. Ìtele inyi mkpukpe geelek ekikpe inyi enyi ijot enyi chieen̄.”
42003015	Ebi Ju mîkaan̄ ikpọchieen̄ òmimin enenen me lek inunu ogwu Awaji otoon̄be ubọk me ibot ya. Eya orọ, mgbọ Jọn okijeen̄ inu me ere ya, ema ekekikeek me emen ejit kiban̄ ibe ke Jọn môkọt ire ogwu ene ya.
42003016	Jọn otutumu inyi ema otutuuk ene ibe, “Emi ǹkisa mun̄ ikike igwook enyi mun̄. Ire, ene ge òmimin igak emi mônu. Emi me lek n̄a ǹkagbe ogwu òbotọn̄ọ olik ikpukot ene ya. Ene ya isinu, ìbosa Ekwukwu Mbuban mè ukan̄ igwook enyi mun̄.
42003017	Ene ya îkaan̄ ugen̄ sanasana otu kan̄ me ubọk, eyi ìbosa igen̄ mfufe isan̄a me lek akpa, mè ikpulu akpa cha isi itap me emen uwu isun̄-inu kan̄, mè ikpulu mfufe cha isi itap me emen ukan̄ eyi ìkakiniin̄.”
42003018	Jọn îtumu si owuwa ikọ isa igbaalek iteme ife cha nteme mgbọ îkilook ema ata etip ya.
42003019	Jọn îtumu ikọ ikeme Erọdu ogwu ibot mkpulu mije îtetbe Erọdias, nwa ogwu ngwan̄ Filip, ibọkọ isa irọ nwa kan̄, igbaalek owuwa ijo inu òkup esese esese echi Erọdu orọbe me ugwem kan̄.
42003020	Erọdu otetet Jọn itap me mkpọn, mè isa ijo inu keya itap isọkọ me lek otutuuk ijo inu îwuukbe lek irọrọ iraka.
42003021	Mgbọ Jọn okigwook otutuuk ene cha mun̄, îgwook si Jisọs mun̄. Mgbọ Jisọs okiriaak uriaak, emen inyọn̄ ochichili ibook.
42003022	Ekwukwu Mbuban onanan̄a me emen inyọn̄ iwulu isiki inu kubọk ekerekwukwu, mè inisọọk ọmọ me lek. Ida ge onanan̄a me emen inyọn̄ ikitumu ibe, “Owu ìre gwun̄ n̄a ogwu mmabe, ejit n̄a îbele me lek kwun̄ enenen.”
42003023	Jisọs ìre akọp acha ita mgbọ îbenebe isi ikwaan̄ kan̄. Ebi ene ekigwen ọmọ gwun̄ kè Josefu. Josefu ìre gwun̄ kè Eli.
42003024	Eli orere gwun̄ kè Matat, Matat orere gwun̄ kè Libai, Libai orere gwun̄ kè Meliki, Meliki orere gwun̄ kè Jana, Jana orere gwun̄ kè Josefu.
42003025	Josefu orere gwun̄ kè Matatayas, Matatayas orere gwun̄ kè Emọs, Emọs orere gwun̄ kè Nahum, Nahum orere gwun̄ kè Esili, Esili orere gwun̄ kè Nagai.
42003026	Nagai orere gwun̄ kè Maati, Maati orere gwun̄ kè Matatayas, Matatayas orere gwun̄ kè Semeyin, Semeyin orere gwun̄ kè Josek, Josek orere gwun̄ kè Joda.
42003027	Joda orere gwun̄ kè Jowanan, Jowanan orere gwun̄ kè Resa, Resa orere gwun̄ kè Jerubaben, Jerubaben orere gwun̄ kè Siatien, Siatien orere gwun̄ kè Neri, Neri orere gwun̄ kè Meliki.
42003028	Meliki orere gwun̄ kè Adi, Adi orere gwun̄ kè Kosam, Kosam orere gwun̄ kè Elimadam, Elimadam orere gwun̄ kè Eri, Eri orere gwun̄ kè Josuwa.
42003029	Josuwa orere gwun̄ kè Elieja, Elieja orere gwun̄ kè Jorim, Jorim orere gwun̄ kè Matat, Matat orere gwun̄ kè Libai.
42003030	Libai orere gwun̄ kè Simiọn, Simiọn orere gwun̄ kè Juda, Juda orere gwun̄ kè Josefu, Josefu orere gwun̄ kè Jonam, Jonam orere gwun̄ kè Eliakim.
42003031	Eliakim orere gwun̄ kè Meleya, Meleya orere gwun̄ kè Mena, Mena orere gwun̄ kè Matata, Matata orere gwun̄ kè Netan, Netan orere gwun̄ kè Debit.
42003032	Debit orere gwun̄ kè Jesi, Jesi orere gwun̄ kè Obedi, Obedi orere gwun̄ kè Bowaji, Bowaji orere gwun̄ kè Salimọn, Salimọn orere gwun̄ kè Nasiọn.
42003033	Nasiọn orere gwun̄ kè Aminadap, Aminadap orere gwun̄ kè Adimin, Adimin orere gwun̄ kè Ani, Ani orere gwun̄ kè Ejirọn, Ejirọn orere gwun̄ kè Pereji, Pereji orere gwun̄ kè Juda.
42003034	Juda orere gwun̄ kè Jekọp, Jekọp orere gwun̄ kè Ajiki, Ajiki orere gwun̄ kè Ebereham, Ebereham orere gwun̄ kè Tera, Tera orere gwun̄ kè Nahọ.
42003035	Nahọ orere gwun̄ kè Serugu, Serugu orere gwun̄ kè Rewu, Rewu orere gwun̄ kè Pelegi, Pelegi orere gwun̄ kè Eberi, Eberi orere gwun̄ kè Siela.
42003036	Siela orere gwun̄ kè Keyinan, Keyinan orere gwun̄ kè Afakisadi, Afakisadi orere gwun̄ kè Siem, Siem orere gwun̄ kè Nuwa, Nuwa orere gwun̄ kè Lemek.
42003037	Lemek orere gwun̄ kè Metusela, Metusela orere gwun̄ kè Enọk, Enọk orere gwun̄ kè Jaredi, Jaredi orere gwun̄ kè Mahalalen, Mahalalen orere gwun̄ kè Keyinan.
42003038	Keyinan orere gwun̄ kè Enọs, Enọs orere gwun̄ kè Set, Set orere gwun̄ kè Adam, Adam onenire gwun̄ Awaji.
42004001	Jisọs onenije inan̄a me agba okwaan̄ Jọdan ya, mè Ekwukwu Mbuban me emen kan̄. Ekwukwu Mbuban onenisa ọmọ ifo emen èwê.
42004002	Ere ya ke Yọk otọ ọmọ ikpọ akọp usen ini. Me otutuuk usen cha îkupbe me ere ya, ìkarie inorie geege. Uraafiọọn̄ otataka ọmọ enenen mgbọ usen cha otabe.
42004003	Yọk onunu me lek kan̄, mè itumu inyi ọmọ ibe, “Ire owu ore Gwun̄ Awaji, tumu-nu nyi ewuuk chi ibe ikana inorie.”
42004004	Jisọs ofọfọọk ọmọ ibe, “Ege me Ikpa Mbuban ibe, ‘Ìkare inorie gaalek ke ene obokisa iluk ugwem.’ ”
42004005	Yọk onenisa Jisọs ije isi inene ere ge òbebene, mè isa sọntiik mgbidim mgbọ ikeke me ere yaage ijeen̄ ọmọ otutuuk ama ubọọn̄ geelek eyi linyọn̄ keyi ere ebilene elukbe,
42004006	mè initumu inyi ọmọ ibe, “Kpọ, emi mâyaka otutuuk inu ubọọn̄ eyi ama ubọọn̄ chi, mè unye isasa ikikpulu ema otutuuk inyi owu, mije, mîyaka otutuuk kiban̄ itap emi me ubọk. Emi mâkọt iyaka ema inyi ene geelek òneneme emi.
42004007	Eya orọ, ire owu otọbọ ebum inyi emi, otutuuk ama ubọọn̄ chi môkana ire echi kwun̄.”
42004008	Jisọs ofọfọọk ọmọ ibe, “Ege me Ikpa Mbuban ibe, ‘Tọbọ ebum nyi Okumugwem Awaji kwun̄, mè kisi ikwaan̄ nyi ọmọ gaalek.’ ”
42004009	Yọk osasa Jisọs isi me ere òbebene ichit me inyọn̄ Uwu Mbuban me Jeruselem, mè itumu inyi ọmọ ibe, “Ire owu ore Gwun̄ Awaji, nan̄a me ere yi wulu keke me ijọn̄ nu.
42004010	Mije, ege me Ikpa Mbuban ibe, ‘Awaji mônyi ebi osat kan̄ ida ibe eriọọn̄ ubọk ekpọ owu chieen̄ me lek.
42004011	Ebi osat cha mêben owu ikaan̄ me ubọk kiban̄, inyi owu okatọbọ ukot me lek ewuuk.’ ”
42004012	Jisọs ofọfọọk ọmọ ibe, “Ege me Ikpa Mbuban ibe, ‘Katọ Okumugwem Awaji kwun̄ ìkpọ.’ ”
42004013	Yọk itọtọ Jisọs ikpọ me agan̄ geelek isan̄a, itetele ọmọ, mè ikikup ikpọ mgbọ ọmọ môyakabe ikaan̄ ofifi irek ikpọk initọ Jisọs ikpọ.
42004014	Jisọs onenigwu ikom ika inu Galili, melek unye Ekwukwu Mbuban me emen kan̄. Etip kan̄ otataan̄ ikana otutuuk agan̄ ya.
42004015	Inenikijeen̄ inu me uwu ntitiin̄ òkup me ama cha. Otutuuk ene ekekitọn̄ ọmọ.
42004016	Jisọs oneninan̄a me agan̄ ya ije isi Najeret ere ekpukpobe ọmọ isibi, mè ije isi uwu ntitiin̄ kiban̄ me Usen Mbuban, ike îkirọ me Usen Mbuban geelek. Ineninan̄a ikeke ibofuk Ikpa Mbuban.
42004017	Enenisa ikpa ogwu nriran Asaya ijet ọmọ ibe ifuk. Ibọbọkọ, mè ichili. Chieen̄ kan̄ ototoon̄ me ere ge, ifufuk. Ere chieen̄ kan̄ otoon̄be ya ìre ere egebe ibe,
42004018	“Ekwukwu Okumugwem òwa me lek n̄a, mije, Okumugwem îgobo emi ibe emi ǹsi ǹlook ebi ugbọọn̄ ata etip. Îria emi ibe ǹsi ǹlook ebi ìkup me mkpọn ibe ke mîsan̄a ebibi isibi me mkpọn, mè ǹsi ǹlook ebi ǹnàan̄ ibe ke ebibi mêkọt imọọn̄ inu, mè ǹsan̄a ebi ekirọ ikeme ǹsibi me irak ubọk ufialek, inyi ekaan̄ utelelek.
42004019	Îria emi si ibe emi ǹnu ǹnenlook ibe ke mgbọ Okumugwem obonyan̄a ebi kan̄ isibi îre.”
42004020	Jisọs ifufuk isan̄a, ichichit ikpa ya, mè iyaka itap me ubọk ogwu ikwaan̄ me uwu ntitiin̄ ya, mè isiki ikweek irek. Otutuuk ebi ìkup me uwu ntitiin̄ ya ekpọkpọ igwuun̄ ọmọ chieen̄ me lek.
42004021	Inenitumu inyi ema ibe, “Cherekeyi, inu yi egebe me Ikpa Mbuban, eyi enyi esabe utọn̄ kinyi inọ, îrọ iso me chieen̄ kinyi.”
42004022	Ata ikọ òkinan̄a ọmọ me otu isibi okpọkpọ ikitop otutuuk ebi ìkup me uwu ntitiin̄ ya me lek, mè ike ema chieen̄ enenen. Ema ekekitumu ibe, “Ìre ìkafat ìre gwun̄ kè Josefu ore ogwu?”
42004023	Jisọs onenitumu inyi ema ibe, “Emi nriọọn̄ ibe ke enyi mêto urọk inyi emi ibe, ‘Ogwu ofia, gwa lek kwun̄ nu! Inu cha geelek eji enọbe ibe ke owu orọ me Kapanọm, rọ-nu inu cha me ere keyi, òrere ama kwun̄, inyi eji egọọk emun̄.’ ”
42004024	“Me atikọ, ǹkitumu inyi enyi ibe ke ogwu nriran ìkakikaan̄ umin me ama kan̄.
42004025	Me atikọ, owuwa ebi nwakpa òwa me Ijeren me ukot kè Ilaija ogwu nriran, me mgbọ ibot ikayakage ìrep otutuuk acha ita mè onyan̄ gweregwen, eyi ikpele akan̄ onin̄be ikana otutuuk ido geelek.
42004026	Ire, Awaji ìkaria Ilaija ìsi me lek nwakpa Ijeren geege. Kpan̄asi ikeya, Awaji ìria Ilaija isi me lek nwakpa ge me ama Jerefat me agan̄ Saidọn.
42004027	Ikeya si, owuwa ebi orukan̄ inyakpa òwa me Ijeren me ukot kè Ilaisia ogwu nriran. Ire, kpunu ene geege me etete kiban̄ ogwu Ilaisia ogwabe. Kpan̄asi ikeya, îre Nieman ogwu ònan̄a me ido Siria gaalek ke Ilaisia ogwa.”
42004028	Otutuuk ebi ìkup me uwu ntitiin̄ ya, mè inọ ikọ cha Jisọs otumube enanaan̄ ejit enenen,
42004029	mè inan̄a ikeke jîp, mè inin̄ Jisọs gìrìrìm, mè ibieen̄ ọmọ isibi me emen ama ya, mè isa ọmọ ije ifo ere òkup ngigo ngigo me inyọn̄ ogoon̄ ere ama Najeret okekebe, ibesi ibieen̄ ọmọ itọp, mè inan̄a me ere ya irọn̄ me ijọn̄ me ebon ogoon̄ ya, mè ikwu.
42004030	Ire, Jisọs okpọkpọ ije itibi me etete urum kiban̄, mè ije isibi isi ere ìbosi.
42004031	Jisọs onanan̄a me Najeret ije isi Kapanọm, ama òkup me Galili, mè ibene ikijeen̄ ebi ene inu me Usen Mbuban.
42004032	Inu ya îkijeen̄ okpọkpọ ike ebi ene chieen̄, mije ìkijeen̄ ikọ Awaji ya kubọk ogwukaan̄ ikọ ya me lek kan̄.
42004033	Me emen uwu ntitiin̄ ya, ogwu enerieen̄ ge òwa, ogwu ijo erumun̄ okupbe me emen. Ogwu enerieen̄ yi otataan̄ ukpo itumu inyi ọmọ ibe,
42004034	“Ìre keke ke okiweek eji me lek, owu Jisọs ogwu Najeret? Ìre ònu ibonijijaka eji? Nriọọn̄ owu ijaan̄ lek. Owu ìre Ogwu Òkup Mbuban, ogwu Awaji oriabe inu.”
42004035	Jisọs orarama ọmọ mgbọ yaage ibe, “Chit otu! Nan̄a sibi me emen ogwu enerieen̄ ya.” Ijo erumun̄ ya obeben ogwu enerieen̄ ya itọbọ me ijọn̄ me isi otutuuk ife cha, mè inan̄a me emen kan̄ isibi. Ire, ìkasak unan geege me lek ogwu enerieen̄ ya.
42004036	Inu ya òrọrọ okwukwu ebi ene lek enenen. Ema ekekitumu me lek kiban̄ ibe, “Iyak! Ijejeen̄ keyi ye? Sa unye keyi ye? Ikọ otu ikike ke ene yi otumu inyi ijo erumun̄, ijo erumun̄ ogbagban̄, mè inan̄a me emen ene isibi.”
42004037	Etip kè Jisọs otataan̄ ikana otutuuk ama òkup me agan̄ ya.
42004038	Jisọs oneninan̄a me uwu ntitiin̄ ya isibi, mè ije isi uwu kè Saimọn. Mgbọ ya, ukan̄ îbak nga nwa kè Saimọn me lek enenen. Ebi ene etutumu inyi Jisọs ibe initap ubọk irọ inyi lek ogwu enenwaan̄ ya inye.
42004039	Jisọs okwukwuun̄ isi ikpọ ogwu enenwaan̄ ya me inyọn̄ mkpilaak, mè igana ere inyi orukan̄ ya, orukan̄ ya otetele ogwu enenwaan̄ ya, lek kan̄ onyenye. Inanan̄a ikeke mgbọ yaage, mè isi ikirọ inorie inyi ema.
42004040	Me agan̄ ikakwun̄ usen ya, ebi ene ekpukpulu otutuuk ebi chieen̄ orukan̄ geelek okifiak isa ijet Jisọs ibe igwa. Jisọs ototoon̄ ubọk me lek kiban̄ me ge me ge, mè igwa otutuuk kiban̄ isan̄a.
42004041	Ògak ge, Jisọs îrieen̄ si ijo erumun̄ isibi me emen owuwa ene. Ijo erumun̄ cha ekekitaan̄ ukpo itumu inyi Jisọs ibe, “Owu ore Gwun̄ Awaji!” Ire, Jisọs okekigana inyi ema ibe echit otu. Ìkachieek ibe ema esan̄a amọn, mije, ema mîriọọn̄ ibe ke Jisọs ore Karais ya.
42004042	Me òfit iwele kan̄, me agan̄ egwe, Jisọs ojeje isibi me ama ya isi ere ònọnọọn̄. Ebi ene ekekijijen̄e ikana ikiweek ọmọ. Mgbọ ema eweekbe ọmọ imun̄, ema eweweek irọrọ inyi ọmọ igọọk ema iluk, mè ikatele ema.
42004043	Ire, Jisọs ofọfọọk ema ibe, “Mâsi ilook si ata etip òfolek mkpulu eyi Awaji me ama kechilọ si. Îre mije keya ke Awaji oria emi inu.”
42004044	Ikeya ke Jisọs ojijen̄e ikana otutuuk uwu ntitiin̄ òkup me agan̄ Judia ikitumu ikọ Awaji.
42005001	Usen ge, mgbọ Jisọs okitumu ikọ Awaji me agba okwaan̄ oyô Geneseret, ebi ene ekekeke ikana ọmọ ikigban̄ ikọ Awaji.
42005002	Jisọs onenimun̄ uji iba me atasuk ya ebi mbọm irin̄ esabe ikọp inu, mè isibi itele isi ikigwọk njin kiban̄ me ere ya.
42005003	Mije ebi ene ekinwan ọmọ, isasaba inin̄ emen uji ge me lek uji iba cha, eyi òrere eyi kè Saimọn, mè itumu inyi Saimọn ibe ibieen̄ uji ya ida ibọkọ ifo okwaan̄ sọnja inyi ọmọ, mè isiki ikweek irek me emen uji ya ikitumu ikọ Awaji inyi ebi ife cha ìkekeke me otu inyọn̄.
42005004	Mgbọ Jisọs otumube ikọ Awaji inyi ife cha isan̄a, itutumu inyi Saimọn mè ebi uji kan̄ ibe, “Ìkọp ìfo okwaan̄, mè ìto njin, inyi etet irin̄.”
42005005	Saimọn ofọfọọk ọmọ ibe, “Ogwu Nte, eji mîkwukwulu ibọm mbọm otutuuk eririeen̄ mege iniwele egwe cherekeyi, eji kpetet kubọk ufuk irin̄ ge. Ire, mije, owu oyakabe initumu ikeyi, mâsi igwook njin ma.”
42005006	Ema enenikọp ida ibọkọ, mè igwook njin. Irin̄ oninin̄ igak lek njin ya. Mgbọ ema ekitaba njin ya, ulobo irin̄ cha obebene ikigwak njin ya.
42005007	Ema ebebene ubọk igwen ebi ìkup me uji eyi òkup me agan̄ ijọn̄ ya ibe enetap ubọk enyi ema. Ife cha ekọkọp inu, mè initaba usini njin ya itap me uji kiban̄. Irin̄ cha ojojot uji iba cha, mè isiki uji kubọk ìborerek.
42005008	Mgbọ Saimọn Pita omun̄be inu ya òrọrọ, isisiki isọọk, mè itet Jisọs me akpatukot, mè itumu inyi ibe, “Okaan̄-ene, je nan̄a emi me lek, ke emi ìre ogwu ijo.”
42005009	Saimọn ìtumu ikọ ya, mije, ubọk irin̄ ge ya ema etetbe îke ọmọ mè ebi uji kan̄ chieen̄,
42005010	mè ike si Jemis mè Jọn bọn kè Jebidi ebi ìnitap ubọk inyi ema chieen̄. Jisọs otutumu inyi Saimọn ibe, “Katet ukpook, mije, bene me mgbọ keyi fo isi, owu môkitet ene.”
42005011	Ema ekọkọp uji kiban̄ itoon̄ me ijọn̄, mè ijuuk irin̄ cha, mè njin, mè uji itele, mè igọọk Jisọs.
42005012	Jisọs onenije isi ama ge me ere ya. Me ama ya, ogwu enerieen̄ ge òkifiak orukan̄ inyakpa òwa. Mgbọ ogwu enerieen̄ ya omun̄be Jisọs, itọtọbọ ekpe, mè iyaka isi ichit me ijọn̄ me isi kè Jisọs, mè ibeek ọmọ ibe, “Okaan̄-ene, ire ineme owu, owu môkọt igwa emi, inyi emi ǹtana.”
42005013	Jisọs onyanyana ubọk ichak ogwu inyakpa ya me lek, mè itumu ibe, “Îneme emi. Lek kwun̄ inye!” Mgbọ yaage, inyakpa ya otata isan̄a kpai.
42005014	Jisọs otataba ogwu enerieen̄ ya ubọk me utọn̄ ibe, “Kakpa inu yi òrọrọ ìnyi ene geege. Ire, je fo, mè sa lek kwun̄ si jeen̄ ogwu ibot ngwugwa, mè gwa ngwugwa eyi Mosis onyibe me Ikan ibe ene geelek egwabe inyakpa isan̄a me lek igwa, inyi ebi ene esa eriọọn̄ ibe ke owu otana.”
42005015	Ire, etip kè Jisọs otataan̄ ikana ere igak adasi mgbọ. Ogbogbo ene esisibi inu inigban̄ ikọ kan̄, mè isa si orukan̄ kiban̄ inu ibe igwa ema.
42005016	Ire, Jisọs okekisibi isi ere ònọnọọn̄ isi ikup ikiriaak uriaak.
42005017	Usen ge, mgbọ Jisọs okijeen̄ ebi ene inu, ebi Farisi, mè ebi ìjeen̄ Ikan ìnan̄a me ama geelek me agan̄ Galili, mè agan̄ Judia mè ama Jeruselem egọgọọk inu inisiki ikweek irek ikigban̄ ikọ kan̄. Okumugwem onyinyi si Jisọs unye isasa igwa orukan̄.
42005018	Usini ebirieen̄ eneniben ogwu enerieen̄ ge òkifiak orukan̄ ngọm me inyọn̄ mkpilaak isa inu, mè iweek isasa ọmọ iraka inin̄ uwu ya isi imaan̄ me isi kè Jisọs.
42005019	Ire, ema kpekọt iraka inin̄ uwu ya mije ebi ene enin̄be inwaan̄ uwu ya. Ema esasa ene ya inene ifo inyọn̄ uwu ya, mè ichili nruruk ge me otoon̄-uwu ya, mè itobo olik me lek mkpilaak ogwu ngọm ya, mè iben ọmọ me inyọn̄ mkpilaak itap itibi me otu nruruk ya iniyik me etete ebi ene, me isi kè Jisọs, me emen uwu ya.
42005020	Mgbọ Jisọs omun̄be ichechieek kiban̄, itutumu inyi ene ya ibe, “Une, mîtele ijo kwun̄ inyi owu.”
42005021	Ebi Farisi mè ebi ìjeen̄ Ikan ìkup me ere ya ebebene ikinunuun̄ ibe, “Ìre ekene ire ogwu, òkimọnọ lek kan̄ kubọk Awaji ikeyi? Ìre ekene obokọt itele ijo inyi ene ilọ Awaji gaalek?”
42005022	Jisọs orọriọọn̄ ekiket kiban̄, mè inido ema ibe, “Ìre keke orọ enyi ekikeek òjelek ekiket òkup ikeyi me ejit kinyi?
42005023	Ìre eyi owa ofet itutumu? Ìre ibebe: Mîtele ijo kwun̄ inyi owu? Sa ìre ibebe: Nan̄a keke, mè je ije?
42005024	Mgbọ keyi, emi mârọ inyi enyi eriọọn̄ ibe ke emi Gwun̄ Ebilene nkaan̄ unye me linyọn̄ keyi itetele ijo inyi ene.” Itutumu inyi ogwu ngọm ya ibe, “M̀be owu, nan̄a keke, kat mkpilaak kwun̄, mè je fo.”
42005025	Mgbọ yaage, ogwu ngọm ya onanan̄a ikeke me isi otutuuk kiban̄, mè ikat mkpilaak ya esabe iben ọmọ inu ikaan̄ me ubọk, mè ije isibi ifo, mè ikitọn̄ Awaji.
42005026	Inu ya okeke otutuuk ebi ìkup me ere ya chieen̄ enenen. Ema ebebene ikitọn̄ Awaji, mè ikitumu ibe, “Îyak, chieen̄ kiji îmun̄ uyeke uyeke inu cherekeyi.”
42005027	Mgbọ eya orakabe, Jisọs osisibi me uwu ya, mè ije ifo isi, mè imun̄ ogwu enerieen̄ ge ekigwen Libai, ogwu òkibọkọ otitip ido, osikibe ikweek irek me uwu ikwaan̄ kan̄. Jisọs ogwegwen ọmọ ibe, “Na nagọọk emi.”
42005028	Mgbọ yaage Libai onanan̄a ikeke, mè ijuuk otutuuk inu òkup me uwu ya itele, mè igọọk Jisọs.
42005029	Libai osasa Jisọs isi uwu kan̄, mè ito ikpele ijọk inyi Jisọs. Owuwa ebi ìkibọkọ otitip ido mè ebi ofifi ene egọgọọk ema ikweek irek ikirie inorie ya si.
42005030	Ire, mgbọ ebi Farisi mè ebi ìjeen̄ Ikan ebi ìrere si ebi Farisi emun̄be ike ebi ife cha ekigọọk Jisọs igbaan̄ irie inorie, ema edodo ebi udun̄ kè Jisọs ibe, “Ìre keke orọ enyi ekigọọk ebi ìkibọkọ otitip ido mè ebi ijo igbaan̄ irie inorie?”
42005031	Jisọs ofọfọọk ema ibe, “Ebi lek onyebe kpekiweek ogwu ofia. Îre ebi lek ikanyege ekiweek ogwu ofia.
42005032	Eya orọ, emi ǹkanu inenigwen ebi ata irọrọ. Ire, ǹnu inenigwen ebi ijo irọrọ ibe egwu ekom me emen ijo kiban̄.”
42005033	Usini ebi Farisi mè ebi ìjeen̄ Ikan cha enenitumu inyi Jisọs ibe, “Ebi udun̄ kè Jọn ògwook mun, mè ebi udun̄ ebi Farisi mîkijin otu, mè ikiriaak uriaak mgbọ geelek. Ire, ebi udun̄ kwun̄ ekpọkpọ ikisa lek kiban̄ inyi irerie mè inwọnwọ.”
42005034	Jisọs onenitumu inyi ema ibe, “Me ere ijọk ido-nwa, ìre ebi unene ogwu òdo nwa mêkọt ijin otu me ere ogwu òdo nwa okupbe melek kiban̄? Iin̄-iin̄, eya ìkpokọt irọ!
42005035	Ire, mgbọ òkinu, mgbọ mêsan̄abe ogwu òdo nwa isan̄a me etete kiban̄. Îre mgbọ keya ke ema ebejin otu.”
42005036	Jisọs ototo urọk ge inyi ema ibe, “Kpekikọọk ọkpọkọ aya ọfọnti isa ichim ichit ere ògwagwak me lek oka ọfọnti. Mije, ire irọ ikeya, aya ọfọnti ya môje me ere ekọọkbe ya igwak. Ọkpọkọ aya ọfọnti ya si ìkpoje ge melek oka ọfọnti ya.
42005037	Ikeya si, kpekitap aya miin̄ me emen oka ogbokot ikpa anam, mije, unye aya miin̄ ya môrama oka ogbokot ya ibum. Inenire, miin̄ me ichep, ogbokot me ichep.
42005038	Eya orọ, ekitap aya miin̄ me emen ayaya ogbokot ikpa anam.
42005039	Ofifi si, ene geelek ònwọnwọ oka miin̄ isan̄a, ìkayaka ìkiweek inwọnwọ aya miin̄, mije, ìbobe ke oka miin̄ ya înwọn igak aya miin̄.”
42006001	Me Usen Mbuban ge, mgbọ Jisọs mè ebi udun̄ kan̄ ekije itibi uko akpa ge, ebi udun̄ kan̄ ekekifan̄a sọnja akpa me uko ya inwaan̄ itap me akajit ubọk, mè ikichọk mfufe isan̄a me lek, mè ikitaka.
42006002	Usini ebi Farisi ekukup imun̄ ema, mè inido ema ibe, “Ìre keke orọ enyi ekirọ inu Ikan kè Mosis obe ekarọ me Usen Mbuban?”
42006003	Jisọs obebe ema, “Ìre enyi kperarak ifuk-nu inu Debit orọbe mgbọ uraafiọọn̄ otakabe ọmọ mè ebi melek kan̄?
42006004	Debit ìjeje inin̄ uwu Awaji, mè imọnọ fituru esabe igwa ngwugwa inyi Awaji itaka, mè iche si inyi ebi melek kan̄. Me ubọk Ikan kiji okupbe, îre ebi ngwugwa gaalek ekitaka fituru ya òkup me mbuban.”
42006005	Jisọs onenitumu inyi ema ibe, “Gwun̄ Ebilene ore Ogwukaan̄ Usen Mbuban.”
42006006	Me ofifi Usen Mbuban, Jisọs ojeje inin̄ uwu ntitiin̄, mè ikijeen̄ inu. Ogwu enerieen̄ ge ubọk agan̄ ulom okwube òwa si me emen uwu ya.
42006007	Usini ebi ìjeen̄ Ikan mè ebi Farisi ekekiweek ikan ema ebesa itet Jisọs. Eya orọ, ema ekekigwuun̄ chieen̄ ikpọ mè ìre Jisọs môgwa ene me Usen Mbuban ya.
42006008	Jisọs orọriọọn̄ inu ema ekikeek, mè itumu inyi ogwu enerieen̄ ubọk ge okwube ya ibe, “Nan̄a keke, mè sibi nakeke me isi otutuuk ene.” Ogwu enerieen̄ ya onanan̄a ikeke, mè ije inikeke me isi otutuuk ene.
42006009	Jisọs onenitumu inyi ebi ife cha ibe, “Ǹdo enyi nu, ìre keke ke Ikan kè Mosis onyi irek ibe erọ me Usen Mbuban? Ìre ìnyi irek ibe erọ ata inu, sa ìre ijo inu? Ìre ìnyi irek ibe enyan̄a ugwem ene? Sa ìre ìnyi irek ibe efiat ugwem ene?”
42006010	Mgbọ îdobe ikọ ya isan̄a, iraraan̄ chieen̄ ikana ikikpọ emen isi ife cha me ge me ge, mè itumu inyi ogwu enerieen̄ ya ibe, “Nyana ubọk kwun̄.” Ogwu enerieen̄ ya onyanyana ubọk, orukan̄ ya otata isan̄a kpai.
42006011	Ejit onanaan̄ ebi ife cha enenen mije inu ya òrọrọ. Ema ebebene ikitọt me etete kiban̄ inu ema eberọ Jisọs.
42006012	Usen ge me emen mgbọ ya, Jisọs onenije inene inyọn̄ ogoon̄ ge isi ikup ikiriaak Awaji, mè ikup me uriaak otutuuk eririeen̄ ya.
42006013	Egwe iwewele, igwegwen otutuuk ebi ìkigọọk ọmọ me udun̄ iriaak me lek kan̄, mè inigobo akọp me ene iba isibi me etete kiban̄, mè igwen ema ebi otuchieen̄ kan̄.
42006014	Erieen̄ ebi otuchieen̄ cha ìre Saimọn ogwu îgwenbe si Pita, mè Anduru ogwu ngwan̄, mè Jemis, mè Jọn, mè Filip, mè Batolomi,
42006015	mè Matiyu, mè Tọmọs, mè Jemis gwun̄ kè Alifiọs, mè Saimọn ogwu ulọk ama ominbe me ejit,
42006016	mè Judas gwun̄ kè Jemis, mè Judas Isikariọt ogwu onenileke Jisọs inyi ekpan̄.
42006017	Jisọs oneninan̄a me inyọn̄ ogoon̄ ya isibi, mè inikeke me ere ijọn̄ olaakbe, ọmọ mè akọp mè ebi otuchieen̄ iba kan̄ cha. Owuwa ebi ìkigọọk ọmọ me udun̄, mè ogbogbo ebi ìnan̄a me agan̄ Judia, mè ama Jeruselem, mè ebi ìnan̄a me ama Taya mè Saidọn me agba awaji, enunu inijot me ere ya,
42006018	ikiweek inọnọ ikọ kè Jisọs, mè ikiweek si ibe Jisọs igwa orukan̄ kiban̄. Ebi geelek ìkakaan̄ ijo erumun̄ me emen, Jisọs orerieen̄ ijo erumun̄ cha isibi me emen kiban̄.
42006019	Mije unye okinan̄a me lek kan̄ isibi, mè ikigwa ene, owuwa ebi ene ekekiweek ichachak ọmọ ubọk me lek, inyi lek kiban̄ inye.
42006020	Jisọs onenibene chieen̄ ikpọ ebi udun̄ kan̄, mè itumu ibe, “Ugbana môkup inyi enyi ebi ugbọọn̄, mije, mkpulu eyi Awaji ìkup inyi enyi.
42006021	Ugbana môkup inyi enyi ebi ìkiran̄ ọfiọọn̄ mgbọ keyi, mije, owot kinyi môjot. Ugbana môkup inyi enyi ebi ìkito ito mgbọ keyi, mije, enyi mêchak imọm.
42006022	Ugbana môkup inyi enyi mgbọ ebi ene mêchabe enyi mije erieen̄ Gwun̄ Ebilene, mè isa si mije erieen̄ ya irieen̄ enyi isibi me etete kiban̄, mè irọ enyi inu unyechieen̄, mè ijit erieen̄ kinyi kubọk enyi ìre ebi ijo ife.
42006023	“Ebi ene isikirọ enyi inu chi, ìkibele ejit, mè ìjop okwa unwọọn̄, mije, Awaji îsun̄ mkpukpe òmimin enenen inyi enyi me emen inyọn̄. Ikafieek owot, mije, ikeya si ke ebi nte nte kiban̄ esisaak ebi nriran me ukot ikaan̄.
42006024	Ire, môfieek inyi enyi ebi ìbọbọọn̄ ubọọn̄ mgbọ keyi, mije, enyi mîra ibọkọ otutuuk mkpukpe kinyi isan̄a me ugwem keyi.
42006025	Môfieek inyi enyi ebi owot ojotbe mgbọ keyi, mije, enyi mêran̄ ọfiọọn̄. Môfieek si inyi enyi ebi ìkichak imọm mgbọ keyi, mije, enyi mêfieek ejit, mè ito ito.
42006026	Môfieek inyi enyi mgbọ ebi ene isikitumu ata ikọ ibak enyi mgbọ geelek, mije, ikeya ke ebi nte nte kiban̄ erọ me lek ebi nriran ataak me ukot kiban̄.”
42006027	Jisọs onenitumu si ibe, “Enyi ebi ìkigban̄ ikọ n̄a mgbọ keyi, m̀be enyi, ìma ebi ochicha kinyi, mè ìkirọ ata inu ìnyi ebi geelek ìchacha enyi.
42006028	Ìgbana ebi geelek ìgbogbo enyi, mè ìriaak uriaak me ibot ebi geelek ìrọrọ ikeme enyi.
42006029	Ire ikaan̄ ogwu isulu owu ada me agba isi ge, kana agan̄ keyilọ nyi ene ya isulu si. Ire ene ibọkọ owu ọfọnti inyọn̄ kwun̄, kakput ene ya, tele mè ibọkọ ọfọnti irak kwun̄ si igbaalek.
42006030	Ikaan̄ ogwu ibeek owu inu, nyi. Ikaan̄ ogwu imọnọ inu kwun̄, kasi ìdo ibe iyaka inyi owu.
42006031	Ikaan̄ inu oweekbe ibe ene irọ inyi owu, rọ si ikeya nyi ene.
42006032	“Ire enyi ima ebi ìmama enyi gaalek, ìre kpasi oruru ke enyi ekaan̄? Ebi ìkirọ ijo inu si ekima ebi ìmama ema.
42006033	Ire enyi irọ ata inu inyi ebi ìkirọ ata inu inyi enyi gaalek, ìre kpasi oruru ke enyi ekaan̄? Ìre ìkare inu yaage si ke ebi ìkirọ ijo inu ekirọ?
42006034	Ire enyi ikifọọk inu inyi ebi enyi eriọọn̄be ibe ke mêkọt iyaka inu ya ikpe enyi gaalek, ìre kpasi oruru ke enyi ebekaan̄ mije keya? Ebi ìkirọ ijo inu me lek kiban̄ ekifọọk si inu inyi ebi ijo inu ogbo kiban̄ ebi ema eriọọn̄be ibe ke mêkọt iyaka otutuuk inu cha ikpe ema.
42006035	Ire, emi m̀be enyi, ìma ebi ochicha kinyi, mè ìkirọ ata inu ìnyi ema. Ìkifọọk inu ìnyi ene, mè ikakpọ chieen̄ iyayaka ibọkọ useen̄. Mgbọ enyi isikirọ ikeya, mkpukpe kinyi mômin enenen. Enyi mêre bọn Awaji Ogwu Òbebene Ichit. Mije, Awaji îkirọ ata inu inyi ebi ikpak, mè ebi ata inu geelek ene erọbe inyi ìkakinin̄ chieen̄.
42006036	Eya orọ, ìkirọ ene nsan ike Nte kinyi okirọ ene nsan.
42006037	“Ikakifieek ene ikọ, inyi Awaji ikafieek enyi ikọ si. Ikakitip ene oyerebet, inyi Awaji ikatip enyi oyerebet si. Ikaan̄ ebi irọ enyi ijo inu, ìtele ìnyi ife cha, ke Awaji si môtele ijo kinyi inyi enyi.
42006038	Ìkiche inu ìnyi ene, ke Awaji môkiche inu inyi enyi si. Awaji isiboche inu inyi enyi, ìbotọtọ ijot, mè ikeme itap, mè isisik, inyi inin̄ inwaan̄, mè ikpọk itap si, inyi ijot ibene, mè ifiin̄, sabum ìboniben igwook itap enyi me ubọk. Mije, inu enyi esabe itọ inyi ene ke Awaji obosa itọ si inyi enyi.”
42006039	Jisọs onenito urọk inyi ema ibe, “Ìre ogwu ǹnàan̄ môkọt isa ogwu ǹnàan̄ ijeen̄ oniin̄? Ìre ema ene iba kpebegbaan̄ irọn̄ inin̄ emen udọn̄?
42006040	Ofifi si, ogwu òkikween̄ inu ìkakimin ìgak ogwu òkijeen̄ ọmọ inu. Ire, mgbọ ogwu ekijeen̄ inu ya isikween̄ isan̄a, ìbokup kubọk ogwu òjejeen̄ ọmọ inu.
42006041	“Ìre keke orọ owu okiruk chieen̄ ikpọ sọntiik nsiseen̄ uti òkup me chieen̄ ngwan̄ kwun̄, mè isan̄a chieen̄ me lek ikpele uwot òkup me chieen̄ kwun̄?
42006042	Ìre owu òbojeje itumu inyi ngwan̄ kwun̄ ibe inu inyi owu òsan̄a nsiseen̄ uti me chieen̄ kan̄, me ere owu me lek kwun̄ okakọtge ìmun̄ ikpele uwot eyi òkup me chieen̄ kwun̄? Owu ogwu isi iba keyi! Dasi jene ikpele uwot òkup me chieen̄ kwun̄ san̄a, inyi owu òkọt òmọọn̄ inu òsan̄a sọntiik nsiseen̄ uti eyi òkup ngwan̄ kwun̄ me chieen̄.
42006043	“Ata uti ìkakito ijo mfut. Ikeya si, ijo uti ìkakito ata mfut.
42006044	Ekisa mfut uti iriọọn̄ lek uti. Kpekigbeme mfut figi me lek ukpak. Kpekigbeme si mfut gerep me lek uti abọm egbe.
42006045	Ikeya si, ata ene ìkirọ ata inu inan̄a me lek ata ekiket eyi òkup me emen ejit kan̄. Ogwu ijo ene ìkirọ ijo inu inan̄a me lek ijo ekiket eyi òkup me emen ejit kan̄. Eya orọ, ene ìkitumu ikọ igọọk me lek inu òjojot ọmọ me ejit.”
42006046	Jisọs onenido ema ibe, “Ìre keke orọ enyi ekpọkpọ ikigwen emi Okaan̄-ene, Okaan̄-ene, ire, enyi kpekirọ inu nkitumu?
42006047	Mâjeen̄ enyi inu ge nu. Ene geelek ònunu me lek n̄a, mè inọ ikọ n̄a, mè irọ inu nkitumu,
42006048	ene ya ìkup kubọk ogwu òbonama uwu, mè irọkọ ijọn̄ idọk, mè igwook ewuuk irak ijọn̄ uwu ya itoon̄ me inyọn̄ ewuuk me emen ijọn̄. Mgbọ mun̄ ile obaakbe inu, mè isa unye agbugbuk inibieen̄ uwu ya, uwu ya ìkasisik, mije, mînama inye.
42006049	Ire, ene geelek ònọnọ ikọ n̄a, mè ijit irọrọ inu nkitumu, ene ya ìkup kubọk ogwu ònanama uwu kan̄ me inyọn̄ achiaan̄, ìkatap ewuuk irak ijọn̄. Mgbọ yaage mun̄ ile obaakbe inu, mè isa unye agbugbuk inibieen̄ uwu ya, uwu ya ogbugbugbọ igwook, mè igwak isan̄a kpai.”
42007001	Mgbọ Jisọs otumube ikọ chi inyi ebi ife cha isan̄a, inanan̄a me ere ya ije ifo ama Kapanọm.
42007002	Me ama ya, îkaan̄ ogwu ibot akọn̄ ge òkakaan̄ gwun̄ uwu ge îmabe enenen, mè itoon̄ ejit me lek. Me ike mgbọ ya, gwun̄ uwu ogwu enerieen̄ yi îfiak enenen, mè igbet mkpa.
42007003	Mgbọ ogwu ibot akọn̄ yi onọbe inu òfolek kè Jisọs, iraria usini ebi ugane ebi Ju ibe esi etumu enyi ibe soso, mè ogwugwu inye lek inu inigwa gwun̄ uwu kan̄ inyi ọmọ.
42007004	Ife cha enunu me lek kè Jisọs, mè iniriaak ibe, “Soso, nasi gwa gwun̄ uwu ene yi, ke ene yi îgbe ogwu owu môtapbe ubọk inyi me oniin̄ òkup ikeyi.
42007005	Mije, ogwu enerieen̄ yi îma eji ebi Ju enenen, mè inama uwu ntitiin̄ inyi eji.”
42007006	Jisọs onanan̄a igọọk ema ije. Mgbọ ema ejebe igbet ere uwu ogwu ibot akọn̄ ya, ogwu ibot akọn̄ ya oraria ebi unene kan̄ ibe enetumu enyi Jisọs ibe ikayaka ìsisaak lek ìje ìnu uwu kan̄, mije ke ọmọ ìkagbe ogwu ogwugwu obonin̄ uwu kan̄;
42007007	ke ìre mije keyi ke ọmọ omọnọ ibe ke ọmọ ìkagbe ogwu òbokọt ije inu inigwen ogwugwu isi mè isi. Soso, mè ogwugwu itumu ikọ otu gaalek, ke lek gwun̄ uwu kan̄ mônye.
42007008	Mije ke ọmọ ìre ogwu òkup me irak ebi ibot akọn̄ ìbebene igak ọmọ. Ọmọ me lek kan̄ îyaka ikaan̄ si ebi akọn̄ me irak kan̄. Ọmọ isinyi ene ge ida ibe, je, ke ìbojeje. Ọmọ iyaka ibe ofifi ene, na, ke ìbonunu. Ọmọ ibe gwun̄ uwu kan̄, rọ ikeyi, ke ìborọrọ.
42007009	Ikọ ene ya otumube okeke Jisọs chieen̄. Igwugwu isi ikom, mè itumu inyi ebi ogbogbo ene cha ìkigọọk ọmọ me udun̄ ibe, “Ǹkitumu inyi enyi ibe ke ǹkararak ìchichini òjelek ikpele ichechieek òkup ikeyi, ìrere me otutuuk ido ebi Ijeren.”
42007010	Ebi ikwaan̄ cha egwugwu ikom ifo uwu ogwu ibot akọn̄ ya, mè isi imun̄ ibe ke lek gwun̄ uwu kan̄ ya înye isan̄a.
42007011	Mgbọ eya orakabe, Jisọs oneninan̄a me Kapanọm ije isi ama ekigwen Nên. Ebi udun̄ kan̄ mè ogbogbo ene mîgọọk ọmọ isi ama ya si.
42007012	Mgbọ ema ekije igbet otunchit ama ya, ema emumun̄ ebenbe nkwukwu ene me inyọn̄ uwot ibesa isibi isi ifuun̄. Gwun̄ enerieen̄ ya òkwukwu ìre gwun̄ ibot ge ogwu uga okaan̄be. Ogwu uga si ìre nwakpa. Owuwa ene enanan̄a me ama ya igbuku isibi ikigọọk nwakpa ya ije.
42007013	Mgbọ Okaan̄-ene omun̄be nwakpa ya, njijin ogwu enenwaan̄ ya otetet ọmọ enenen. Itutumu inyi ibe, “Kayaka ìto ito.”
42007014	Mgbọ îtumube ikeya isan̄a, ijeje isi lek ebi ìbeben nkwukwu ene ya, mè itet ubọk me lek uwot ya, ife cha eyayaka ikeke. Itutumu inyi nkwukwu ene ya ibe, “Gwun̄ enerieen̄, m̀be owu, nan̄a keke!”
42007015	Ogwu òkwukwu ya obebene lek ikweek irek, mè ibene ikitumu ikọ. Jisọs osasa ọmọ ikana itap me ubọk ogwu uga.
42007016	Ukpook otetet otutuuk ebi ìkup me ere ya. Ema ebebene ikitọn̄ Awaji, mè ikitumu ibe, “Ikpele ogwu nriran îra inu me etete kiji! Awaji îra inu ineninyan̄a ebi kan̄.”
42007017	Etip inu yi Jisọs orọbe otataan̄ ikana otutuuk agan̄ Judia, mè otutuuk asabọn ama geelek òkana Judia okokop.
42007018	Ebi udun̄ kè Jọn enenikpa otutuuk inu chi Jisọs orọbe inyi Jọn. Jọn onenigwen ene iba me lek kiban̄,
42007019	mè iria ibe, “Ìsi ìdo-nu Okaan̄-ene ibe, ìre ogwugwu ore ogwu òbonunu ya? Sa ìre eji ekup ekpọ ofifi ene?”
42007020	Mgbọ ebi osat kè Jọn cha enube me lek kè Jisọs, ema enenitumu inyi ọmọ ibe, “Jọn ògwook mun̄ oria eji inu me lek kwun̄ ibe eji enedo eriọọn̄ me otu kwun̄, mè ìre owu ore ogwu òbonunu ya? Sa ìre eji ekup ekpọ ofifi ene?”
42007021	Me ike mgbọ yaage, Jisọs ògwagwa owuwa ebi orukan̄, mè ilap ijo erumun̄ isibi me emen owuwa ene, mè irọ inyi ebi ǹnàan̄ emọọn̄ inu.
42007022	Eya orọ, Jisọs ofọfọọk ebi osat kè Jọn cha ibe, “Ìfon, mè ìsi ìkpa otutuuk inu enyi esabe chieen̄ kinyi imun̄, mè isa utọn̄ kinyi inọ, ìnyi Jọn. Ìkpa ìnyi ibe ke ebi ǹnàan̄ mêkimọọn̄ inu, ebi akọọk mêkije ije, ebi ìnan mêkinọ ikọ, mîgwa ebi inyakpa, mè ijomo ebi ìkwukwu. Ìkpa si ìnyi ibe ke mîlook ebi ugbọọn̄ ata etip.
42007023	Ugbana môkup inyi ene geelek ogwu ikanan̄age ìrọn̄ mije n̄a.”
42007024	Mgbọ ebi ikwaan̄ kè Jọn cha egwube ikom ifo, Jisọs obebene ikitumu ikọ òfolek kè Jọn inyi urum ebi ene ìkup me ere ya, mè ikido ema ibe, “Mgbọ enyi esibibe isi lek kè Jọn me emen èwê, ìre keke ke enyi esi ikpọ? Ìre enyi esi ikpọ mbubet efet okiwumu iyaka imaan̄?
42007025	Ire ìkare eya, ìre keke ke enyi esibi isi ikpọ-ni? Ìre enyi esi ikpọ enerieen̄ òsasa ujuja unye otu ewe ọfọnti ibala lek? Ire ebi ìkiluk ubene ugwem, mè ikitap ọfọnti unye otu ewe, òjelek kè ebiba ekiluk me uwu ebi ubọọn̄, kpekikup me emen èwê.
42007026	Ire, ǹdo-nu enyi. Ìre keke ke enyi esibi isi ikpọ? Ìre ogwu nriran ke enyi esi ikpọ? Iin̄, ǹkitumu inyi enyi ibe ke Jọn îmin igak ogwu nriran.
42007027	Mije, îre ọmọ ke ege inu òfolek me Ikpa Mbuban ibe ke Awaji ibe, ‘Emi mâria gwun̄ ikwaan̄ n̄a ibe idasi ije me isi kwun̄, mè isi inen̄e oniin̄ isun̄ iban owu.’
42007028	“Me atikọ, ǹkitumu inyi enyi ibe, me etete ebilene, kpunu ene geege emanbe, ogwu òmimin igak Jọn. Ire, ogwu òsisip ichit me emen mkpulu eyi Awaji îmin igak Jọn.”
42007029	(Mgbọ otutuuk ebi ìkup me ere ya, ògak ge ebi ìkibọkọ otitip ido, enọbe ikọ cha Jisọs otumube ibak Jọn, ema echechieek ibe ke inu ya ìrọ igọọk me nkeek Awaji me atikọ. Mije, ema cha ìre ebi Jọn ogwookbe mun̄.
42007030	Ire, ebi Farisi mè ebi ìjeen̄ Ikan mîjit nkeek Awaji okaan̄be me lek kiban̄, mije ema ekachieekge ibe Jọn igwook ema mun̄.)
42007031	Jisọs obebene ikitumu ibe, “Ìre m̀basa ebi mgbọ kechi itọ me lek keke mọnọ? Ìre ife chi ebet lek keke mọnọ?
42007032	Ebi ukot kechi ekup kubọk nsabọn ìsisiki ikweek me oyet ifit. Ebi agan̄ ge ekekitaan̄ ukpo itumu inyi ebi agan̄ keyilọ ibe, ‘Eji mîkwak okwa ijọk inyi enyi, enyi kpechieek ijojop. Eji mîyaka ikwak okwa ito inyi enyi, mun̄ ito ìkasibi enyi me chieen̄.’
42007033	Mije, mgbọ Jọn ògwook mun̄ onube, ìkakirie inorie, ìkakinwọ si miin̄. Enyi ebebe ke ijo erumun̄ me emen kan̄.
42007034	Ire, mgbọ Gwun̄ Ebilene onube, mè ikirie inorie, mè ikinwọ miin̄, enyi ebebene ikitumu ibe ke ogwugwa ìre ogwu ebek ile, mè ogwu usa-miin̄, ogwu òkigọọk ebi ìkibọkọ otitip ido, mè ofifi ebi ijo ife ìkup esese esese ikitet unene.
42007035	Ire, inan̄a me lek ebi ìbọbọkọ iriọọn̄-inu eyi Awaji itap, ebi ene mêmun̄ ibe ke iriọọn̄-inu eyi Awaji ore eyi òtatat.”
42007036	Usen ge, ogwu Farisi ge onenigwen Jisọs isa isi iriak ichen me uwu kan̄. Jisọs osisi, mè igọọk isiki ikweek irek me lek ikasi me uwu ya ikirie inorie.
42007037	Mgbọ ogwu enenwaan̄ òje oyet ge me ama ya onọbe ibe ke Jisọs òwa me uwu ogwu Farisi ya okupbe ikirie ichen, imọmọnọ iko ge esabe ewuuk ekigwen alabasita irom, eyi aran̄ utop olu ojotbe emen, ikaan̄ me ubọk isa ije inu uwu ya.
42007038	Mgbọ îrebe uwu ya, iraraka inin̄, mè isi ikeke me ukot kè Jisọs, me agan̄ udun̄, mè ibene ikito ito. Mun̄ ito ònan̄a me chieen̄ kan̄ okekirọn̄ọ igwook me ukot kè Jisọs. Ogwu enenwaan̄ ya okekisa ijeek ibot kan̄ ituku mun̄ ito ya, mè ikisa otu ifip ukot iba kè Jisọs, mè inichili iko ya, mè ikana aran̄ ya òkup me emen igwook me ukot iba kè Jisọs.
42007039	Mgbọ ogwu Farisi ya omun̄be inu ya òrọrọ, ibebene ikitumu inyi lek kan̄ ibe, “Mebe ene yi ìre ogwu nriran, kè oriọọn̄ òjelek ene ogwu enenwaan̄ yi òkitet ọmọ ubọk me lek orebe. Ogwu enenwaan̄ yi ìre ogwu ijo.”
42007040	Jisọs onenibe ọmọ, “Saimọn, nkaan̄ ikọ ge mbatumu inyi owu.” Ogwu Farisi ya ofọfọọk ọmọ ibe, “Ogwu Ijejeen̄, tumu nyi emi ma!”
42007041	Jisọs onenito urọk ge ibe, “Îkaan̄ ebirieen̄ iba ìfọfọọk ikpoko me ubọk ogwu enerieen̄ ge òkinyam ikpoko. Ene ge ofọọk efit dinari go, sa ogwulọ ofọọk akọp dinari go.
42007042	Me lek kiban̄ ene iba cha, kpunu ogwu òkakaan̄ ikpoko isa isi ikpe urieek kan̄ inyi ogwukaan̄ ikpoko ya. Mije keya, ogwukaan̄ ikpoko ya ofufuk urieek ene iba cha ichep inyi lek kan̄, mè ibe ife cha ekayaka ìkpe ọmọ urieek cha, ke ọmọ îtele inyi ebibi.” Jisọs itoto urọk ya isan̄a, inenido ibe, “Me etete ebi urieek iba cha, ìre ogwu owa oboma ogwu òtetele urieek inyi ema ya ichit?”
42007043	Saimọn ofọfọọk ibe, “Me nkeek n̄a, îre ogwu urieek kan̄ ominbe igak oboma ogwu òtetele urieek inyi ema ya ichit.” Jisọs obebe ọmọ, “Owu ofọọk itat.”
42007044	Itutumu ikeya isan̄a, ineniyaka isi ikweek ogwu enenwaan̄ ya, mè itumu inyi Saimọn ibe, “Ke omun̄ ogwu enenwaan̄ yi? Emi nnu me uwu kwun̄, owu òkanyi emi mun̄ ǹsa ǹgwọk ukot kubọk ọrọmijọn̄ kiji oweekbe. Ire, mun̄ ito ònan̄a me chieen̄ ogwu enenwaan̄ yi ke ogwu enenwaan̄ yi osa igwọk emi ukot, mè isa ijeek ibot kan̄ ituku emi ukot ichat.
42007045	Owu òkakat emi mgbọ nnin̄be uwu kwun̄ kubọk ọrọmijọn̄ oweekbe. Ire, bene me karake nnin̄be uwu kwun̄, ogwu enenwaan̄ yi ìkpọkpọ ikifip ukot n̄a.
42007046	Mgbọ nnube me uwu kwun̄, owu òkaken emi aran̄ me ibot kubọk ọrọmijọn̄ okupbe. Ire, ogwu enenwaan̄ yi îsa aran̄ utop olu iniken emi me ukot agan̄ iba.
42007047	Eya orọ, ǹkitumu inyi owu ibe ke ikpele imumechieen̄ ogwu enenwaan̄ yi okaan̄be ìkijeen̄ ibe ke mîtele ogbogbo ijo inu kan̄ inyi ọmọ. Ikeya si, ikaan̄ ogwu ikaan̄ sọntiik imumechieen̄ gaalek, ìsibi ibe ke ìre sọntiik ijo inu gaalek ke etele inyi ene ya.”
42007048	Jisọs onenitumu inyi ogwu enenwaan̄ ya ibe, “Ogwu enenwaan̄, mîtele otutuuk ijo kwun̄ inyi owu.”
42007049	Ebi melek kiban̄ ìkukup me lek ikasi ya ebebene ikinunuun̄ me etete kiban̄ ibe, “Ìre kpasi ene ire ogwu òyaka inikitele ijo inyi ene?”
42007050	Jisọs otutumu inyi ogwu enenwaan̄ ya ibe, “Ichechieek kwun̄ înyan̄a owu! Fo me esuuk.”
42008001	Sọnja mgbọ iraraka, Jisọs onenikijijen̄e ikana otutuuk ama ile mè asabọn ama ikilook ata etip eyi mkpulu eyi Awaji. Akọp mè ebi otuchieen̄ iba kan̄ ekekigọọk ọmọ ikijijen̄e ikana,
42008002	ema mè usini ebibaan̄ ebi Jisọs olapbe ijo erumun̄ isibi me emen, mè igwa esese chieen̄ orukan̄ me lek. Erieen̄ ebibaan̄ cha ìre Meri ogwu Magidala ogwu Jisọs olapbe ijo erumun̄ jaaba isibi me emen,
42008003	mè Juwana nwa kè Chusa ogwu ibot ikwaan̄ me uwu kè Erọdu, mè Susana, mè owuwa ofifi ebibaan̄. Ebibaan̄ chi ekisa ikpoko ubọk kiban̄, mè inu ema ekaan̄be itap ubọk inyi Jisọs mè ebi otuchieen̄ kan̄.
42008004	Ebi ene enenikigbuku inan̄a me ama ile geelek isibi inu lek kè Jisọs. Jisọs onenito urọk inyi ema ibe,
42008005	“Ene ge oninan̄a isi iwop mfut me uko kan̄. Mgbọ îkigwọ mfut cha ifiaak, usini orọrọn̄ me eden̄ oniin̄. Ebi ene ejajak me ukot iraka, ebi kè ofut enenitọk otutuuk imeen̄ isan̄a.
42008006	Usini mfut cha orọrọn̄ me ijọn̄ ewuuk. Mgbọ îtibibe isibi, ikwakwaan̄ isan̄a mije kpunu mun̄ me irak ijọn̄ ya.
42008007	Usini mfut orọrọn̄ me ijọn̄ ere ukpak okupbe. Ukpak melek mfut cha egbagbaan̄ itibi isibi. Ukpak cha otitibi ikana ichit nsek otu mfut cha. Ìkachieek ibe itibi ijaan̄, mè ito ata mfut.
42008008	Ire, usini mfut cha orọrọn̄ me ata ijọn̄, mè itibi isibi, mè ito ogbogbo mfut òwawa, efit mgbọ, igak echi esabe iwop.” Mgbọ Jisọs otobe urọk ya isan̄a, itutumu inyi ema ibe, “Ogwu ikaan̄ utọn̄ ìbosa inọ ikọ, inọ.”
42008009	Ebi udun̄ kan̄ enenido ọmọ inu urọk ya osibibe.
42008010	Jisọs otutumu inyi ema ibe, “Mîchili otutuuk nlelet inu eyi mkpulu Awaji ijeen̄ enyi, inyi enyi eriọọn̄. Ire, ǹkitumu ikọ me urọk inyi ebi ofifi ene, inyi, ‘Ema mêmun̄, ire, kpebekọt imun̄ itat; ema mênọ, ire, kpebekọt igobo itet.’ ”
42008011	Itutumu ikeyi isan̄a, inenibe ema, “Ibot urọk ya ìre ikeyi: Mfut ya ìre ikọ Awaji.
42008012	Echi òrọrọn̄ me eden̄ oniin̄ ìre ebi ìnọnọ ikọ ya, ire, Yọk onunu initeen̄ ikọ ya isan̄a me ejit kiban̄, inyi ema ekakọt ìchieek, mè ìbọkọ unyan̄a.
42008013	Mfut echi òrọrọn̄ me ijọn̄ ewuuk ìre ebi ìbọbọkọ ikọ ya itap me unwọọn̄ mgbọ ema enọbe. Ire, ikọ ya ìkatibi ugwun̄-ijọn̄ me emen kiban̄. Ema echieek me lek ikọ ya sọntiik mgbọ. Ire, mgbọ ntọ-mkpọ onube, ema ewawaka irọn̄.
42008014	Mfut echi òrọrọn̄ me ijọn̄ ukpak ìkeke inyi ebi ìnọnọ ikọ ya, mè ibọkọ itap. Ire, ike mgbọ okije, uyọrọlek linyọn̄, mè ulọk inu ubọọn̄, mè ubelejit eyi linyọn̄ onenikana ichit ikọ ya, mè irọ inyi mfut kan̄ ikakikup ìkan, mè ìren̄e kubọk ge.
42008015	Ire, mfut echi òrọrọn̄ me ata ijọn̄ ìkeke inyi ebi ìnọnọ ikọ ya, mè ibọkọ itap me ata ejit, mè itet ikaan̄, mè igban̄ utọn̄ me lek, mè ikat ejit ikeke inye mege ire mgbọ îtobe mfut.
42008016	“Kpunu ogwu òkimin mkpukan̄ isan̄a, mè iben isi iyik me irak mkpilaak. Kpan̄asi ikeya, ìboben itoon̄ me inyọn̄ ngugọọn̄, inyi ene geelek òninin̄ uwu ya isa utoon̄ mkpukan̄ ya imọọn̄ inu.
42008017	Inu geelek eletbe, mêsan̄a isibi me chieen̄ otutuuk ene. Inu geelek echitbe, mêchili ibook me emen utoon̄ inyi ebi ene eriọọn̄.
42008018	Eya orọ, enyi ìriọọn̄ ubọk ìgban̄ utọn̄ me lek ikọ n̄a. Mije, ogwu ikaan̄ inu, mêkpọk inyi ene ya inu igbaalek eyi îwuukbe lek ikaan̄. Ire, ogwu ikakaan̄ge inu, ìrere sọntiik inu eyi îkeekbe ibe ọmọ îtet ikaan̄ inye, mêtet ibọkọ isan̄a me ubọk.”
42008019	Mgbọ Jisọs okitumu ikọ ya, nga kan̄ mè ebi ngwan̄ kan̄ enunu ibenimun̄ ọmọ. Ire, kpekọt ije igbet ere ọmọ okupbe, mije ebi ene ewabe enenen.
42008020	Ene ge me etete ebi ife cha ojeje isi itumu inyi ọmọ ibe, “Kpọ nga kwun̄ mè ebi ngwan̄ kwun̄ me oyet ekekebe ikiweek imumun̄ owu.”
42008021	Jisọs otutumu inyi otutuuk ebi ìkup me ere ya ibe, “Nga n̄a mè ebi ngwan̄ n̄a ìre ebi geelek ìnọnọ ikọ Awaji, mè ikirọ.”
42008022	Usen ge, Jisọs onenitumu inyi ebi udun̄ kan̄ ibe, “Eji enesaba okwaan̄ oyô yi etoon̄ me usaba agan̄.” Ema eninin̄ uji ge, mè itap awala, mè ibene ikisaba okwaan̄ oyô ya.
42008023	Jisọs osisiki ilaak me emen uji ya. Me ekakpọge chieen̄, unye efet okpọkpọ ibene ikiwut itoon̄ me inyọn̄ isi mun̄ me okwaan̄ oyô ya, mè ikitap mun̄ me uji me agba agan̄ iba. Ebi udun̄ kè Jisọs cha ebebene ikifieek owot ibe ke uji kiban̄ mônirek.
42008024	Ema esisi itimi Jisọs, mè ibe ọmọ, “Ogwu Nte, ogwu Nte, eji mênichieen̄ me mun̄!” Jisọs onanan̄a ikeke, mè igana inyi egwijo ya mè ekoon̄ ya. Egwijo ya owọwọ, isi mun̄ olilibi inyana.
42008025	Jisọs onenido ebi udun̄ kan̄ ibe, “Ìre keke orọ enyi kpekaan̄ ichechieek?” Inu ya Jisọs orọbe okeke ema chieen̄, mè itet ema ukpook enenen. Ema ebebene ikitumu me lek kiban̄ ibe, “Ìre kpasi ene ire ogwu, ogwu òkinyi ida, efet mè mun̄ okekigban̄ utọn̄ inyi ida kan̄?”
42008026	Jisọs mè ebi udun̄ kan̄ enenisaba okwaan̄ ya, mè itoon̄ me agan̄ ijọn̄ ama ekigwen Gerasa eyi òkibene isi ikpọ agan̄ Galili me usaba agan̄ okwaan̄ oyô ya.
42008027	Mgbọ Jisọs onan̄abe me uji ya isibi, mè ije inene ijọn̄, ogwu enerieen̄ ge ijo erumun̄ okupbe me emen onanan̄a me ama ya isibi inichichini ọmọ. Îfiin̄ mgbọ ogwu enerieen̄ ya obenebe ikije njak ikana ere, mè ikiluk me emen oron ekwukwu. Ìkayaka ìkiluk me uwu.
42008028	Mgbọ ogwu enerieen̄ ya omun̄be Jisọs, itataan̄ ukpo, mè ilibi inu initọbọ ekpe me ukot kè Jisọs, mè ikitaan̄ ukpo itumu ibe, “Owu Jisọs Gwun̄ Awaji Òbebene Ichit, òkiweek emi keke me lek? Soso, nriaak owu, kasulu emi osusut.”
42008029	Ijo erumun̄ ya ìtumu ikọ ya mije Jisọs îwuuk lek igana inyi ibe inan̄a me emen ogwu enerieen̄ ya isibi. Owuwa mgbọ, ijo erumun̄ ya isibene me lek ogwu enerieen̄ ya, kpekikọt ikeme isiki. Isitap mkpọn me ubọk mè ukot isasa itet ọmọ ikaan̄ me ere ge, îra isọp mkpọn cha igwook. Ijo erumun̄ ya îra isa ọmọ ilibi inin̄ oron.
42008030	Jisọs ododo ọmọ ibe, “Ìre keke ire erieen̄ kwun̄?” Ibabak ibe ke erieen̄ kan̄ ìre “Urum,” mije, ijo erumun̄ òninin̄ me emen kan̄ îwa enenen.
42008031	Ijo erumun̄ cha ekekiriaak Jisọs ibe ikaria ema ìsi ìtap me emen udọn̄ ikakaan̄ge okputut.
42008032	Me ike mgbọ ya, owuwa okodi òjeje me urum òwa me agba agan̄ ge me inyọn̄ ogoon̄ ya okupbe ikirie urie. Ijo erumun̄ cha ebebeek Jisọs ibe itele inyi ema esi enin̄ emen okodi cha. Jisọs ochechieek.
42008033	Ema enanan̄a me emen ogwu enerieen̄ ya isibi, mè isi inin̄ emen okodi cha. Otutuuk okodi cha olilibi inan̄a me inyọn̄ ogoon̄ ya ikwala isibi igwook me okwaan̄ mè inwọ mun̄, mè ikwaan̄ ita kpai.
42008034	Mgbọ ebi ìkikpukpo okodi cha emun̄be inu ya òrọrọ, ema elilibi inin̄ emen ama òkup me otutuuk agba ijọn̄ ya, mè isi ikilook inu ema emun̄be ikana.
42008035	Ebi ene egbugbuku isibi ibenisa chieen̄ kiban̄ imun̄ inu ya òrọrọ. Ema enenire lek kè Jisọs, mè imun̄ ogwu ijo erumun̄ onan̄abe me emen isibi ya okweekbe irek me ijọn̄ me ukot kè Jisọs, mè ọfọnti me lek, mè iriọọn̄ lek kan̄. Ukpook otetet otutuuk kiban̄.
42008036	Ebi ìkukup me ere ya imun̄ mgbọ inu ya orọbe, ebeben otutuuk ike Jisọs osabe igwa ogwu iraak ya ikpa inyi ebi ìnunu cha.
42008037	Otutuuk ebi Gerasa, mè ebi ìnan̄a me bọn ama òkup me agan̄ ya ebebene ikiriaak Jisọs ibe isibi me inyọn ijọn̄ kiban̄. Ema etumu ikọ ya, mije, inu ya Jisọs orọbe îtet ema ukpook enenen. Mije keya, Jisọs ogwugwu ikom isi inin̄ uji, mè ikọp isaba okwaan̄ oyô ya ifo agan̄ ema enan̄abe inu, ọmọ me ebi udun̄ kan̄.
42008038	Sabum ema enisan̄a uji me ijọn̄, ogwu enerieen̄ ya Jisọs ogwabe iraak me lek orariaak Jisọs ibe itele inyi ọmọ igọọk ogwugwu ifo. Ire, Jisọs ojijit, mè itumu inyi ọmọ ibe,
42008039	“Gwu kom fo, mè si kpa ata inu Awaji orọbe inyi owu nyi ebi ene.” Ogwu enerieen̄ ya ogwugwu ikom ifo, mè ikije ikana otutuuk ama ya ikikpa ikpele inu Jisọs orọbe inyi ọmọ inyi ebi ene.
42008040	Mgbọ Jisọs osababe okwaan̄ itoon̄ me agan̄ mgbọ înan̄abe ya, ebi urum ene ìkukup me atasuk ya ebọbọkọ ọmọ itap, mije, ema ekukup me ere ya ikibem mgbọ ìboka.
42008041	Mgbọ ife cha ekibọkọ Jisọs itap, ogwu ibot uwu ntitiin̄ ge ekigwen Jairọs, onunu, mè inirọn̄ me ijọn̄ me ukot kè Jisọs, mè ikiriaak ibe, inigọọk ọmọ isi uwu kan̄,
42008042	mije ke ibot gwun̄ enenwaan̄ ge gaalek ọmọ okaan̄be, òsoso akọp mè acha iba, mônigak ọmọ ikwu. Mgbọ Jisọs okigọọk ọmọ ije, ogbogbo ene efafan̄a ichit Jisọs me oniin̄ ya.
42008043	Ogwu enenwaan̄ ge eje okisibi me lek otutuuk akọp mè acha iba òwa me etete ife cha. Ogwu enenwaan̄ ya îfiat otutuuk ikpoko îkaan̄be inyi ebi ofia, ire, kpunu ogwu òkọkọt igwa ọmọ.
42008044	Ike owuwa ebi ene ekanabe ichit Jisọs, ogwu enenwaan̄ ya onanan̄a me agan̄ udun̄ ikichichiki me etete ebi ene cha, mè ije inire lek kè Jisọs, mè itet ubọk me lek utọn̄ ọfọnti kè Jisọs. Mgbọ yaage, eje ya ofefieek.
42008045	Jisọs oraraan̄ chieen̄, mè ikido ibe, “Ìre ekene ochak emi ubọk me lek?” Mgbọ otutuuk ene ebe ke ìkare ema, Pita onenitumu inyi Jisọs ibe, “Ogwu Nte, ebi ene ekpọkpọ ikana ichit owu, mè ikinwan owu.”
42008046	Ire, Jisọs okpọkpọk itumu ibe, “Ene ge îchak emi ubọk me lek, mije, nriọọn̄ mgbọ unye onan̄abe emi me emen isibi.”
42008047	Mgbọ ogwu enenwaan̄ ya omun̄be ibe ke ọmọ ìkakọt ìlet, isasan̄a lek kan̄ isibi, mè ikiran, mè inirọn̄ me ijọn̄ me ukot kè Jisọs. Me isi otutuuk ene me ere ya, ibeben inu òrọrọ ọmọ ochakbe ubọk me lek kè Jisọs ikpa, mè ikpa si ibe ke mgbọ yaage ọmọ ochakbe ubọk me lek kè Jisọs, lek kan̄ onyenye.
42008048	Jisọs onenitumu inyi ọmọ ibe, “Gwun̄ enenwaan̄, ichechieek kwun̄ îrọ inyi lek kwun̄ inye. Fo me esuuk.”
42008049	Jisọs òkitumu ikọ ya me otu, ene ge onanan̄a me uwu kè Jairọs ogwu ibot uwu ntitiin̄ ya inu, mè inibe Jairọs, “Kayaka ìmama lek ìsisaak ogwu ijejeen̄, ke gwun̄ kwun̄ enenwaan̄ ya îkwu.”
42008050	Mgbọ Jisọs onọbe etip ya, itutumu inyi Jairọs ibe, “Kafieek owot! Kaan̄ ichechieek, ke lek gwun̄ ya mônye.”
42008051	Mgbọ Jisọs orebe uwu kè Jairọs, ìkachieek ibe ene geege igọọk ọmọ inin̄ emen agwut ere emaan̄be gwun̄ enenwaan̄ ya, ita me lek Pita, mè Jọn, mè Jemis, mè nte gwun̄ ya, mè nga gwun̄ ya gaalek.
42008052	Me ike mgbọ ya, otutuuk ebi ama ya ìninin̄ ijot uwu ya mêkito ito, mè ikifieek ejit inyi gwun̄ ya. Jisọs onyinyi ema ida ibe, “Ikayaka ìto ito! Gwun̄ enenwaan̄ ya ìkakwukwu, ìkilalaak.”
42008053	Ife cha echachak ọmọ ichep, mije, ema mîriọọn̄ ibe ke gwun̄ enenwaan̄ ya îkwu.
42008054	Ire, Jisọs otetet gwun̄ enenwaan̄ ya me ubọk, mè itumu inyi ibe, “Gwun̄ n̄a, nan̄a keke!”
42008055	Ekwukwu gwun̄ ya oyayaka igwu ikom ininin̄ emen gwun̄ ya. Ijojomo, mè inan̄a ikeke mgbọ yaage. Jisọs obebe ogwu uga mè ogwu ute enyi gwun̄ ya inorie mè irie.
42008056	Inu ya ogwogwook ogwu ute mè ogwu uga mbiribọ me lek. Ire, Jisọs otataba ema ubọk me utọn̄ ibe ekakpa inu ya ìnyi ene geege.
42009001	Jisọs onenigwen akọp mè ebi otuchieen̄ iba kan̄ ititiin̄, mè inyi ema unye isasa ilap otutuuk ijo erumun̄ isibi me emen ene, mè igwa esese chieen̄ orukan̄,
42009002	mè iniria ema isibi ibe esi elook ata etip eyi mkpulu eyi Awaji, mè egwa ebi lek ikanyege.
42009003	Îtumu si inyi ema ibe, “Ikamọnọ inu geege ìkaan̄ me ubọk ìsa ìje ije ya. Ikamọnọ mkpat, ikamọnọ akpa ubọk, ikamọnọ fituru, ikamọnọ ikpoko, ikamọnọ ọfọnti ìso iba.
42009004	Uwu geelek òbọbọkọ enyi itap, ìkup me uwu ya mege ire mgbọ enyi mênan̄abe me ama keya isibi.
42009005	Ire ikaan̄ ama ekabọkọge enyi ìtap, ìnan̄a me ama ya ìsibi. Enyi isibesibi, ìgen̄ achiaan̄ ukot kinyi ìgwook ìnyi ebi ama ya kubọk inu ijejeen̄ isasa itaba ema ubọk me utọn̄ ibe ke unaan̄-ejit Awaji môkeme ama ya.”
42009006	Mgbọ ebi otuchieen̄ kan̄ cha ebọkọbe nteme cha isan̄a, ema enanan̄a ije isi ilook ata etip ya ikana asabọn ama geelek, mè ikigwa owuwa ebi orukan̄ me ere geelek ema esibe.
42009007	Mgbọ Erọdu ogwu òkikpulu Galili, onọbe ukpatu òfolek otutuuk inu cha òkimọnọ irek, ifuk ibot kan̄ îwuwọlọ. Ìkariọọn̄ ogwu òkirọ inu cha, mije, usini ene ekitumu ibe ke ìre Jọn ògwook mun̄ onan̄a ikeke me mkpa inikirọ inu cha.
42009008	Usini ene ebe ke ìre Ilaija okana isibi inikirọ inu cha. Ebi ofifi ene si ekekibe ke ìre ene ge me lek ebi nriran ukot ikaan̄ ogwu ikom inu inikirọ inu cha.
42009009	Erọdu obebe ke ìre ọmọ me lek kan̄ onyi ida, efefieek Jọn ebek, ikwukwu. Ìre ekene ire ogwu ọmọ okinọ nke nke inu chi òfolek mọnọ? Inenikiweek imumun̄ Jisọs ogwu òkirọ otutuuk inu cha.
42009010	Mgbọ ebi otuchieen̄ kè Jisọs cha ekabe, mè inikpa otutuuk inu ema erọbe inyi Jisọs isan̄a, Jisọs osasa ema igbaalek ije ifo ama ekigwen Betisaida ema gaalek.
42009011	Ire, owuwa ene enọnọ ibe ke Jisọs òkije isi Betisaida, mè igbuku inin̄ oniin̄ ya igọọk ọmọ. Jisọs obọbọkọ ema itap, mè ibene ikitumu ikọ òfolek mkpulu Awaji inyi ema, mè igwa si otutuuk ebi lek ikanyege.
42009012	Me agan̄ ikakwun̄ usen ya, mgbọ egwe okideke, ebi otuchieen̄ kan̄ enenitumu inyi ọmọ ibe, “Ria ife cha sibi, mè eje esi asabọn ama òkukup igbet ere ya esi eweek inorie elep erie, mè eweek si ere ilaak, mije, ere yi eji ekupbe îjọn̄ọ ere me lek ama enenen.”
42009013	Jisọs ofọfọọk ema ibe, “Enyi me lek kinyi, ìweek inorie ìnyi ife chi erie ma.” Ema efọfọọk ọmọ ibe, “Owut fituru go mè ufuk irin̄ iba gaalek ke eji ekaan̄. Ìre òkiweek ibe eji esi elep inorie òboso otutuuk ife chi ni?”
42009014	(Ebi ìkup me ere ya mêso obop ebirieen̄ go.) Jisọs onenibe ebi otuchieen̄ kan̄, “Ìtumu ìnyi ife cha ibe esiki ekweek me irek me irek, akọp ene go me irek ge.”
42009015	Ema esisi itumu inyi. Otutuuk ife cha esisiki ikweek me ijọn̄.
42009016	Jisọs onenibọkọ owut fituru go mè ufuk irin̄ iba cha, mè ibene isi ikpọ inyọn̄, mè inyi Awaji itọn̄, mè ikpọkọ fituru cha mè irin̄ cha inyi ebi otuchieen̄ kan̄ ibe esa esi eche enyi ife cha. Ema ebọbọkọ isa isi iche inyi ife cha.
42009017	Otutuuk ife cha ererie inorie ya ijot, mè isik si. Ebi otuchieen̄ kè Jisọs eteteen̄ ọkpọkọ echi òsisik ijot akọp mè okwun iba.
42009018	Usen ge, Jisọs onenisi iriaak uriaak me ere ònọnọọn̄, ọmọ mè ebi udun̄ kan̄ gaalek. Jisọs onenido ema ibe, “Ìre ebi ene ekitumu ibe ke emi ìre ekene?”
42009019	Ema efọfọọk ibe, “Usini ene ebe ke owu ìre Jọn ògwook mun̄, usini ene ebe owu ìre Ilaija. Sa usini ene si ekitumu ibe ke ene ge me lek ebi nriran ukot ikaan̄ ogwu ikom inu.”
42009020	Jisọs onenido ema ibe, “Sa enyi ye? Ìre enyi ekikeek ibe ke emi ìre ekene?” Pita ofọfọọk ọmọ ibe, “Îre owu ore ogwu Awaji otoon̄be ubọk me ibot ya!”
42009021	Jisọs orọriọọn̄ ubọk itaba ema ubọk me utọn̄ ibe ekakpa inu ya ìnyi ene geege.
42009022	Jisọs onenitumu inyi ebi udun̄ kan̄ ibe, “Gwun̄ Ebilene mômun̄ owuwa ufialek. Ebi ugane ama, mè ebi ibot ngwugwa, mè ebi ìjeen̄ Ikan mêjit ọmọ, mè ikpan̄ ọmọ. Ire, me òso usen ita, Awaji môjomo ọmọ me mkpa.”
42009023	Jisọs onenitumu inyi ebi udun̄ kan̄ mè otutuuk ebi ìkup me ere ya ibe, “Ire ikaan̄ ogwu òbogọọk emi, ene ya ijit lek kan̄, mè iben uti nkwurieen̄ kan̄ egwe geelek isa ikigọọk emi.
42009024	Mije, ene geelek òweweek ibọbọọk ugwem kan̄, ene ya môfiin̄ ugwem ya. Ire, ogwu geelek òfifiin̄ ugwem kan̄ mije n̄a, ene ya môkaan̄ ugwem kan̄.
42009025	Ìre kpasi oruru ke ene obokaan̄, ire ene ikaan̄ otutuuk linyọn̄, mè ifiin̄ lek kan̄, mè ìyaka ire, mè ichep lek kan̄ ire mgbọ ikakaan̄ge itata?
42009026	Ire ikaan̄ ogwu itet esip mije n̄a, mè ìre mije ikọ n̄a, emi Gwun̄ Ebilene mâtet esip si mije ene ya mgbọ mânube me umin mè uja eyi n̄a, mè umin mè uja eyi Nte n̄a, mè eyi ebi osat Awaji ìkup mbuban.
42009027	Me atikọ, ǹkitumu inyi enyi ibe ke usini me lek ebi ìkekeke me ere yi mgbọ yi kpebekwu mege ire mgbọ ema mêsabe chieen̄ kiban̄ imun̄ mkpulu eyi Awaji.”
42009028	Mgbọ inu òso egwe jeeta orakabe, Jisọs osasa Pita, mè Jọn, mè Jemis igbaalek inene ifo inyọn̄ ogoon̄ ge isi ikup ikiriaak uriaak.
42009029	Mgbọ ìkiriaak uriaak, isi kan̄ onwenwene, ọfọnti îtapbe me lek okpọkpọ itana kubọk abalara, mè ikinin̄ ene chieen̄ kubọk ura.
42009030	Mgbọ yaage, ene iba ekakana isibi inikigọọk Jisọs ikpa ukpatu. Ene iba cha ìre Mosis mè Ilaija.
42009031	Ema ekana isibi me umin mè uja eyi emen inyọn̄, mè ikigọọk Jisọs ikpa ukpatu òfolek mkpa Jisọs obokwu me Jeruselem.
42009032	Otutuuk mgbọ cha, Pita mè ebi melek kan̄ mêkilaak. Ire, mgbọ ema ebolobe chieen̄, ema emumun̄ umin mè uja kè Jisọs, mè imun̄ si Mosis mè Ilaija ekekebe melek Jisọs.
42009033	Mgbọ ebirieen̄ iba cha ekitele Jisọs, Pita otutumu inyi Jisọs ibe, “Ogwu Nte, înwọn ubọk eji ekupbe me ere yi. Eji enenama atanga ita, ge eyi kwun̄, ge eyi kè Mosis, ge eyi kè Ilaija.” (Pita ìkpọkpọ itumu ikọ ya ikeya, mije, ìkariọọn̄ inu ìkitumu.)
42009034	Pita òkitumu ikọ ya me otu, oduku inyọn̄ okakana ichit ema. Ukpook otetet ema mgbọ oduku inyọn̄ ya okikana ichit ema.
42009035	Ida ge okekitumu ikọ me emen oduku inyọn̄ ya ibe, “Ogwugwu ìre Gwun̄ n̄a ogwu emi ngobobe inyi lek n̄a. Ìgban̄ utọn̄ ìnyi ọmọ!”
42009036	Ida ya itutumu ikọ isan̄a, ebi udun̄ kè Jisọs enenibene chieen̄, mè imun̄ Jisọs gaalek okekebe. Ema etetet inu ema emun̄be ya ikaan̄ me ejit kiban̄. Kpekpa inyi ene geege me mgbọ ya.
42009037	Me òfit iwele kan̄, Jisọs mè ebi udun̄ kan̄ ita cha eneninan̄a me inyọn̄ ogoon̄ ya isibi, mè inichichini melek ogbogbo ebi ene.
42009038	Ene ge me etete ebi ife cha otataan̄ ukpo itumu inyi Jisọs ibe, “Ogwu Ijejeen̄, soso, nye lek nakpọ gwun̄ n̄a, ibot gwun̄ enerieen̄ ge gaalek nkaan̄be.
42009039	Ijo erumun̄ okisisaak. Isibene me lek, gwun̄ ya îra ikitaan̄ ukpo. Îra ijibi gwun̄ ya itọbọ me ijọn̄ mè ikisik, awo îra ikibaan̄ me otu. Ìkakinyinyi gwun̄ ya irek inyi isiki efuuk. Sa me ikeyi, ijo erumun̄ ya òkisak gwun̄ ya unan me lek iwa enenen.
42009040	Mgbọ keyi, nsa gwun̄ ya inu, mè iriaak ebi udun̄ kwun̄ ibe erieen̄ ijo erumun̄ ya esibi. Ire, ema mîsa igak, kpekọt irieen̄ isibi.”
42009041	Jisọs onenigana inyi ebi udun̄ kan̄ ibe, “Jei, ebi mgbọ kechi, enyi mîfieek, mè inan ichechieek enenen! Ìre kpa mgbọ ke mbagọọk enyi ikup ire sabum enyi ènekaan̄ ichechieek? Sa ìre m̀bame una ichechieek kinyi ire mgbọ owa?” Inenitumu inyi nte gwun̄ ya ibe, “Sa gwun̄ kwun̄ na me ere keyi.”
42009042	Mgbọ gwun̄ ya okije inu, ijo erumun̄ ya obebene gwun̄ ya me lek kubọk mkpikpi, mè ijibi itọbọ me ijọn̄. Jisọs ogagana inyi ijo erumun̄ ya, ijo erumun̄ ya osisibi me emen gwun̄ ya, lek gwun̄ ya onyenye. Jisọs osasa gwun̄ ya inyi ogwu ute.
42009043	Mbiribọ ogwogwook otutuuk ebi ìkup me ere ya me lek, mije ikpele unye Awaji eyi òsisibi utoon̄ me isi kiban̄. Mgbọ ebi ene ekibubeek chieen̄ ikana me lek inu ya Jisọs orọbe, Jisọs onenitumu inyi ebi udun̄ kan̄ ibe,
42009044	“Ìriọọn̄ ubọk ìgban̄ utọn̄ me lek ikọ yi mbatumu inyi enyi. Me atikọ, mêleke emi Gwun̄ Ebilene, ikana itap me ubọk ebilene.”
42009045	Ire, ebi udun̄ kan̄ kpekọt iriọọn̄ inu ikọ ya osibibe. Kpekọt igobo ibot ikọ ya itet, mije, kpekpọk mbum inu ya inyi ema eriọọn̄. Ukpook si ìkachieek inyi ema ekọt edo Jisọs ibot ikọ ya.
42009046	Ebi udun̄ kè Jisọs enenibene ikiwut ifan̄a ikiweek irọriọọn̄ ogwu òbore ogwu òmimin ichit me etete kiban̄.
42009047	Jisọs orọriọọn̄ ekiket kiban̄, mè igwen sọntiik gwun̄ ge inito me agba lek kan̄,
42009048	mè initumu inyi ema ibe, “Ene geelek òbọbọkọ sọntiik gwun̄ yi itap me erieen̄ n̄a ìbọkọ emi itap. Ene geelek òbọbọkọ emi itap ìbọkọ ogwu òraria emi inu itap. Eya orọ, ene geelek òsisip ichit me etete kinyi, ogwa ore ogwu òmimin ichit.”
42009049	Jọn onenitumu inyi Jisọs ibe, “Ogwu Nte, eji mîmun̄ enerieen̄ ge okisa erieen̄ kwun̄ irieen̄ ijo erumun̄ isibi me emen ene, mè iweek igbagban ene ya, mije ikarege ogwu melek kiji.”
42009050	Jisọs onenibe ema, “Ikagban ene ya, mije, ene geelek ikarọge ìkeme enyi, ìgọọk enyi ikeke.”
42009051	Ike îkigbet mgbọ Awaji obomọnọ Jisọs ifo emen inyọn̄, Jisọs otutumu ifieek me ejit kan̄ ibe ke ọmọ môsi Jeruselem, mè ibene ije ikije isi Jeruselem.
42009052	Isasan̄a ebi ene iria ibe edasi ekeje me isi kan̄ ekesi enen̄e ere esun̄ eban ọmọ. Ife cha esisi inin̄ gwun̄ ama ebi Sameria ge.
42009053	Ire, ebi ama ya kpechieek ibọbọkọ ọmọ itap, mije, ema mîriọọn̄ ibe ke ìre Jeruselem ke îben me ejit iboniraka isi.
42009054	Mgbọ Jemis mè Jọn ebi udun̄ kan̄ enọbe etip ya, ema edodo Jisọs ibe, “Okaan̄-ene, ìre oweek ibe eji enyi ida mè ukan̄ inan̄a me emen inyọn̄ initaka ebi ama yi iriọk?”
42009055	Jisọs oyayaka chieen̄ ikpọ ema, mè igana ikọ inyi ema.
42009056	Itutumu ikọ ya isan̄a, ema enanan̄a isi ofifi ama.
42009057	Mgbọ Jisọs mè ebi udun̄ kan̄ ekije me oniin̄ ya, enerieen̄ ge onenitumu inyi Jisọs ibe, “Mâgọọk owu isi ere geelek obosi.”
42009058	Jisọs ofọfọọk ọmọ ibe, “Ekpukuruk îkaan̄ udọn̄ ere îkiluk, unọn òwulu me inyọn̄ îkaan̄ si uwu ere ìkiluk. Ire, emi Gwun̄ Ebilene, ǹkakaan̄ ere nkinin̄ isiki ilaak itap efuuk.”
42009059	Jisọs omumun̄ ofifi ene, mè igwen ibe, “Na nagọọk emi.” Ire, ogwu enerieen̄ ya ofọfọọk ọmọ ibe, “Okaan̄-ene, tele mè ǹdasi ǹsi m̀fuun̄ nte n̄a sabum ǹnengọọk owu.”
42009060	Jisọs obebe ọmọ, “Tele mè ebi kpekaan̄ ugwem ikakaan̄ge itata efuun̄ ebi kiban̄ ìkwukwu. Ire, owu nan̄a si look ata etip eyi mkpulu eyi Awaji kana ere.”
42009061	Ofifi ene si onunu, mè initumu inyi Jisọs ibe, “Okaan̄-ene, ǹkiweek igọgọọk owu ije. Ire, tele mè ǹdasi ǹgwu ǹkom m̀fo ǹsi ǹtumu ǹnyi ebi uwu n̄a ibe eriọọn̄ ubọk ekup, sabum mânigọọk owu.”
42009062	Jisọs ofọfọọk ogwu enerieen̄ ya ibe, “Ene geelek òkisa erie mbuuk ibak ijọn̄ ere ìbowop mfut me emen uko, mè ikiraan̄ chieen̄ ikpọ udun̄, ene ya ìkagbe ogwu òbosi ikwaan̄ me emen mkpulu eyi Awaji.”
42010001	Mgbọ eya orakabe, Okaan̄-ene onenigobo ofifi akọp ene jaaba mè iba me etete ebi ìkigọọk ọmọ me udun̄, mè iria ema isibi ene iba iba, ibe edasi eje esi ama geelek, mè ere geelek ọmọ obosi.
42010002	Sabum ema enije, îtumu inyi ema ibe, “Inu eberọkọ me uko îwa enenen. Ire, ebi ìberọkọ mfut cha me uko ìre ene inen mè inen gaalek. Eya orọ, ìbeek Okumugwem, ogwukaan̄ ikwaan̄ uko, ibe iria ebi ikwaan̄ itap me uko, inyi enerọkọ mfut me uko.
42010003	Mgbọ yi, ìje. Ǹkiria enyi kubọk arọọn̄ isi itap me etete egbe.
42010004	Ikamọnọ akpa ikpoko. Ikamọnọ akpa ubọk. Ikamọnọ si ikpukot. Ikatọp ene geege amọn me oniin̄.
42010005	“Enyi isibenin̄ uwu geelek, ìdasi itọp ebi ìkup me uwu ya amọn ibe, ‘Esuuk ikup inyi enyi!’
42010006	Ire ogwu esuuk ikup me uwu ya, esuuk kinyi môbia me lek ene ya. Ire kpunu ogwu esuuk me uwu ya, esuuk kinyi môyaka ika igọọk enyi.
42010007	Enyi isinin̄ uwu ya, ìbia me ere keya, mè ìkirie mè ìkinwọ inu geelek ebi uwu ya mêkinyi enyi. Mije, îgbe ibe ogwu òsi ikwaan̄ ibọkọ mkpukpe ubọk ikwaan̄ kan̄. Ikakiluk ìkana ere, mè ìkinan̄a me uwu ge ìsi ofifi uwu. Ìluk me uwu yaage gaalek.
42010008	“Ama geelek enyi enin̄be, ire ebi ama ya ibọkọ enyi itap, ìrie inu geelek ema esan̄abe isibi isa itet enyi ichen.
42010009	Ìgwa ebi orukan̄ ìkup me ama ya, mè ìtumu inyi ebi ama ya ibe ke mkpulu eyi Awaji îkup mgbet me lek kiban̄.
42010010	Ire, ama geelek enyi enin̄be, mè ire ebi ama ya kpebọkọ enyi itap, ìje ìkana otutuuk lek oniin̄ ama ya, mè ìkitumu inyi ema ibe
42010011	ke enyi mîgen̄ achiaan̄ ijọn̄ ama kiban̄ eyi òkup enyi me akajit ukot igwook inyi ema isasa irọ inyi ema eriọọn̄ ibe ke unaan̄-ejit Awaji môkeme ema. Ìtumu si ìnyi ema ibe ke mkpulu eyi Awaji îkup mgbet.
42010012	Me atikọ, ǹkitumu inyi enyi ibe, me Usen Oyerebet, môfieek enenen inyi ebi ama ya igak ebi ama Sọdọm.”
42010013	Jisọs onenitumu ibe, “Môfieek inyi enyi ebi ama Korajin, môfieek si inyi enyi ebi ama Betisaida. Mije, mebe ke ìre me Taya mè Saidọn ke merọ otutuuk inu ukechieen̄ echi erọbe me emen ama kinyi, kè ebi ama iba chi mîra itap ọfọnti ufieejit, mè ifufuku lek me ntọn̄ mije ubọnọlek, mè igwu ikom me ijo kiban̄ karake ukot ukot.
42010014	Eya orọ, me Usen Oyerebet, môfieek enenen inyi enyi igak ebi ama Taya mè Saidọn.
42010015	Enyi ebi ama Kapanọm, ìre enyi ekikeek ibe ke mêbene enyi ifo inyọn̄, inyi enyi ekana ebi ama òmimin ichit? Iin̄-iin̄, ebesisiki enyi itap me ama ekwukwu.”
42010016	Jisọs onenitumu inyi ebi udun̄ kan̄ cha ibe, “Ene geelek ògbagban̄ utọn̄ inyi enyi, ìgban̄ utọn̄ inyi emi. Ene geelek òjijit enyi, ìjit emi. Ikeya si, ene geelek òjijit emi, ìjit Nte n̄a ogwu òraria emi inu.”
42010017	Akọp ene jaaba mè iba cha, ìsisi ikwaan̄ Jisọs oriabe ema, egwugwu ikom ika me unwọọn̄, mè inikpa inyi Jisọs ibe, “Okaan̄-ene, ijo erumun̄ si îsiki ibot inyi eji me erieen̄ kwun̄.”
42010018	Jisọs otutumu inyi ema ibe, “Mmun̄ Setan okinan̄a me isinyọn̄ kubọk mèrèmèrèp isinyọn̄ irọn̄ me ijọn̄.
42010019	Ìkpọ, nnyi enyi unye ibe enyi ejak ukot me inyọn̄ ijijunu mè inyọn̄ eferen̄, mè etim ekpan̄ otutuuk unye geelek ogwu ochicha okaan̄be. Kpunu inu geege òbokọt isak enyi unan me lek.
42010020	Ire, ikanwọọn̄ unwọọn̄ mije ijo erumun̄ osikibe ibot inyi enyi. Kpan̄asi ikeya, ìnwọọn̄ unwọọn̄, mije, mîge erieen̄ kinyi me emen inyọn̄.”
42010021	Me ike mgbọ ya, unwọọn̄ ojojot Jisọs ejit sa me unye Ekwukwu Mbuban. Itutumu ibe, “Nte n̄a, Ogwukaan̄ emen inyọn̄ mè linyọn̄, ntọn̄ owu, mije owu oletbe otutuuk inu chi me chieen̄ ebi ìriọọn̄ inu, mè ebi ìkakaan̄ ikpele ifuk-ibot, mè inichili ibook inyi ebi ìkup kubọk asa nsabọn ekariọọn̄ge inu geege. Iin̄, Nte n̄a, ntọn̄ owu, mije, îre ikeyi ke îneme owu irọrọ.
42010022	“Nte n̄a îkana otutuuk inu itap emi me ubọk. Kpunu ogwu òrọriọọn̄ ogwu emi, Gwun̄ Awaji, nrebe ilọ me lek Nte n̄a gaalek. Kpunu si ogwu òrọriọọn̄ ogwu Nte n̄a orebe, ilọ emi ogwu Gwun̄ melek ebi geelek înemebe emi ichichili Nte n̄a ijeen̄.”
42010023	Jisọs onenikana isi ikpọ ebi udun̄ kan̄, mè inween̄ lek itumu inyi ema ibe, “Enyi ebi ìsasa chieen̄ kinyi imun̄ inu chi enyi ekimun̄, Awaji îgbana enyi enenen.
42010024	Mije, ǹkitumu inyi enyi ibe ke owuwa ebi nriran ukot ikaan̄ mè ebi ubọọn̄ mîweek imumun̄ inu chi enyi ekimun̄, ire, kpemun̄. Mîweek si inọnọ inu chi enyi ekinọ, ire, kpenọ.”
42010025	Usen ge, ogwu enerieen̄ ge òkijeen̄ Ikan oneniweek itọtọ Jisọs ikpọ, mè inido ọmọ ibe, “Ogwu Ijejeen̄, ìre keke ke mbarọ mè ikaan̄ ugwem ikakaan̄ge itata?”
42010026	Jisọs ododo ọmọ ibe, “Ìre keke ke ege me Ikpa Mbuban? Ìre inu egebe me ere ya ìsibi keke?”
42010027	Ogwu enerieen̄ ya ofọfọọk ibe ke ege me Ikpa Mbuban ibe, “Ma Okumugwem Awaji kwun̄ me otutuuk ejit kwun̄, mè otutuuk ibot ejit kwun̄, mè otutuuk unye kwun̄, mè otutuuk ekiket kwun̄, mè ma ogwu melek kwun̄ kubọk omabe akpalek kwun̄.”
42010028	Jisọs onenitumu inyi ọmọ ibe, “Owu ofọọk itat. Rọ si ikeya, ke owu môkaan̄ ugwem ikakaan̄ge itata.”
42010029	Mije ogwu enerieen̄ ya oweekbe ijejeen̄ ebi ene ibe ke inu ọmọ okirọ îtat, inenido Jisọs ibe, “Ìre ekene ore ogwu melek n̄a?”
42010030	Jisọs onenito urọk ge ibe, “Ogwu enerieen̄ ge oninan̄a me Jeruselem ikije isi Jeriko, mè inije inin̄ emen ubọk ebi inọ afa. Ebi inọ cha etetet ene ya, mè isut ọmọ igbet mkpa, mè ibọkọ otutuuk inu îkaan̄be, mè ijuuk ọmọ itele ikeya me ijọn̄, mè ilibi inan̄a.
42010031	Ogwu ngwugwa ge onenikije me oniin̄ yaage iboniraka. Mgbọ îmun̄be ogwu enerieen̄ ya olaakbe me agba oniin̄ ya, isasaba ifo agba oniin̄ agan̄ keyilọ isi ije iraka isi uyọrọlek kan̄.
42010032	Ikeya si, ogwu otoko kè Libai ge, òkigọọk itap ubọk isi ikwaan̄ me Uwu Mbuban, onunu ibonije iraka. Mgbọ îbenebe chieen̄ imun̄ ene ya olaakbe me agba oniin̄, isasaba si ifo agba oniin̄ agan̄ keyilọ isi ije iraka isi uyọrọlek kan̄.
42010033	Ire, ogwu Sameria ge onenije si iboniraka me oniin̄ ya, mè inire ere inu ya orọbe. Mgbọ îmun̄be ene ya olaakbe me agba oniin̄, ikakaan̄ ejit njijin me lek ene ya,
42010034	mè ije inin̄ lek, mè isa aran̄ mè miin̄ itoon̄ me chieen̄ unan cha, mè isa ekwut ibọp ichit chieen̄ unan cha, mè ibene ene ya itoon̄ me inyọn̄ inyinya akpan kan̄, mè isa ije isi uwu isiki-efuuk ge me oniin̄ ya, mè ikpọ chieen̄ me lek iwele egwe.
42010035	Mgbọ egwe owelebe, inenikana ene ya itap me ubọk ogwu ibot uwu isiki-efuuk ya, mè itap ubọk me akpa imọnọ dinari iba inyi, mè ibe ikpọ chieen̄ me lek ogwu enerieen̄ ya inyi ọmọ. Ire ikaan̄ ofifi ikpoko geelek îfiatbe me lek ogwu enerieen̄ ya, ọmọ isiboraka ika, ke ọmọ môyaka ikpe ogwugwu.”
42010036	Mgbọ Jisọs otobe urọk ya isan̄a, inenido ogwu òjeen̄ Ikan ya ibe, “Me nkeek kwun̄, ìre ekene me etete ene ita cha, ore ogwu melek ogwu enerieen̄ ya ogwu ebi inọ afa cha esulube?”
42010037	Ogwu òjeen̄ Ikan ya ofọfọọk ibe ke ìre ogwu òkakaan̄ ejit njijin me lek ene ya. Jisọs obebe ọmọ, “Fo, mè si rọ si ikeya.”
42010038	Mgbọ Jisọs mè ebi udun̄ kan̄ eyakabe ibene ije kiban̄ ikije ibesi Jeruselem, ema enenire gwun̄ ama ge. Me ere ya, ogwu enenwaan̄ ge ekigwen Mata onenibọkọ ema itap.
42010039	Mata îkaan̄ ngwan̄ enenwaan̄ ge ekigwen Meri. Meri osisiki ikweek me ukot Okaan̄-ene ikigban̄ inu îkijeen̄.
42010040	Ire, Mata okekikwukwulu me lek inorie ebesa itet Jisọs mè ebi udun̄ kan̄ ichen. Mgbọ Mata omun̄be ibe ke Meri ìkanu ìnitap ubọk ìnyi ọmọ me lek ikwaan̄, ijeje isi lek kè Jisọs, mè ibe ọmọ, “Okaan̄-ene, ìre înwọn ike ngwan̄ n̄a ojuukbe emi gaalek itele me lek ikwaan̄? Tumu nyi ibe inu initap ubọk inyi emi ma!”
42010041	Jisọs obebe ọmọ, “Mata! Mata! Owu òkisisaak lek kwun̄, mè ikifieek owot me lek owuwa inu.
42010042	Ire, inu ge gaalek okup me uyọt ichit. Inu ya ke Meri ogobo inyi lek kan̄. Me atikọ, kpunu ogwu òbobọkọ inu ya isan̄a me ubọk kan̄.”
42011001	Usen ge Jisọs onenije isi ere ge isi iriaak uriaak. Mgbọ îriaakbe uriaak ya isan̄a, ene ge me lek ebi udun̄ kan̄ obebe ọmọ, “Okaan̄-ene jeen̄ eji ubọk ekiriaak uriaak, ike Jọn ojeen̄be ebi udun̄ kan̄.”
42011002	Jisọs onenitumu inyi ema ibe, “Enyi isiberiaak uriaak, ikeyi ke enyi mêkiriaak: Nte kiji, erieen̄ kwun̄ ikup mbuban. Mkpulu eyi kwun̄ inu.
42011003	Nyi eji inorie usen geelek, kubọk okinyi eji me usen me usen.
42011004	Tele ijo kiji nyi eji, kubọk eji ekitele inyi ebi ìrọrọ eji ilọ. Kachieek ibe eji enin̄ me ntọ-mkpọ.”
42011005	Jisọs onenito urọk ge inyi ema ibe, “Ire ene ge me etete kinyi isi uwu ogwu unene me ejit eririeen̄, mè isi itimi ogwu une kan̄ me ilaak, mè ibeek ibe, ‘Une kwun̄, nye lek fọọk emi owut fituru ita, mè ǹsa ǹsi ǹtet ichen,
42011006	ke ogwu unene n̄a ge òkup me oniin̄ ije înigba uwu n̄a. Ǹkakaan̄ inu geege mbasa itet ichen ya.’
42011007	“Ire, ogwu une kan̄ ya ofọfọọk ọmọ ibe, ‘Kayaka ìsisaak emi ke nra iwuuk lek igọbọ afọn̄, mè inin̄ uwu ilaak, emi melek nsabọn n̄a. M̀kpayaka ikọt inan̄a ikeke ininyi owu inu geege.’
42011008	Me atikọ, ǹkitumu inyi enyi ibe, ire ogwu unene ya ìkanan̄a ìkeke ìninyi ene ya inu geege mije îrebe unene kan̄, ìkpolọlọ inanan̄a ikeke ininyi ene ya otutuuk inu geelek îweekbe, mije îkpọkpọ itet lek inye ikibeek, ìkalibi esip.
42011009	“Ikeya si, ǹkibe enyi: Ìbeek, ke mênyi enyi. Ìweek, ke enyi mêweek imun̄. Ìtọbọ ubọk me isotu, ke mêgwuku inyi enyi.
42011010	Mije, ogwu ibeek, môbọkọ inu îbeekbe. Ogwu iweek, môweek imun̄. Ogwu itọbọ ubọk me isotu, mêgwuku inyi.
42011011	“Enyi ebi ìrere ute, ìre ekene me lek kinyi ke ogwu gwun̄ môdo irin̄, mè ene ya isi imọnọ ijijunu isa inyi?
42011012	Sa ìre ekene ke ogwu gwun̄ môdo nkwa unọn, mè ene ya isi itet eferen̄ inyi ogwu gwun̄?
42011013	Ire enyi ebi ijo irọrọ iriọọn̄ ubọk ekinyi bọn kinyi ata inu, ìre enyi kpefat ikeek ibe ke Nte kinyi ogwu òkup me emen inyọn̄ môria Ekwukwu Mbuban inyi ene geelek òbebeek ọmọ?”
42011014	Îkaan̄ mgbọ ge Jisọs orieen̄be ijo erumun̄ mbuuk isibi me emen gwun̄ enerieen̄ ge. Mgbọ ijo erumun̄ ya onan̄abe isibi, ogwu mbuuk ya obebene ikitumu ikọ. Inu ya okeke otutuuk ebi ìkup me ere ya chieen̄ enenen.
42011015	Ire, usini ebi ìkup me ere ya, mè imun̄ inu ya òrọrọ ekekitumu ibe ke Jisọs ìkisa unye kè Bejibun ogwu ibot ijo erumun̄ irieen̄ ijo erumun̄ isibi me emen ene.
42011016	Ire, usini ene eweweek itọtọ Jisọs ikpọ, mè ibe irọ-nu inu ijejeen̄ ge inyi ema esa eriọọn̄ ibe ke unye ke ogwugwu ìnan̄a me ubọk Awaji.
42011017	Ire, Jisọs orọriọọn̄ ekiket kiban̄, mè itumu inyi ema ibe, “Ido geelek ebi ìkup me emen ekitim akọn̄ ikeme lek kiban̄, ido ya ìbochechep. Ikeya si, uwu geelek ebi ìkup me emen echebe lek, mè ikirọ ikeme lek kiban̄, uwu ya ìkpokeke.
42011018	Enyi ekibe ke emi ǹkisa unye kè Bejibun irieen̄ ijo erumun̄ ìsibi me emen ene. Ǹdo-nu enyi, ire ebi ìkigọọk Setan ikitim akọn̄ ikeme lek kiban̄, ìre mkpulu kè Setan ìbojeje ikeke?
42011019	Ire emi nkisa unye kè Bejibun ilap ijo erumun̄ isibi me emen ene, ìre kpasi unye ke ebi kinyi ekisa ilap ijo erumun̄ isibi? Eya orọ, îre ebi udun̄ kinyi cha gaalek ebesibi oyerebet me ibot kinyi.
42011020	Ire, ire emi nkisa unye Awaji irieen̄ ijo erumun̄ isibi me emen ene, eya ìsibi ibe ke mkpulu eyi Awaji îra ire etete kinyi.
42011021	“Ire ene ogwu ònyenye lek ikpulu nroon̄ akọn̄ kan̄ itap me lek, mè ikeke ikibem uwu kan̄, kpunu ogwu òbokọt ichak ubọk me lek inu geelek ene ya okaan̄be.
42011022	Ire, ire ogwu ònyenye lek igak ene ya initim akọn̄ melek ene ya, mè itim ikpan̄ ene ya, môkpulu otutuuk nroon̄ akọn̄ cha ene ya osabe itoon̄ ejit, mè ikpulu otutuuk inu geelek ene ya okaan̄be iche inyi lek kan̄ mè ebi melek kan̄.
42011023	“Ogwu ikakekege ìnyi emi ìkijeje ikeme emi. Ikeya si, ogwu ikagọọkge emi ìkititiin̄, ene ya ìkiyiyiyala.
42011024	“Ijo erumun̄ isinan̄a me emen ene isibi, ìkijijen̄e ikana inyọn̄ ijọn̄ òchachat ikiweek ere ìboluk. Ire ìkakọt ìweek ìmun̄, îra itumu me lek kan̄ ibe ke ọmọ môgwu ikom iyaka ifo uwu kan̄ ya ere ọmọ onan̄abe isibi.
42011025	Isinire uwu kan̄ ya, mè imun̄ ibe ke mîkwọk uwu ya itana, mè inen̄e inu geelek isun̄ me irek,
42011026	îra igwu ikom, mè isi isa ofifi ijo erumun̄ jaaba ìkirọ inu afa afa igak ọmọ igbaalek inu. Ema mîra ininin̄ emen uwu ya iluk. Sa me ikeyi, irek ene ya îra ifieek me mgburudun̄ mgbọ ya igak ubọk îkupbe me adasi.”
42011027	Jisọs òkitumu ikọ ya me otu, enenwaan̄ ge me etete ife cha otataan̄ ukpo itumu inyi ọmọ ibe, “Ugbana ikup inyi ogwu enenwaan̄ òmaman owu, mè inyi owu ebe, mè ikpukpo owu isibi.”
42011028	Jisọs ofọfọọk ogwu enenwaan̄ ya ibe, “Iin̄, ire, ugbana òmimin igak eya môkup inyi ebi geelek ìnọnọ ikọ Awaji, mè ikirọ.”
42011029	Mgbọ ogbogbo ene egbukube inu inisọkọ me lek ife cha, Jisọs otutumu inyi ife cha ibe, “Enyi ijo ebi mgbọ kechi ekiweek inu ijejeen̄. Ire, kpebejeen̄ enyi inu ijejeen̄ geege ilọ me lek ikween̄ inu ònan̄a me lek kè Jona.
42011030	Ike Jona ogwu nriran orebe inu ijejeen̄ inyi ebi ama Ninifu, ikeya si ke Gwun̄ Ebilene obore inu ijejeen̄ inyi enyi ebi mgbọ kechi.
42011031	Me Usen Oyerebet Awaji, ogwu Ubọọn̄ Enenwaan̄ ònan̄a me Agan̄ Òsiki mônan̄a ikeke isibi ata-ikọ ikeme enyi ebi mgbọ kechi, mè itumu itip enyi. Mije, ogwu ubọọn̄ enenwaan̄ yi ìnan̄a me ama kan̄ me ujọn̄ọ ere ije inigwook me ere keyi inenigban̄ ikọ iriọọn̄-inu eyi ogwu ubọọn̄ Sọlọmọn okitumu. Mgbọ yi, ogwu òmimin igak Sọlọmọn òwa me ere keyi.
42011032	Me Usen Oyerebet Awaji si, ebi Ninifu mênan̄a ikeke isibi ata-ikọ ikeme enyi ebi mgbọ kechi, mè itumu itip enyi. Mije, ema mîgwu ikom mgbọ Jona otumube ikọ Awaji inyi ema. Mgbọ yi, ogwu òmimin igak Jona òwa me ere keyi.
42011033	“Kpunu ogwu òkimin mkpukan̄, mè iben isi iyik me ere òlelet, mè ìre isa okwa ikana ichit. Kpan̄asi ikeya, ìboben itoon̄ me otu ngugọọn̄, inyi ebi geelek ìninin̄ uwu ya ekesa utoon̄ kan̄ emọọn̄ inu.
42011034	Chieen̄ kwun̄, ọmọ ore mkpukan̄ inyi akpalek kwun̄. Ire kpunu inu geege òkwekwek owu chieen̄, otutuuk lek kwun̄ ìbokup me utoon̄, kpunu inu geege owu òkpokọt imọọn̄. Ire, ire ikaan̄ inu òkwekwek owu chieen̄, otutuuk lek kwun̄ ìbokup me emen ikpele udun.
42011035	Eya orọ, kachieek ibe utoon̄ eyi òkup me emen kwun̄ ikana ire udun.
42011036	Ire otutuuk lek kwun̄ ikup me utoon̄, kpunu agan̄ geege òkukup me udun, otutuuk lek kwun̄ ìbore utoon̄ utoon̄ kubọk utoon̄ mkpukan̄ okitoon̄ ikana owu me lek.”
42011037	Mgbọ Jisọs otumube ikọ cha isan̄a, ogwu Farisi ge onenigwen ọmọ ibe inu ichen me uwu kan̄. Jisọs ogọgọọk ije isi uwu ya, mè igọọk isiki ikweek me lek ikasi ikirie inorie.
42011038	Mgbọ ogwu Farisi ya omun̄be ibe ke Jisọs ìkadasi ìgwọk ubọk sabum înirie inorie, kubọk ọrọmijọn̄ kiban̄ okupbe, ikeke ọmọ chieen̄.
42011039	Jisọs orọriọọn̄ ejit kan̄, mè itumu inyi ọmọ ibe, “Enyi ebi Farisi ekigwọk udun̄ ekpen̄ mè udun̄ alala itana, ire, me emen ejit kinyi, chieen̄ ile mè inu ikpak ojot.
42011040	Enyi ebi burubut kechi! Ìre ìkare Awaji ogwu òrorom udun̄ orom si agan̄ emen?
42011041	Ìsa inu òkup me emen ekpen̄ mè alala kinyi cha ìche ìnyi ebi ugbọọn̄, ke inu geelek enyi ekaan̄be môtana me isi Awaji.
42011042	“Môfieek inyi enyi ebi Farisi! Enyi ekichieek mkpa ikinyi Awaji irek ge me etete akọp irek me ibot asabọn inwan̄ uti ekisa irọ inyi inorie itop, kubọk mînt, mè rû, mè ofifi esese asabọn inwan̄ òkup me uko, ire, mè ikikpọ chieen̄ ilọ me lek isisibi unen oyerebet, mè imumun̄ Awaji me chieen̄. Kpan̄asi ikeya, isisibi unen oyerebet, mè imumun̄ Awaji me chieen̄ ke enyi mekikpọ chieen̄ me lek, mè ikikeek si inyinyi Awaji irek ge me akọp irek.
42011043	“Môfieek inyi enyi ebi Farisi! Enyi ebi ìkima ikwekweek me inyọn̄ ikasi esun̄be inyi ebi ibot me uwu ntitiin̄, mè ikima si ibe ebi ene eketọp enyi ata amọn eyi umin me emen ewe ere ene ewabe.
42011044	“Môfieek inyi enyi ebi Farisi, mije enyi ekup kubọk udọn̄ ufuun̄ òlelet. Ogwu ikariọọn̄ge, mè isi ije isaba me inyọn̄, îra ikana ogwu ikatanage me isi Awaji.”
42011045	Ene ge me lek ebi ìjeen̄ Ikan cha otutumu inyi Jisọs ibe, “Ogwu Ijejeen̄, me emen ikọ chi okitumu, riọọn̄ si ibe ke owu gwa òkitumu ikọ inaan̄ eji me lek.”
42011046	Jisọs ofọfọọk ibe, “Môfieek inyi enyi ebi ìjeen̄ Ikan, mije, uyọt uyọt ikan enyi ekigo inyi ene ìkup kubọk enyi ekiben ulobo akpan ikeme ene. Ire, enyi me lek kinyi kpechieek ichachak ubọk me lek akpan ya igọọk ibeme. Ìrere otubọk kinyi, enyi kpechieek ibe ichak me lek.
42011047	“Môfieek inyi enyi, mije, enyi ekiwat ujuja ewuuk me inyọn̄ udọn̄ ufuun̄ ebi nriran ebi nte nte kinyi ekpan̄be.
42011048	Ike ebi nte nte kinyi ekpan̄be ebi nriran cha isan̄a, enyi enenikibala udọn̄ kiban̄, eya ìkijeen̄ ibe ke inu ebi nte nte kinyi cha erọbe îtop enyi me lek.
42011049	Îre mije inu yi ke Awaji osa me emen iriọọn̄-inu kan̄ itumu ibe ke ọmọ môria ebi nriran mè ebi otuchieen̄ kan̄ ijet enyi; ke enyi mêkpan̄ usini kiban̄, mè itutuku usini.
42011050	Eya orọ, eje otutuuk ebi nriran ekpan̄be, bene me karake linyọn̄ obenebe na re cherekeyi, ìtoon̄ enyi ebi ukot keyi me ibot.
42011051	Me atikọ, ǹkitumu inyi enyi ibe ke Awaji ìkpolọlọ isusulu enyi ebi ukot keyi osusut, mije eje otutuuk ife cha, bene me lek eje kè Eben na re lek eje kè Jekaraya ogwu ekpan̄be me emen Uwu Mbuban, me agbagba ntook ngwugwa melek ere mbuban.
42011052	“Môfieek inyi enyi ebi ìjeen̄ Ikan, mije, enyi mîchit isotu eyi ifuk-ibot mkpulu eyi Awaji, mè imọnọ atafi isan̄a, inyi ebi ene ekakọt ìgobo Ikọ Awaji ìtet. Enyi me lek kinyi, ninin̄ mkpulu ya, enyi kpenin̄, ire, enyi enenikana ukput inyi ebi geelek ìweweek iraraka inin̄.”
42011053	Mgbọ Jisọs otumube ikọ chi isan̄a, mè inan̄a me ere ya, ebi Farisi mè ebi ìjeen̄ Ikan ebebene me mgbọ ya ikitumu ikọ ikeme ọmọ ijo ijo, mè ikido ọmọ owuwa idodo,
42011054	isasa ileke ọmọ ikọ me otu, inyi esa me ikeya etet ọmọ.
42012001	Me ike mgbọ ya, ebi ene esisibi inu me obop obop, mè inin̄ inwaan̄ me ere Jisọs okupbe ya, kpeyaka imun̄ ere itap ukot. Ukot usini ene okekitoon̄ me inyọn̄ echi ebi ofifi ene. Jisọs onenibene me lek ebi udun̄ kan̄ ikiteme nteme ibe, “Ìgbala chieen̄ me lek olat ebi Farisi, eyi òrere isi iba.
42012002	Kpunu inu geege echitbe eyi kpebechili ibook, kpunu si inu geege eletbe eyi kpokpọkbe mbum, inyi ebi ene eriọọn̄.
42012003	Ikeya si, ikọ geelek enyi etumube me emen udun, mênọ me emen utoon̄ egwe. Ikọ geelek enyi echitbe isotu, mè ikup me emen agwut inween̄ otu itumu, mêtaan̄ ukpo itumu isibi me oyet ama, mè otutuuk ene enọ.”
42012004	Jisọs onenitumu si ibe, “Ebi une n̄a, ǹkitumu inyi enyi ibe: Ikatet ukpook me lek ebi ìkikọt ikpan̄ anam akpalek gaalek, ire, kpekikọt iyaka irọ ofifi inu igak ikeya.
42012005	Ire, mâjeen̄ enyi ogwu ògbegbe ibe enyi etet ukpook me lek. Ìtet ukpook me lek ogwu keya òbokọt ikpan̄ anam akpalek isan̄a, mè ikaan̄ unye itọtọp owu itap me emen ukan̄ ama yọk. Iin̄, m̀be enyi: Ìtet ukpook me lek kè ogwa.
42012006	Ìkpọ-nu agagawaji! Ìre ìkare go ke ekinyam me ikpoko iba? Ire, ubọk geelek ema esiikbe ikeya, kpunu geege me lek kiban̄ òkilọ Awaji chieen̄.
42012007	Ìrere ijeek òkup enyi me ibot, Awaji îriọọn̄ otu ifuk kiban̄ otutuuk isan̄a me ukut me ukut. Eya orọ, ikatet ukpook, mije, ene geelek me etete kinyi îmin me isi Awaji igak ogbogbo agagawaji.”
42012008	Jisọs onenitumu inyi ema ibe, “Ikaan̄ ogwu itumu emi isibi me isi ebilene, emi Gwun̄ Ebilene, mâtumu si ene ya isibi me isi ebi osat Awaji.
42012009	Ire, ogwu ijit emi me isi ebilene, emi si mâjit ene ya me isi ebi osat Awaji.
42012010	Ogwu itumu emi Gwun̄ Ebilene ilọ, mêtele inyi ene ya. Ire, ogwu geelek òtutumu Ekwukwu Mbuban ilọ, kpebetele inyi ene ya.
42012011	“Ire ebi ene itet enyi isa isi oyerebet me isi ebi uwu ntitiin̄, mè isi ebi ibot mkpulu, mè isi ebi ibot geelek, ikasisaak lek me lek ubọk enyi ebesa inyan̄a lek kinyi. Ikasisaak lek si me lek ikọ enyi ebetumu.
42012012	Mije, mgbọ isikem, Ekwukwu Mbuban môjeen̄ enyi inu enyi ebetumu.”
42012013	Ene ge me etete ogbogbo ife cha obebe Jisọs, “Ogwu Ijejeen̄, tumu nyi ngwan̄ n̄a ibe iche uche inu nte kiji okwube itele, eyi òrere emi lek, inyi emi ma.”
42012014	Jisọs ofọfọọk ene ya ibe, “Gwun̄ enerieen̄, ìre ekene osa emi irọ ogwu ibot oyerebet me etete kwun̄ melek ngwan̄ kwun̄?”
42012015	Idodo ene ya ikeya isan̄a, inenitumu inyi otutuuk ebi ife cha ibe, “Ìgwuun̄ chieen̄! Ikakaan̄ chieen̄ ile me lek inu geege. Mije, ìkare ene ikakaan̄ ogbogbo inu ire ene iluluk ugwem.”
42012016	Jisọs onenito urọk ge inyi ema ibe, “Enerieen̄ ge oniwop mfut me ijọn̄ kan̄, ijọn̄ ya onenitibi inu ijaan̄ enenen.
42012017	Ogwu enerieen̄ ya onenibene ikikeek ekiket ibe mè ìre ọmọ ìborọrọ mfut kan̄ cha mọnọ, ìkare ata ere isun̄ mfut uko ke ọmọ okaan̄.
42012018	“Inenitumu ifieek me lek kan̄ ibe ke ọmọ môgbugbọ oka ere ọmọ okisun̄ mfut uko kan̄ igwook, mè ikpọk inama echi òmimiin̄ igak echa, mè ikpulu otutuuk mfut ònan̄a me uko kan̄, mè otutuuk inu ọmọ okaan̄be isi isun̄ me ere ya, inyi ikajijaka.
42012019	Ọmọ isirọ ikeya isan̄a, ọmọ mônitumu inyi lek kan̄, ibe, ‘Kayaka ìsisaak lek kwun̄! Siki kweek rie, mè nwọ, mè kinwọọn̄ unwọọn̄, ke inorie òwa ogbogbo etitiin̄be isun̄, eyi môbenbe owu owuwa acha.’
42012020	“Ire, Awaji onenigwen ogwu enerieen̄ yi, mè itumu inyi ọmọ ibe, ‘Owu ogwu burubut keyi! Eririeen̄ chereyi, ugwem kwun̄ môraka! Osikwu, ìre ekene obonikaan̄ otutuuk inu cha otitiin̄be isun̄ inyi lek kwun̄?’
42012021	“Ikeyi ke ìbokup inyi ene geelek òkigbala inu isun̄ inyi lek kan̄ isa ibọọn̄ ubọọn̄ me akpalek, ire, me lek inu eyi Awaji, ìkakaan̄ inu geege.”
42012022	Jisọs onenitumu inyi ebi udun̄ kan̄ ibe, “Eya orọ, ǹkitumu inyi enyi ibe: Ikasisaak lek kinyi me lek inorie enyi eberie isa igat ugwem, mè ekwut mè ọfọnti enyi ebekisa ichit lek kinyi.
42012023	Mije, ugwem îkup me uyọt igak inorie, anam akpalek si îkup me uyọt igak ekwut mè ọfọnti.
42012024	Ìkpọ-nu unọn inyọn̄, ema kpekiwop inu, kpekirọrọkọ, kpekaan̄ uwu isun̄ inorie, kpekakaan̄ si ere ekisun̄ mfut erọkọbe me uko. Ire, Awaji gaalek me lek kan̄ okibọọk ema. Ìre enyi kperiọọn̄ ibe ke enyi mînye otu ewe igak unọn inyọn̄?
42012025	Ìre ekene me etete kinyi obokọt isa me isisisaak lek itap mbubak mgbọ ge gaalek isọkọ me otu ifuk usen ugwem kan̄?
42012026	Ire enyi kpebekọt irọ sọntiik inu òkup ikeya, ìre keke orọ enyi ekisisaak lek kinyi me lek ofifi inu?
42012027	“Ìkpọ-nu uti ajakajak òkup me oron! Ìkpọ ubọk ema ekitibi! Kpekisi ikwaan̄ geege, kpekilọk ekwut inyi lek kiban̄. Ire, ǹkitumu inyi enyi ibe, ìrere ogwu ubọọn̄ Sọlọmọn me lek kan̄, me otutuuk ubọọn̄ geelek îbọọn̄be, ìkakọt ìbala lek ìjaan̄ ìsoon̄ ge me etete uti ajakajak chi.
42012028	Ire Awaji ikibala mbubet otu oron ikeya, echi òkitibi isibi chereyi, iyakwut mîra isọp isa isọk ukan̄, ìre enyi kperiọọn̄ ibe ke Awaji môbala enyi ijaan̄ enenen igak ikeya? Enyi ebi sọntiik ichechieek kechi!
42012029	Ikeya si, ikakpọkpọ ìkikeek mgbọ geelek ibe: Keke ke eji eberie? Keke ke eji ebenwọ? Ikasisaak lek kinyi mije inu chi.
42012030	Mije, echichi ore inu ebi ekachieekge me lek Awaji ekilibi igọọk. Ire, eyi kinyi, Nte kinyi, Awaji, îriọọn̄ ibe ke inu chi îkup enyi me uyọt.
42012031	Kpan̄asi ikeya, ìweek mkpulu eyi Awaji, ke mênyi enyi otutuuk inu chi si igbaalek.
42012032	“Enyi sọntiik urum arọọn̄, ikatet ukpook. Mije, Nte kinyi îtumu ifieek ibe ke ọmọ mônyi enyi irek me mkpulu kan̄.
42012033	Eya orọ, ìnyam otutuuk inu enyi ekaan̄be, mè ìsa ikpoko cha ìche ìnyi ebi ugbọọn̄. Sa me ikeya, enyi mêkaan̄ akpa ikpoko eyi kponin̄be oka, mè ikaan̄ si inu ubọọn̄ me emen inyọn̄ eyi kpotabe, mije, inọ ìkpokọt ichiin̄, nkarankat si ìkpokọt itaka.
42012034	Mije, ere inu ubọọn̄ kinyi okupbe, ere keya si ke ejit kinyi obokup.”
42012035	Jisọs onenitumu inyi ebi udun̄ kan̄ ibe, “Ìnwene lek kubọk ebi ìbesi ikwaan̄, ikachieek ibe mkpukan̄ kinyi iniin̄.
42012036	Ìkup me mbem-lek kubọk bọn uwu ebi ìkikup ikpọ mgbọ nte uwu kiban̄ mônan̄abe me ijọk ido-nwa ika, inyi ema ekọt egwat lek egwuku isotu mgbọ geelek nte uwu kiban̄ môkabe, mè initọbọ ubọk me isotu.
42012037	Mônwọn enenen inyi ebi ikwaan̄ cha geelek ebi nte uwu kiban̄ môkabe inimun̄ me mbem. Me atikọ, ǹkitumu inyi enyi ibe ke nte uwu kiban̄ ya mônwene lek kubọk gwun̄ uwu, mè iyaka inisi ikwaan̄ inyi bọn uwu kan̄ cha. Môbe bọn uwu kan̄ cha esi esiki ekweek me lek ikasi, mè isi irọ inorie iben ijet ema erie.
42012038	Mônwọn enenen inyi ebi ikwaan̄ cha geelek ebi mêkupbe me mbem-lek mege ire mgbọ nte uwu kiban̄ môkabe, ìrere ejit eririeen̄, mè ìre me agan̄ egwe ke îka inu.
42012039	“Ofifi si, ìriọọn̄ ibe, ire ogwukaan̄ uwu iriọọn̄ mgbọ ogwu inọ obonu uwu kan̄, ìkpotele uwu kan̄ inyi ogwu inọ ya inibum inin̄ ichiin̄ inu.
42012040	Ikeya si, m̀be enyi, ìkup me mbem-lek, mije, Gwun̄ Ebilene ìbonu me ike mgbọ enyi ekakpọkpọge chieen̄.”
42012041	Pita onenido Jisọs ibe, “Okaan̄-ene, ìre òkito urọk yi inyi eji ebi udun̄ kwun̄? Sa ìre òkito inyi otutuuk ene?”
42012042	Okaan̄-ene ofọfọọk ọmọ ibe, “Ire owu onido ikeya, ìre ekene ore ogwu ibot ikwaan̄ ogwu òriọọn̄ inu, mè igbe utoon̄-ejit, ogwu ogwu ute-uwu obobene uwu kan̄ itap me ubọk, mè ibe iriọọn̄ ubọk ikpọ chieen̄ me lek ebi ikwaan̄ ìkup ọmọ me ubọk, mè ikinyi ema uche inorie kiban̄ me ata mgbọ?
42012043	Mônwọn inyi ogwu ibot ikwaan̄ ya enenen, ire ogwu ute-uwu inan̄a me ije kan̄ ika, mè inimun̄ ibe ke òkirọ inu igọọk ubọk nte uwu kan̄ otemebe ọmọ.
42012044	Me atikọ, ǹkitumu inyi enyi ibe ke ogwu ute-uwu ya ìkpolọlọ ibebene ogwu ibot ikwaan̄ ya ifo inyọn̄, mè isa ọmọ ito me ibot otutuuk inu geelek îkaan̄be.
42012045	Ire, ire ogwu ibot ikwaan̄ ya motumu ibe, ‘Nte uwu n̄a mikup ifiin̄ ikaka,’ mè ibene ikisut bọn uwu ìkup ọmọ me ubọk, ebirieen̄ mè ebibaan̄, mè ikpulu otutuuk inorie irie, mè ikpulu miin̄ inwọ isa,
42012046	ogwu ute-uwu oneninan̄a ika me usen ọmọ ikakpọkpọge chieen̄, mè ikana isibi ọmọ me nriki, ogwu ute-uwu ya ìbosusulu ogwu ibot ikwaan̄ ya osusut òfefieek ichit, mè ilap isibi ito me ere ekito ebi unye-ibot.
42012047	“Eya orọ, gwun̄ uwu geelek òrọriọọn̄ inu nte uwu kan̄ okiweek, mè ijuuk itele, ìkarọ, ìkakukup si me mbem-lek, ogwu ute-uwu môsulu ọmọ ikpele osusut.
42012048	Ire, gwun̄ uwu geelek ikariọọn̄ge inu nte uwu kan̄ okiweek, mè isi irọ inu òlọlọ eyi ògbegbe osusut, osusut ebesulu gwun̄ uwu keya ìbore sọntiik. Ene geelek Awaji onyibe owuwa inu, Awaji môweek si owuwa inu me ubọk ene ya. Ogwu geelek înyibe ogbogbo inu, ogbogbo inu si ke ìboweek ene ya me ubọk.”
42012049	Jisọs onenitumu si ibe, “Emi ǹnu inenitap ukan̄ itaka linyọn̄. Mebe ke ukan̄ ya îbene ikilolomo sabum mgbọ keyi, kè òtop emi me lek.
42012050	Ire, îkaan̄ igwook-mun̄ ge eyi ukwook eyi mâjebe itibi. M̀kpasiki efuuk mege ire mgbọ ukwook ya môrakabe.”
42012051	Jisọs onenido ema ibe, “Ìre enyi ekikeek ibe ke ǹnu me linyọn̄ inenitap esuuk? Iin̄-iin̄, ǹkitumu inyi enyi ibe ke ǹnu ineniche ebilene.
42012052	Bene me mgbọ keyi fo isi, ire ene go ikup me ototun̄ ukan̄ ge, ene ita mêche lek kiban̄ isan̄a, mè ikirọ ikeme ene iba kechilọ. Ebi ene iba cha si mêkirọ ikeme ebi ene ita cha.
42012053	“Ikeya si, icheche lek môkup. Ute môrọ ikeme gwun̄ kan̄ enerieen̄, gwun̄ enerieen̄ môrọ ikeme ogwu ute. Uga môrọ ikeme gwun̄ kan̄ enenwaan̄, gwun̄ enenwaan̄ môrọ ikeme ogwu uga. Uga-olom môrọ ikeme nwa-gwun̄, nwa-gwun̄ môrọ si ikeme ogwu uga-olom.”
42012054	Jisọs onenitumu inyi urum ene ya ibe, “Enyi isimun̄ oduku inyọn̄ ofitbe me agan̄ ichep-ura, enyi mîra ikitumu ibe ke ibot mônirep. Ikeya si, ibot îra irep.
42012055	Efet isibene ikiwut inan̄a me òsiki, enyi mîra ikitumu ibe ke ere môniyok. Ikeya si, ere îra ibene iyok.
42012056	Enyi ebi isi iba kechi! Enyi mîkisa ubọk ijọn̄ mè isinyọn̄ okupbe iriọọn̄ inu òbomọnọ irek. Ìre keke orọ enyi kperiọọn̄ inu otutuuk inu òkirọ me egwe cherekeyi osibibe?
42012057	“Ìre keke orọ enyi kpekikọt iwọlọ inu ikpọ, mè iriọọn̄ eyi òtatat irọrọ?
42012058	Ire ogwu ikọ kwun̄ isa owu ikije ibosi uwu oyerebet, riaak ene ya, ubọk geelek oriọọn̄be, mè gọọk ọmọ tumu fieek me oniin̄ ya. Ire òkarọ ikeya, ene ya môtaba owu isi isi ogwu ibot oyerebet. Ogwu ibot oyerebet ya môneniyaka owu itap me ubọk ogwu ikan, ogwu ikan môsasa owu isi itap me mkpọn.
42012059	Me atikọ, owu môbia me mkpọn ya mege ire mgbọ owu môkpebe otutuuk ikpoko ikọ ya isan̄a kpai.”
42013001	Me ike mgbọ ya, usini ebi ìkup me ere ya, enenikpa inyi Jisọs ibe ke Pailet îkpan̄ ebi Ju ìnan̄a me Galili mgbọ ife cha ekigwa ngwugwa me ubọk me emen Uwu Mbuban.
42013002	Jisọs ododo ebi ìtutumu ikọ ya ibe, “Ìre enyi ekikeek ibe ke ebi Galili ebi ekpan̄be cha erọrọ ijo inu igak otutuuk ebi Galili, ke Awaji obak me lek isulu ema osusut ikeya?
42013003	Ire ikeya ke enyi ekikeek, îlọ. Mije, ìrere enyi me lek kinyi, ire enyi kpegwu ikom inan̄a me emen ijo kinyi, otutuuk kinyi mêkwaan̄ si ike ife cha ekwaan̄be.
42013004	Ìrere akọp mè ene jeeta cha ebi ìkwakwaan̄ mgbọ uwu oket ogbugbọbe ikeme ema me Sailowam, ìre enyi ekikeek ibe ke ife chi mîrọ ijo inu igak otutuuk ebi ìluk me Jeruselem?
42013005	Iin̄-iin̄, ìkare ikeya. Ìrere enyi me lek kinyi, îtata enyi egwugwu ikom inan̄a me emen ijo kinyi, enyi otutuuk ene mêkwaan̄ si isan̄a ike ife cha ekwaan̄be.”
42013006	Jisọs onenito urọk ge inyi ema ibe, “Îkaan̄ enerieen̄ ge òkakaan̄ uti figi me emen uko gerep kan̄, mè ikijijen̄e ikisi ikpọ mè ìre ọmọ mômun̄ mfut me inyọn̄ uti ya. Ire, ìkamun̄ mfut geege me inyọn̄.
42013007	Inenitumu inyi ogwu òkisi ikwaan̄ me uko ya ibe, ‘Acha ita ire eya nkijijen̄e ebon uti figi yi inikiweek mfut me inyọn̄. Ire, ǹkamumun̄ kubọk mfut geege. Ìre uti yi ìbokpọkpọ ikeke ikeyi ikike ichit ijọn̄ ni? Fieek fiin̄!’
42013008	Ire, ogwu òkisi ikwaan̄ me uko ya ofọfọọk ọmọ ibe, ‘Ogwu nte tele mè ikup-nu acha ge yi isọkọ me lek, mè ǹchiin̄ ijọn̄ ǹkana, mè ǹgwook inorie uti me ebon, mè eyaka ekpọ-nu.
42013009	Ire ito mfut acha òbonu, mônwọn. Ire ìkato mfut mgbọ ya, efieek efiin̄.’ ”
42013010	Îkaan̄ Usen Mbuban ge, Jisọs okijeen̄ inu me uwu ntitiin̄ ge.
42013011	Enenwaan̄ ge ijo erumun̄ otapbe akọọk otutuuk akọp mè acha jeeta òwa si me uwu ntitiin̄ ya okupbe. Ijo erumun̄ ya ìtetet ogwu enenwaan̄ ya inwun igọbọ. Ogwu enenwaan̄ ya ìkakikọt ìbene lek ìkeke ìtat.
42013012	Mgbọ Jisọs omun̄be ogwu enenwaan̄ ya, igwegwen ọmọ ibe, “Ogwu enenwaan̄, mîrọ inyi owu ònwọnọ me ubọk orukan̄ òkisisaak owu!”
42013013	Itotoon̄ ubọk me lek ogwu enenwaan̄ ya. Mgbọ yaage, ogwu enenwaan̄ ya obebene lek ikeke itat, mè ikitọn̄ Awaji.
42013014	Ogwu ibot uwu ntitiin̄ ya onanaan̄ ejit mije Jisọs ogwabe ene me Usen Mbuban, mè igana inyi ebi ìkup me uwu ya ibe, “Usen gweregwen okup isasa isi ikwaan̄. Ogwu iweek ibe egwa ọmọ, inu me emen usen gweregwen cha, ikanu me Usen Mbuban.”
42013015	Jisọs ofọfọọk ọmọ ibe, “Enyi ebi isi iba kechi! Ìre enyi kpekitọn̄ọ erie mbuuk kinyi, mè ìre inyinya akpan kinyi me uwu anam isa ije isibi isi inyi mudim me Usen Mbuban?
42013016	Ire enyi ikirọ ikeya me lek anam ikike, sa ogwu enenwaan̄ yi, gwun̄ kè Ebereham, ogwu Yọk otapbe mkpọn otutuuk akọp mè acha jeeta ye? Ìre ìkagbe ibe etọn̄ọ ogwu enenwaan̄ yi esibi me emen mkpọn me Usen Mbuban ni?”
42013017	Ikọ ya Jisọs odobe ema okpọkpọ itet otutuuk ebi ochicha kan̄ cha esip. Ire, otutuuk ene ekekibele ejit me lek otutuuk inu ukechieen̄ Jisọs okirọ me etete kiban̄.
42013018	Jisọs onenikitumu ibe, “Ìre mkpulu eyi Awaji ìbet lek keke mọnọ? Sa ìre keke ke mbasa itọ me lek?
42013019	Mkpulu eyi Awaji ìkup kubọk ukwuuk uti Mọsitadi eyi gwun̄ enerieen̄ ge omọnọbe isi iwop me uko kan̄. Ukwuuk uti ya otitibi, mè ikana ikpele uti. Unọn òwulu me inyọn̄ okekinu inisọọk me inyọn̄ otu agọọk uti ya.”
42013020	Jisọs okpọkpọk ikitumu ibe, “Ìre keke ke mbasa mkpulu eyi Awaji itọ me lek mọnọ?
42013021	Mkpulu eyi Awaji ìkup kubọk sọntiik olat eyi enenwaan̄ otọbe itap me lek owuwa akpa ekọkọk eyi ìbosa irọ fituru, mè ifuku ikana mege olat ya okakana iso lek otutuuk akpa ekọkọk ya, mè irọ inyi akpa ya iwuku.”
42013022	Mgbọ Jisọs okije ibosi Jeruselem, ikpọkpọ ikije igwaka inin̄ owuwa ama ile mè asabọn ama òkup me oniin̄ ya, me ikijeen̄ ebi ama cha inu.
42013023	Ene ge ododo ọmọ ibe, “Okaan̄-ene, ìre ibot ene inen mè inen gaalek ke ebenyan̄a isibi?” Jisọs otutumu inyi ema ibe,
42013024	“Ìsa ubọk geelek enyi ekọtbe, mè ìraka inin̄ me otunchit eyi ògbagba inwan. Mije, ǹkitumu inyi enyi ibe ke ogbogbo ene mêsa lek igak, ire, kpebekọt iraka inin̄ otunchit ya.
42013025	Ogwukaan̄ uwu isinan̄a ikeke, mè inichit isotu ya, enyi mêkeke me oyet, mè itọbọ ubọk me otu isotu, mè iriaak igak ibe, ‘Soso Ogwu nte, gwuku isotu nyi eji.’ Ire, ogwukaan̄ uwu ya môfọọk enyi ibe, ‘Ǹkariọọn̄ enyi isi. Ǹkarọriọọn̄ si ere enyi enan̄abe.’
42013026	“Mgbọ ya, enyi mênibene ikitumu ibe, ‘Iyak, eji mîgọọk owu igbaan̄ ikweek irie mè inwọ, owu si ojejeen̄ eji inu me lek oniin̄ eji elukbe me ama kiji.’
42013027	“Ire, ogwukaan̄ uwu ya môkpọk ifọọk enyi ibe, ‘Ǹkariọọn̄ enyi isi. Ǹkarọriọọn̄ si ere enyi enan̄abe. Ìje ìnan̄a emi me isi, enyi ebi ijo kechi!’
42013028	“Mgbọ ya, enyi mêto ujat ito, mè itaka ejeek enenen. Mije, enyi mêbene chieen̄ imun̄ Ebereham mè Ajiki mè Jekọp mè otutuuk ebi nriran ukot ikaan̄ ekupbe me isi Awaji, ire, elalap enyi isibi igwook me oyet.
42013029	Ebi ene mênan̄a me ido geelek me linyọn̄, me agan̄ mbum-ura mè agan̄ ichep-ura, me agan̄ inyọn̄ mè agan̄ òsiki inu inigọọk isiki ikweek irie ijọk me ama ubọọn̄ Awaji.
42013030	Me atikọ, owuwa ebi ìrere ebi isi chereyi mêkana ebi òta me mgbọ ya. Owuwa ebi òta chereyi mêkana ebi isi me mgbọ ya.”
42013031	Mgbọ Jisọs okitumu ikọ ya, usini ebi Farisi enunu initumu inyi ọmọ ibe, “Nan̄a me ere keyi fo ofifi ere si kup, ke Erọdu òkiweek ikpakpan̄ owu.”
42013032	Jisọs ofọfọọk ema ibe, “Ìsi ìlook ekpukuruk ya ibe ke emi mâgwa ene, mè irieen̄ ijo erumun̄ isibi me emen ene cherekeyi mè iyakwut. Òso egwe ita, mârọ ikwaan̄ n̄a isan̄a.
42013033	Ubọk geelek, emi mâje ije n̄a inyi isi chereyi mè iyakwut mè uban̄akwut, mije, ogwu nriran geege ìkpokwu me ofifi ere, ilọ me Jeruselem gaalek.”
42013034	Jisọs onenitumu ibe, “Jei Jeruselem! Jeruselem! Owu ama òkikpan̄ ebi nriran, mè ikisa ewuuk itọbọ ebi ikwaan̄ geelek Awaji oriabe ijet owu. Owuwa mgbọ, emi me lek n̄a nkiweek ikpukpulu enyi ebi Jeruselem itap me lek n̄a kubọk uman unọn okikpulu ebi bọn ichit me irak uwop. Ire, enyi kpechieek.
42013035	Ìkpọ, mîyaak Uwu Mbuban kinyi itele inyi enyi ikeya ukpọk ukpọk emen. Me atikọ, ǹkitumu inyi enyi ibe ke enyi kpebeyaka imun̄ emi igak ikeya mege ire mgbọ enyi mêkitumu ibe, ‘Ugbana ikup inyi ogwu ònunu me erieen̄ Okumugwem!’ ”
42014001	Usen Mbuban ge, ogwu ibot ebi Farisi ge onenisa Jisọs ifo uwu kan̄ isi itet ichen. Mgbọ Jisọs okupbe me uwu ya ikirie inorie, ebi ìkup me uwu ya ekekiruk chieen̄ ikpọ inu ìborọ.
42014002	Me emen uwu ya, enerieen̄ ge òkifiak orukan̄ mfuuk òwa okupbe me isi kè Jisọs.
42014003	Jisọs onenido ebi Farisi mè ebi ìjeen̄ Ikan ìkup me uwu ya ibe, “Ìre Ikan kè Mosis înyi irek ibe egwa ene me Usen Mbuban, sa ìre ìkanyi?”
42014004	Ire, ife cha ekpọkpọ iriaan̄ otu, kpesan̄a amọn. Jisọs ototoon̄ ene ya ubọk me lek, mè igwa ene ya, mè ibe ije ifo.
42014005	Mgbọ îriabe ene ya ifo isan̄a, inenido ife cha ibe, “Ire ene ge me etete kinyi ikaan̄ gwun̄ enerieen̄, mè ìre erie mbuuk ònanan̄a irọn̄ inin̄ emen udọn̄ mun̄ me Usen Mbuban, ìre ene ya ìkpotaba gwun̄ ya mè ìre anam ya isibi mgbọ yaage?”
42014006	Ire, ife cha kpeyaka imun̄ inu geege ebefọọk.
42014007	Jisọs onenimun̄ ubọk otutuuk ebi egwenbe me irek inorie ya ekisi igobo irek umin inyi lek kiban̄ me lek ikasi inorie ya, mè inito urọk ge inyi ema ibe,
42014008	“Ire ene ito ijọk ido-nwa, mè igwen owu, owu osisi ere ya, kasi ìsi ìkweek me irek umin. Mije, ogwu ibot ijọk ya môkọt igwen si ofifi ene ogwu òmimin igak owu.
42014009	Ire igwen ogwu òmimin igak owu, mè ene ya isinu, ogwu ògwegwen enyi ene iba cha mônu inibe owu, ‘Kana irek kwun̄ sa nyi ene yi!’ Mgbọ keya, owu môsa isi esip inan̄a ikeke isi ikweek me ere òsisiki ichit.
42014010	Kpan̄asi ikeya, ire ene igwen owu me irek ijọk, mè ire osi, mọnọ irek òsisiki ichit. Ogwu ibot ijọk ya isinu, mônibe owu, ‘Une, nan̄a keke je fo isi si mọnọ ata irek umin.’ Sa me ikeya, owu môkana ire ogwu enyibe umin me isi otutuuk ebi egwenbe melek kwun̄.
42014011	Mije, ene geelek òbebene lek kan̄, mêgele ene ya isiki. Ene geelek òsisiki lek kan̄ me ijọn̄, mêbene ene ya ifo inyọn̄.”
42014012	Jisọs itutumu ikeya inyi ife cha isan̄a, inenitumu inyi ogwu ògwegwen ema me ijọk ya ibe, “Mgbọ geelek obokigwen ene inorie, mè ìre òboto ijọk, kakigwen ebi unene kwun̄, mè ìre ebi ngwan̄ kwun̄, mè ìre ebi egep kwun̄, mè ìre ebi melek kwun̄ ebi ìbọbọọn̄ ubọọn̄. Mije, ire ogwen ema, ema mêkọt iyaka igwen owu inorie si. Sa me ikeya, owu môbọkọ useen̄ inorie ema eriebe me uwu kwun̄.
42014013	Kpan̄asi ikeya, ire oto ijọk, gwen ebi ugbọọn̄, mè ebi ngọm, mè ebi akọọk, mè ebi ǹnàan̄.
42014014	Osirọ ikeya, Awaji môgbana owu. Mije, ubọk geelek ife cha kpebekọt ikpe owu useen̄ inorie ema eriebe me uwu kwun̄, Awaji mônyi owu useen̄ mkpukpe kwun̄ me mgbọ ebi ata irọrọ mêjomobe me mkpa.”
42014015	Mgbọ enerieen̄ ge me lek ebi ìkigọọk irie inu me uwu ogwu Farisi ya onọbe ikọ ya Jisọs otumube, inenitumu inyi Jisọs ibe, “Jei, mônwọn inyi ene geelek òbogọọk irie inorie ijọk me mkpulu eyi Awaji enenen!”
42014016	Jisọs onenito urọk ge isa ifọọk ene ya otu ibe, “Enerieen̄ ge onibene ikineen̄ lek itoto ikpele ijọk, mè iniria ikwaan̄ igwen owuwa ebi ene ibe enu ijọk kan̄.
42014017	Mgbọ mgbọ orebe, ogwukaan̄ ijọk ya oneniria gwun̄ uwu kan̄ isibi ibe isi ilook ebi egwenbe cha ibe enu, ke mîra ineen̄ otutuuk inu geelek isun̄ isan̄a.
42014018	“Ire, otutuuk ebi egwenbe cha me ge, me ge, ejijit igwen ya. Ogwu ikup oweek ikọ ọmọ obotumu isa isan̄a lek kan̄. Ogwu adasi otutumu ibe ke mgbọ keyi mgbọ keyi ke ọmọ olep ijọn̄ uko; ke ọmọ ìkiweek isisi ikpọ ijọn̄ ya. Eya orọ, ke ọmọ ìkpokọt inu ijọk ya. Soso, mè ogwugwu ikanaan̄ ejit.
42014019	“Ogwu òso ene iba ololook ibe ke mgbọ keyi mgbọ keyi ke ọmọ olep akọp erie mbuuk ekisa isi ikwaan̄ me uko. Mgbọ yi, ke ọmọ ìbosi isi itọ ema ikpọ mè ìre ema mînye lek ikwaan̄. Eya orọ, ke ọmọ ìkpokọt inu ijọk ya. Soso, mè ogwugwu ikanaan̄ ejit.
42014020	“Ikeya si, ofifi ene ofọfọọk ibe ke mgbọ keyi mgbọ keyi ke ọmọ odo aya nwa. Eya orọ, ke ọmọ ìkpokọt inu ijọk ya.
42014021	“Gwun̄ uwu ogwukaan̄ ijọk ya ogwugwu ikom ika, mè inikpa otutuuk inu ebi egwenbe cha etumube inyi nte uwu kan̄. Ogwu ute-uwu ya onanaan̄ ejit enenen, mè itumu inyi ogwu gwun̄ uwu ya ibe, ‘Gwat lek je sibi si otutuuk lek uga oniin̄ mè asabọn oniin̄ òkup me emen ama yi, mè kpulu otutuuk ebi ugbọọn̄, mè ebi ngọm, mè ebi ǹnàan̄, mè ebi akọọk geelek omun̄be sa na.’
42014022	“Ìkafiin̄ mgbọ, gwun̄ uwu ya osisi, mè ika, mè initumu inyi ogwu ute-uwu ibe ke ọmọ îkpulu otutuuk ife cha ebi ọmọ omun̄be isa inu. Ire, ke uwu ìkajot.
42014023	“Ogwukaan̄ uwu ya otutumu inyi gwun̄ uwu kan̄ ya ibe, ‘Je nin̄ otutuuk oniin̄ geelek ònanan̄a me ama yi isibi, mè nin̄ emen asabọn oniin̄ geelek òkup me udun̄ ama yi si kpulu ebi geelek omun̄be me ere cha sa na, inyi uwu n̄a inin̄ ijot.
42014024	Mije, ǹkitumu inyi enyi ibe, me atikọ, kpunu ene geege me etete ebi egwenbe cha òborie inu geege me ijọk n̄a.’ ”
42014025	Usen ge, ogbogbo ene egbugbuku ikigọọk Jisọs ije me ejit oniin̄. Jisọs okakana isi ikpọ ema, mè itumu inyi ema ibe,
42014026	“Ire ikaan̄ ogwu inu me lek n̄a, ene ya ìkpokọt ire ogwu udun̄ n̄a îtata ìmama emi enenen igak ubọk îmabe nte kan̄ mè nga kan̄, mè nwa kan̄ mè bọn kan̄, mè ngwan̄ kan̄ enerieen̄ mè ngwan̄ kan̄ enenwaan̄. Eyi ògagak otutuuk, ire ene ya ìkama emi ìgak ugwem kan̄, ene ya ìkagbe irere ogwu udun̄ n̄a.
42014027	Ofifi si, ikaan̄ ogwu ikabenge uti nkwurieen̄ kan̄ ìsa ìgọọk emi, ene ya ìkpokọt ire ogwu udun̄ n̄a.
42014028	“Ire ene geelek me etete kinyi ibonama ubene ubene uwu inyọn̄, sabum ene ya obobene inama uwu ya, ìbodadasi isiki ikweek ifuk otu ifuk ikpoko uwu ya oboben, mè ikpọ-nu mè ìre ọmọ îkaan̄ ikpoko iso isasa inama uwu ya isan̄a, mè ìre ọmọ ìkakaan̄.
42014029	Mije, ire ene ya ìkadasi ìfuk ifuk-ibot ikeya, mè ire ikpọkpọ isi itap uwu ya me ijọn̄, mè ibene ikinama, mè ìkakọt ìnama uwu ya ìsan̄a, ebi geelek ìmumun̄ mgbidim ebek uwu ya mêkichak ene ya itap ebot.
42014030	Mêkitumu ibe, ‘Omun̄, ene yilọ îtap uwu me ijọn̄, ìkakọt ìnama ìsan̄a.’
42014031	“Ofifi si, ire ogwu ubọọn̄ òkakaan̄ akọp obop ebi akọn̄ gaalek ibosi itim akọn̄ melek ofifi ogwu ubọọn̄ òkakaan̄ akọp obop ebi akọn̄ iba, ìbodadasi ifuk ifuk-ibot ikpọ mè ìre ọmọ môkọt isa akọp obop ebi akọn̄ kan̄ isi itim akọn̄ melek ogwu ubọọn̄ ogwu òkakaan̄ akọp obop ebi akọn̄ iba.
42014032	Ire ogwu ubọọn̄ ya ifuk ifuk-ibot, mè imun̄ ibe ke ọmọ ìkpokọt isa ebi akọn̄ kan̄ cha ebi ekawage isi itim akọn̄ melek ogwu ubọọn̄ keyilọ òkakaan̄ owuwa ebi akọn̄, mgbọ ogwu ubọọn̄ keyilọ ya ikajejege ìgbet ere nu, môsa ata mgbọ isan̄a ebi ene iria ibe esibi egọọk me oniin̄ esi eriaak, mè eweek esuuk.
42014033	Ikeya si, ene geelek me etete kinyi ogwu ikatelege otutuuk inu geelek îkaan̄be, ene ya ìkpokọt ire ogwu udun̄ n̄a.”
42014034	Jisọs onenitumu ibe, “Me atikọ, uchi înwọn. Ire, ire uchi ifiin̄ utop kan̄, kpunu ubọk ebeyaka ikọt irọ mè ikaan̄ utop kan̄.
42014035	Eya orọ, uchi ya ìkayaka ìnwọn isasa irọ inu geege. Ire iben igwook me ijọn̄, ìkpokọt itap ubọk irọ mè ijọn̄ itibi inu ijaan̄. Inu òkukup irọrọ me lek uchi ya ìre ibeben ifiin̄. Ogwu ikaan̄ utọn̄ ìbosa inọ ikọ, inọ!”
42015001	Usen ge, owuwa ebi ìkibọkọ otitip ido mè owuwa ebi kpekisun̄ Ikan ebi Ju enunu inigọọk igban̄ ijejeen̄ kè Jisọs.
42015002	Ire, ebi Farisi mè ebi ìjeen̄ Ikan ìkup me ere ya ebebene ikinunuun̄ me etete kiban̄ ibe ke Jisọs ìkibọkọ ebi ijo itap, mè ikigọọk ema igbaan̄ irie inorie.
42015003	Jisọs onọnọ ikọ ya ema ekinunuun̄, mè inito urọk ge inyi ema ibe,
42015004	“Ire ene ge me etete kinyi ikaan̄ efit arọọn̄, mè ikpulu ema isa isibi isi mè esi etaka mbubet, arọọn̄ ge oneninan̄a me lek ichep, ene ya môtele akọp arọọn̄ onaan̄ge mè onaan̄ge kechilọ, mè ikijijen̄e ikana isi iweek arọọn̄ ge ya òchechep mege ire mgbọ môweekbe imun̄.
42015005	Ene ya isiweek arọọn̄ ya imun̄, môsa me ubelejit iben arọọn̄ ya itoon̄ me oguga, mè isa ije ifo.
42015006	Isika inire uwu, mônigwen ebi unene kan̄, mè ebi melek kan̄ elukbe me ere ge ibe enegọọk ọmọ enwọọn̄ unwọọn̄, mije ke ọmọ îweek arọọn̄ kan̄ òchechep imun̄.
42015007	Me atikọ, ǹkitumu inyi enyi ibe, ubọk yaage si, unwọọn̄ òmimin igak eya môkup me emen inyọn̄ me ibot ogwu ijo ge gaalek ògwugwu ikom isibi me ijo irọrọ, igak me ibot akọp ene onaan̄ge mè onaan̄ge ebi ìkigwen lek kiban̄ ebi ata irọrọ, ebi igwugwu ikom ikakupge me uyọt.
42015008	“Ofifi si, ire enenwaan̄ ge ikaan̄ akọp darakima, ge oneninan̄a me lek ichep, ogwu enenwaan̄ ya ìbomimin ukan̄ isa imọọn̄ inu ibene irak inu geelek me uwu kan̄ ichan, mè igwuun̄ chieen̄ iweek ikpoko ya mege ire mgbọ môweekbe imun̄.
42015009	Isiniweek ikpoko ya imun̄, môgwen ebi unene kan̄ mè ebi melek kan̄ elukbe me ere ge ibe enegọọk ọmọ enwọọn̄ unwọọn̄, mije, ke ọmọ îweek ikpoko kan̄ òchechep imun̄.
42015010	Ikeya si, ǹkitumu atikọ inyi enyi ibe ke ikpele unwọọn̄ ọmọ òwa me etete ebi osat Awaji me ibot ogwu ijo ge gaalek ògwugwu ikom isibi me emen ijo kan̄.”
42015011	Jisọs okpọkpọk ito ofifi urọk inyi ema ibe, “Îkaan̄ ogwu enerieen̄ ge òkakaan̄ ibot bọn ebirieen̄ iba.
42015012	Ogwu ijija me lek kiban̄ onenigwen ogwu ute, mè itumu inyi ibe, ‘Nte n̄a, che otutuuk inu okaan̄be nyi eji ngwan̄ iba, mè nyi emi uche eyi òrere emi lek mgbọ keyi.’ Ogwu ute okpukpulu otutuuk inu îkaan̄be iche irek iba inyi bọn kan̄ iba cha, mè isa uche eyi ogwu ijija ya inyi ogwukaan̄. Ibọbọkọ.
42015013	“Sọntiik mgbọ iraraka, gwun̄ enerieen̄ ogwu ijija ya okpukpulu otutuuk inu kan̄ cha inyam, mè ibọkọ ikpoko itap me akpa, mè ibene ije ije inan̄a me uwu ifo atalek ujọn̄ọ ere isi iluk, mè ifiat ikpoko cha otutuuk isan̄a isa iluk ubene ugwem melek ebi òje oyet.
42015014	Mgbọ îfiatbe otutuuk ikpoko cha isan̄a kpai, uga akan̄ oneninin̄ ikana otutuuk ido ere îlukbe ya. Uraafiọọn̄ otetet ọmọ ire lek, ìkayaka ìkaan̄ inu geege ìborie.
42015015	Inenisi iweek ikwaan̄ me ubọk gwun̄ enerieen̄ ge me ido ya. Ogwu enerieen̄ ya oneniria ọmọ ibe ikisi ikpukpo okodi inyi ọmọ.
42015016	Me ere ìkikpukpo okodi cha, kpunu ogwu òkinyi ọmọ inorie geege. Eya orọ, ikekikeek ibe ke ọmọ môkọt igọọk ikirie inorie okodi cha okirie.
42015017	“Mije otutuuk ufialek cha, gwun̄ ya oneninọ lek, mè ibe, ‘Jei! Ìre kpasi ukwook ke nkibọkọ ikeyi? Otutuuk ebi usun̄ ìkisi ikwaan̄ inyi nte n̄a mîkaan̄ inorie ikirie ijot otu, mè ikirie isik. Emi nnenikikwu me lek uraafiọọn̄ me ere keyi!
42015018	Mâgwu ikom ije ifo igọọk nte n̄a. Nsire uwu, mâriaak nte n̄a, mè itumu inyi ibe: Jei, nte n̄a, nrọ ijo inu me isi Awaji, mè irọ owu si ilọ.
42015019	Emi ǹkayaka ìgbe ogwu ebegwen gwun̄ kwun̄. Eya orọ, mọnọ emi kubọk ene ge me lek ebi usun̄ kwun̄.’
42015020	Itutumu ikeya ifieek me ejit kan̄ isan̄a, inanan̄a ikeke, mè ije ika igọọk ogwu ute. Ire, mgbọ gwun̄ ya ìkajeje ìgbet, ogwu ute okukup me ujọn̄ọ ere imun̄ ọmọ, mè ikaan̄ ejit njijin me lek kan̄, mè isa ekot ekot ilibi isi ikweek ogwu gwun̄, mè iwele ubọk iba ikana ọmọ ikat.
42015021	“Mgbọ yaage, gwun̄ enerieen̄ ya obebene ikitumu inyi ogwu ute ibe, ‘Jei Nte n̄a, nrọ ijo inu me isi Awaji, mè irọ owu si ilọ enenen. Emi ǹkayaka ìgbe ogwu ebegwen gwun̄ kwun̄.’
42015022	“Ìkatutumu ikọ ya ìsan̄a me otu, ogwu ute otataan̄ ukpo itumu inyi ebi usun̄ kan̄ ibe, ‘Ìgwat lek ìsa ọfọnti eyi òjajaan̄ ichit ìna ìnitap gwun̄ n̄a, mè ìmọnọ mkpọtubọk ìsa ìnitap ọmọ me otubọk, mè ìteen̄ ikpukot ìsa ìjet, inyi itap ikwek ukot,
42015023	mè ìsi ìtet erie mbuuk ya eyi egwookbe inyi imin ufuk mè ijaan̄ lek ìkpan̄, mè ìbala ìsa ìtem inorie, mè eji enerie ijọk.
42015024	Mije, gwun̄ n̄a yi îkwu, mè iyaka ijomo me mkpa. Ọmọ îchep, ekpọkpọk iweek ọmọ imun̄.’ Sa me ikeyi, nte gwun̄ ya ototo ijọk, ebi ene ebebene ikirie, mè ikinwọ.
42015025	“Otutuuk mgbọ cha, ngwan̄ gwun̄ ya ogwu ugane ọmọ òwa me ere îkikpukpo anam ogwu ute. Mgbọ îkika, mè inije igbet uwu, inọnọ ida nkwukwak mè okput òjijop okitaan̄ me uwu kiban̄.
42015026	Eya orọ, igwegwen ogwu usun̄ kiban̄ ge ikido ibe mè ìre keke ke ekirọ me uwu kiban̄ ye?
42015027	Ogwu usun̄ ya ofọfọọk ọmọ ibe, ‘Îre ngwan̄ kwun̄ ogwu ijija oka. Eya orọ nte kwun̄ otobe ijọk, mè ibe ekpan̄ erie mbuuk eyi egwookbe ya, mè esa etem inorie, mije ke ngwan̄ kwun̄ ya îka me utelelek mè unye-lek. Îre eya orọ uwu ya okikput.’
42015028	“Ogwu ngwan̄ ogwu ugane inọnọ ikọ ya, inanaan̄ ejit enenen, mè ijit ininin̄ uwu. Mgbọ ogwu ute onọbe ibe ke gwun̄ kan̄ ogwu ugane îka, mè inaan̄ ejit, mè ijit ininin̄ uwu, isisibi igọọk, mè isi iriaak.
42015029	Ire, gwun̄ ya ofọfọọk ogwu ute ibe, ‘Owu kpọ-nu, karake acha acha mbenebe ikisi ikwaan̄ inyi owu kubọk usun̄, ǹkakpaka ida ikọ kwun̄ kubọk ge. Ire, owu òkakup-nu usen ge, mè ìmọnọ kubọk sọntiik gwun̄ ebot ge ìnyi emi ibe emi, “Bọkọ kpan̄ sa rie ijọk melek ebi unene kwun̄.”
42015030	Ire, mgbọ keyi gwun̄ kwun̄ yilọ, ogwu òkpukpulu inu kwun̄ isa isi ifiat isan̄a melek ebi òje oyet, ogwube ikom ije ukpọk ubọk ika inu me uwu, owu oneninyi ida ibe ekpan̄ erie mbuuk ya efiatbe mgbọ igwook inyi imin ufuk etem enyi, mè itaka.’
42015031	“Ogwu ute obebe gwun̄ ya, ‘Iin̄-iin̄ gwun̄ n̄a! Kpọ, owu melek n̄a ekikup mgbọ geelek. Otutuuk inu geelek nkaan̄be ìre eyi kwun̄.
42015032	Eya orọ, îgbe ibe eji erie ijọk, mije, ngwan̄ kwun̄ yi ìkup mgbọ yi kubọk ogwu òkwukwu itele eji, mè iyaka ikpọk ijomo me mkpa, mè ikup si kubọk ogwu òchechep, eweweek imun̄.’ ”
42016001	Jisọs onenito urọk ge inyi ebi udun̄ kan̄ ibe, “Îkaan̄ ogwu ubọọn̄ ge òkakaan̄ inu enenen, mè ikaan̄ ogwu ibot ikwaan̄ òkikpọ chieen̄ me lek otutuuk inu îkaan̄be. Usen ge ogwu ubọọn̄ yi oneninọ ibe ke ogwu ibot ikwaan̄ kan̄ ya ìkpọkpọ ikijijaka inu ọmọ otapbe ogwugwu me ubọk.
42016002	Eya orọ, ogwu ubọọn̄ yi ogwegwen ogwu ibot ikwaan̄ kan̄ ya, mè ido ibe, ‘Ìre keke ke nkinọ ikeyi òfolek kwun̄? Mgbọ keyi, narọ ifuk nyi emi ubọk osabe ikpọ chieen̄ me lek otutuuk inu geelek ntapbe owu me ubọk, mije, owu òkpoyaka ire ogwu ibot ikwaan̄ inyi emi igak ikeya.’
42016003	“Ogwu ibot ikwaan̄ ya onenikup me lek kan̄, mè ibe, ‘Jei, ìre m̀barọrọ mgbọ keyi? Nte uwu n̄a mônibọkọ ikwaan̄ yi isan̄a emi me ubọk. Emi ǹkanye lek ìsoon̄ ogwu môkọtbe igọọk ikisi ikwaan̄ uko. Ofifi kan̄, esip ìkpochieek ibe emi ǹkọt ǹgọọk ǹkenje ǹkana ere m̀beek inu.
42016004	Nriọọn̄ inu mbarọ inyi ebi ene ebọkọ emi etap me uwu kiban̄ mgbọ nte uwu n̄a isilap emi inan̄a me lek ikwaan̄ me ere keyi.’
42016005	“Ineniria ikwaan̄, me nlelet, igwen ebi geelek ìkakaan̄ nte uwu kan̄ urieek me ge me ge, mè ido ogwu adasi ibe, ‘Ìre kpasi urieek ke okaan̄ nte uwu n̄a?’
42016006	“Ogwu urieek keya ofọfọọk ibe ke ọmọ ìkaan̄ urieek efit ogbokot aran̄ olifu jeeta. “Itutumu inyi ogwu urieek ya ibe, ‘Kayaka ìfiat mgbọ, bọkọ ikpa urieek kwun̄, siki kweek, mè ge ibe ke ìre efit ogbokot ini.’
42016007	“Igwegwen ogwu òso iba, mè ido ibe, ‘Ìre kpasi urieek ke okaan̄ nte uwu n̄a?’ “Ogwu urieek keya ofọfọọk ibe ke ọmọ ìkaan̄ urieek obop akpa akpa ge. “Ibebe ogwugwa, ‘Bọkọ ikpa urieek kwun̄, mè ge tap ibe ke ìre efit akpa jeeta.’
42016008	“Mgbọ ogwu ubọọn̄ ya onọbe inu ya ogwu ikwaan̄ kan̄ ya orọbe, itọtọn̄ ogwu ibot ikwaan̄ ya enenen mije ujọn̄ọ ifuk-ibot îkaan̄be inyi lek kan̄.” Jisọs onenitumu ibe, “Me atikọ, ebi ìkigọọk inu linyọn̄ keyi mîkisa ifuk-ibot igọọk ebi melek kiban̄ irọ inu igak ike ebi ìkup me emen utoon̄ eyi Awaji ekirọ.
42016009	Ikeya si, m̀be enyi: Ìsa inu ubọọn̄ kinyi me linyọn̄ keyi ìtet unene ìnyi lek kinyi. Kperiọọn̄, ikaan̄ mgbọ inu ubọọn̄ cha isiraka, enyi mêre ebi ebebọkọ itap me uwu eyi òbokup ire mgbọ ikakaan̄ge itata.
42016010	“Mije, ene geelek ekọtbe itoon̄ ejit me lek me lek sọntiik inu, mêkọt itoon̄ ejit me lek si me lek inu ilile. Ubọk yaage si, ene geelek ekakọtge ìtoon̄ ejit me lek me lek sọntiik inu, kpebekọt itoon̄ ene ya ejit me lek si me lek inu ilile.
42016011	Eya orọ, ire kpekọt itoon̄ enyi ejit me lek me ubọk enyi ekisa ikpọ chieen̄ me lek inu ubọọn̄ eyi linyọn̄ keyi, ìre ekene obokana atata inu ubọọn̄ eyi emen inyọn̄ itap enyi me ubọk?
42016012	Ofifi si, ire enyi kpekọt ikpọ chieen̄ me lek inu ofifi ene òkup enyi me ubọk, ìsibi ibe, ire inyi enyi eyi kinyi gaalek, ke enyi kpebekọt ikpọ si chieen̄ me lek. Eya orọ, kpebenyi enyi inu eyi kinyi.
42016013	“Kpunu gwun̄ uwu geege òbokọt ikisi ikwaan̄ inyi nte uwu iba me mgbọ yaage. Ire ìkama ene ge, mè ìcha ogwulọ, môsa otutuuk ejit kan̄ isi ikwaan̄ inyi ene ge, mè ikpọ ogwulọ chieen̄ isiki. Ikeya si, enyi kpebekọt igọọk Awaji, mè ikigọọk si ikpoko.”
42016014	Mgbọ ebi Farisi enọbe ikọ cha, ema ebebene ikichak Jisọs, mije, ema mîma ikpoko enenen.
42016015	Jisọs obebene ikitumu inyi ema ibe, “Enyi kechi! Me isi ebi ene, enyi ekirọ kubọk enyi ìre ebi ata ife. Ire, Awaji îriọọn̄ inu òkup me emen ejit kinyi isan̄a kpai. Ìriọọn̄ ibe ke inu òmimin enenen me isi ebilene, ìre mbuban inu me isi Awaji.
42016016	“Ikan kè Mosis melek inu ebi nriran ukot ikaan̄ egebe ìkup me uyọt bene me ukot ikaan̄ na re ukot kè Jọn ògwook mun̄ gaalek. Ire, bene me ukot kè Jọn fo isi, ijejeen̄ eyi ata etip eyi Awaji îyaka inibọkọ irek. Mgbọ keyi, owuwa ene mêkibọkọ ata etip yi itap, mè ikije itibi uga ufialek, mè ikiraka inin̄ emen mkpulu ya.
42016017	Ire, ike geelek, Ikan kè Mosis ìbokpọkpọ ikeke inye. Inyọn̄ mè ijọn̄ ichechep îfet igak inu òsisip ichit me emen Ikan cha ififiin̄ unye kan̄.
42016018	“Ene geelek òjijit ogwu nwa, mè isi ido ofifi enenwaan̄ îrọn̄ ikan ugan-nwa. Enerieen̄ geelek òdodo ogwu enenwaan̄ ogwu ogwu olom ojitbe îrọn̄ si ikan ugan-nwa.”
42016019	Jisọs onenito urọk ge inyi ema ibe, “Îkaan̄ ogwu enerieen̄ ge òbọbọọn̄ ubọọn̄ enenen, mè ikitap ujuja unye otu ewe ọfọnti ebi ubọọn̄, echi irio irio mè echi okuket, mè ikirie utop otu, mè ikiluk ubene ugwem usen geelek.
42016020	Îkaan̄ si ogwu mbeek ge ekiben iniyik me otunchit uwu ogwu ubọọn̄ yi egwe geelek, inyi ikikweek ibeek inu. Erieen̄ ogwu mbeek yi ìre Lajọrọs. Otutuuk lek kan̄ ìre inya inya.
42016021	Lajọrọs yi ìkikweek me ere ya ikibeek ngigen̄e inorie òkinan̄a me inyọn̄ ikasi ogwu ubọọn̄ ya irọn̄ọ igwook me ijọn̄. Ògak ge, usini mgbọ, ibo îra ikifan̄a inu inilaka chieen̄ inya kan̄ cha.
42016022	“Ogwu mbeek ya îbeek inu me ere ya ikeya ire usen mkpa kan̄. Usen îkwube, ebi osat Awaji ebeben ọmọ isi iyik me agba lek kè Ebereham me irek ijọk me emen inyọn̄. Ogwu ubọọn̄ ya si okwukwu, ebeben ọmọ ifuun̄, ifofo ama ekwukwu.
42016023	Me ama ekwukwu ya, îmun̄ ogbogbo ufialek me emen ukan̄. Inenikup me ere ya ibene chieen̄ imun̄ Ebereham me ujọn̄ọ ere, mè imun̄ si Lajọrọs okupbe me agba lek kan̄.
42016024	Itataan̄ ukpo igwen Ebereham, mè iriaak ibe, ‘Ogwu nte Ebereham, soso kaan̄ ejit nsan me lek n̄a. Ria Lajọrọs ibe ijiin̄ ibot otubọk kan̄ ge me emen mun̄, mè isa inirọn̄ọ itoon̄ emi me otu alọm inyi ǹsa ǹsuuk ebek, mije, emi gwa ǹkimun̄ ujaralek enenen me emen ukan̄ yi nkupbe.’
42016025	“Ire, Ebereham ofọfọọk ọmọ ibe, ‘Gwun̄ n̄a, kawuuk ibe ke mgbọ owu okupbe me ògat ugwem, ke owu obọkọ otutuuk ata inu òkukup inyi owu, me mgbọ Lajọrọs okibọkọ ijo inu. Ire, me mgbọ keyi, Lajọrọs ìkup me emen unwọọn̄ me ere keyi, sa owu oyaka inikup me emen ujaralek.
42016026	Ògak ge, ikpele udọn̄ ge ọmọ òwa okupbe me etete kiji ebi ìkup me agan̄ keyi, melek kinyi ebi ìkup me agan̄ keya. Mije keya, ogwu iweek inanan̄a me agan̄ keyi isaba inu agan̄ kinyi, ìkpokọt. Ogwu ikup me agan̄ keya si, mè iweek isasaba inu agan̄ keyi, ìkpokọt isaba.’
42016027	“Ogwu ubọọn̄ ya onenitumu inyi Ebereham ibe, ‘Ire ikeya, soso ogwu nte, ria Lajọrọs si uwu nte n̄a me linyọn̄,
42016028	mije, nkaan̄ ibot ngwan̄ ebirieen̄ go. Soso be Lajọrọs isi itaba ebi ngwan̄ n̄a cha ubọk me utọn̄, inyi ema ekanu ìninin̄ si me emen ujaralek yi nkupbe.’
42016029	“Ebereham ofọfọọk ọmọ ibe, ‘Ebi ngwan̄ kwun̄ mîkaan̄ Ikan kè Mosis, mè ikaan̄ si ijejeen̄ ebi Nriran ukot ikaan̄ egebe. Tele mè ema egban̄ utọn̄ me lek ijejeen̄ iba chi.’
42016030	“Ogwu ubọọn̄ ya obebe, ‘Iin̄-iin̄, Ebereham nte n̄a, ire ogwu òkwukwu inan̄a me ekwukwu isi itumu ikọ inyi ema, ema mênọ, mè igwu ikom.’
42016031	“Ebereham ofọfọọk ọmọ ibe, ‘Ire ebi ngwan̄ kwun̄ kpegban̄ utọn̄ inyi Ikan kè Mosis mè ijejeen̄ ebi Nriran ukot ikaan̄, ìrere ogwu òkwukwu ojomo me mkpa, mè isi itumu ikọ inyi ema, ema kpebechieek si ikọ ene ya.’ ”
42017001	Jisọs onenitumu inyi ebi udun̄ kan̄ ibe, “Me atikọ, inu òkirọ inyi ene irọ ijo inu mônu owuwa owuwa. Ire, môfieek enenen inyi ene geelek inu cha oboje me ubọk inu.
42017002	Me atikọ, ire itobo ikpele ewuuk ikọk-akpa me ebek ene ya, mè iben ọmọ itọp ito me okwaan̄, eya mônwọn me lek ene ya igak ene ya irọrọ inyi ene ge me lek ebi asasa chi ije ilọ.
42017003	Eya orọ, ìgbala chieen̄ ìkpọ lek kinyi! Ire ngwan̄ kwun̄ irọ ijo inu, tumu ikọ nyi. Ire igwu ikom, tele ijo kan̄ nyi.
42017004	Ire ngwan̄ kwun̄ irọ owu ilọ mgbọ jaaba me egwe ge, mè igwu ikom inu me lek kwun̄ mgbọ jaaba cha inibe owu kpukpa ke ọmọ ìkpoyaka irọ ofifi, tele ijo kan̄ nyi.”
42017005	Ebi otuchieen̄ kan̄ enenibe ọmọ, “Okaan̄-ene, ire ikeya, soso rọ mè ichechieek kiji imin igak ikeyi.”
42017006	Jisọs ofọfọọk ema ibe, “Ire enyi ikaan̄ ichechieek òsisip ikup kubọk ukwuuk uti mọsitadi, enyi mêkọt itumu inyi ikpele uti ile yi ibe, ‘Jibi nan̄a me ere yi, mè si keke me ejit okwaan̄,’ mè Uti ya ogban̄ utọn̄, mè orọ ike enyi etumube.”
42017007	Inenido ema ibe, “Ire ene ge me lek kinyi iria ogwu usun̄ kan̄ ibe isi isi ikwaan̄ me uko kan̄, mè ìyaka ire isi ikpukpo arọọn̄ kan̄, ogwu usun̄ ya osisi. Mgbọ ogwu usun̄ ya isinan̄a me ere ikwaan̄ ya ika, ìre nte uwu kan̄ môtumu inyi ọmọ mgbọ yaage ibe, ‘Oka! Kpọ inorie yi, nasiki kweek rie?’
42017008	Iin̄-iin̄! Kpan̄asi ikeya, ìbotumu inyi ogwu usun̄ ya ibe, ‘Si rọ inorie nyi emi, mè nwene lek, mè nakeke kpọ emi chieen̄ me lek mgbọ mâkirie inorie, mè ikinwọ miin̄. Nsirie eyi n̄a isan̄a, mgbọ ya, owu môkọt isi irie eyi kwun̄, mè inwọ miin̄.’
42017009	Ìtumu-nu, ìre ene ya môbe ogwu usun̄ kan̄ ya, ‘Owu onirọ,’ mije îrọbe inu ọmọ obe irọ? Iin̄-iin̄, ìkpotumu ikeya kubọk ge.
42017010	Ikeya si, enyi isirọ inu geelek ebe enyi erọ isan̄a, ikakiweek itọn̄. Kpan̄asi ikeya, ìkitumu ibe, ‘Eji ìre ebi ikwaan̄, eji kpegbe ebi ebetọtọn̄, mije, îre ikwaan̄ òkukup inyi eji ke eji erọ.’ ”
42017011	Jisọs onenikije me oniin̄ òkup me etete Sameria mè Galili, ibosi Jeruselem.
42017012	Mgbọ ìkije ibonin̄ gwun̄ ama ge òkup me ere ya, akọp ebirieen̄ ebi inyakpa okifiak ejeje inikweek ọmọ me oniin̄, ire, kpeje iriaak ọmọ me lek.
42017013	Ema ekekeke me ujọn̄ọ ere ikitaan̄ ukpo igwen ọmọ ibe, “Ogwu Nte Jisọs, soso to eji nsan!”
42017014	Jisọs obebene chieen̄ imun̄ ema, mè itumu inyi ema ibe, “Ìfon, mè ìsa lek kinyi ìsi ìjeen̄ ebi ngwugwa.” Mgbọ ema ekije ibesa lek kiban̄ isi ijeen̄ ebi ngwugwa cha, orukan̄ kiban̄ otata, ema etatana.
42017015	Mgbọ ene ge me lek ife cha omun̄be ibe ke lek kan̄ înye, igwugwu ikom inu, mè ikitaan̄ ukpo itọn̄ Awaji,
42017016	mè initọbọ ekpe me ukot kè Jisọs, mè ikitọn̄ ọmọ. Ogwu enerieen̄ ya ògwugwu ikom inu ìre ogwu Sameria.
42017017	Jisọs onenido ọmọ ibe, “Ìre ìkare otutuuk akọp ene cha ke emi ngwa? Ìre ene onaan̄ge kechilọ cha ekup me owa?
42017018	Ìre kpunu ene geege me etete ife cha òkọkọt igwu ikom initọn̄ Awaji ilọ me lek ogwu ichen yi gaalek?”
42017019	Inenitumu inyi ogwu enerieen̄ ya ibe, “Nan̄a keke, mè je fo, ke ichechieek kwun̄ îrọ mè lek kwun̄ inye.”
42017020	Me mgbọ ge, ebi Farisi enenido Jisọs ibe mè ìre mkpulu eyi Awaji ìbonu mgbọ owa ye? Jisọs ofọfọọk ema ibe, “Inunu eyi mkpulu eyi Awaji ìkare inu ebilene mêkọtbe isa me lek inu ijejeen̄ ifuk iriọọn̄.
42017021	Eya orọ, kpunu ene geege òbokọt itumu ibe, ‘Kpọ mkpulu eyi Awaji ire eyi,’ mè ìyaka ire, ‘Kpọ mkpulu eyi Awaji ire eyilọ,’ mije, mkpulu eyi Awaji ìkup me emen ejit kinyi.”
42017022	Inenitumu inyi ebi udun̄ kan̄ ibe, “Mgbọ òkinu, mgbọ enyi mêweekbe ubọk emi Gwun̄ Ebilene mânikup me etete kinyi, ìrere egwe ge gaalek, ire, enyi kpebemun̄ emi.
42017023	Mgbọ ya si, ebi ene mêbe enyi, ‘Ìkpọ, ke ọmọ ire ogwu,’ mè ìyaka ire ‘Ìkpọ, ke ọmọ ire ogwulọ.’ Ire, ikalibi ìgọọk òjelek ebi ìkup ikeya.
42017024	Mije, ike mèrèmèrèp isinyọn̄ okikebe me isinyọn̄, mè itoon̄ inan̄a me agan̄ ge isaba isi ire ofifi agan̄, ikeya si ke Gwun̄ Ebilene obokup me usen môkpọkbe inu.
42017025	Ire, sabum mgbọ keya, Gwun̄ Ebilene môdasi imun̄ owuwa ufialek, ebi ene me ukot keyi mêjit si ọmọ itele.
42017026	“Ike îkupbe me ukot kè Nuwa, ikeya si ke ìbokup mgbọ Gwun̄ Ebilene môgwube ikom inu.
42017027	Me ukot kè Nuwa, ebi ene kpekeek inu geege, ekpọkpọ ikiluk ugwem kiban̄ ifo isi, mè ikirie, mè ikinwọ, mè ikido nwa, mè ikisa bọn kiban̄ iche olom mege inire usen Nuwa onin̄be uji ọfọ ya. Mun̄ ile onunu, mè ikpan̄ otutuuk ife cha isan̄a kpai.
42017028	“Ubọk yaage si ke îkup me ukot kè Lọt. Me mgbọ ya si, ebi ene me ama Sọdọm ekpọkpọ ikiluk ugwem kiban̄ ifo isi, mè ikirie, mè ikinwọ, mè ikilep inu, mè ikinyam ewe, mè ikiwop mfut me uko, mè ikinama uwu.
42017029	Ire, usen yaage Lọt onan̄abe isibi itele ama ya, ukan̄ biridọni onanan̄a me isinyọn̄ irep igwook me ama ya, mè ikpan̄ otutuuk ebi ama ya isan̄a kpai.
42017030	“Ikeyi si ke ìbokup me usen Gwun̄ Ebilene môyakabe ikpọk inu.
42017031	Me usen ya, ogwu ikup me inyọn̄ òtoon̄-uwu, ikasibi ijọn̄ ìsi ìnin̄ uwu ìkpulu inu îkaan̄be. Ikeya si, ogwu ikup me uko ikisi ikwaan̄, ikagwu ìkom ìfo uwu ìsi ìkpulu inu îkaan̄be.
42017032	Ìkeek inu òrọrọ nwa kè Lọt mije îyakabe chieen̄ ikpọ udun̄ mgbọ ya.
42017033	Ene geelek òweweek inyanyan̄a ugwem kan̄ me linyọn̄ keyi môfiin̄ ugwem ya. Ene geelek òchechieek ififiin̄ ugwem kan̄ me linyọn̄ keyi, ene ya môkaan̄ ugwem kan̄.
42017034	Me atikọ, ǹkitumu inyi enyi ibe, me eririeen̄ usen Gwun̄ Ebilene mônube, ene iba mêgbaan̄ ilaak me inyọn̄ mkpilaak ge, mêmọmọnọ ene ge, mè itele ogwu melek kan̄.
42017035	Me usen ya, ebibaan̄ iba mêkigbaan̄ ikọk akpa, mêmọmọnọ ene ge, mè itele ogwu melek kan̄. [
42017036	Ebirieen̄ iba mêkigbaan̄ isi ikwaan̄ me uko, mêmọmọnọ ene ge, mè itele ogwu melek kan̄.]”
42017037	Ebi udun̄ kan̄ enenido ọmọ ibe ìre ere owa ke inu yi oborọ? Jisọs ofọfọọk ema ibe, “Ere geelek nkwukwu inu okupbe, ere keya ke edene obotitiin̄.”
42018001	Jisọs onenito urọk ge inyi ebi udun̄ kan̄, isasa ijeen̄ ema ibe ke îgbe ibe ema ekeriaak uriaak mgbọ geelek, mè ekawọ lek ibe ke Awaji ìkanyi ema ifọọk.
42018002	Ìto urọk ya ibe, “Îkaan̄ ogwu ibot oyerebet ge òluk me ama ge. Ogwu ibot oyerebet ya ìkakilibi Awaji, ìkakinyi si ene geege isi.
42018003	Îkaan̄ si nwakpa ge òluk me ama ya, mè ikpọkpọ ikinu iniriaak ogwu ibot oyerebet ya ibe isibi oyerebet inyi ọmọ mè ogwu ochicha kan̄, inyi ọmọ ikaan̄ unen kan̄, mè inwọnọ me ubọk ene ya.
42018004	“Ogwu enenwaan̄ ya îsi me lek ogwu enerieen̄ yi owuwa mgbọ, mè isa igak, ogwu enerieen̄ yi ojijit. Ire, me mgburudun̄ mgbọ, ogwu ibot oyerebet yi onenibe, ‘Ubọk geelek ǹkakitet ukpook me lek Awaji, ǹkakinyi si ene geege isi,
42018005	ire, mije nwakpa yi okpọkpọ ikinu inikisisaak emi mgbọ geelek, mâsibi oyerebet ya inyi ogwu nwakpa yi, mè irọ inyi ikaan̄ unen kan̄, inyi ikayaka ìnu ìnisisaak emi ofifi.’ ”
42018006	Okaan̄-ene onenido ebi udun̄ kan̄ ibe, “Ìre enyi mînọ ikọ ijo ogwu ibot oyerebet ya otumube?
42018007	Ire ijo ogwu ibot oyerebet isibi unen oyerebet, mè inyi nwakpa ya unen kan̄, ìre enyi kpekeek ibe ke Awaji môsibi unen oyerebet inyi ebi îgobobe isibi inyi lek kan̄, ebi ìkitaan̄ ukpo ibeek ọmọ mbeek eririeen̄ mè ikarek? Ìre enyi ekikeek ibe ke Awaji môfiat mgbọ irọrọ mbeek ebi kan̄ ebeekbe ọmọ?
42018008	Me atikọ, Awaji ìkpofiat mgbọ kubọk ge. Môsibi unen oyerebet inyi ife cha, mè imun̄ ibe ke ema mîkaan̄ unen kiban̄ ugwat ugwat. Ire, ubọk geelek, mgbọ Gwun̄ Ebilene môkpọkbe inu, ìre mônimun̄ ebi ìkakaan̄ ichechieek me linyọn̄ yi?”
42018009	Me ere ya ema ekupbe, îkaan̄ usini ene ebi ìtotoon̄ ejit ibe ke Awaji îbọkọ ema itap mije ata irọrọ kiban̄, mè ikikpọ ebi ofifi ene chieen̄ isiki.
42018010	Jisọs onenito ofifi urọk inyi ife chi ibe, “Ebirieen̄ iba eninan̄a ije isi Uwu Mbuban ibesi iriaak uriaak. Ene ge ìre ogwu Farisi, ogwulọ ore ogwu òkibọkọ otitip ido.
42018011	Ogwu Farisi ya odada lek ibọkọ ikeke esese, mè ikiriaak uriaak ibe, ‘Awaji owu onirọ, mije, emi ǹkakup kubọk otutuuk ebilene, ebi ìkibọkọ ene inu me unye, mè ikifeen̄ ene, mè ikigan nwa ene. Ògak ge, owu onirọ, mije, emi ǹkakup kubọk ogwu otitip ido yilọ.
42018012	Eyi n̄a, ǹkijin otu mgbọ iba me nde geelek, mè ikikpe irek ge me etete akọp irek me otutuuk inu geelek nkibọm.’
42018013	“Ire, ogwu òkibọkọ otitip ido ya okekeke me ujọn̄ọ ere. Ìkakọt ìbene chieen̄ ìkpọ inyọn̄. Kpan̄asi ikeya, ìsisiki lek kan̄ me ijọn̄, mè ikisulu ubọk me ejit, mè ikitumu ibe, ‘Jei Awaji, emi ìre ogwu ijo. Soso, kaan̄ ejit nsan me lek n̄a.’ ”
42018014	Jisọs onenitumu inyi ema ibe, “Me atikọ, ǹkitumu inyi enyi ibe, me etete ife cha ene iba, ogwu òkibọkọ otitip ido ya ore ogwu òrọrọ inu òtatat me isi Awaji. Ogwu Farisi ya ìkarọ inu òtatat me isi Awaji. Mije, ogwu òbebene lek kan̄, ene ya ke mêsiki. Ire, ogwu geelek òsisiki lek kan̄ me ijọn̄, ogwugwa ke mêbene ifo inyọn̄.”
42018015	Me ike mgbọ ya, ebi ene ekekisa asa nsabọn kiban̄ ijet Jisọs ibe ichak ubọk me lek, mè igbana. Mgbọ ebi udun̄ kan̄ emun̄be ebi ife cha, ema ebebene ikigana ikọ inyi.
42018016	Ire Jisọs ogwegwen asa nsabọn cha iriaak me lek kan̄, mè itumu inyi ebi udun̄ kan̄ cha ibe, “Ìtele inyi asa nsabọn enu me lek n̄a, ikakput ema, mije, îre ebi ìkup kubọk asa nsabọn chi ke mkpulu eyi Awaji okup inyi.
42018017	Me atikọ, ǹkitumu inyi enyi ibe, ene geelek ikabọkọge mkpulu eyi Awaji ìtap kubọk sọntiik gwun̄, ìkpokọt inin̄ mkpulu ya.”
42018018	Usen ge ogwu ibot ebi Ju ge onenido Jisọs ibe, “Ata Ogwu Ijejeen̄, ìre keke ke mârọ, mè ikaan̄ ugwem ikakaan̄ge itata?”
42018019	Jisọs obebe ọmọ, “Ìre keke orọ ogwenbe emi ata ene? Kpunu ene geege òrere ata ene, ilọ me lek Awaji gaalek.
42018020	Owu oriọọn̄ ibe ke Ikan ìtumu ibe, ‘Kagan nwa ene, kakpan̄ ene, kachiin̄ inọ, kakeke ata-ikọ ataak ìkeme ene geege, nyi nte kwun̄ mè nga kwun̄ umin.’ ”
42018021	Ene ya ofọfọọk ibe, “Emi ǹkisusun̄ Ikan kecha karake nkupbe sọntiik.”
42018022	Jisọs inọnọ ikọ ya, itutumu inyi ene ya ibe, “Kpọ, inu ge gaalek osik owu môrọbe. Si nyam otutuuk inu okaan̄be, mè sa ikpoko cha che nyi ebi ugbọọn̄, ke owu môkaan̄ inu ubọọn̄ me emen inyọn̄. Osinyam inu cha, mè isa ikpoko cha inyi ebi ugbọọn̄ isan̄a, gwu kom nagọọk emi.”
42018023	Mgbọ ene ya onọbe ikọ yi, ifefieek ejit enenen, mije ọmọ ìre ene ogwu òbọbọọn̄ ubọọn̄ enenen.
42018024	Jisọs okpọkpọ ọmọ sìì, mè ibe, “Môyọt enenen ebi ìbọbọọn̄ ubọọn̄ ininin̄ mkpulu eyi Awaji.
42018025	Môfet aligọ ijeje itibi chieen̄ alaga igak ogwu òbọbọọn̄ ubọọn̄ ininin̄ mkpulu eyi Awaji.”
42018026	Ikọ ya otetet lek otutuuk ebi ìnọnọ. Ema ekekibe, “Îyak, ire ikup ikeya, ìre ekene ke mênyan̄a?”
42018027	Jisọs ofọfọọk ema ibe, “Inu ebilene kpebekọt irọ, ìkire mfufet inu me lek Awaji.”
42018028	Pita onenitumu inyi Jisọs ibe, “Eyi kiji, eji mîtele otutuuk inu eji ekaan̄be, mè igọọk owu!”
42018029	Jisọs ofọfọọk ibe, “Iin̄, ǹkitumu atikọ inyi enyi ibe, ene geelek òtetele uwu mè ìre ogwu nwa, mè ìre ebi ngwan̄, mè ìre ute mè uga, mè ìre bọn, mije mkpulu eyi Awaji,
42018030	ene ya ìkpolọlọ ibọbọkọ inu òwawa igak echa me ukot keyi, mè iyaka ikaan̄ si ugwem ikakaan̄ge itata me mgbọ òkup me isi.”
42018031	Jisọs onenigwen akọp mè ebi udun̄ iba kan̄ ida ibọkọ, mè itumu inyi ema ibe, “Ìkpọ, Jeruselem ke eji ebesi. Eji isire ama ya, inu geelek ebi nriran egebe òfolek Gwun̄ Ebilene, môrọ iso.
42018032	Mêyaka ọmọ ìtap me ubọk ebi ekarege ebi Ju. Ife chi mêrọ ọmọ inu ochak, mè inu esip, mè icho ataak igwook ọmọ me lek, mè isulu ọmọ, mè ikpan̄ ọmọ.
42018033	Ire, òso egwe ita, ọmọ môjomo me mkpa.”
42018034	Ire, ebi udun̄ kan̄ kpekọt igobo ikọ cha geege itet, mije, Awaji îrọ mè ema ekakọt ìgobo inu cha ìtet. Sa me ikeya, ema kpekọt iriọọn̄ inu Jisọs okitumu ikọ ibak.
42018035	Mgbọ Jisọs mè ebi udun̄ kan̄ ekije igbet Jeriko, ogwu ǹnàan̄ ge ọmọ òwa me agba oniin̄ ya okupbe ikibeek inu.
42018036	Mgbọ înọbe okput ene ekiraka, idodo ebi ene ibe mè ìre keke okirọ ye?
42018037	Ebi îdobe cha efọfọọk ọmọ ibe ke ìre Jisọs ogwu Najeret okije iraka me lek oniin̄ ya.
42018038	Ogwu ǹnàan̄ ya obebene ikitaan̄ ukpo ibe, “Jisọs Gwun̄ kè Debit, soso to emi nsan!”
42018039	Ebi ìkije me ntut agan̄ isi egagana inyi ibe ichit otu. Ire, ogwu ǹnàan̄ ya okpọkpọ itet lek inye ikitaan̄ ukpo ibe, “Gwun̄ kè Debit, to emi nsan.”
42018040	Jisọs onọnọ ida ene ya, mè iyaka ikeke, mè inyi ida ibe esa ene ya ejet ọmọ. Mgbọ esabe inu, Jisọs, ododo ọmọ ibe,
42018041	“Ìre keke ke oweek ibe emi ǹrọ ǹnyi owu?” Ene ya ofọfọọk ibe, “Okaan̄-ene, ǹkiweek isasa chieen̄ n̄a imọọn̄ inu!”
42018042	Jisọs onenitumu inyi ene ya ibe, “Mọọn̄ inu! Ichechieek kwun̄ îrọ mè lek kwun̄ inye!”
42018043	Mgbọ yaage, ene ya obebene ikimọọn̄ inu, mè ikije igọọk Jisọs, mè ikitọn̄ Awaji. Otutuuk ebi ìkukup me ere ya imun̄ inu ya òrọrọ egọgọọk si ikitọn̄ Awaji.
42019001	Jisọs, onenikije itibi emen ama Jeriko.
42019002	Îkaan̄ enerieen̄ ge òkup me ama ya ekigwen Jakiọs. Jakiọs yi ìre ogwu ibot ebi ìkibọkọ otitip ido, mè ire si ogwu òbọbọọn̄ ubọọn̄ enenen.
42019003	Jakiọs oneniweek imumun̄ Jisọs isi mè isi. Ire, bak me lek ọmọ orebe ogwu mgbidim, ìkakọt ìmun̄ Jisọs, mije ogbogbo ene efan̄abe ichit Jisọs.
42019004	Eya orọ, ililibi iraka otutuuk ogbogbo ene cha ifo isi, mè isi inene inyọn̄ uti ile ge ekigwen Sikamọ me oniin̄ ere Jisọs obonije iraka, inyi ọmọ ikọt imun̄ Jisọs.
42019005	Mgbọ Jisọs ojebe ire ebon uti ya, ibebene chieen̄ ikpọ ebek uti ya, mè igwen ọmọ, “Jakiọs, gwat lek sibi ijọn̄ na, ke m̀bakup me uwu kwun̄ cherekeyi.”
42019006	Mgbọ yaage, Jakiọs onanan̄a isibi ijọn̄, mè inibọkọ Jisọs itap me uwu kan̄ me ubelejit.
42019007	Otutuuk ebi ìkup me ere ya imun̄ Jakiọs obọkọbe Jisọs itap ebebene ikinunuun̄ ibe, “Ìkpọ-nu ubọk ene yi osibe ichen me uwu ogwu ijo keyilọ.”
42019008	Me emen uwu ya, Jakiọs onanan̄a ikeke, mè itumu inyi Okaan̄-ene ibe, “Okaan̄-ene, kpọ, mâche otutuuk inu nkaan̄be ìkike iba, mè isa agan̄ ge iche inyi ebi ugbọọn̄. Ire ikaan̄ ogwu mfeen̄be me inu geelek, mâyaka inu ya ikpe inyi ene ya mgbọ ini.”
42019009	Jisọs onenitumu inyi ọmọ ibe, “Unyan̄a eyi Awaji înu me uwu keyi chereyi, mije, ene yi si ìre gwun̄ kè Ebereham.
42019010	Emi Gwun̄ Ebilene ǹnu ineniweek, mè inyan̄a ebi ìchechep.”
42019011	Ere ya ema erebe îgbet ere me Jeruselem. Ebi ìkukup ikigban̄ ikọ ya ekekikeek ibe ke Jisọs isirere Jeruselem, ke mkpulu eyi Awaji môbene mgbọ yaage. Eya orọ, ike ema ekigban̄ ikọ ya, Jisọs okpọkpọk ito ofifi urọk inyi ema ibe,
42019012	“Ogwu enerieen̄ ge òsibi me uwu ubọọn̄ oninan̄a ije ujọn̄ọ ije isi ofifi ido ibosi inyi erọ ọmọ ubọọn̄ me ere ya, mè ọmọ igwu ikom ika inu inikpulu ebi kan̄.
42019013	Sabum îninan̄a ije ya, igwegwen akọp ebi ikwaan̄ kan̄ ititiin̄, mè inyi ema ikpoko alata araran̄ ge ge me ene, mè ibe ema esa ikpoko cha enyam ewe mege ire mgbọ ọmọ môkabe. (Ikpoko yi ge môso isasa ikpe ogwu ikwaan̄ ge onyan̄a ita.)
42019014	“Ire, ebi kan̄ cha ebi ìboka inikpulu kpema ọmọ. Eya orọ, mgbọ ogwu enerieen̄ yi onan̄abe isan̄a, me udun̄ kan̄, ife chi esasan̄a ikwaan̄ iria isi lek ebi ìberọ ogwu enerieen̄ yi ubọọn̄ ibe ke ema kpeweek ibe ene yi inire ogwu ubọọn̄ kiban̄.
42019015	“Ire, mîrọ si ogwu enerieen̄ ya ubọọn̄, igwugwu ikom ika, ubọk geelek ebi kan̄ echabe ọmọ. Mgbọ îkabe, iraria ikwaan̄ igwen ebi ikwaan̄ kan̄ cha ebi înyibe ikpoko, ibe enerọ ifuk enyi ọmọ, inyi ọmọ iriọọn̄ oruru ekaan̄be me ibot ikpoko cha.
42019016	“Ogwu adasi onunu, mè inibe, ‘Ogwu nte, eyi n̄a, nrie ofifi akọp ikpoko alata araran̄ me oruru itoon̄ me inyọn̄ ibot ikpoko eyi owu onyibe emi.’
42019017	“Ogwu nte uwu kan̄ ofọfọọk ọmọ ibe, ‘Owu orọ ijaan̄ enenen, ata ogwu ikwaan̄! Owu ogbe utoon̄ ejit me lek sọntiik inu. Eya orọ, bọkọ akọp ama ile kikpulu.’
42019018	“Ogwu òso iba onunu, mè ibe, ‘Ogwu nte, eyi n̄a nrie ikpoko alata araran̄ go itoon̄ me inyọn̄ ibot ikpoko eyi owu onyibe emi.’
42019019	“Ogwu nte uwu kan̄ otutumu inyi ọmọ ibe, ‘Owu bọkọ ama ile go kikpulu.’
42019020	“Ofifi ogwu ikwaan̄ onunu, mè ibe, ‘Ogwu nte, kpọ ikpoko kwun̄ yi. Ǹsasa ọkpọkọ ekwut ikat ikpoko ya, mè iben isi ilet, inyi ikachep.
42019021	Ukpook kwun̄ îtet emi, mije, owu ìre uyọt uyọt ene. Owu òkimọnọ inu me ere okasun̄ge, mè ikirọkọ inu me ere owu okawopge.’
42019022	“Ogwu nte uwu kan̄ ofọfọọk ọmọ ibe, ‘Owu ijo ogwu ikwaan̄ keyi! Ikọ otu kwun̄ gaalek ke mbasa ifieek oyerebet inyi owu. Owu oriọọn̄ ibe ke emi ìre uyọt uyọt ene; ke ǹkimọnọ inu ikarege eyi n̄a, mè ikirọkọ inu eyi nkawopge!
42019023	Ìre keke orọ owu òkasa ikpoko ya ìsi ìnyi ebi ìkinyam ikpoko, inyi iman oruru inyi emi, mè ǹnengbaan̄ isi ikpoko melek oruru m̀bọkọ mgbọ keyi nkabe?’
42019024	“Itutumu ikeya inyi ogwu ikwaan̄ yi isan̄a, inenitumu inyi ebi melek kiban̄ ekupbe me ere ya ibe, ‘Ìbọkọ ene yi ikpoko ya ìsan̄a me ubọk, mè ìsa ìnyi ogwu òrerie akọp ikpoko alata araran̄ me oruru.’
42019025	“Ife cha efọfọọk ogwu ubọọn̄ ya ibe, ‘Ogwu nte, ogwu owu obe eji ebọkọ ikpoko ya esa enyi îwuuk lek ikakaan̄ akọp ikpoko!’
42019026	“Ogwu ubọọn̄ ya ofọfọọk ibe, ‘Me atikọ, ogwu òkakaan̄ inu ke ebenyi isọkọ me lek inyi ikaan̄ inu iwa igak. Ire, ogwu ikakaan̄ge inu, ìrere sọntiik eyi îkaan̄be, mêtet ibọkọ isan̄a me ubọk, inyi ikayaka ìkakaan̄ geege.’
42019027	Ogwu ubọọn̄ ya oneninyi ida ibe esi etet otutuuk ebi òchicha kan̄ cha, ebi ekaweekge ibe ọmọ ikpulu ema, esa enu enekpan̄ me isi kan̄.”
42019028	Jisọs itoto urọk ya isan̄a, inanan̄a ikeke, mè ibene ije kan̄ ikije isi Jeruselem. Ọmọ okije me isi, sa ebi udun̄ kan̄ ekije igọọk ọmọ me udun̄.
42019029	Mgbọ îjebe igbet Betifegi mè Betani, ama iba òkup me inyọn̄ ogoon̄ Olifu ya, inenidasi iria ene iba ebi udun̄ kan̄ ibe,
42019030	“Ìje ìsi ama yilọ òkup me isi kinyi. Mgbọ yaage enyi enin̄be, enyi mêmun̄ gwun̄ inyinya akpan ge, etobobe itele, eyi ene geege ikanenege inyọn̄. Ìtọn̄ọ ìsa ìjet emi.
42019031	Ire ikaan̄ ogwu ido enyi ibe mè ìre keke orọ enyi ekitọn̄ọ anam ya, ìfọọk ibe ke ìre Okaan̄-ene okiweek.”
42019032	Ebi îriabe ikwaan̄ ya ejeje, mè isi imun̄ otutuuk inu cha ubọk yaage Okaan̄-ene otumube inyi ema.
42019033	Mgbọ ema ekitọn̄ọ gwun̄ inyinya akpan ya, ebikaan̄ enenido ema ibe, “Ìre keke orọ enyi ekitọn̄ọ anam ya?”
42019034	Ema efọfọọk ibe ke ìre Okaan̄-ene okiweek. Ebikaan̄ anam ya etetele ibe ema esa anam ya eje.
42019035	Ema enenisa anam ya ijet Jisọs, mè iwọọk ọfọnti inyọn̄ kiban̄ itoon̄ me inyọn̄ anam ya, mè itap ubọk ibene Jisọs, inyi ikọt inene ikweek me inyọn̄ anam ya.
42019036	Mgbọ anam ya okisa Jisọs ije, ebi ene ekekiwọọk ọfọnti inyọn̄ kiban̄ iwele me ejit oniin̄.
42019037	Mgbọ Jisọs orebe ere oniin̄ okwalabe isiki inan̄a me inyọn̄ ogoon̄ Olifu ya, ogbogbo ebi ìkigọọk ọmọ me udun̄ ebebene ikitaan̄ ukpo unwọọn̄, mè ikitọn̄ Awaji mije otutuuk inu ukechieen̄ geelek ema emun̄be Jisọs orọbe,
42019038	mè ikitumu ibe, “Ugbana ikup inyi ogwu ubọọn̄ ogwu ònunu me erieen̄ Okumugwem. Esuuk ikup me emen inyọn̄, mè itọn̄ ikup inyi Awaji me emen inyọn̄ ere òbebene ichit!”
42019039	Usini ebi Farisi ìkup me etete ogbogbo ene cha etutumu inyi Jisọs ibe, “Ogwu Ijejeen̄, tumu nyi ebi udun̄ kwun̄ ibe ekayaka ìkput ere!”
42019040	Jisọs ofọfọọk ema ibe, “Me atikọ, ǹkitumu inyi enyi ibe, ire ebi ife chi iriaan̄ otu, ewuuk chi òkup me ere yi môsan̄a amọn itaan̄ ukpo itọn̄ yi si.”
42019041	Mgbọ Jisọs ojebe igbet, mè ibene chieen̄ itoon̄ me lek ama Jeruselem, mun̄ ito osisibi ọmọ me chieen̄.
42019042	Itoto ito me ibot ama ya, mè ibe, “Jei ebi Jeruselem, ire gaalek mofet ibe enyi eriọọn̄, mè chereyi, inu òbosa esuuk ijet enyi, kè ònwọn! Ire, îlet enyi me chieen̄ mgbọ keyi.
42019043	Ìkpọ, mgbọ òkinu mgbọ ebi ochicha kinyi mêsabe akọn̄ inikana enyi me ijọn̄ okop okop, mè ifieek mgban ikwek enyi me agan̄ geelek, inyi ene geege ikakọt ìnan̄a me emen ama kinyi ìsibi, mè ikitim akọn̄ melek kinyi.
42019044	Ebi ochicha kinyi mêgbugbọ otutuuk mgban ama kinyi igwook me ijọn̄, mè ikpan̄ otutuuk ebi ama kinyi isan̄a kpai! Ife cha kpebetele inyi ewuuk mgban ama kinyi ge ikeke me inyọn̄ ge, mije enyi kpeweek irọriọọn̄ mgbọ Awaji onube iboninyan̄a enyi.”
42019045	Jisọs oneninin̄ ama Jeruselem, mè ije inin̄ emen Uwu Mbuban, mè ibene ikilap ebi ìkinyam ewe isibi me ere ya,
42019046	mè ikitumu inyi ema ibe, “Awaji ìtumu me Ikpa Mbuban ibe, ‘Uwu n̄a môre uwu uriaak.’ Ire, enyi eyaka inikisa uwu ya irọ ere ebi inọ ekinu inilet lek.”
42019047	Bene me usen ya, Jisọs okekijeen̄ inu me Uwu Mbuban ya usen geelek. Ebi ibot ngwugwa, mè ebi ìjeen̄ Ikan, mè ebi ibot ebi Ju ekekiweek ikpakpan̄ ọmọ.
42019048	Ire, ema kpekọt ikaan̄ irek itet ọmọ, mije, ebi ene ekpọkpọ ikinin̄ ijot ere ya inikigban̄ ikọ kan̄.
42020001	Usen ge mgbọ Jisọs okijeen̄ ebi ene inu, mè ikilook ata etip me emen oyet egep Uwu Mbuban, ebi ibot ngwugwa mè ebi ìjeen̄ Ikan, melek ebi ugane ama enunu me lek kan̄,
42020002	mè inido ọmọ ibe, “Tumu nyi eji nu, ìre kpasi unye ke okisa ìrọ ikwaan̄ chi? Ìre ekene onyi owu unye yi?”
42020003	Jisọs onenibe ema, “Mgbọ keyi, emi mâdo enyi ikọ ge.
42020004	Ìre unye eyi Jọn okisa igwook ene mun̄ ìnan̄a me ubọk Awaji? Sa ìre ìnan̄a me ubọk ebilene?”
42020005	Ema eninin̄ oru me lek kiban̄, mè ibe, “Ire eji ifọọk ibe ke unye ya ìnan̄a me ubọk Awaji, môdo eji ibe mè ìre keke orọ eji kpechieek ikọ kè Jọn?
42020006	Ire eji ifọọk ibe ke ìnan̄a me ubọk ebilene, otutuuk ebi ene ìkup me ere yi mêteen̄ ewuuk itọbọ eji, mije, otutuuk ene mîchieek ibe ke Jọn ìre ogwu nriran.”
42020007	Eya orọ, ema efọfọọk Jisọs ibe, “Eji kperiọọn̄ ere unye kè Jọn ya onan̄abe.”
42020008	Jisọs otutumu inyi ema ibe, “Emi si, m̀kpatumu ere unye eyi nkisa irọ inu chi geelek onan̄abe inyi enyi.”
42020009	Jisọs onenito urọk ge inyi ema ibe, “Ogwu enerieen̄ ge oniwop uko gerep ge, mè isa uko ya itap me ubọk ebi ikwaan̄ uko ibe ekekpọ chieen̄ me lek, mè inan̄a isi ije me ofifi ido, mè ikup ifiin̄ me oniin̄ ije ya.
42020010	Mgbọ mgbọ irọrọkọ inu me uko okembe, ogwukaan̄ uko ya oraria ogwu ikwaan̄ kan̄ ge isi lek ebi ikwaan̄ uko cha ibe isi ibọkọ uche mfut eyi kan̄ isa ijet ọmọ. Ire, ebi ikwaan̄ uko cha etetet ogwu ikwaan̄ ya isut, mè iria ọmọ ifo ukpọk ubọk.
42020011	Ogwukaan̄ uko ya oneniria ofifi ogwu ikwaan̄ isi lek ebi ikwaan̄ uko cha. Ire, ife cha etetet ogwu ikwaan̄ keya si isut, mè irọ ọmọ inu esip, mè iria ọmọ si ifo ukpọk ubọk.
42020012	Ogwukaan̄ uko ya oraria òso ogwu ikwaan̄ ita isi lek ife cha. Ema etetet ogwu ikwaan̄ keya isulu itap unan me lek, mè ilap isibi ukpọk ubọk.
42020013	“Ogwukaan̄ uko ya onenibe, ‘Jei, ìre keke ke mbayaka irọ? Usini mgbọ, ire nria ibot gwun̄ ge n̄a, ogwu mmabe, isi lek ife cha, ife cha mênyi gwun̄ ya ulibi.’
42020014	“Ire, mgbọ ebi ikwaan̄ uko cha emun̄be gwun̄ ya, ema etọtọt me etete kiban̄ ibe, ‘Ogwu òbonirie uko yi me irot ire ogwulọ òkinu. Eji enetet ekpan̄, inyi irot kan̄ yi ikana ire eyi kiji.’
42020015	Ema etetet gwun̄ ya, mè itaba isibi me emen uko ya, mè ikpan̄.” Mgbọ Jisọs otobe urọk ya isan̄a, inenibe ebi ife cha, “Ìre keke ke enyi ekeek ibe ogwukaan̄ uko ya oborọ ebi ikwaan̄ cha?
42020016	Ìbokpakpan̄ otutuuk ife cha isan̄a, mè ibọkọ uko ya isa inyi ebi ofifi ene.” Mgbọ ebi ìkup me ere ya enọbe urọk ya Jisọs otobe, ema ebebe, “Awaji ikachieek!”
42020017	Jisọs okpọkpọ ema sìì, mè inibe ema, “Ire ikeya, ìbum-nu ibot ikọ egebe me Ikpa Mbuban ibe, ‘Ewuuk eyi ebi ìnama uwu ejitbe, ọmọ oyaka inikana ata ibot uwu.’
42020018	Ene geelek ònanan̄a irọn̄ me inyọn̄ ewuuk ya môkpọk isan. Ene geelek ewuuk yi orọn̄be ikeme, ìbokpukpukpuku si.”
42020019	Ebi ìjeen̄ Ikan mè ebi ibot ngwugwa eweweek oniin̄ ema ebesa itet Jisọs mgbọ yaage, mije, ema mîriọọn̄ ibe ke ìre ema ke îto urọk ya ikeme. Ire, ema kpekọt itet Jisọs, mije ukpook ebi ene.
42020020	Ebi ìjeen̄ Ikan mè ebi ibot ngwugwa cha ekekikpọ mgbọ Jisọs môrọbe inu ilọ, inyi ema etet. Ema eraria ebi ene ibe erọ lek kiban̄ kubọk ema ìre ata ebi ìriọọn̄ Ikan, mè ekegban̄ Jisọs ikọ me otu, inyi ema ekọt ekaan̄ inu ema mêsabe itet Jisọs ikana itap me ubọk ogwu ibot mkpulu ebi Rom ogwu òkup me agan̄ ya, inyi itip ọmọ oyerebet.
42020021	Ebi eriabe cha enenido Jisọs ibe, “Ogwu Ijejeen̄, eji mîriọọn̄ ibe ke ikọ kwun̄ mè ijejeen̄ kwun̄ ìkpọkpọ ikitat; ke owu òkakikpọ si ene geege chieen̄ me isi. Me atikọ, owu òkijeen̄ ebi ene oniin̄ eyi Awaji ubọk îgbebe.
42020022	Tumu-nu, ìre îtat ibe eji eketip otitip ido enyi ogwu Sisa, ogwu ibot mkpulu ebi Rom, sa ìre ìkatat?”
42020023	Jisọs omọmọọn̄ isi iba kiban̄, mè ibe ema,
42020024	“Ìjeen̄ emi dinari ge nu.” Ife cha emọmọnọ dinari ge isibi ijeen̄. Idodo ema ibe, “Ìre ogugo kè ekene, mè erieen̄ kè ekene okup me lek ikpoko yi?”
42020025	Ema efọfọọk ibe ke ìre eyi ogwu Sisa. Jisọs otutumu inyi ema ibe, “Ire ikeya, ìsa inu ogwu Sisa ìnyi ogwu Sisa, mè ìsa eyi Awaji ìnyi Awaji.”
42020026	Ufọọk-otu kè Jisọs yi ogwogwook ema mbiribọ me lek, otu ochichit ema. Ema kpekọt isa ikọ geege Jisọs otumube me isi ebi ene itet ọmọ me ikan.
42020027	Ebi ekigwen ebi Sadusi, ebi ekachieekge ibe ke ebi ìkwukwu mêjomo me mkpa, enunu me lek kè Jisọs, mè inido ọmọ ibe,
42020028	“Ogwu Ijejeen̄, Mosis îge me emen Ikan inyi eji ibe, ire ene ido nwa, mè ikwu itele, ìkabon gwun̄ geege me owot ogwu enenwaan̄ ya, mè ngwan̄ ogwu òkwukwu ya imọnọ nwakpa ya me lek nwa, mè ibon bọn inyi ogwu ngwan̄ ya òkwukwu.
42020029	Me ere ngwan̄ ebirieen̄ jaaba ekupbe, ogwu ugane me lek kiban̄ onenido nwa, mè ikwu itele, ìkabon gwun̄ geege.
42020030	Ogwu òso iba omọmọnọ ogwu enenwaan̄ ya ikaan̄ me lek nwa, mè ikwu itele si, ìkabon gwun̄ geege.
42020031	Ogwu òso ita si omọmọnọ ogwu enenwaan̄ ya ikaan̄, mè ikwu itele, ìkabon gwun̄ geege. Sa me ikeya, otutuuk ebirieen̄ jaaba cha ekakaan̄ ogwu enenwaan̄ ya me lek nwa iso, mè ikwaan̄ itele, kpebon gwun̄ geege.
42020032	Me òta kan̄ si, ogwu enenwaan̄ ya okwukwu.
42020033	Me mgbọ ebi ìkwukwu mêjomobe me mkpa, ìre ogwu enenwaan̄ ya ìbore nwa inyi ekene me etete ngwan̄ ebirieen̄ jaaba cha, mije, otutuuk kiban̄ mîkaan̄ ọmọ me lek nwa iso?”
42020034	Jisọs ofọfọọk ema ibe, “Ebi ukot keyi mîkido nwa, mè ikibat olom.
42020035	Ire, ebi geelek Awaji omun̄be ibe ke mîgbe igọgọọk iluk ugwem me mgbọ ya mgbọ ebi ìkwukwu mêjomobe me mkpa, ife cha kpebedo nwa, kpebebat si olom.
42020036	Ema si kpebeyaka ikwu ofifi, mije, ema ebekup kubọk ebi osat Awaji. Ema mêkana ire bọn Awaji, nan̄a me lek ema mêjomobe me mkpa.
42020037	Ire me lek ikọ ijojomo me mkpa, Mosis me lek kan̄ îjeen̄ ibe ke ebi ìkwukwu mêjomo me mkpa. Mije, mgbọ Mosis ogebe inu òfolek uti ukan̄ okilomo me lek ya, erieen̄ îgwenbe Okumugwem ìre ‘Awaji kè Ebereham, mè Awaji kè Ajiki, mè Awaji kè Jekọp.’ Ife chi mîwuuk lek ikwaan̄ iraka isan̄a sabum mgbọ ya.
42020038	Eya orọ, Awaji ìkare Awaji ebi ìkwukwu. Ire, Awaji ìre Awaji ebi ìkup me ugwem, mije, me lek Awaji, otutuuk ebilene ekup me ògat ugwem, ebi ìkwukwu mè ebi ekakwuge.”
42020039	Usini ebi ìjeen̄ Ikan ìkup me ere ya ebebe ọmọ, “Ogwu Ijejeen̄, owu ofọọk itat!”
42020040	Eya iraraka, kpunu ene geege òyayaka ichat lek ido ọmọ ofifi ikọ.
42020041	Jisọs onenido ema ibe, “Ìre keke orọ ebi ene ekitumu ibe ke ogwu Awaji otoon̄be ubọk me ibot ìnan̄a me owot iman kè Debit?
42020042	Mije, Debit me lek kan̄ ìge me emen ikpa Okwa ibe, ‘Okumugwem ìtumu inyi Okaan̄ n̄a ibe, “Siki kweek me agan̄ ubọk ulom n̄a,
42020043	mege ire mgbọ mârọbe inyi ebi ochicha kwun̄ ekana inu ibene ukot enyi owu.” ’
42020044	Ìtumu-nu, ogwu Debit me lek kan̄ ogwenbe Okaan̄-ene, ìbojeje iyaka inire gwun̄ inyi Debit?”
42020045	Me isi otutuuk ene ìkukup me ere ya ikigban̄ ikọ, Jisọs otutumu inyi ebi udun̄ kan̄ ibe,
42020046	“Ìgbala chieen̄ me lek ebi ìjeen̄ Ikan! Ife chi ekima isasa ujọn̄ọ ọfọnti kiban̄ ikije ikana ere, mè ikima ibe ebi ene eketọp ema ata amọn eyi umin me emen ewe ere ebi ene ewabe, mè ikima si ikwekweek me inyọn̄ ikasi esun̄be inyi ebi ibot me emen uwu ntitiin̄, mè ikwekweek me irek umin me ere geelek ekirie ijọk.
42020047	Ife chi ekifeen̄ ebi nwakpa, mè ikibọkọ uwu kiban̄ isak, mè ikinwọọn̄ irariaak ujọn̄ọ uriaak isasa ijeen̄ ebi ene ibe ke ema mîriọọn̄ Awaji igana. Osusut kiban̄ obomin ichit.”
42021001	Jisọs onenibene chieen̄ imun̄ ubọk owuwa ebi ìbọbọọn̄ ubọọn̄ ekinu initap ikpoko kiban̄ me emen okop ekitap ikpoko me Uwu Mbuban ya.
42021002	Mgbọ îkikpọ si, imumun̄ nwakpa ge, ogwu ugbọọn̄, onube, mè initap asabọn ikpoko ekwe iba me emen okop ya.
42021003	Jisọs onenitumu inyi ebi udun̄ kan̄ ibe, “Me atikọ, ǹkitumu inyi enyi ibe, me etete otutuuk ebi ìtatap ikpoko me emen okop ya, îre ugbọọn̄ nwakpa ya otap ikpoko iwa ichit.
42021004	Mije, ebibilọ cha otutuuk emọnọ sọntiik me lek ogbogbo inu ubọọn̄ ema ekaan̄be isa ininyi. Ire, ogwu nwakpa ya ìsa me irek ugbọọri kan̄ inyi otutuuk inu îkaan̄be ibosa iluk ugwem, ìkasun̄ geege ìnyi lek kan̄.”
42021005	Usini ebi udun̄ kè Jisọs ekukup me lek kiban̄, mè ikitọn̄ uja ewuuk esabe inama Uwu Mbuban, mè otutuuk inu geelek ebi ene echebe inyi Awaji, echi esabe igbaalek ibala uwu ya. Jisọs onọnọ, mè itumu inyi ema ibe,
42021006	“Me lek otutuuk inu chi enyi ekimun̄ me ere yi, mgbọ òkinu me isi, mgbọ enyi kpebeyaka imun̄ ewuuk geege otoon̄be me inyọn̄ ge. Mêgbugbọ otutuuk ewuuk chi igwook me ijọn̄.”
42021007	Ema enenido Jisọs ibe, “Ogwu ijejeen̄, ìre mgbọ owa ke inu chi obomọnọ irek? Ìre kpasi inu ijejeen̄ ke ebi ene ebesa iriọọn̄ mgbọ inu chi obomọnọ irek?”
42021008	Jisọs otutumu inyi ema ibe, “Ìgwọk chieen̄, ikachieek ibe ene geege ifiaan̄ enyi. Mije, owuwa ene mênu me erieen̄ n̄a. Ogwu inu, mônikitumu ibe, ‘Òta mgbọ îre isan̄a! Emi nre ogwu unyan̄a ya ogwu Awaji otoon̄be ubọk me ibot.’ Ife chi isinu, ikagọọk!
42021009	Enyi isikinọ ukpatu akọn̄ melek ùrioon̄ òkup esese esese, ikafieek owot, mije, me atikọ, inu chi môdasi imọnọ irek. Ire, òta mgbọ ìkponu mgbọ yaage.”
42021010	Inenitumu si inyi ema ibe, “Ido môtim akọn̄ ikeme ido, ama ubọọn̄ môtim akọn̄ ikeme ama ubọọn̄.
42021011	Ijọn̄ môsisik unye unye me owuwa ere. Akan̄ mè owuwa chieen̄ orukan̄ òkup esese esese mônin̄ me owuwa ere me linyọn̄. Inu ukpook mè owuwa uyeke uyeke inu môkimọnọ irek me isinyọn̄.
42021012	“Ire, sabum otutuuk inu chi ònorọ, ebi ene mêtet enyi, mè itutuku enyi, mè isa enyi isi emen uwu ntitiin̄ kiban̄ isi isibi oyerebet me ibot, mè itap enyi me uwu mkpọn. Mêtaba si enyi isi isi ebi ubọọn̄ mè ebi ibot mkpulu ibe esibi enyi oyerebet me ibot. Otutuuk inu chi eberọ enyi, ìbore mije enyi echieekbe me lek n̄a.
42021013	Mgbọ ema mêkitutuku enyi, enyi mêkisa irek keya ikilook ema ata etip.
42021014	Ire, ikasisaak ejit kinyi ìkikeek inu enyi ebetumu isa inyan̄a lek kinyi me isi ife cha.
42021015	Mije, mgbọ ya isikem, emi mâjeen̄ enyi ikọ enyi ebetumu, mè inyi enyi si ifuk-ibot ike enyi ebesa itumu ikọ, inyi ebi ochicha kinyi ekakọt ìgbini, mè ìgwak.
42021016	Ebi nte kinyi mè nga kinyi, mè ebi ngwan̄ kinyi, mè ebi uwu kinyi, mè ebi unene kinyi mêleke enyi itap me emen ufialek, mè irọ inyi ekpan̄ usini kinyi.
42021017	Otutuuk ebi ene mêcha enyi mije n̄a.
42021018	Ire, emi mâbem enyi. Kpunu ukut ijeek ibot kinyi geege òbonan̄a ichep.
42021019	Ire enyi ikeke inye, enyi mênwọnọ, mè ikaan̄ unyan̄a.
42021020	“Ofifi si, enyi isimun̄ urum ebi akọn̄ ekanabe Jeruselem okop okop, ìriọọn̄ ibe ke mgbọ ebegbugbọ ama ya îkem.
42021021	Me mgbọ ya, ebi geelek ìkup me Judia elibi enene inyọn̄ ogoon̄ echi òkup me agan̄ ya. Ebi ìkup me emen ama Jeruselem enan̄a esibi etele ama ya. Ebi ìkup me asabọn ama òkukup iriaak Jeruselem ekayaka ìnin̄ Jeruselem.
42021022	Mije, îre mgbọ ya ke Awaji obosulu ebi Jeruselem osusut, isasa irọ otutuuk inu egebe me Ikpa Mbuban ibak Jeruselem iso.
42021023	Ufialek môkup enenen inyi ebibaan̄ ìkup me owot, mè ebi ìkakaan̄ nsabọn ebi ekabange ebe me ubọk. Ufialek òmimin enenen môkup me inyọn̄ ijọn̄ yi. Unaan̄-ejit Awaji si môkeme ife chi me mgbọ ya.
42021024	Mêkpan̄ usini kiban̄ me akọn̄, mè ikpulu usini kiban̄ me akọn̄ isa ifo owuwa ofifi ido. Ebi ekarege ebi Ju mênu initim akọn̄ ikpan̄ ebi Jeruselem, mè ijak Jeruselem me ukot, mè ikikpulu ebi Jeruselem mege ire mgbọ mgbọ Awaji osun̄be ibe ebi ekarege ebi Ju ekpulu ebi Ju môsobe.
42021025	“Me ike mgbọ cha, uyeke uyeke inu ijejeen̄ môrọ me lek ura, mè onyan̄, mè ntoronyan̄. Otutuuk mgbọ ya, ido geelek me linyọn̄ keyi môkup me uga ukpook mije ikpele ekoon̄ mè ogbururu òbonin̄ okwaan̄.
42021026	Mgbọ ebi ene mêkikpọ chieen̄ me lek inu òkinu me linyọn̄, ukpook môtet ema ire lek ema mêkigak iweek, mije, inu geelek òkinyi utoon̄ me isinyọn̄ môsisik, mè ijibi inan̄a me akpat.
42021027	Mgbọ inu chi môkimọnọ irek, ebi ene mêmun̄ Gwun̄ Ebilene okinu me emen oduku inyọn̄, me unye mè ikpele umin mè uja.
42021028	Eya orọ, mgbọ inu chi isibene ikirọ, enyi ìnan̄a ìkeke, mè ìbene ibot kinyi ìfo inyọn̄, mije, mgbọ ebefaka enyi isibi îgbet.”
42021029	Jisọs onenito urọk ge inyi ebi udun̄ kan̄ ibe, “Ìkpọ-nu uti figi melek otutuuk uti geelek.
42021030	Mgbọ geelek enyi isimun̄ uti chi ogen̄be inwan̄ isan̄a, ayaya inwan̄ oyayaka ibene ikisek me lek, enyi mîra imun̄, mè iriọọn̄ ibe ke mgbọ ura îra igbet.
42021031	Ikeya si, enyi isimun̄ inu chi geelek okirọ, ìriọọn̄ ibe ke mkpulu eyi Awaji îra igbet.
42021032	“Me atikọ, ǹkitumu inyi enyi ibe ke ebi ukot keyi kpebekwaan̄ otutuuk isan̄a mege ire mgbọ otutuuk inu chi geelek môrọbe iso.
42021033	Inyọn̄ mè ijọn̄ môraka isan̄a, ire, ikọ n̄a ìbokekeke inye ire mgbọ geelek.
42021034	“Eya orọ, ìgbala chieen̄. Ikawuuk lek, mè ìfiat otutuuk mgbọ kinyi me lek uga irerie mè inwọnwọ miin̄, mè ikekeek ekiket mbọm mè ubọk iluk ugwem. Mije, ire otutuuk ejit kinyi ikup me lek inu chi gaalek mgbọ geelek, usen inunu Gwun̄ Ebilene mônu enyi me uwuuk-lek, mè itet enyi kubọk ufe otet anam.
42021035	Uyọrọlek yi isinu, môre lek otutuuk ebi ìkup me linyọn̄.
42021036	Eya orọ, enyi ìkup me mbem mgbọ geelek, mè ìkiriaak uriaak, inyi enyi ekọt enwọnọ otutuuk inu chi òbomọnọ irek, mè ekọt ekeke me isi Gwun̄ Ebilene.”
42021037	Me otutuuk ike mgbọ ya, Jisọs ìkisi ijeen̄ inu me Uwu Mbuban usen geelek, mè ikisi ikup me inyọn̄ ogoon̄ Olifu ikakwun̄ geelek.
42021038	Ata ewelegwe ewelegwe usen geelek, ebi ene mîra ikigbuku inu me Uwu Mbuban inikigban̄ inu ìkijeen̄.
42022001	Mgbọ ijọk Fituru Ekatapge Olat me lek, eyi ekigwen si ijọk Iraraka, okigbet,
42022002	ebi ibot ngwugwa, mè ebi ìjeen̄ Ikan enenikitọt ike ema ebesa ikọt itet Jisọs ikpan̄, mè ebi ene ekatap okput, mije, ema ekifieek owot me lek ebi ene.
42022003	Yọk oneninin̄ emen kè Judas ogwu ekigwen Isikariọt, ene ge me lek akọp mè ebi otuchieen̄ iba kè Jisọs.
42022004	Judas onenije isi lek ebi ibot ngwugwa cha, mè ebi ibot ebi ìkibem Uwu Mbuban, mè isi itọt melek kiban̄ ibe ke ọmọ môkọt ileke Jisọs inyi ebibi.
42022005	Ife cha ebebele ejit, mè ichieek ibe, ire ikọt ileke Jisọs inyi ema, ke ema mêkpe ogwugwu ikpoko.
42022006	Judas ochechieek, mè ibene ikiweek mgbọ ere mônọọn̄be, inyi ọmọ ileke Jisọs inyi ife cha, mè ebi ene ekariọọn̄.
42022007	Inenire usen ekirie ijọk Fituru Ekatapge Olat me lek, òrere usen ekikpan̄ arọọn̄ ebesa irie ijọk Iraraka.
42022008	Jisọs oraria Pita mè Jọn ibe esi enen̄e ere esun̄, mè ema enerie ijọk Iraraka eyi kiban̄.
42022009	Ema enenido Jisọs ibe mè ìre ere owa ke îweek ibe ema esi erọ inorie ya?
42022010	Jisọs onenitumu inyi ema ibe, “Enyi isikije inin̄ emen ama, ogwu enerieen̄ ge òben ugọn̄ mudim môchichini enyi me oniin̄. Ìgọọk ogwu enerieen̄ ya ìsi uwu geelek ìbonin̄,
42022011	mè ìtumu ìnyi ogwukaan̄ uwu ya ibe ke ogwu Ijejeen̄ ìbe mè ìre omọmọ uwu ebi ichen, ere ọmọ mè ebi udun̄ kan̄ ebenikup irie inorie ijọk Iraraka?
42022012	Mgbọ yaage, ogwukaan̄ uwu ya môsa enyi inene ifo agan̄ inyọn̄ isi ijeen̄ agwut ge ebalabe ijaan̄ me lek uwu ya. Ìrọ inorie ya me ere ya.”
42022013	Ema enanan̄a ije, mè isi imun̄ otutuuk inu cha geelek kubọk Jisọs otumube inyi ema. Me ere ya ke ema erọ inorie ijọk Iraraka ya isun̄.
42022014	Jisọs mè ebi otuchieen̄ kan̄ enenire uwu ya, mè ikweek ikana me lek ikasi inorie ya mgbọ mgbọ ya okembe.
42022015	Jisọs otutumu inyi ebi udun̄ kan̄ ibe, “Îlọk emi enenen irerie inorie ijọk Iraraka keyi melek kinyi sabum mbanin̄ emen ufialek.
42022016	Mije, me atikọ, emi m̀kpayaka irie inorie yi mege ire mgbọ mêrọbe ijọk yi ijot me mkpulu eyi Awaji.”
42022017	Jisọs onenibene ekpen̄ miin̄ ijọk ya, mè inyi Awaji itọn̄, mè ibe ema, “Ìbọkọ miin̄ yi ìche ìnyi lek kinyi.
42022018	Me atikọ, emi m̀kpayaka inwọ miin̄ ònan̄a me lek gerep ofifi mege ire mgbọ mkpulu eyi Awaji mônube.”
42022019	Inenimọnọ si fituru, mè inyi Awaji itọn̄, mè igwaka, mè isa inyi ema, mè itumu inyi ema ibe, “Eyi ìre akpalek n̄a eyi esabe igwa ngwugwa mije kinyi. Ìkirọ ikeyi ìsa ìkikeek emi.”
42022020	Mgbọ ema eriebe inorie ya isan̄a, Jisọs okpọkpọk iben ekpen̄ miin̄ ya inyi ema, mè ibe, “Miin̄ keyi ìre ayaya inyan̄a-ibot eyi esabe eje n̄a, eyi ebegwook me ijọn̄ mije kinyi, isa irọ.
42022021	Ire, ìkpọ, ogwu òboleke emi inyi ekpan̄ òwa me lek ikasi yi ogọọkbe emi igbaan̄ ikweek ikirie inorie.
42022022	Me atikọ, Gwun̄ Ebilene môkwu mkpa kubọk Awaji odọmọbe isun̄. Ire, môfieek inyi ogwu keya òboleke ọmọ inyi ekpan̄.”
42022023	Ema ebebene ikidido lek kiban̄ ibe mè ìre ekene me etete kiban̄ obokat ejit ikitọt òjelek inu òkup ikeyi?
42022024	Ebi udun̄ kè Jisọs ebebene ikiwut ifan̄a me lek kiban̄ iweek irọriọọn̄ ogwu ebi ene ekimọnọ kubọk ogwu òmimin ichit me etete kiban̄.
42022025	Jisọs onenitumu inyi ema ibe, “Ebi ubọọn̄ ìkikpulu ido ebi ekarege ebi Ju ekisa unye ubọk ikpulu ebi ìkup me irak kiban̄. Ebi ema ekikpulu cha mîra ikisiki ibot inyi ema, mè ike ema erieen̄ ikigwen ema ‘Ebi ìrọ nnwọn.’
42022026	Ire, ìkpokup ikeyi me etete kinyi. Kpan̄asi ikeya, ogwu òmimin ichit me etete kinyi ìbokup kubọk ogwu òsisip ichit. Ogwu geelek òrere ogwu ibot si môkup kubọk gwun̄ uwu.
42022027	Ǹdo enyi nu, ogwu òkwekweek me lek ikasi mè ekebeben inorie eneyik enyi irie, mè ogwu òkibeben inorie ijet ene ya me lek ikasi, ìre ekene omin igak ekene? Me atikọ, îre ogwu òkwekweek me lek ikasi mè ekebeben inorie eneyik enyi omin igak ogwu òkibeben inorie iniyik me inyọn̄ ikasi. Ire, emi ǹkup me etete kinyi kubọk ogwu òkibeben inorie iniyik me inyọn̄ ikasi.
42022028	Mgbọ nkupbe me emen ufialek, enyi ere ebi ìkekeke melek n̄a.
42022029	Mgbọ keyi, nkana ibot mkpulu itap enyi me ubọk kubọk Nte n̄a okanabe ibot mkpulu itap emi me ubọk si.
42022030	Sa me ikeyi, enyi mêkọt igọọk emi isiki ikweek me lek ikasi ijọk ikirie mè ikinwọ me emen mkpulu n̄a, mè isiki ikweek irek si me inyọn̄ udu ubọọn̄ ikikpulu akọp mè otoko iba ebi Ijeren.”
42022031	Ikọ ya itata Jisọs me otu, itutumu inyi Saimọn Pita ibe, “Saimọn! Saimọn! Kpọ, Yọk îbọkọ unye inenigen̄ owu kubọk ekigen̄ mfufe isan̄a me lek akpa.
42022032	Ire, nriaak uriaak me ibot kwun̄ inyi ichechieek kwun̄ ikatele owu. Ikaan̄ mgbọ osiyaka igwu ikom ika igọọk emi, tap efuuk me owot bọn Nte kwun̄, inyi ema ekeke enye me ichechieek kiban̄.”
42022033	Pita ofọfọọk Jisọs ibe, “Okaan̄-ene, ubọk geelek ìbore, emi mbem lek igọgọọk owu ije isi ire okputut. Ìsibi mkpọn, mâgọọk owu isi. Ìrere mkpa, mâgọọk owu ikwu.”
42022034	Jisọs ofọfọọk ọmọ ibe, “Pita, ǹkitumu inyi owu ibe, sabum unọn obokpọk me eririeen̄ chereyi, owu môjit emi mgbọ ita, mè ibe ke owu òkariọọn̄ ogwu emi nrebe.”
42022035	Jisọs onenido ebi udun̄ kan̄ ibe, “Mgbọ nriabe enyi isibi ibe enyi esi elook ata etip, mè ibe enyi ekamọnọ akpa ikpoko, ekamọnọ akpa ubọk, ekamọnọ si ikpukot geege ìkaan̄ me ubọk, ìre îkaan̄ inu ònanan enyi me oniin̄ ije ya?” Ema efọfọọk ibe iin̄-iin̄, ke kpunu inu geege ònanan ema mgbọ ya.
42022036	Jisọs otutumu inyi ema ibe, “Mgbọ keyi, ogwu ikaan̄ akpa ikpoko, imọnọ ikaan̄ me ubọk, mè imọnọ si akpa ubọk. Ikaan̄ ogwu ikakaan̄ge oge etim, inyam ọfọnti inyọn̄ kan̄, mè isa ikpoko ya isi ilep oge etim.
42022037	Mije, ege me Ikpa Mbuban ibe, ‘Mîfuk ọmọ itap me otu ifuk ebi ijo.’ Me atikọ, inu yi ìborọrọ iso me ugwem n̄a. Iin̄, otutuuk inu geelek egebe ibak emi me Ikpa Mbuban môrọ iso ubọk egebe.”
42022038	Ebi udun̄ kan̄ enenitumu inyi ọmọ ibe, “Okaan̄-ene, kpọ, oge etim iba ire echi.” Jisọs ofọfọọk ibe, “Ikup ikeya!”
42022039	Jisọs oneninan̄a isibi me Jeruselem, mè ije ifo inyọn̄ ogoon̄ Olifu ubọk îkiwuuk lek irọ, ọmọ mè ebi udun̄ kan̄.
42022040	Mgbọ îrebe ere ya, itutumu inyi ebi udun̄ kan̄ ibe, “Ìriaak uriaak, inyi enyi ekarọn̄ ìnin̄ emen ntọ-mkpọ.”
42022041	Mgbọ îtumube ikọ ya isan̄a, ijeje ida ibọkọ me lek kiban̄, mè itọbọ ekpe me ijọn̄, mè ikiriaak uriaak ibe,
42022042	“Nte n̄a, ire ineme owu, ben ekpen̄ ufialek yi san̄a emi me lek. Ire, ìkare me nkeek eyi n̄a. Nkeek eyi kwun̄ irọ iso.”
42022043	Ogwu osat Awaji ge onanan̄a me emen inyọn̄ inu initap ọmọ efuuk me owot me ere ya.
42022044	Mije ikpele ufieek-owot eyi ufialek cha okemebe ọmọ, ikekiriaak uriaak unye unye. Uyok òkisibi ọmọ me lek okekirọn̄ọ igwook me ijọn̄ kubọk eje.
42022045	Mgbọ Jisọs onan̄abe ikeke me uriaak ya, mè ije isi lek ebi udun̄ kan̄, isisi imun̄ ema ewọbe, mè ilaak inwọnọ mije ufieejit.
42022046	Idodo ema ibe, “Ìre keke orọ enyi ekilaak ikeyi? Ìnan̄a ìkeke, mè ìriaak uriaak, inyi enyi ekarọn̄ ìnin̄ emen ntọ-mkpọ.”
42022047	Jisọs òkitutumu ikọ ya me otu, urum ebi ene enunu me ere ya. Ene ge me lek ebi udun̄ kan̄ ekigwen Judas oje me isi ife cha, mè ikisa ema inu. Judas onenije inin̄ lek kè Jisọs ibosi ikat ọmọ.
42022048	Jisọs ododo ọmọ ibe, “Judas, ìre òbonisa ikakat ene ileke Gwun̄ Ebilene inyi ekpan̄?”
42022049	Mgbọ ebi udun̄ kè Jisọs emun̄be inu òborọ ogwu nte uwu kiban̄ me ere ya, ema edodo Jisọs ibe, “Okaan̄-ene, ìre eji ewọọk oge etim kiji esa ekep ife chi?”
42022050	Mgbọ yaage, ene ge me lek kiban̄ otataba oge etim kan̄ isibi, mè isa ikep ogwu usun̄ ogwu ibot ebi ibot ngwugwa, mè ifieek utọn̄ kan̄ agan̄ ulom isan̄a.
42022051	Ire, Jisọs ogagana inyi ema ibe, “Ikup ikeya!” Itutumu ikeya, itotoon̄ ubọk me agba isi ene ya, utọn̄ kan̄ oyayaka ikup ubọk îkupbe me adasi mgbọ.
42022052	Jisọs onenido ebi ibot ngwugwa, mè ebi ibot ebi ìkibem Uwu Mbuban mè ebi ugane ama cha ebi ìnunu ibenitet ọmọ ibe, “Ìre emi ǹkitap wọlọwọlọ me ama, eyi enyi ekaan̄be oge etim mè ibet me ubọk isa inu ikeyi ibenitet emi?
42022053	Ke emi melek kinyi ekititiin̄ me Uwu Mbuban usen geelek, enyi kpetet emi. Ire, mgbọ kinyi ire eyi, mgbọ Yọk ogwu ibot udun okikpulu.”
42022054	Ife cha etetet Jisọs, mè isa ije isi uwu ogwu ibot ebi ibot ngwugwa. Pita okekije me ujọn̄ọ ere ikigọọk ema me udun̄.
42022055	Mîsọk ukan̄ me eden̄ oyet egep ya. Mgbọ Pita orebe oyet egep ya, igọgọọk isi ikup me ere ya ikigwele ukan̄ ya.
42022056	Ogwu usun̄ enenwaan̄ ge omumun̄ Pita okupbe me ere ya ikigọọk igwele ukan̄, mè igwuun̄ chieen̄ ikpọ Pita, mè iriọọn̄ ọmọ isi, mè itumu me ere ya ibe, “Ogwu enerieen̄ yi òwa me lek ebi ìkigọọk Jisọs ije.”
42022057	Ire, Pita okakan̄, mè itumu inyi gwun̄ enenwaan̄ ya ibe, “Ogwu enenwaan̄, ǹkariọọn̄ ogwu enerieen̄ ya!”
42022058	Sọnja mgbọ iraraka, ofifi ene omumun̄ Pita, mè itumu inyi ibe, “Owu si ìre ene ge me lek ebi ife cha!” Pita obebe ene ya, “Ogwu enerieen̄, ìkare emi!”
42022059	Inu òbet lek mbubak mgbọ ge iraraka, ofifi ene omumun̄ Pita, mè itumu ibe, “Me atikọ, ene yi ìkpolọlọ irere ene ge me lek ebi ìkigọọk Jisọs, mije, ene yi ìre ogwu Galili.”
42022060	Pita ofọfọọk ibe, “Ogwu enerieen̄, ǹkariọọn̄ inu owu okitumu ikọ ibak.” Ikọ ya ìkatata Pita me otu, unọn okpọkpọk.
42022061	Mgbọ yaage, Okaan̄-ene okakana chieen̄, mè ikpọ Pita sìì. Pita onenisi ikeek ikọ Okaan̄-ene otumube inyi ọmọ ibe, sabum unọn obosan̄a amọn me eririeen̄ cherekeyi, ke owu môjit ọmọ mgbọ ita.
42022062	Mgbọ yaage, Pita onanan̄a me oyet egep ya ije isibi, mè ibene ito ujat ito.
42022063	Ebirieen̄ ebi ìkibem Jisọs ebebene ikirọ ọmọ inu ochak, mè ikisut ọmọ,
42022064	mè ibọp ọmọ chieen̄ ichit, mè ikibe ọmọ, “Ben nriran, mè bak-nu mè ìre ekene osulu owu!”
42022065	Ife cha mîtumu si owuwa ikọ unyechieen̄ inyi Jisọs.
42022066	Me ewelegwe kan̄, Oru ebi Ju oninin̄. Otutuuk ebi ibot ngwugwa, mè ebi ìjeen̄ Ikan, mè ebi ugane ama enenititiin̄. Enenisa Jisọs inu me isi kiban̄.
42022067	Ebi Oru cha enenitumu inyi Jisọs ibe, “Ire owu ore ogwu Awaji otoon̄be ubọk me ibot ya, tumu nyi eji!” Jisọs ofọfọọk ema ibe, “Ire ntumu inyi enyi, enyi kpebechieek.
42022068	Ire nyaka idodo enyi ikọ, enyi kpebechieek ifọfọọk.
42022069	Ire, bene me mgbọ keyi, Gwun̄ Ebilene môkweek irek me agan̄ ubọk ulom Awaji Ogwu Òkaan̄ Unye Geelek.”
42022070	Otutuuk ebi ife cha edodo ọmọ ibe, “Ire ikeya, ìre owu ore Gwun̄ Awaji ya?” Jisọs ofọfọọk ema ibe, “Iin̄, enyi mîtumu itat ibe ke emi nre Gwun̄ Awaji ya.”
42022071	Ife cha ebebe, “Ire ikeya, ìre kpasi ofifi ata-ikọ ke eji eyaka ikiweek? Eji mîsa utọn̄ kiji inọ ikọ ònan̄a me otu kan̄ gaalek!”
42023001	Otutuuk ebi Oru ebi Ju enanan̄a ikeke, mè isa Jisọs ije isi isi kè Pailet.
42023002	Ema ebebene ikitumu ikọ ikeme Jisọs me ere ya ibe, “Eji mîweek iriọọn̄ ibe ke ene yi ìkifiat owuwa ebi ene ibot me ido kiji, mè ikijeen̄ ibe ekayaka ìtip otitip ido ìnyi ogwu Sisa. Ofifi si, ene yi ìkitumu ibe ke ọmọ ore ogwu Awaji otoon̄be ubọk me ibot ya, òrere ogwu ubọọn̄.”
42023003	Pailet onenido Jisọs ibe, “Tumu-nu, ìre owu ore ogwu ubọọn̄ ebi Ju ya?” Jisọs ofọfọọk ibe, “Owu otumu-ma!”
42023004	Pailet onenitumu inyi ebi ibot ngwugwa mè ebi urum ene ya ibe ke ọmọ ìkamun̄ ijo inu geege eyi ogwu enerieen̄ yi orọbe eyi ebesa ifieek oyerebet itip ene yi.
42023005	Ire, ema etetet lek inye, mè ikitumu ibe, “Inu ene yi okijeen̄ òkitap ijo wọlọwọlọ me otutuuk agan̄ Judia. Ìbene me agan̄ Galili, mè isa ikeya inu inigwook me ere keyi.”
42023006	Mgbọ Pailet onọbe ikeya, inenido ibe mè Jisọs ìre ogwu Galili ye? Ema echechieek ibe iin̄, ke ìre ogwu Galili.
42023007	Mgbọ Pailet oriọọn̄be ibe ke Jisọs ìnan̄a me Galili, òrere agan̄ Erọdu okikpulu, iraria Jisọs ijet Erọdu. Me ike mgbọ ya, Erọdu òwa me Jeruselem.
42023008	Mgbọ Erọdu omun̄be Jisọs, ejit îbele enenen, mije, îwuuk lek ikinọ inu òfolek kan̄ karake ujọn̄ọ mgbọ, mè ikiweek imumun̄ ọmọ isi mè isi. Mije inu chi îkinọ, ikekiweek isasa chieen̄ kan̄ imun̄ mgbọ Jisọs okirọ inu ukechieen̄.
42023009	Eya orọ, ikpukpulu ikọ idodo ichit Jisọs me lek. Ire, Jisọs ìkafọọk ọmọ otu kubọk ge.
42023010	Ebi ibot ngwugwa mè ebi ìjeen̄ Ikan ekekeke si me ere ya, mè ikitoon̄ Jisọs ikọ me unye me unye.
42023011	Erọdu mè ebi akọn̄ kan̄ enenikisa Jisọs irọ inu ochak, mè itap ọmọ ọfọnti ilile ebi ubọọn̄ ekitap, mè iyaka iria ọmọ ijet Pailet.
42023012	Usen ya ke Erọdu mè Pailet ekana unene. Sabum usen ya, ema ekup me ochicha.
42023013	Pailet onenigwen ebi ibot ngwugwa, mè ebi ibot ama, mè otutuuk ebi ama ititiin̄,
42023014	mè itumu inyi ema ibe, “Enyi esa ogwu enerieen̄ yi inu me isi n̄a kubọk ogwu òkifiat ebi ene ibot, inyi ekayaka ìsun̄ ikan me ido kinyi. Me isi kinyi me ere yi, emi nnin̄ emen ikọ enyi etumube itoon̄ ogwu enerieen̄ yi, mè iwọlọ ikpọ, ǹkamun̄ ikan geege òtetet ene yi.
42023015	Ikeya si, Erọdu ìkamun̄ ikan geege eyi ene yi orọn̄be. Îre eya orọ îyakabe iria ene yi ijet eji. Enyi me lek kinyi ìkpọ-ma! Ene yi ìkagbe mkpa, mije, ìkarọn̄ ikan geege eyi mêkọtbe isa itet ọmọ ikpan̄.
42023016	Eya orọ, mâsulu ọmọ osusut òkekem, mè itele inyi ifo.” [
42023017	Me ijọk Iraraka geelek, Pailet îkisan̄a ene ge isibi me mkpọn inyi ebi Ju ibe ifo me ikike.]
42023018	Ebi ife cha etataan̄ ukpo me ida ge ibe, “Kpan̄ ogwu ene yi, mè san̄a Barabas sibi nyi eji!”
42023019	Etap Barabas mkpọn mije wọlọwọlọ îtapbe me Jeruselem, mè ikpan̄ ene.
42023020	Pailet okpọkpọk igwen ebi ife cha itumu ikọ inyi ike îtumube me adasi mgbọ, mije, ìkiweek isasan̄a Jisọs isibi, inyi ifo.
42023021	Ire, ema ekpọkpọ ikitaan̄ ukpo unye unye ibe, “Gon kpan̄! Gon ọmọ kpan̄ me inyọn̄ uti nkwurieen̄!”
42023022	Pailet okpọkpọk itumu ikọ melek ife cha òso mgbọ ita, mè ido ema ibe, “Ìre mije keke? Ìre kpasi ikan ke ogwu enerieen̄ yi orọn̄? Emi ǹkamun̄ ikan mkpa geege òtetet ene yi. Eya orọ, mâsulu ene yi osusut, mè itele inyi ifo.”
42023023	Ire, ema etetet lek inye ikitaan̄ ukpo ikitumu inyi Pailet ibe igon Jisọs ikpan̄. Sa me ikeya, Pailet ogbagban̄ utọn̄ inyi ema,
42023024	mè irọ inu ema ekiweek inyi ema.
42023025	Isasan̄a ogwu etapbe me mkpọn mije wọlọwọlọ mè mkpan̄-ene isibi inyi ema kubọk ema edobe, mè isa Jisọs inyi ema esa esi erọ ike înemebe ema.
42023026	Ebi akọn̄ ebi Rom etetet Jisọs isa inan̄a me ere ya ije inin̄ oniin̄ ibesa isi igon ikpan̄. Me oniin̄ ya, ema echichichini ogwu enerieen̄ ge ekigwen Saimọn, ogwu ama Sairini, okinan̄a me sọntiik ama ge ika inu Jeruselem, mè itet ogwu enerieen̄ ya me unye ubọk, mè ibene uti nkwurieen̄ ebesa igon Jisọs itoon̄ ọmọ ibe iben isa igọọk Jisọs me udun̄.
42023027	Owuwa ebibaan̄ òwa me etete ebi ìkigbuku igọọk Jisọs me udun̄. Ebibaan̄ cha ekekito ito, mè ikifieek ejit mije kè Jisọs.
42023028	Jisọs okakana chieen̄ ikpọ ema, mè itumu inyi ema ibe, “Enyi ebibaan̄ Jeruselem, ikayaka ìto ito me ibot n̄a, ìto ito ìnyi lek kinyi mè nsabọn kinyi.
42023029	Mije, mgbọ òkinu eyi enyi mêkitumu ibe, ‘Inwọn inyi ebibaan̄ ebi ora, mè ebi kpenin̄ owot iman bọn, mè ebi nsabọn geege kpenwọ ebe me ejit!’
42023030	Mgbọ ya si, ebi ene mêkitumu inyi ikpele ogoon̄ ibe, ‘Gbugbọ keme eji!’,  mè ikitumu inyi orioon̄ ibe, ‘Let eji!’
42023031	Mije, ire ebi ene irọ òjelek inu òkup ikeyi me lek njijoon̄ uti, kpelọlọ irọrọ eyi òfefieek igak ikeyi me lek uti òkwukwu ichiaak.”
42023032	Ebi akọn̄ cha mîsa si ebirieen̄ iba ìrọrọn̄ ikan igbaalek ije ibesa isi igon ikpan̄ melek kè Jisọs.
42023033	Mgbọ ema erebe ere ekigwen “Ngigọ Ibot Ene,” ema egogon Jisọs me uti nkwurieen̄, mè igon si ebirieen̄ iba cha igbaalek kan̄, ene ge me agan̄ ubọk ulom kan̄, ene ge me agan̄ ubọk ujit.
42023034	Jisọs onenikup me inyọn̄ uti nkwurieen̄ ya iriaak uriaak ibe, “Ute, tele nyi ema, mije, ema kperiọọn̄ inu ema ekirọ.” Ebi akọn̄ cha enenikup me ere ya iroon̄ nriroon̄ isa iche ọfọnti kè Jisọs inyi lek kiban̄.
42023035	Urum ebi ene ìgọgọọk inu me ere ya ekekeke ikikpọ inu òkirọ. Ebi ibot ebi Ju ekekirọ Jisọs inu ochak, mè ikitumu ibe, “Înyan̄a ebi ofifi ene. Inyan̄a-nu lek kan̄ ire me atikọ ke ọmọ ore ogwu Awaji otoon̄be ubọk me ibot ya, òrere ogwu Awaji ogobobe isibi inyi lek kan̄.”
42023036	Ebi akọn̄ cha ekekirọ si Jisọs inu ochak, mè inyi ọmọ miin̄ òkitop kubọk inu òjijin,
42023037	mè ikitumu inyi ọmọ ibe, “Ire owu ore ogwu ubọọn̄ ebi Ju, nyan̄a lek kwun̄!”
42023038	Îkaan̄ inu egebe igon me lek uti nkwurieen̄ ya me agan̄ ibot kè Jisọs. Inu ya egebe ìre, OGWU ÌRE OGWU UBỌỌN̄ EBI JU.
42023039	Ene ge me lek ebi ene iba cha egonbe me agba lek kè Jisọs, otutumu inyi Jisọs ibe, “Ke owu ore ogwu Awaji otoon̄be ubọk me ibot ya? Nyan̄a lek kwun̄, mè nyan̄a eji gbaalek ma!”
42023040	Ire, ogwu òso iba me lek ebi ene iba cha egonbe igbaalek kè Jisọs ogagana inyi ogwu melek kan̄ ya ibe, “Ya! Ìre ukpook Awaji ìkakitet owu? Ìre ìkare oyerebet yaage efieekbe inyi ene yi ke efieek si inyi eji?
42023041	Eyi kiji, osusut kiji îtat, mije, eji ekibọkọ osusut igọọk me lek ijo inu eji erọbe. Ire, ogwu enerieen̄ yi ìkarọ ijo inu geege.”
42023042	Ogwu enerieen̄ ya onenitumu inyi Jisọs ibe, “Jisọs, keek emi mgbọ owu mômọnọbe irek ubọọn̄ kwun̄.”
42023043	Jisọs ofọfọọk ọmọ ibe, “Me atikọ, cherekeyi, owu melek n̄a mêkup me Paradais!”
42023044	Me ike mgbọ yi, òfuk-mgbọ îsulu akọp mè iba eyi ejit ikarek. Utoon̄ ura ochechep, uga udun̄ okakana otutuuk ido ya ichit bùk, mè ikup ikeya mege ire mgbọ òfuk-mgbọ osulube ita eyi ikarek.
42023045	Ekwut esabe ifieek ikwek ere mbuban me Uwu Mbuban otọtọbọ ibum iba, ibene me inyọn̄ inire ijọn̄.
42023046	Jisọs otataan̄ ukpo itumu ibe, “Ute, nkana ekwukwu n̄a itap owu me ubọk.” Ikọ yi itata ọmọ me otu, ifufuuk òta efuuk, mè itọbọ.
42023047	Mgbọ ogwu ibot akọn̄ òkup me ere ya omun̄be inu ya òrọrọ, itọtọn̄ Awaji, mè itumu ibe, “Me atikọ, ogwu enerieen̄ yi ìre ogwu ata irọrọ!”
42023048	Mgbọ otutuuk ebi ìnunu ere ya ibenikpọ chieen̄ emun̄be otutuuk inu cha òrọrọ, ema efefieek owot, mè ikisulu ubọk me ejit kiban̄, mè ikpọk iyat.
42023049	Ire, otutuuk ebi ìrọriọọn̄ Jisọs, mè ebibaan̄ ebi ìgọgọọk ọmọ ije inan̄a me Galili inire Jeruselem, ekekeke me ujọn̄ọ ere ikikpọ inu cha òkirọ.
42023050	Îkaan̄ ogwu enerieen̄ ge ekigwen Josefu, òrere ene ge me etete ebi Oru ebi Ju, mè ire si ata ene ogwu ògbegbe utoon̄ ejit.
42023051	Josefu yi ìnan̄a me ama ekigwen Arimatia me ido Judia. Ọmọ ìkagọọk ìchieek me lek inu ebi ibot ebi Ju etọtbe, mè irọ me lek kè Jisọs, mije, ọmọ ìre ogwu òkikpọ chieen̄ me inunu eyi mkpulu Awaji.
42023052	Josefu yi ojeje isi lek kè Pailet isi ibeek ibe inyi ọmọ nkwukwu kè Jisọs. Pailet ochechieek.
42023053	Inenisi ijene nkwukwu kè Jisọs isibi me inyọn̄ uti nkwurieen̄, mè isa ekwut-ufuun̄ ikat, mè iben isi imaan̄ me emen udọn̄ erọkọbe me lek ewuuk, eyi kperarak ifuun̄-nu ene geege me emen.
42023054	Usen ya ìre usen ebi Ju ekinen̄e lek isun̄. Usen Mbuban ìbobene me otu ikakwun̄ usen ya, me ikajọn̄ọge mgbọ.
42023055	Ebibaan̄ cha ebi melek Jisọs enan̄abe me Galili inu egọgọọk Josefu ije, mè isi imun̄ udọn̄ ufuun̄ ya, mè imun̄ si ubọk emaan̄be nkwukwu kè Jisọs me emen udọn̄ ya.
42023056	Ema enenigwu ikom ifo, mè isi irọ ugwun̄ mè aran̄ utop olu ebesa iniken nkwukwu kè Jisọs, inyi ikajọ. Ire, ema esisiki efuuk me Usen Mbuban igọọk ubọk Ikan kè Mosis otumube.
42024001	Usen Mbuban ya onunu, mè iraka. Me ata ewelegwe ewelegwe òfit iwele kan̄, eyi òrere usen Awaji, ebibaan̄ cha enenisa ugwun̄ mè aran̄ cha ema erọbe ikaan̄ me ubọk inan̄a ije isi udọn̄ ere efuun̄be Jisọs.
42024002	Mgbọ ema erebe ere ya, ema emumun̄ ibe ke mîkpukpọt ikpele ewuuk esabe ichit otu udọn̄ ya isan̄a.
42024003	Ema eninin̄ emen udọn̄ ya, mè ikpọ, kpemun̄ nkwukwu kè Okaan̄-ene Jisọs.
42024004	Ukpook otetet ema. Ema ekpọkpọ ikeke me ere ya, kpeyaka iriọọn̄ inu eberọ. Mgbọ ema ekekebe me ere ya, ebi osat Awaji iba, ìtatap ọfọnti òtatana kubọk ura, ekpọkpọ ikana isibi, mè ikeke me agba lek kiban̄.
42024005	Ebibaan̄ cha egegele ibot isiki, mè ikana isi ichit me ijọn̄, mije, ukpook îtet ema enenen. Ire, ebi osat Awaji iba cha enenido ema ibe, “Ìre keke orọ enyi ekiweek ogwu òkup me ugwem me etete ebi ìkwukwu?
42024006	Jisọs ìkakup me ere keyi! Îjomo me mkpa! Ìkeek ikọ îtumube inyi enyi me Galili mgbọ îkupbe me ugwem melek kinyi ibe,
42024007	ke mêtet ọmọ Gwun̄ Ebilene ikana itap me ubọk ebi ekariọọn̄ge Awaji, inyi egon ekpan̄. Òso egwe ita, ke ọmọ môyaka ijomo me mkpa.”
42024008	Ema enenisi ikeek ikọ cha Jisọs otumube inyi ema.
42024009	Ema enanan̄a me udọn̄ ufuun̄ ya igwu ikom ika, mè inikpa otutuuk inu chi inyi akọp mè ene ge ebi otuchieen̄ kan̄, melek otutuuk ebi melek kiban̄.
42024010	Ebibaan̄ ebi ìsisi imun̄ inu yi, mè isa inikpa inyi ebi otuchieen̄ kè Jisọs cha ìre Meri ogwu Magidala, mè Juwana, mè Meri nga kè Jemis mè ofifi ebibaan̄ ebi melek kiban̄.
42024011	Ire, ubọk ukpatu ya okupbe uyeke uyeke kubọk ukpatu ama urọk, ebi otuchieen̄ cha kpechieek ikọ ebibaan̄ cha ekpabe inyi ema.
42024012	Ire, Pita onanan̄a ikeke jîp, mè isa ekot ekot ilibi isi otu udọn̄ ufuun̄ ya. Mgbọ îrebe, ikwukwuun̄ isi ikpọ emen udọn̄ ya, mè imun̄ ekwut-ufuun̄ cha gaalek olaakbe ikeya me ere ya. Inu ya òrọrọ okwukwu Pita lek enenen. Igwugwu ikom ifo, mè ikikeek ubọk inu ya osabe ikup ikeya.
42024013	Ebi udun̄ kè Jisọs ene iba eneninan̄a me Jeruselem ikije isi gwun̄ ama ge ekigwen Emayọs. Nan̄a me Jeruselem si re Emayọs îjọn̄ọ ere iso ewuuk ije jaaba.
42024014	Me oniin̄ ije kiban̄, ema ekekikpa ukpatu òfolek inu cha òrọrọ me Jeruselem.
42024015	Mgbọ ema ekije, mè ikikpa ukpatu ya, Jisọs me lek kan̄ onanan̄a me agan̄ udun̄ kiban̄ ije inu, mè inigọọk ema ikigbaan̄ ije.
42024016	Ema mîmun̄ ọmọ, ire, kpekọt iriọọn̄ ogwu ọmọ orebe.
42024017	Jisọs onenido ema ibe, “Ìre kpasi ukpatu ke enyi ekikpa ije me oniin̄ ikeyi?” Ema eyayaka ikeke. Ufieejit òkup ema me ejit îsibi me isi kiban̄.
42024018	Ene ge me etete kiban̄ ogwu ekigwen Kilopas onenido Jisọs ibe, “Ìre owu gaalek ore ogwu ichen òkup me Jeruselem eyi owu okariọọn̄ge inu òrọrọ me usen inen mè inen kechi?”
42024019	Jisọs ododo ema ibe mè ìre keke orọ ye? Ema efọfọọk ibe, “Îre ukpatu òfolek kè Jisọs ogwu Najeret ke eji ekikpa. Jisọs ya ìre ikpele ogwu nriran Awaji, ogwu ikọ kan̄ mè inu îkirọ okaan̄be unye me isi Awaji mè isi ebilene.
42024020	Ebi ibot ngwugwa mè ebi ibot ebi Ju etetet ọmọ isa inyi Pailet ogwu ibot mkpulu ebi Rom, inyi itip ọmọ oyerebet mkpa. Etetet ọmọ igon ikpan̄ me inyọn̄ uti nkwurieen̄.
42024021	Ire, eji mîkpọ chieen̄ ibe ke ìre ọmọ obonisan̄a ebi Ijeren isibi me irak ubọk usun̄. Ògak ge, chereyi ore òso egwe ita karake egonbe ọmọ ikpan̄.
42024022	Usini ebibaan̄ kiji mîrọ eji inu ukpook. Mgbọ ebibaan̄ chi esibe udọn̄ ere efuun̄be ọmọ me ata otu ewelegwe chereyi, kpemun̄ nkwukwu kan̄.
42024023	Kpan̄asi ikeya, eyaka igwu ikom ika initumu ibe ke ema mîmun̄ ebi osat ebi ìtutumu inyi ema ibe ke Jisọs òwa me ugwem.
42024024	Isasa irọ ikọ ya inye, usini ebi melek kiji mîsi udọn̄ ere efuun̄be ọmọ, mè isi imun̄ inu geelek kubọk ebibaan̄ cha etumube. Ire, kpemun̄ nkwukwu kan̄ me ere ya.”
42024025	Jisọs onenitumu inyi ife cha ibe, “Enyi mîbubut enenen! Enyi kpekigwat lek igobo inu itet! Ìkpọ-nu ubọk îyọtbe enyi me lek igwagwat lek ichieek otutuuk ikọ ebi nriran etumube.
42024026	Ìre ìkafat ìre unen ibe ke Karais ya mômun̄ ufialek sabum ònonin̄ emen itọn̄ eyi mkpulu kan̄?”
42024027	Jisọs onenibene me lek inu Mosis ogebe me Ikan, mè echi ebi Nriran egebe, ikijeen̄ ema otutuuk inu egebe me emen Ikpa Mbuban òfolek kan̄.
42024028	Mgbọ ema ejebe igbet ugwaka oniin̄ Emayọs ere ema ebesi, Jisọs orọrọ kubọk ìbojeje iraka ama ya.
42024029	Ema erariaak ọmọ ibe, “Soso nagọọk eji gba uwu laak wele egwe, ke egwe mônifit, egwe cherekeyi môniraka.” Jisọs ochechieek, mè igọọk ema ije igwaka ama ya.
42024030	Mgbọ ema ekupbe me lek ikasi ikirie inorie, Jisọs omọmọnọ fituru, mè iriaak uriaak me lek, mè igwaka iche inyi ema.
42024031	Mgbọ yaage, chieen̄ kiban̄ obobolo kubọk ebi ìnanan̄a ikeke me ilaak. Ema eneniriọọn̄ ibe ke ogwu enerieen̄ ya ìre Jisọs me lek kan̄. Mgbọ yaage Jisọs onininiin̄ ichep me chieen̄ kiban̄.
42024032	Ema ekekibubeek, mè ikitumu ibe, “Chei, eji mîkpọ si ubọk ikọ îkitumu me oniin̄ ya okpọkpọ ikiyok eji ukan̄ me ejit otutuuk mgbọ îkikpa inu egebe me Ikpa Mbuban iwele inyi eji.”
42024033	Mgbọ yaage, ema enanan̄a ikeke, mè igwu ikom ije ifo Jeruselem. Mgbọ ema erebe uwu ema ekititiin̄, ema esisi imun̄ akọp mè ebi otuchieen̄ ge kè Jisọs, mè ebi ofifi ife etitiin̄be.
42024034	Ebi otuchieen̄ cha enenitumu inyi ema ene iba cha ibe, me atikọ, ke Okaan̄-ene îjomo me mkpa, mè isibi ichichini melek Saimọn.
42024035	Ebirieen̄ iba cha enenikpa inu òrọrọ me oniin̄ ije kiban̄, mè ubọk ema esabe ikọt iniriọọn̄ Okaan̄-ene Jisọs mgbọ îgwakabe fituru itap ema me ubọk.
42024036	Mgbọ ene iba cha ekikpa ukpatu ya me otu, Jisọs me lek kan̄ okakana isibi mgbọ yaage, mè ikeke me etete otutuuk kiban̄, mè ibe ema, “Esuuk ikup inyi enyi!”
42024037	Ema eririki. Ukpook si otetet ema, mije, ema ekikeek ibe ke ìre ekwukwu.
42024038	Jisọs onenido ema ibe, “Keke orọ ukpook itet enyi? Ìre keke orọ ejit kinyi ikup iba iba ikeyi?
42024039	Ìkpọ ubọk iba n̄a, mè ìkpọ ukot iba n̄a, mè ìriọọn̄ ibe ke ìre emi me atikọ! Ìna ìnichak emi ubọk me lek, mè ìriọọn̄ ibe ke emi ǹkare ekwukwu, mije, emi nkaan̄ akpalek. Ire, ekwukwu ìkakikaan̄ akpalek mè ukwuuk kubọk enyi emun̄be emi nkaan̄be.”
42024040	Mgbọ ìkitumu ikọ ya inyi ema, ikakana akajit ubọk iba kan̄ ijeen̄ ema, mè ijeen̄ si ema ukot iba kan̄.
42024041	Ire, ema kpekọt ichieek si ibe ke ìre ọmọ, mije, imumun̄ ọmọ ema emun̄be îke ema chieen̄ enenen, mè irọ si mè unwọọn̄ ijot ema ejit. Ubọk ema ekakọtge ìchieek, Jisọs, ododo ema ibe, “Ìre enyi mîkaan̄ inorie me ere yi?”
42024042	Ema efọfọọk ibe, “Iin̄,” mè isi isa ọkpọkọ irin̄ ewọwọp ijet ọmọ.
42024043	Ibọbọkọ irin̄ ya, mè itaka me isi otutuuk kiban̄.
42024044	Mgbọ îtakabe isan̄a, inenitumu inyi ema ibe, “Ìkpọ, inu cha ntumube inyi enyi mgbọ nkupbe melek kinyi ire echi òkinirọ iso. Me mgbọ ya, ntumu inyi enyi ibe ke otutuuk inu egebe òfolek n̄a me emen ikpa Ikan kè Mosis, mè emen ikpa ebi Nriran, mè emen ikpa Okwa ìkpolọlọ irọrọ iso.”
42024045	Jisọs onenichili ema ejit, inyi ema ekọt etet ibot me lek inu egebe me emen Ikpa Mbuban.
42024046	Inenitumu inyi ema ibe, “Ege me Ikpa Mbuban ibe ke Karais ya, (òrere ogwu Awaji otoon̄be ubọk me ibot ya) mômun̄ owuwa ufialek, mè ikwu, mè ijomo me mkpa me òso egwe ita.
42024047	Mîge si me Ikpa Mbuban ibe ke mêkisa me erieen̄ kan̄ ilook ata etip ibene me Jeruselem isi ire otutuuk ido geelek me linyọn̄ ibe mè ebi ene egwu ekom, inyi Awaji itele ijo kiban̄ inyi ema.
42024048	Mije enyi emun̄be otutuuk inu chi orọbe iso, enyi ìre ebi ata-ikọ.
42024049	Mgbọ yi, emi me lek n̄a mâria uche eyi Nte n̄a ochieekbe me use ijet enyi. Eya orọ, ìkup me Jeruselem mege ire mgbọ Awaji môriabe unye ya inan̄a me emen inyọn̄ ijet enyi.”
42024050	Jisọs onenisa ebi udun̄ kan̄ cha ije isibi me Jeruselem ifo agan̄ ama Betani, mè ibene ubọk iba kan̄ ifo inyọn̄, mè ikigbana ema.
42024051	Òkigbana ema me ubọk, inanan̄a itele ema, mè inene ifo emen inyọn̄.
42024052	Ema etọtọbọ ebum inyi ọmọ me ere ya, mè isa me ikpele unwọọn̄ igwu ikom ika inu Jeruselem.
42024053	Bene me mgbọ ya fo isi, ema ekpọkpọ ikisi ikup me Uwu Mbuban ikitọn̄ Awaji.
43001001	Me ibebene, sabum enirom linyọn̄ Ikọ ya òwa. Ikọ ya melek Awaji ekup. Ikọ ya me lek kan̄ ìre Awaji.
43001002	Ikọ ya melek Awaji ekup bene me ibebene.
43001003	Sa me ubọk kan̄ ke Awaji orom otutuuk inu geelek eyi îrombe. Kpunu inu geege erombe eyi ikanan̄age me ubọk kan̄.
43001004	Îre me emen Ikọ ya ke ugwem okup. Ugwem keya ore inu òkinyi ebilene utoon̄.
43001005	Utoon̄ ya onenitoon̄ me emen udun, ire, udun ìkakọt ìniin̄ utoon̄ ya.
43001006	Awaji îria ogwu ikwaan̄ ge, ekigwen Jọn, inu,
43001007	ibe inikeke ata-ikọ inyi utoon̄ ya, inyi otutuuk ene esa me lek kan̄ echieek me lek utoon̄ ya.
43001008	Ìkare Jọn me lek kan̄ ore utoon̄ ya. Ire, ọmọ ìnu inenisa ebi ene ijeen̄ utoon̄ ya sa me lek ikọ kan̄.
43001009	Atata utoon̄ eyi òkinyi ene geelek utoon̄, ore ogwu òkinu me linyọn̄.
43001010	Ikọ ya înu me linyọn̄. Ire, ebi linyọn̄ kpekọt iriọọn̄ ogwu ọmọ orebe, ubọk geelek îrebe ibe ke nan̄a me ubọk kan̄ ke erom linyọn̄.
43001011	Ọmọ ìnu me lek ebi kan̄, ire, ebi kan̄ kpebọkọ ọmọ itap.
43001012	Ire, ebi geelek ìbọbọkọ ọmọ itap, mè ichieek me lek kan̄, ebiba ke înyi unye, inyi ekana bọn Awaji.
43001013	Ema kpere bọn Awaji inan̄a me mman eyi ebilene. Kpere si bọn igọọk me nkeek mè ulọk eyi olom mè nwa. Ire, Awaji me lek kan̄ ore Nte kiban̄.
43001014	Ikọ ya onenikana ebilene, mè ijot me nsan mè atikọ, mè iniluk me etete kiji sọnja mgbọ. Eji emumun̄ umin kan̄ mè uja kan̄ eyi ọmọ okaan̄be inan̄a me ubọk Nte kan̄, (kubọk ọkpọkpọ Gwun̄ ge ogwu Ute okaan̄be).
43001015	Jọn onenikitumu inu òfolek Ikọ ya ikana, mè ikilook ebi ene ibe, “Ogwugwu ore ene ya ogwu nkitumu ikọ ibak ibe ke ogwu òbonu me udun̄ n̄a îmin igak emi enenen, mije, ọmọ ìdadasi ikup sabum eniman emi.”
43001016	Inan̄a me lek ojot ojot nsan eyi Ikọ ya okaan̄be, eji otutuuk mîbọkọ ugbana owuwa mgbọ.
43001017	Awaji ìnyi ebilene Ikan inan̄a me ubọk kè Mosis, ire, nsan mè atikọ ìje me ubọk kè Jisọs Karais.
43001018	Kpunu ene geege òrarak imun̄ Awaji. Ire, ọkpọkpọ Gwun̄ ge yi ogwu òrere Awaji, ogwu òkup me agba lek ogwu Ute, ọmọ onirọ inyi ebilene eriọọn̄ ogwu Awaji orebe.
43001019	Me ike mgbọ ya, ebi ibot ebi Ju ìkup me Jeruselem eneniria usini ebi ngwugwa mè ebi otoko kè Libai ibe esi edo Jọn ibe mè ogwugwu ìre ekene ye?
43001020	Mgbọ ife cha enube, Jọn ìkanwunween̄ otu. Ìkpọkpọ itumu inyi ema ibe ke ìkare ọmọ ore Karais ya, (òrere ogwu Awaji otoon̄be ubọk me ibot ya.)
43001021	Ife cha enenido ọmọ ibe, “Owu ìre ekene-ni? Ìre owu ìre Ilaija?” Jọn ofọfọọk ibe, “Iin̄-iin̄, emi ǹkare Ilaija.” Ema eyayaka ido ọmọ ibe, “Ìre owu ore ogwu Nriran ya ogwu ekikpọ chieen̄ inunu kan̄?” Jọn ofọfọọk ema ibe, “Iin̄-iin̄, emi ǹkare ogwu Nriran ya.”
43001022	Ife cha enenido Jọn ibe, “Ìre owu ìre ekene ni? Tumu nyi eji, inyi eji ekaan̄ ifọọk eji mêsabe ijet ebi ìraria eji inu me lek kwun̄. Keke ke okaan̄ itutumu òfo me lek ogwu owu orebe?”
43001023	Jọn onenisa ikọ Asaya ogwu nriran otumube me ukot ikaan̄ ifọọk ema ibe, “Emi nre ida ene ge ya òkitaan̄ ukpo me emen èwê ibe, ‘Ìrọ inyi oniin̄ Okumugwem ikeke itat.’ ”
43001024	Usini me lek ebi eriabe inu cha, ìrere ebi Farisi enenido Jọn ibe,
43001025	“Ìre owu òjeje ikigwook ene mun̄, ire owu òkare ogwu Awaji otoon̄be ubọk me ibot ya, òkare Ilaija, òkarere si ogwu Nriran ya?”
43001026	Jọn ofọfọọk ema ibe, “Emi me lek n̄a ǹkisa mun̄ ikike igwook ene mun̄. Ire, îkaan̄ enerieen̄ ge òkup me etete kinyi, ogwu enyi ekariọọn̄ge.
43001027	Ene ya ore ogwu òbonu me udun̄ n̄a. Emi me lek n̄a ǹkagbe ogwu òbotọn̄ọ olik ikpukot ene ya.”
43001028	Jọn ìkup me Betani, me usaba agan̄ Jọdan ikigwook ebi ene mun̄ mgbọ ife cha enube inikido ọmọ ikọ cha.
43001029	Me òfit iwele kan̄, Jọn omumun̄ Jisọs okije inu, mè ibe, “Ìkpọ Gwun̄ Arọọn̄ Awaji ogwu òkiben nrọ-nlọ ebi linyọn̄ isan̄a!
43001030	Ogwugwu ore ogwu nkitumu ikọ ibak ibe ke ogwu òbonu me udun̄ n̄a îmin igak emi enenen, mije, ene ya ìdadasi ikup sabum eniman emi.
43001031	Sabum mgbọ keyi, emi me lek n̄a ǹkariọọn̄ ọmọ. Ire, emi ǹnu inikisa mun̄ ikike igwook ene mun̄, inyi ebi Ijeren esa me ikeya eriọọn̄ ogwu ene yi orebe.”
43001032	Jọn onenikikpa ibe, “Emi mmun̄ ike Ekwukwu Awaji onan̄abe me inyọn̄ iwulu kubọk ekerekwukwu inisọọk me lek ogwu enerieen̄ ya.
43001033	Emi kpamariọọn̄ ogwu ene ya orebe, ire ìkare ogwu òraria emi inu ibe emi ǹnensa mun̄ ikike ǹgwook ene mun̄ otumube inyi emi ibe, ene geelek mmun̄be Ekwukwu Awaji onan̄abe me inyọn̄ iwulu inisọọk me lek, ke ene ya ore ogwu òbonisa Ekwukwu Mbuban igwook ene mun̄.
43001034	Mgbọ keyi, emi nra isa chieen̄ n̄a imun̄, mè ikeke ata-ikọ ibe ke ogwugwu ore Gwun̄ Awaji.”
43001035	Me òfit-iwele kan̄, Jọn okpọkpọk isi ere ya, ọmọ mè ebi udun̄ kan̄ ene iba.
43001036	Mgbọ îmun̄be Jisọs okije iraka, itutumu ibe, “Ìkpọ, Gwun̄ Arọọn̄ Awaji ire ogwu!”
43001037	Mgbọ ebi udun̄ kan̄ iba cha enọbe ikọ ya Jọn otumube, ema enanan̄a ije igọọk Jisọs.
43001038	Jisọs oneniraan̄ chieen̄ ikpọ udun̄, mè imun̄ ebirieen̄ iba cha ekigọọk ọmọ, mè ido ema ibe, “Ìre keke ke enyi ekiweek?” Ema eneniyaka ido ọmọ ibe, “Rabai (eyi òsisibi Ogwu Ijejeen̄), ìre owu òkiluk me ere owa?”
43001039	Jisọs ofọfọọk ema ibe “Ìna ke enyi mêmun̄.” Mgbọ ya, ofuk mgbọ îraka ini eyi agan̄ ikakwun̄. Ema enenigọọk ọmọ ije, mè isi imun̄ ere îlukbe, mè igọọk ọmọ ikup ifit egwe usen ya.
43001040	Ene ge me lek ebi ene iba cha ìnọnọ ikọ Jọn otumube, mè inan̄a igọọk Jisọs ìre Anduru, ngwan̄ kè Saimọn Pita.
43001041	Anduru onenidasi isi iweek Saimọn ogwu ngwan̄, mè itumu inyi ibe, “Eji mîra imun̄ ogwu Mesaya (eyi òsisibi ogwu Awaji otoon̄be ubọk me ibot) ya.”
43001042	Inenisa Saimọn ogwu ngwan̄ ijet Jisọs. Jisọs okpọkpọ Saimọn sìì, mè itumu inyi ọmọ ibe, “Owu ìre Saimọn, gwun̄ kè Jọn. Ire, bene me mgbọ keyi, mêkigwen owu Kefas (eyi òsisibi Pita).”
43001043	Me òfit-iwele kan̄, Jisọs onenisi agan̄ Galili, mè imun̄ Filip, mè igwen ibe, “Na, nagọọk emi.”
43001044	Filip ìre ogwu Betisaida, ama ebi Anduru mè Pita.
43001045	Filip omumun̄ Natanien, mè ikpa inyi ibe, “Eji mîra imun̄ ene ya ogwu Mosis ogebe inu òfolek me emen ikpa Ikan, ogwu otutuuk ebi nriran egebe si inu òfolek. Ene ya ìre Jisọs ogwu Najeret, gwun̄ kè Josefu.”
43001046	Natanien ododo Filip ibe, “Òbe ìre Najeret? Ìre ata inu ge môkọt inan̄a me Najeret isibi?” Filip ofọfọọk ibe, “Na, nakpọ!”
43001047	Mgbọ Jisọs omun̄be Natanien okije inu, itutumu ibe, “Ene yi ìre atalek ogwu Ijeren, ogwu kpunube ofiaan̄ geege me emen.”
43001048	Natanien onọnọ, mè ido Jisọs ibe, “Òjeje iriọọn̄ emi?” Jisọs ofọfọọk ibe, “Mmun̄ owu mgbọ okupbe me irak uti figi ya, sabum Filip onigwen owu.”
43001049	Natanien obebe ọmọ, “Ogwu Ijejeen̄, owu ore Gwun̄ Awaji ya me atikọ! Owu ore Ogwu Ubọọn̄ ebi Ijeren!”
43001050	Jisọs onenibe ọmọ, “Ìre mije ntumube ibe ke mmun̄ owu me irak uti figi ya ke ochieek? Owu mômun̄ inu òmimin igak ikeya.
43001051	Me atikọ, ǹkitumu inyi enyi ibe ke enyi mêmun̄ emen inyọn̄ ochilibe ibook, mè imun̄ ebi osat Awaji ekinene, mè ikikwala isibi me inyọn̄ Gwun̄ Ebilene.”
43002001	Mgbọ egwe iba orakabe, enenito ijọk ido nwa me ama Kena eyi òkup me agan̄ Galili. Nga kè Jisọs îgọọk isi ere ya.
43002002	Mîgwen si Jisọs mè ebi udun̄ kan̄ ibe egọọk enu ijọk ya.
43002003	Mgbọ miin̄ ogakbe ene ita me ere ijọk ya, nga kè Jisọs onenitumu inyi Jisọs ibe ke ebi ichen cha kpeyaka ikaan̄ miin̄ ebenwọ.
43002004	Jisọs obebe ogwu uga, “Ogwu enenwaan̄, ìre eyi owa ogbaan̄ owu melek n̄a me lek? Juuk emi tele ke mgbọ n̄a ìkakem-nu.”
43002005	Ogwu uga otutumu inyi ebi ìkisi ikwaan̄ me ere ya ibe, “Inu geelek îtumube ibe enyi erọ, ìrọ.”
43002006	Îkaan̄ ugọn̄ ewuuk gweregwen òkup me ere ya, echi ekisa itap mun̄ igwọk lek igọọk me lek ọrọmijọn̄ ebi Ju. Usini me etete ugọn̄ cha îkinin̄ akọp iko mun̄ jeeta, usini okinin̄ efit iko mun̄ mè akọp iba.
43002007	Jisọs onenitumu inyi ebi ikwaan̄ cha ibe, “Ìtap mudim ìjot ugọn̄ chi.” Ema etatap mudim ijot otu otutuuk ugọn̄ cha. (Mudim ya okakana miin̄, ire, ene geege ìkariọọn̄.)
43002008	Jisọs onenibe ema, “Ìchibi mudim me ugọn̄ cha ìsa ìjet ogwu ibot ijọk ya.” Ema echichibi mudim ya isa ijet ene ya.
43002009	Ogwu ibot ijọk ya obọbọkọ mudim ya erọbe mè ikana miin̄ ituun̄ igban̄. Ìkariọọn̄ ere miin̄ ya onan̄abe inu. Ire, ebi ikwaan̄ cha ebi ìchichibi mudim ya mîriọọn̄ ere înan̄abe. Ogwu ibot ijọk ya onenigwen ogwu òdo nwa ya ida ibọkọ,
43002010	mè itumu inyi ibe, “Otutuuk ene ekidasi isan̄a ata miin̄ isibi inyi ebi ene enwọ. Isinwọ miin̄ iwa enenen, mîra inisan̄a echi ikanwọnge isibi. Ire, eyi kwun̄, òyaka ìnitet ata miin̄ ikaan̄ mege inire mgbọ keyi.”
43002011	Inu ukechieen̄ keyi, eyi Jisọs orọbe me Kena eyi òkup me Galili, ore adasi inu ukechieen̄ îrọbe. Ebi ene esasa me lek inu yi iriọọn̄ umin kan̄ mè uja kan̄. Ebi udun̄ kan̄ echechieek me lek kan̄.
43002012	Mgbọ ijọk ya otabe, Jisọs mè ogwu uga mè ebi ngwan̄ kan̄ ebirieen̄ mè ebi udun̄ kan̄ enanan̄a ifo Kapanọm isi ikup sọntiik usen inen mè inen.
43002013	Mgbọ ijọk Iraraka ogbetbe, Jisọs onanan̄a isi Jeruselem.
43002014	Mgbọ îjebe isi Uwu Mbuban me Jeruselem, imumun̄ ebi ene ekinyam erie mbuuk, mè arọọn̄, mè ekerekwukwu, mè imun̄ si usini ene ekweekbe me lek owuwa ikasi ikinwene ikpoko.
43002015	Imọmọnọ olik isa irọ njijan̄, mè isa ilap ema otutuuk melek arọọn̄ kiban̄, mè erie mbuuk kiban̄ isibi, mè iyiyala ikpoko ebi ìkinwene ikpoko, mè ibene otutuuk ikasi kiban̄ itọp ikana ichit,
43002016	mè itumu inyi ebi ìkinyam ekerekwukwu ibe, “Ìgwat lek ìkpulu otutuuk unọn kinyi chi ìsibi me ere yi! Ikayaka ìsa uwu Nte n̄a ìrọ oyet ewe!”
43002017	Mgbọ ebi udun̄ kan̄ emun̄be inu yi, ema enenikeek ibe ke mîge me Ikpa Mbuban ibe, “Ulọk nkaan̄be me lek Uwu kwun̄ ìkiyok emi me ejit kubọk ukan̄.”
43002018	Ebi ibot ebi Ju enenido Jisọs ibe, “Ìre kpasi inu ukechieen̄ ke owu môkọt irọ isa ijeen̄ eji ibe ke owu okaan̄ unye isasa ikirọ otutuuk inu chi?”
43002019	Jisọs ofọfọọk ema ibe, “Ìgbugbọ Uwu Mbuban yi ìto me ijọn̄. Emi mâsa egwe ita gaalek iyaka inama ibene ikeke.”
43002020	Ebi Ju cha efọfọọk ọmọ ibe, “Ìre uwu yi esabe akọp acha ini mè gweregwen inama ke obe ke owu môsa usen ita gaalek inama isan̄a?”
43002021	Ire, Uwu Mbuban eyi Jisọs okitumu ikọ ya ibak ìre akpalek kan̄.
43002022	Mgbọ Jisọs okwube, mè ijomo me mkpa ke ebi udun̄ kan̄ enikeek ikọ ya îtumube. Mgbọ ya si ke ema enichieek inu egebe me emen Ikpa Mbuban, mè ichieek si otutuuk ikọ Jisọs otumube inyi ema.
43002023	Me ike mgbọ ijọk ya Jisọs okupbe me Jeruselem, owuwa ene emumun̄ owuwa uyeke uyeke inu îkirọ, mè itoon̄ ejit me lek kan̄.
43002024	Ire, Jisọs me lek kan̄ ìkatoon̄ ejit me lek kiban̄, mije, îriọọn̄ inu òkup ebilene me ejit.
43002025	Ìkakup me uyọt ibe ene geege inikpa inu ebilene erebe inyi ọmọ, mije, ọmọ me lek kan̄ îriọọn̄ inu geelek òkup ebilene me ejit isan̄a kpai.
43003001	Îkaan̄ ogwu enerieen̄ ge, ogwu Farisi, ekigwen Nikodimọs. Ọmọ ìre ogwu Oru ebi Ju.
43003002	Usen ge, ogwu enerieen̄ yi osisi lek kè Jisọs me eririeen̄, mè itumu inyi ibe, “Ogwu Ijejeen̄, eji mîriọọn̄ ibe ke owu ìre ogwu ijejeen̄ ogwu Awaji oriabe inu, mije, kpunu ene geege òbokọt ikirọ inu ukechieen̄ chi owu okirọ, ire Awaji ìkakeke ìnyi ene ya.”
43003003	Jisọs onenifọọk ọmọ ibe, “Ǹkitumu atikọ inyi owu, kpunu ene geege òbokọt imun̄ mkpulu eyi Awaji îtata mè ekpọkpọk ene ya iman.”
43003004	Nikodimọs onenido Jisọs ibe, “Ìre ebejeje ikpọk ene iman me mgbọ ene okanbe isan̄a? Me atikọ, ene ìkpokọt ikpọk inin̄ owot ogwu uga, mè ogwu uga ikpọk ọmọ iman òso mgbọ iba.”
43003005	Jisọs oyayaka ifọọk ọmọ ibe, “Ǹkitumu atikọ inyi owu ibe, ire kpekpọk ene iman inan̄a me mun̄ mè Ekwukwu Mbuban, ene ya ìkpokọt inin̄ mkpulu eyi Awaji.
43003006	Kpọ, ogwu emanbe me anam akpalek ìkaan̄ anam akpalek. Ogwu emanbe me Ekwukwu Mbuban îkaan̄ Ekwukwu Mbuban me emen kan̄.
43003007	Eya orọ, kachieek ibe ike owu chieen̄ ibe ke ǹtumu inyi owu ibe ke mêkpọkpọk enyi iman.
43003008	Efet isikiwut, ìkiwut ifo agan̄ geelek òneneme ọmọ. Owu môkọt inọ ida kan̄, ire, owu òkporiọọn̄ ere înan̄abe inu, mè ere îkiwut ifo. Ikeya si ke îkup me lek ebi emanbe me Ekwukwu Mbuban.”
43003009	Nikodimọs oyayaka ido ọmọ ibe, “Ìre inu yi ìbojeje irọ?”
43003010	Jisọs onenibe ọmọ, “Ke owu ìre ogwu ijejeen̄ me etete ebi Ijeren? Ìre keke orọ òkakọt ìgobo inu chi ìtet?
43003011	Me atikọ, ǹkitumu inyi owu ibe ke eji ekitumu ikọ òfolek inu eji eriọọn̄be inyi enyi, mè ikikpa si inu eji esabe chieen̄ kiji imun̄ ijeen̄ enyi. Ire, enyi kpechieek ikọ kiji geege.
43003012	Mgbọ ntumube ikọ òfolek inu òkirọ me linyọn̄ keyi inyi enyi, enyi kpekọt ichieek. Ire nnitumu ikọ òfolek emen inyọn̄ inyi enyi, ìre enyi ebejeje ikọt ichieek?
43003013	Kpunu ene geege òrarak inene ifo emen inyọn̄, ilọ me lek Gwun̄ Ebilene, ogwu ònanan̄a me emen inyọn̄ inu.
43003014	Ike Mosis obenebe ijijunu, esabe ekwe irom, me otu ọfọkọ ifo inyọn̄ me emen èwê, ikeya si ke mêbene emi Gwun̄ Ebilene, ifo inyọn̄,
43003015	inyi ene geelek òchechieek me lek n̄a ikaan̄ ugwem ikakaan̄ge itata.
43003016	“Mije Awaji îmun̄ ebi linyọn̄ me chieen̄ enenen, mè inyi ọkpọkpọ Gwun̄ ge kan̄, inyi ene geelek òchechieek me lek Gwun̄ ya ikachep, ire, ikaan̄ ugwem ikakaan̄ge itata.
43003017	Awaji ìkaria Gwun̄ kan̄ ìnu me linyọn̄ ibe initip ebi linyọn̄ oyerebet. Ire, ìria inu, inyi ọmọ inan̄a me lek Gwun̄ ya inyan̄a ebi linyọn̄.
43003018	Ene geelek òchechieek me lek Gwun̄ ya, kpetip ene ya oyerebet. Ire, ene geelek ikachieekge me lek Gwun̄ ya, mîwuuk lek itip ene ya oyerebet isan̄a, mije îjitbe ichechieek me lek ọkpọkpọ Gwun̄ ge Awaji oriabe inu.
43003019	Inu esabe ifieek oyerebet ya ìre, ke Utoon̄ înu me linyọn̄, ire, ebilene ema udun igak utoon̄, mije, otutuuk irọrọ kiban̄ ìre ijo ijo.
43003020	Ene geelek òkirọ ijo inu ìkichacha utoon̄ ya. Ìkakichieek inunu me lek utoon̄ ya, mije, ìkitet ukpook ibe ke utoon̄ ya mônikpọk mbum ijo irọrọ kan̄.
43003021	Ire, ogwu geelek òkirọ atikọ îkibele ejit inunu me lek utoon̄ ya, inyi ebi ene esa me lek utoon̄ ya ekemọọn̄ ibe ke inu geelek ọmọ orọbe ìre inu Awaji okiweek.”
43003022	Mgbọ Jisọs otumube ikọ isan̄a melek kè Nikodimọs, ọmọ mè ebi udun̄ kan̄ eneninan̄a me Jeruselem ije isi agan̄ Judia, mè ikup me ere ya sọnja mgbọ ikigwook ene mun̄.
43003023	Me ike mgbọ ya, Jọn ìkup me ama ekigwen Ayenọn me agba lek ama ge ekigwen Salim ikigwook ene mun̄, mije, mun̄ îwa me ere ya. Ebi ene si ekpọkpọ ikisibi inu iniweek igwogwook mun̄.
43003024	(Inu yi îrọ iraka sabum enitet Jọn itap me mkpọn.)
43003025	Usini ebi udun̄ kè Jọn ògwook mun̄ enenibene ikigọọk ogwu Ju ge iwut ifan̄a me lek ọrọmijọn̄ igwọgwọk lek eyi ebi Ju ekirọ.
43003026	Ebi udun̄ kè Jọn cha enenisa ikọ ya inu me lek kè Jọn, mè initumu inyi ibe, “Ogwu Ijejeen̄, ene ya ogwu ochichinibe me usaba okwaan̄ Jọdan, mè ikpa inu òfolek kan̄ inyi ebi ene me ere ya, ene ya òkigwook si ebi ene mun̄. Otutuuk ene mêkigbuku igọọk.”
43003027	Jọn ofọfọọk ema ibe, “Kpunu inu geege ene geege obokọt ikaan̄, îtata mè ìre Awaji onyi ene ya.
43003028	Enyi me lek kinyi mînọ mgbọ nkitumu ibe ke emi ǹkare Karais ya, ire, ke emi ìre ogwu Awaji oriabe inu ibe idasi inu ininen̄e oniin̄ isun̄ iban Karais ya.
43003029	Ìkpọ si, ogwu òdo nwa ore ogwukaan̄ nwa. Unene òkitap ubọk inyi ogwu òdo nwa me mgbọ ijọk ido-nwa ìkigban̄ utọn̄ me lek ida ogwu unene kan̄, òrere ogwu òdo nwa ya. Isinọ ida ogwu unene, unwọọn̄ îra ijot ejit kan̄. Mgbọ keyi, îre òjelek unwọọn̄ ya ke emi nkaan̄. Mgbọ keyi ke unwọọn̄ n̄a ya ojot ikem.
43003030	Eya orọ, ogwu enerieen̄ ya môkpọkpọ ikimin, mè ikitaan̄ etip, ire, emi m̀bakigegele isiki.
43003031	“Ogwu ònan̄a me emen inyọn̄ inu obene igak otutuuk ene. Ogwu ònan̄a me linyọn̄ ìre ogwu linyọn̄, mè ikitumu si ikọ kubọk ogwu linyọn̄. Eya orọ, ogwu ònan̄a me emen inyọn̄ inu omin igak otutuuk ene.
43003032	Ogwu ònan̄a me emen inyọn̄ îkpa inu geelek ọmọ osabe chieen̄ kan̄ imun̄, mè isa utọn̄ kan̄ inọ, inyi ebilene. Ire, kpunu ogwu òchechieek ikọ kan̄.
43003033	Ire, ene geelek òchechieek ikọ kan̄ îsa me lek ikọ ya irọ inye ibe ke Awaji ìre ogwu atikọ.
43003034	Mije, ogwu Awaji oriabe inu ìkitumu ikọ Awaji. Ogwugwa si ke Awaji onyi Ekwukwu kan̄ ojot ojot.
43003035	Awaji Ute îmun̄ ogwu Gwun̄ me chieen̄ enenen, mè ikana otutuuk inu geelek itap ogwu Gwun̄ ya me ubọk isan̄a.
43003036	Ene geelek òchechieek me lek Gwun̄ ya îkaan̄ ugwem ikakaan̄ge itata, ire, ene geelek òjijit Gwun̄ ya ìkpokaan̄ ugwem ya, mije, unaan̄-ejit Awaji òwa me ibot ene ya.”
43004001	Ebi Farisi eneninọ ibe ke ebi ìkigọọk Jisọs me udun̄ mè ebi ìkisi lek kan̄ ibe igwook ema mun̄ mîwa enenen igak ebi ìkisi lek kè Jọn.
43004002	Me atikọ, ìkare Jisọs me lek kan̄ okigwook ebi ife cha mun̄, îre ebi udun̄ kan̄ ekigwook ife cha mun̄.
43004003	Mgbọ Okaan̄-ene Jisọs onọbe ikọ ya ebi ene ekitumu ibak ọmọ, inanan̄a me agan̄ Judia igwu ikom ifo agan̄ Galili.
43004004	Oniin̄ ema ejebe ìre oniin̄ ekije itibi agan̄ Sameria.
43004005	Ema enenije ire ama ge me Sameria ekigwen Saika, me agba lek ijọn̄ Jekọp ochebe inyi Josefu ogwu gwun̄.
43004006	Udọn̄ mun̄ kè Jekọp me ere ya okupbe. Jisọs onenisi isiki ikweek me otu udọn̄ mudim ya, mije, lek kan̄ îwọ enenen ubọk îjebe ujọn̄ọ ije ya. Îre ejit ikarek ke ema eje inire otu udọn̄ mun̄ ya.
43004007	Ogwu enenwaan̄ Sameria ge ojeje inu me otu mudim ya ibonichibi mun̄. Jisọs obebeek ogwu enenwaan̄ ya ibe, “Soso, che sọnja mudim nyi emi ǹnwọ.”
43004008	(Me ike mgbọ ya, ebi udun̄ kan̄ mînin̄ emen ama isi ilep inorie.)
43004009	Ogwu enenwaan̄ ya ofọfọọk ọmọ ibe, “Owu ìre ogwu Ju, emi ìre enenwaan̄ Sameria. Owu òjeje inibeek emi mudim?” (Ìtumu ikọ ya mije ebi Ju mè ebi Sameria kpekigbaan̄ inu irọ.)
43004010	Jisọs ofọfọọk ogwu enenwaan̄ ya ibe, “Ire owu moriọọn̄ uche Awaji ochebe inyi ebilene, mè iriọọn̄ si ogwu òkibeek owu mudim yi, kè owu òbeek emi mudim eyi òkinyi ene ugwem, mè emi nnyi owu si.”
43004011	Ogwu enenwaan̄ ya onenibe ọmọ, “Ogwu Nte, owu òkakaan̄ inu geege obosa ichibi mun̄. Udọn̄ mun̄ yi si îdọk enenen. Ìre mun̄ òkinyi ene ugwem yi ìbonan̄a owu me owa?
43004012	Ìre owu omin igak Jekọp nte kiji ogwu òrọrọkọ udọn̄ mun̄ yi inyi eji, mè ichibi si mudim me emen inwọ, ọmọ mè bọn kan̄, mè arọọn̄ kan̄, mè erie mbuuk kan̄ otutuuk?”
43004013	Jisọs ofọfọọk ọmọ ibe, “Ebek môkpọk irak ogwu geelek ònwọnwọ mun̄ ònan̄a me emen udọn̄ yi.
43004014	Ire, mege ire mgbọ ikakaan̄ge itata, ebek ìkpoyaka irak ene geelek ònwọnwọ mun̄ eyi emi nkinyi. Me atikọ, mun̄ mânyibe ene ya môkana ogbuuruk me emen ene ya, eyi mun̄ ugwem okigbuk isibi me emen, mè inyi ene ya ugwem eyi ikakaan̄ge itata.”
43004015	Ogwu enenwaan̄ ya onenibe ọmọ, “Ogwu Nte, nyi emi mun̄ ya ǹnwọ, inyi ebek ikayaka ìrak emi, mè nkayaka ìkinu ere yi ìnichibi mun̄.”
43004016	Jisọs obebe ogwu enenwaan̄ ya, “Fo, mè si gwen nlom kwun̄ sa gwu kom na.”
43004017	Ogwu enenwaan̄ ya otutumu inyi Jisọs ibe ke ọmọ ìkakaan̄ olom. Jisọs obebe ọmọ, “Owu otumu atikọ ibe ke òkakaan̄ olom.
43004018	Mije, olom go ire echa okaan̄be. Ogwu okibat mgbọ keyi si ìkare nlom kwun̄. Eya orọ, ikọ otumube mgbọ yi ìre atalek atikọ.”
43004019	Ogwu enenwaan̄ ya otutumu inyi Jisọs ibe, “Ogwu Nte, mgbọ keyi, emi mmun̄ ibe ke owu ìre ogwu nriran.
43004020	Ebi nte nte kiji ekitọbọ ebum inyi Awaji me inyọn̄ ogoon̄ keyi, ire, enyi ebi Ju eyaka inibe ke ìre Jeruselem ore ere otutuuk ene ebekitọbọ ebum inyi Awaji.”
43004021	Jisọs onenitumu inyi ogwu enenwaan̄ ya ibe, “Ogwu enenwaan̄, ǹkitumu atikọ inyi owu, mgbọ òkinu mgbọ ebi ene kpebeyaka ikitọbọ ebum inyi Ogwu Nte me inyọn̄ ogoon̄ keyi, mè ìyaka ire me Jeruselem.
43004022	Enyi ebi Sameria kperiọọn̄ inu enyi ekitọbọ ebum inyi. Ire, eji ebi Ju mîriọọn̄ ogwu eji ekitọbọ ebum inyi, mije, unyan̄a ìbonan̄a me etete kiji ebi Ju ire otutuuk ene lek.
43004023	Ire, mgbọ òkinu, mgbọ ya si îrere isan̄a, mgbọ ata ebi ìkitọbọ ebum inyi Ogwu Nte, ebekitọbọ ebum inyi ọmọ me ekwukwu mè atikọ. Mije, îre ebi ìkup ikeya ke Ogwu Nte okiweek.
43004024	Awaji ìre ekwukwu. Eya orọ, ebi ìkitọbọ ebum inyi ọmọ ebekitọbọ ebum inyi ọmọ me ekwukwu mè atikọ.”
43004025	Ogwu enenwaan̄ ya otutumu inyi Jisọs ibe, “Nriọọn̄ ibe ke ogwu Mesaya (òrere Karais) mônu. Isinu, mônikpa inu geelek iwele inyi eji.”
43004026	Jisọs otutumu inyi ogwu enenwaan̄ ya ibe, “Emi ogwu òkitumu ikọ melek kwun̄ mgbọ yi, emi nre ene ya.”
43004027	Mgbọ yaage, ebi udun̄ kan̄ enanan̄a me emen ama ere ema esibe isi ilep inorie ika inu. Îke ema chieen̄ inenimun̄ Jisọs okikpa ikọ melek ogwu enenwaan̄ ya. Ire, kpunu ene geege me etete kiban̄ òkọkọt ido ogwu enenwaan̄ ya ibe, “Òkiweek keke?” Kpunu si ogwu òkọkọt ido Jisọs ibe, “Òjeje ikigọọk ogwu enenwaan̄ ya ikpa ikọ?”
43004028	Ogwu enenwaan̄ ya otetele ugọn̄ mudim kan̄, mè igwu ikom ilibi inin̄ emen ama, mè isi ikitumu inyi ebi ene ibe,
43004029	“Ìna, ìnikpọ ogwu òkpakpa otutuuk inu geelek nrọbe me ugwem n̄a inyi emi. Ene yi ìkpolọlọ irere Karais ya!”
43004030	Ebi ene egbugbuku inan̄a me emen ama ya isibi inikpọ ogwu ene ya.
43004031	Mgbọ ogwu enenwaan̄ ya onan̄abe inin̄ emen ama ya, ebi udun̄ kè Jisọs ekekiriaak Jisọs ibe, “Ogwu Ijejeen̄, soso, narie inorie ma!”
43004032	Jisọs ofọfọọk ema ibe, “Nkaan̄ inorie mbarie eyi enyi kperiọọn̄ inu geege òfolek.”
43004033	Ebi udun̄ kan̄ ekekidido lek kiban̄ ibe mè ìre îkaan̄ ogwu osasa inorie ijet ogwugwu me udun̄ kiban̄ mọnọ?
43004034	Jisọs onenitumu inyi ema ibe, “Inorie n̄a ìre irọrọ nkeek Awaji ogwu òraria emi inu, mè irọrọ ikwaan̄ înyibe emi isan̄a.
43004035	Enyi ekito urọk ibe, ire mfut ìkaso onyan̄ ini, kpekirọkọ. Ire, ǹkitumu inyi enyi ibe, ìbene chieen̄ ìkpọ emen uko. Inu geelek îren̄e isan̄a, mè ikikup ikpọ irọrọkọ.
43004036	Mgbọ yi, ogwu òkirọkọ inu me uko òkibọkọ mkpukpe kan̄, mè ikirọkọ mfut eyi ugwem ikakaan̄ge itata. Sa me ikeyi, ogwu òwowop mè ogwu òrọrọkọ mêgbaan̄ ibele ejit.
43004037	Ikeyi ke urọk eyi ekito ibe ke ene ge owop, sa ofifi ene orọkọ, osa ìrọ iso.
43004038	Mije, ǹria enyi ibe enyi esi erọkọ mfut me uko eyi enyi kpesi ikwaan̄ geege me emen. Îre ebi ofifi ife esi otutuuk unye ikwaan̄ cha, enyi enenisi irọkọ mfut eyi unye ikwaan̄ ife cha esibe.”
43004039	Owuwa ebi Sameria ìnan̄a me ama ya echechieek me lek kè Jisọs, mije ata-ikọ ogwu enenwaan̄ ya otumube ibe ke Jisọs îkpa otutuuk inu geelek ọmọ orọbe me ugwem kan̄ inyi ọmọ.
43004040	Mgbọ ebi Sameria cha enube inimun̄ Jisọs, ema ebebeek ọmọ ibe igọọk ema ikup. Jisọs ogọgọọk ema ikup egwe iba.
43004041	Mgbọ ebi ama ya enọbe ikọ Jisọs okitumu, owuwa kiban̄ echechieek si me lek kan̄ igbaalek ebi ìchechieek me adasi mgbọ ya.
43004042	Ema ekekitumu inyi ogwu enenwaan̄ ya ibe, “Ìkayaka ìre mije ikọ owu otumube inyi eji gaalek ke eji echieek me lek kè Jisọs. Mgbọ yi, eji mîsa utọn̄ kiji gaalek inọ ikọ îtumube, mè iriọọn̄ ibe, me atikọ, ke ene yi ore Ogwu Unyan̄a ya òboninyan̄a otutuuk ebi linyọn̄.”
43004043	Mgbọ egwe iba cha orakabe, Jisọs onanan̄a me Saika ya ije isi agan̄ Galili.
43004044	(Jisọs me lek kan̄ îra iwuuk lek itumu ibe ke ogwu nriran ìkakikaan̄ umin me ama kan̄.)
43004045	Mgbọ Jisọs orebe Galili, ebi agan̄ ya ebọbọkọ ọmọ itap, mije, mgbọ ema esibe ijọk Iraraka me Jeruselem, ema mîgọọk imun̄ si otutuuk inu îrọbe me ere ya.
43004046	Jisọs oyayaka ikpọk ije isi Kena, me Galili, ama ere îrọbe inyi mudim ikana miin̄. Ogwu ibot ikwaan̄ ge òwa si me ama ya ogwu lek ogwu gwun̄ ikanyege. Gwun̄ ya ìkup me Kapanọm.
43004047	Mgbọ ogwu ibot ikwaan̄ ya onọbe ibe ke Jisọs înan̄a me Judia inu me Galili, ineninan̄a ije isi lek kan̄, mè ibeek ibe inu inigwa gwun̄ kan̄ ya òfafiak ire lek îbokwukwu.
43004048	Jisọs otutumu inyi ọmọ ibe, “Enyi kpekichieek me lek n̄a, îtata enyi emumun̄ uyeke uyeke inu ijejeen̄, mè inu ukechieen̄.”
43004049	Ogwu ibot ikwaan̄ ya obebe ọmọ, “Ogwu Nte, nye lek na mgbọ keyi gwun̄ ya ikatọbọge nu.”
43004050	Jisọs otutumu inyi ogwu ibot ikwaan̄ ya ibe, “Je fo, ke gwun̄ kwun̄ môgat ugwem.” Ogwu enerieen̄ ya ochechieek ikọ ya Jisọs otumube, mè igwu ikom ifo.
43004051	Mgbọ îkije me oniin̄, ebi usun̄ kan̄ elilibi inikweek ọmọ, mè ikpa inyi ibe ke lek gwun̄ kan̄ înye; ke ọmọ me ugwem.
43004052	Ogwu enerieen̄ ya ododo ibe mè ìre ike mgbọ owa ke lek gwun̄ ya obene inye? Ema efọfọọk ibe ke ìre mgbọ òfuk-mgbọ osulube ge eyi ejit ikarek iyakwut òraraka ke ukan̄ òbabak gwun̄ ya me lek otele.
43004053	Nte gwun̄ ya onenisi ikeek ibe ke ìre ike mgbọ ya ke Jisọs otumu inyi ọmọ ibe ke gwun̄ kan̄ môgat ugwem. Mije keya, ọmọ mè otutuuk ebi uwu kan̄ echechieek me lek kè Jisọs.
43004054	Eyi ore òso uyeke inu iba eyi Jisọs orọbe. Ìrọ inu yi mgbọ înan̄abe me Judia ika inu me Galili.
43005001	Sọnja mgbọ iraraka, Jisọs oneninan̄a me Galili ije isi Jeruselem igọọk isi ijọk mfaka ebi Ju.
43005002	Me Jeruselem, îkaan̄ udọn̄ mun̄ ge òkukup me agba lek otunchit eyi ekigwen Otunchit Arọọn̄. Ekigwen udọn̄ mun̄ ya Betisaida me usem ebi Iburu. Mîsa ewuuk inama ogwe go ikana udọn̄ mun̄ ya.
43005003	Owuwa ebi ìkifiak esese chieen̄ orukan̄ mîkinu otu udọn̄ mun̄ ya inililam ikana me emen ogwe cha, bene me ebi ǹnàan̄, mè ebi akọọk, re lek ebi ngọm otutuuk, [ikikup ikpọ mgbọ mun̄ ya môbubukube.
43005004	Me mgbọ me mgbọ, ogwu osat Okumugwem îkinu inibubuku mun̄ ya. Mgbọ ogwu osat isinibubuku mun̄ ya, ogwu geelek òdadasi inin̄ emen mun̄ ya, Awaji îra igwa orukan̄ geelek òkifiak ene ya isan̄a.]
43005005	Ene ge me lek ebi ìkup me otu mun̄ ya îkup me ijọn̄ orukan̄ akọp acha ita me jeeta.
43005006	Mgbọ Jisọs omun̄be ogwu enerieen̄ ya olaakbe me ere ya, mè inọ ibe ke orukan̄ ya îfiak ọmọ ijọn̄ọ mgbọ, inenido ene ya ibe, “Ìre oweek ibe lek kwun̄ inye?”
43005007	Ogwu enerieen̄ ya ofọfọọk Jisọs ibe, “Ogwu Nte, ǹkakaan̄ ene geege òtatap ubọk inyi emi, mè ǹkọt ǹnin̄ emen mun̄ yi mgbọ geelek ogwu osat Okumugwem obubukube mun̄. Ìkire sabum mbare emen mun̄ ya, ofifi ene îra idasi inin̄ me isi n̄a.”
43005008	Jisọs onenibe ọmọ, “Nan̄a keke, kat ufo kwun̄, mè je fo.”
43005009	Mgbọ yaage, lek ogwu orukan̄ ya onyenye, inanan̄a ikeke, mè ikat ufo kan̄, mè ije ifo. Inu ya ìrọ me Usen Mbuban.
43005010	Eya orọ, ebi ibot ebi Ju etutumu inyi ogwu enerieen̄ ya ibe, “Chereyi ìre Usen Mbuban, Ikan îgban owu ibeben ufo kwun̄ me Usen Mbuban.”
43005011	Ogwu enerieen̄ ya ofọfọọk ema ibe ke ogwu ògwagwa ọmọ obe mè ọmọ ikat ufo kan̄, mè ije ifo.
43005012	Ife cha enenido ọmọ ibe, “Ìre ekene ire ene ya òtutumu ibe owu òkat ufo kwun̄, mè òben òsa òje òfo?”
43005013	Ogwu egwabe ya ìkakọt ìriọọn̄ ogwu ògwagwa ọmọ, mije, Jisọs îkwala inin̄ etete ogbogbo ebi ene me ere ya, mè ilọ ọmọ chieen̄.
43005014	Ire, sọnja mgbọ iraraka, Jisọs onenisi imun̄ ogwu enerieen̄ ya me oyet egep Uwu Mbuban, mè itumu inyi ọmọ ibe, “Kpọ, lek kwun̄ înye mgbọ keyi. Kayaka ìrọ ijo inu ofifi, inyi inu òfefieek igak ikeya ikarọ owu.”
43005015	Ogwu enerieen̄ ya onanan̄a me ere Uwu Mbuban ya isibi, mè isi itumu inyi ebi ibot ebi Ju cha, ibe ke ìre Jisọs ogwa ọmọ.
43005016	Mije Jisọs orọbe owuwa inu chi me Usen Mbuban, ebi ibot ebi Ju ebebene ikisisaak ọmọ.
43005017	Jisọs onenitumu inyi ema ibe, “Mege inire cherekeyi, Nte n̄a ìkisisi ikwaan̄ kan̄ mgbọ geelek. Ikeya si, emi m̀bakisisi ikwaan̄ eyi n̄a mgbọ geelek.”
43005018	Mije ikọ yi Jisọs otumube, ebi Ju erọriọọn̄ itap efuuk igak adasi mgbọ ikiweek ike ebesa itet ọmọ ikpan̄, mije, îchaka ikan Usen Mbuban. Ògagak otutuuk, ìkigwen Awaji Nte kan̄, mè isa me ikeya ibene lek kan̄ isun̄ ikike melek Awaji.
43005019	Jisọs ofọfọọk ema ibe, “Ǹkitumu atikọ inyi enyi ibe ke Gwun̄ ìkpokọt irọ inu geege me ibot kan̄. Inu îmun̄be ogwu ute okirọ, eya gaalek ke ìborọ, mije, inu geelek Ute okirọ, eya si ke ogwu Gwun̄ okirọ.
43005020	Mije, Ute îmun̄ ogwu Gwun̄ me chieen̄, mè ijeen̄ ogwu Gwun̄ otutuuk inu îkirọ. Me atikọ, môke enyi chieen̄ imumun̄ ibe ke Ute môjeen̄ ogwu Gwun̄ inu ògagak echichi enyi ekimun̄.
43005021	Mije, kubọk Ute okijomo ebi ìkwukwu, mè ikinyi ema ugwem, ikeya si ke ogwu Gwun̄ okinyi ene geelek òneneme ọmọ ugwem.
43005022	Ògak ge, Ute ìkakisibi oyerebet me ibot ene geege. Ire, îkana otutuuk oyerebet geelek itap me ubọk ogwu Gwun̄,
43005023	inyi otutuuk ene ekenyi ogwu Gwun̄ umin kubọk ekinyi ogwu Ute umin. Ene geelek ikaminge ogwu Gwun̄, ìkamin si ogwu Ute ogwu òraria ogwu Gwun̄ ya inu.
43005024	“Me atikọ, ǹkitumu inyi enyi ibe, ene geelek ònọnọ ikọ n̄a, mè ichieek me lek ogwu òraria emi inu, ene ya îkaan̄ ugwem ikakaan̄ge itata. Kpebetip si ọmọ oyerebet geege. Ire, ọmọ îsaba inan̄a me mkpa inin̄ me ugwem.
43005025	Me atikọ, ǹkitumu si inyi enyi ibe ke mgbọ òkinu me isi, mgbọ ya îrere isan̄a, mgbọ ebi ìkwukwu mênọbe ida Gwun̄ Awaji. Ebi geelek ìnọnọ mêgat ugwem.
43005026	Mije, ike Awaji Ute me lek kan̄ orebe ogbuuruk ere ugwem okinan̄a isibi, ikeya si ke îrọ inyi ogwu Gwun̄ ire si ogbuuruk ere ugwem okinan̄a isibi.
43005027	Awaji Ute înyi si ogwu Gwun̄ unye ibe ikisibi ene oyerebet me ibot, mije, ogwu Gwun̄ ya ìre Gwun̄ Ebilene.
43005028	“Ikachieek ibe ikọ chi ike enyi chieen̄, mije, mgbọ òkinu me isi, mgbọ otutuuk ebi ìkwukwu mênọbe ida n̄a,
43005029	mè inan̄a me udọn̄ ufuun̄ kiban̄ ijomo. Ebi ata irọrọ mêjomo me mkpa inin̄ me ugwem ikakaan̄ge itata. Ire, ebi ijo irọrọ mêjomo me mkpa, mè inibọkọ itip-oyerebet.
43005030	Me lek n̄a gaalek, emi m̀kpakọt irọ inu geege. Ire, ǹkifieek oyerebet inyi ebi ene ubọk Nte n̄a otumube ibe emi m̀fieek. Ifieek-oyerebet n̄a si ìre unen, mije, ìkare inu òneme emi ke nkirọ. Îre inu ogwu òraria emi inu oweekbe ke nkirọ.”
43005031	“Ire emi nkeke ata-ikọ inyi lek n̄a, ikọ n̄a ìkpokeke.
43005032	Ire, îkaan̄ ofifi ene òkekeke ata-ikọ inyi emi. Nriọọn̄ ibe ke ikọ ogwu ene ya otumube me ibot n̄a ìre atikọ.
43005033	Ene ya ìre Jọn, ogwu enyi eriabe bọn ikwaan̄ kinyi isi lek. Jọn îtumu si ikọ òfolek atikọ ya inyi enyi.
43005034	Ìkare kubọk ǹkichachiaan̄ ubọk iweek ata-ikọ ebilene. Ire, ǹkitumu ikọ ibak ata-ikọ kè Jọn, inyi enyi esa me lek keya echieek, mè enwọnọ itip-oyerebet Awaji.
43005035	Mgbọ Jọn okupbe melek kinyi, ìkup kubọk mkpukan̄ òkilomo, mè ikinyi utoon̄. Sọntiik mgbidim mgbọ ya, enyi mîchieek me lek ikọ kan̄, mè ibele ejit me lek utoon̄ înyibe enyi.
43005036	“Ofifi si, nkaan̄ ata-ikọ ge eyi òlolobo igak ata-ikọ kè Jọn. Ata-ikọ ya ìre ikwaan̄ ukechieen̄ echi Nte n̄a onyibe emi unye ibe emi ǹrọ, echi nkirọ si ifo isi mgbọ yi. Îre ikwaan̄ chi okijeen̄ ibe, me atikọ, ke ìre Nte n̄a oria emi inu.
43005037	Nte n̄a ogwu òraria emi inu si îkeke ata-ikọ òfolek n̄a inyi enyi. Ire, enyi kperarak inọ ida Nte n̄a, enyi kpemumun̄ si ọmọ isi mè isi.
43005038	Kpunu si Ikọ kè Nte n̄a me emen kinyi, mije, enyi kpechieek me lek ogwu Gwun̄ ogwu îriabe inu.
43005039	Enyi ekigwuun̄ chieen̄ ikween̄ inu egebe me Ikpa Mbuban, mije, enyi ekikeek ibe ke enyi mêkaan̄ ugwem ikakaan̄ge itata inan̄a me emen ikọ cha egebe. Me atikọ, ǹkitumu inyi enyi ibe ke otutuuk inu egebe me Ikpa Mbuban ìkitumu ikọ òfolek n̄a.
43005040	Ire, enyi mîkikween̄ Ikpa Mbuban isan̄a, mè ijit si inunu me lek n̄a inikaan̄ ugwem ikakaan̄ge itata.
43005041	“Emi ǹkakiweek itọn̄ ebilene.
43005042	Ire, nriọọn̄ òjelek ife enyi erebe. Nriọọn̄ si ibe ke enyi kpema Awaji me ejit kinyi.
43005043	Ìkpọ, emi ǹnu me erieen̄ kè Nte n̄a. Ire, enyi ejijit emi. Ire, ire ofifi ene inu me erieen̄ eyi lek kan̄ gaalek, enyi mêbọkọ ene ya itap.
43005044	Enyi ebejeje ichieek me lek n̄a, ire enyi ikima ibe ebilene eketọn̄ enyi mgbọ geelek, me ere enyi kpekirọ inu geege òborọ inyi Awaji, ogwu ọmọ gaalek orebe Awaji, ikitọn̄ enyi?
43005045	“Ikakeek ibe ke ìre emi mbafieek enyi ikọ me isi kè Nte n̄a. Îre Ikan kè Mosis ogwu enyi etoon̄be ejit me lek ya obofieek enyi ikọ me isi kè Nte n̄a.
43005046	Ire ibe enyi mîchieek me lek inu Mosis ogebe, kè enyi echieek si me lek n̄a, mije, îre inu òfo me lek n̄a ke Mosis oge.
43005047	Ire, ike enyi kpechechieek me lek inu Mosis ogebe, ìre enyi ebejeje inichieek me lek ikọ nkitumu inyi enyi?”
43006001	Mgbọ eya orakabe, Jisọs onenisaba okwaan̄ oyô Galili (eyi ekigwen si okwaan̄ oyô Taiberias).
43006002	Ogbogbo ebi ene egọgọọk si ọmọ isaba okwaan̄ ya, mije owuwa uyeke inu ema emun̄be Jisọs orọbe mgbọ îgwabe ebi orukan̄.
43006003	Jisọs onenije inene agba ogoon̄ ge isi isiki ikweek, ọmọ mè ebi udun̄ kan̄.
43006004	Mgbọ ya îgbet mgbọ ebi Ju ekirọ mfaka ijọk Iraraka.
43006005	Mgbọ Jisọs onibene chieen̄ imun̄ ogbogbo ebi ene cha ekigbuku inu me lek kan̄, inenigwen Filip ido ibe, “Ìre owa ke eji ebekọt ilep inorie òboso ife chi?”
43006006	Jisọs ìdo ikọ ya isasa itọ Filip ikpọ, mije, ọmọ me lek kan̄ îwuuk lek irọriọọn̄ inu îborọ.
43006007	Filip onenifọọk ibe, “Ìrere esa efit dinari iba (òrere ikpoko onyan̄ ogwu ikwaan̄ ge oborie onyan̄ jeeta) ilep fituru, ìkposo eyi ife chi geelek ebesasa ilaka ubọk me otu.”
43006008	Ofifi ene me lek ebi udun̄ kan̄, òrere Anduru, ngwan̄ kè Saimọn Pita, onenitumu inyi Jisọs ibe,
43006009	“Îkaan̄ gwun̄ enerieen̄ ge me ere yi òkakaan̄ asabọn owut fituru go esabe akpa balì irọ, mè asabọn ufuk irin̄ iba. Eya ìboje ire owa me lek ife chi ìwawa ikeyi?”
43006010	Jisọs onenibe ema esi etumu enyi ife cha ibe esiki ekweek. Ife cha esisiki ikweek me inyọn̄ mbubet òjojot me ere ya. Me etete ife cha, ebirieen̄ gaalek ìre obop ene go.
43006011	Jisọs onenibọkọ fituru cha, mè inyi Awaji itọn̄, mè isa inyi ibe esi eche enyi ife cha ìsisiki ikweek me ere ya, mè enyi ene geelek ike îweekbe. Ubọk yaage ge si ke îbọkọ ufuk irin̄ iba cha si, mè inyi Awaji itọn̄, mè isa inyi ibe esi eche enyi ife cha.
43006012	Mgbọ otutuuk kiban̄ eriebe inorie ya ijot, Jisọs onenibe ebi udun̄ kan̄ eje ekana eteen̄ ọkpọkọ fituru echi etakabe isik, mè ekachieek ibe ọkpọkọ geege ichep.
43006013	Ebi udun̄ kan̄ eteteen̄ ọkpọkọ fituru balì cha ife cha etakabe isik, ijojot akọp mè okwun iba.
43006014	Mgbọ ife cha emun̄be inu ukechieen̄ ya Jisọs orọbe, ema ebebene ikitumu ibe, “Me atikọ, ene yi ore ogwu Nriran ya ogwu òbonu me linyọn̄.”
43006015	Jisọs orọriọọn̄ ibe ke ife cha mênitet ọmọ me unye isa irọ ubọọn̄, mè ichak lek ida ibọkọ ifo inyọn̄ ogoon̄ isi ikup, ọmọ gaalek.
43006016	Me agan̄ ikakwun̄ usen ya, ebi udun̄ kè Jisọs enenije isibi atasuk,
43006017	mè isi inin̄ uji ge ikọp isaba okwaan̄ oyô ya ibesi Kapanọm, ema gaalek. Jisọs kpunu melek kiban̄. Egwe onenifit ema me okwaan̄ ya.
43006018	Efet okekiwut unye unye, mè itap ogbururu me okwaan̄ oyô ya.
43006019	Mgbọ ema ekọpbe inu òbet lek ewuuk ije go mè ìre gweregwen inin̄ emen okwaan̄ oyô ya, ema ebebene chieen̄ imun̄ Jisọs okije ukot ukot me isi mun̄ itap me lek uji kiban̄. Ukpook otetet ema enenen.
43006020	Ire, Jisọs obebe ema, “Ikatet ukpook, ke emi ke îre.”
43006021	Ema etetele mè ọmọ isaba inin̄ uji. Ikafiin̄ mgbọ, ema ekọkọp itoon̄ me atasuk ere ema ebesi.
43006022	Me òfit-iwele kan̄, ogbogbo ebi ene ìkup me atasuk agan̄ Jisọs mè ebi udun̄ kan̄ enan̄abe ya eweweek iriọọn̄ ibe ke ìre uji ge gaalek okup me atasuk ya mgbọ ebi udun̄ kè Jisọs ekọpbe inan̄a; ke Jisọs ìkagọọk ema ìnin̄ uji ya.
43006023	Ìkafiin̄ mgbọ, usini uji ònan̄a me ama ekigwen Taiberias onenikọp itoon̄ me agba lek ere ife cha ekupbe irie inorie ya mgbọ Okaan̄-ene ogbanabe isan̄a.
43006024	Mgbọ ogbogbo ebi ene cha eniweek iriọọn̄ ibe ke Jisọs ìkayaka ìkup me ere ya; ke ebi udun̄ kan̄ si kpunu, ema eneninin̄ emen uji cha, mè ikọp isaba isi Kapanọm isi iweek Jisọs.
43006025	Mgbọ ife cha eweekbe Jisọs imun̄ me usaba agan̄ okwaan̄ oyô ya, ema edodo ọmọ ibe, “Ogwu Ijejeen̄, ìre kpasi mgbọ ke osaba inire agan̄ keyi?”
43006026	Jisọs ofọfọọk ema ibe, “Me atikọ, ìkare mije inu ukechieen̄ nrọbe cha ke enyi ekiweek emi, îre mije inorie ya enyi eriebe, mè irie ijot, ke enyi enikiweek emi.
43006027	Ikakpan̄ lek kinyi ìnyi ikwaan̄ mije inorie echi òkifafiat. Ìkisi ikwaan̄ ìweek inorie eyi môfukbe, mè inyi ene ugwem ikakaan̄ge itata, eyi emi Gwun̄ Ebilene mânyibe enyi. Mije, Awaji Ute ìnyi emi unye nkisa irọ ikwaan̄ ukechieen̄ chi, inyi ebi ene esa me ikeya eriọọn̄ ibe ke ọmọ îbọkọ emi itap.”
43006028	Ema enenido Jisọs ibe, “Ìre keke ke eji eberọ, inyi eji ekọt erọ inu Awaji okiweek?”
43006029	Jisọs ofọfọọk ema ibe, “Inu Awaji okiweek ìre ene ichechieek me lek ogwu Awaji oriabe inu.”
43006030	Ife cha enenido ọmọ ibe, “Ire ikeya, ìre kpasi inu ukechieen̄ ke oborọ ijeen̄ eji, inyi eji emun̄, mè echieek me lek kwun̄? Rọ-nu, inyi eji emun̄.
43006031	Mije, ebi nte nte kiji mîrie inorie ònan̄a me emen inyọn̄, eyi ekigwen mana, me emen èwê, kubọk egebe me Ikpa Mbuban ibe ke Awaji ìsa inorie ònan̄a me emen inyọn̄ ikpukpo ebi ene.”
43006032	Jisọs onenifọọk ema ibe, “Me atikọ, ìkare Mosis onyi ebi nte nte kinyi inorie ònan̄a me emen inyọn̄ ya. Îre Nte n̄a okinyi enyi atata inorie eyi ònan̄a me emen inyọn̄.
43006033	Mije, inorie eyi Awaji onyibe ebilene ìre ogwu ònanan̄a me emen inyọn̄ inu, mè inikinyi ebi linyọn̄ ugwem eyi ikakaan̄ge itata.”
43006034	Ema enenibe ọmọ, “Ogwu Nte, bene me mgbọ keyi fo isi, kinyi eji inorie yi usen geelek.”
43006035	Jisọs onenitumu inyi ema ibe, “Emi nre inorie eyi òkinyi ene ugwem. Ene geelek ònunu me lek n̄a ìkpoyaka iran̄ ọfiọọn̄. Ene geelek òchechieek me lek n̄a, ebek ìkpoyaka irak.
43006036	Ire, ubọk mwuukbe lek itumu inyi enyi, enyi mîsa chieen̄ kinyi imun̄ emi, ire, enyi kpechieek me lek n̄a.
43006037	Otutuuk ebi geelek Nte n̄a onyibe emi mênu me lek n̄a. Ene geelek ònunu me lek n̄a, emi m̀kpalap isan̄a.
43006038	Mije, ǹkanan̄a me emen inyọn̄ ìnu inenirọ nkeek n̄a, ǹnu inenirọ nkeek ogwu òraria emi inu.
43006039	Nkeek Awaji ogwu òraria emi inu ìre, mè emi nkafiin̄ ene geege me lek otutuuk ebi ọmọ onyibe emi. Ire, mè emi ǹjomo ema me mkpa me mgburudun̄ Usen ya.
43006040	Ofifi si, nkeek kè Nte n̄a ìre ke ene geelek òtotoon̄ emi ogwu Gwun̄ ejit me lek, mè ichieek me lek n̄a môkaan̄ ugwem ikakaan̄ge itata. Emi mâjomo si ene ya me mkpa me mgburudun̄ Usen ya.”
43006041	Mije Jisọs otumube ibe ke ọmọ ore inorie eyi ònan̄a me emen inyọn̄, ebi Ju ebebene ikinunuun̄,
43006042	mè ikibe, “Ìre ìkare Jisọs gwun̄ kè Josefu ire ogwu? Eji mîriọọn̄ ogwu ute mè ogwu uga ijaan̄. Ìjeje iyaka initumu ibe ke ọmọ ìnan̄a me emen inyọn̄ inu?”
43006043	Jisọs onenibe ema, “Ikayaka inunuun̄ me etete kinyi.
43006044	Kpunu ene geege òbokọkọt inu me lek n̄a, îtata mè Nte n̄a ogwu òraria emi inu ìtataba ene ya inu me lek n̄a. Ene geelek ònunu me lek n̄a, mâjomo ene ya me mkpa me mgburudun̄ Usen ya.
43006045	Mîge si me emen ikpa ebi Nriran ibe ke Awaji me lek kan̄ obokijeen̄ ema inu. Eya orọ, ogwu òkigban̄ ikọ me otu kè Nte n̄a, mè ikikween̄ inu inan̄a me ubọk kè Nte n̄a, ogwugwa okinu me lek n̄a.
43006046	Me atikọ, kpunu ene geege òrarak imun̄ Nte n̄a. Îre ogwu ònan̄a me lek Ogwu Nte gaalek omun̄ Ogwu Nte.
43006047	Ǹkitumu atikọ inyi enyi ibe ke ene geelek ogwu òchechieek me lek n̄a îkaan̄ ugwem ikakaan̄ge itata.
43006048	Emi nre inorie eyi òkinyi ene ugwem.
43006049	Ebi nte nte kinyi mîrie mana me emen èwê. Ire, ema mîkwaan̄ si.
43006050	Mgbọ yi, ìkpọ, inorie eyi ònan̄a me emen inyọn̄ ire eyi. Ikaan̄ ogwu irie inorie keyi, ene ya ìkpoyaka ikwu.
43006051	Emi nre inorie ya òkinyi ene ugwem, eyi ònan̄a me emen inyọn̄. Ire ene irie inorie yi, ene ya môluk ugwem ire mgbọ ikakaan̄ge itata. Inorie yi ìre akpalek n̄a eyi mâsabe inyi me ibot ugwem ebi linyọn̄.”
43006052	Ebi Ju enanaan̄ ejit enenen, mè ibene ikiwut ifan̄a me lek kiban̄ ibe, “Ìre ene yi ìbojeje isa akpalek kan̄ inyi eji etaka?”
43006053	Jisọs otutumu inyi ema ibe, “Ǹkitumu atikọ inyi enyi ibe, ire enyi kpetaka akpalek Gwun̄ Ebilene, mè inwọ eje kan̄, enyi kpebekaan̄ ugwem me emen kinyi kubọk ge.
43006054	Ene geelek òtataka akpalek n̄a, mè inwọ eje n̄a, ene ya okaan̄ ugwem ikakaan̄ge itata. Emi mâjomo si ene ya me mkpa me mgburudun̄ Usen ya.
43006055	Mije, akpalek n̄a ìre ata inorie, eje n̄a si ìre ata inu inwọnwọ.
43006056	Ene geelek òtataka akpalek n̄a, mè inwọ eje n̄a, ene ya môkup me emen n̄a, emi si nkukup me emen ene ya.
43006057	Ubọk Nte n̄a ogwu òkup me ugwem oriabe emi inu, emi si nluluk ugwem mije kè Nte n̄a, ikeya si, ene geelek òtataka akpalek n̄a môluk ugwem mije n̄a.
43006058	Akpalek n̄a yi ore inorie ya eyi ònan̄a me emen inyọn̄. Ebi nte nte kinyi mîrie mana, mè ikwaan̄ isan̄a. Ire, ene geelek òrerie inorie keyi môluk ugwem ire mgbọ ikakaan̄ge itata.”
43006059	Jisọs ìtumu ikọ yi mgbọ îkijeen̄ inu me uwu ntitiin̄ ebi Ju òkup me Kapanọm.
43006060	Mgbọ owuwa me lek ebi ìkigọọk Jisọs me udun̄ enọbe ikọ ya, ema etutumu ibe, “Eyi ìre uyọt uyọt ijejeen̄. Ìre ekene obokọt ibọkọ itap?”
43006061	Jisọs orọriọọn̄ ibe ke ebi udun̄ kan̄ mêkinunuun̄ mije ijejeen̄ ya, mè ido ema ibe, “Ìre ijejeen̄ yi înaan̄ enyi ejit?
43006062	Ire ikeya, mgbọ enyi mêmun̄be emi Gwun̄ Ebilene nkinan̄a me ijọn̄ inene ifo emen inyọn̄ ere nkupbe me adasi mgbọ, enyi eberọrọ?
43006063	Îre Ekwukwu Awaji okinyi ene ugwem. Akpalek ikike ìkakup me lek inu geege. Ikọ chi ntumube inyi enyi okinyi ene Ekwukwu melek ugwem.
43006064	Ire, owuwa ene me etete kinyi kpechieek me lek n̄a.” Bene me ibebene, Jisọs îriọọn̄ ebi ekachieekge me lek kan̄, mè iriọọn̄, si ogwu òboleke ọmọ inyi ekpan̄, me etete ebi udun̄ kan̄.
43006065	Inenitumu inyi ema ibe, “Îre mije keyi ke ntumu inyi enyi ibe ke kpunu ene geege òbokọt inu me lek n̄a, îtata mè Nte n̄a ìtataba ene ya inu me lek n̄a.”
43006066	Bene me mgbọ yi, owuwa ebi udun̄ kan̄ egwugwu ikom ifon. Kpeyaka igọọk ọmọ ije ofifi.
43006067	Jisọs onenido akọp mè ene iba ebi Otuchieen̄ kan̄ ibe, “Ìre enyi mêgọọk ilibi itele emi si?”
43006068	Saimọn Pita ofọfọọk ọmọ ibe, “Okaan̄-ene, ìre ekene ke eji ebegọọk? Îre owu okaan̄ ikọ òkinyi ene ugwem ikakaan̄ge itata.
43006069	Eji mîchieek me lek kwun̄, mè iriọọn̄ ibe ke owu ore Ogwu Mbuban ya ònan̄a me lek Awaji inu.”
43006070	Jisọs ofọfọọk ema ibe, “Emi me lek n̄a ngobo enyi akọp mè ene iba. Ire, ene ge me lek kinyi ìre Yọk!”
43006071	Jisọs ìtumu ikọ ya ikpọ isi kè Judas gwun̄ kè Saimọn Isikariọt, òrere ene ge me lek akọp mè ene iba ebi Otuchieen̄ kan̄. Ọmọ yi ore ogwu òleleke Jisọs inyi ekpan̄ me mgburudun̄ mgbọ.
43007001	Mgbọ eyi orakabe, Jisọs onenikijijen̄e ikana me agan̄ Galili. Ìkaweek isisi agan̄ Judia mije ebi ibot ebi Ju ìkup me agan̄ ya ekiweek isasan̄a ugwem kan̄.
43007002	Me mgbọ ijọk Uwu Nlak ogbetbe,
43007003	ebi ngwan̄ kè Jisọs enenitumu inyi Jisọs ibe, “Yaka nan̄a me ere keyi gọọk je-nu si Judia, inyi ebi udun̄ kwun̄ ìkup me agan̄ keya eyaka egọọk emun̄ inu ukechieen̄ chi okirọ.
43007004	Mije, ene geelek òkiweek ibe ebi ene eriọọn̄ ogwu ọmọ orebe ìkakirọ inu me nlelet. Eya orọ, mgbọ owu owuwuuk lek ikirọ inu ukechieen̄ chi, san̄a lek kwun̄ sibi jeen̄ otutuuk ebi linyọn̄.”
43007005	Ebi ngwan̄ kè Jisọs etumu ikọ yi, mije, ema me lek kiban̄ kpechieek me lek kè Jisọs.
43007006	Eya orọ, Jisọs otutumu inyi ema ibe, “Mgbọ Awaji osun̄be inyi emi ìkakem-nu. Eyi kinyi, mgbọ geelek ìre ata mgbọ.
43007007	Ebi linyọn̄ kpebekọt icha enyi. Ire, ema mîcha emi, mije nkitumu inyi ema ibe ke irọrọ kiban̄ îfieek.
43007008	Enyi ìgọọk ìje ìsi ijọk ya, ke emi m̀kpasi, mije, mgbọ n̄a ìkakem-nu.”
43007009	Itutumu ikọ yi isan̄a, ibabia me Galili, ìkagọọk isi Judia.
43007010	Ire, mgbọ ebi ngwan̄ kan̄ enan̄abe isi ijọk ya, Jisọs me lek kan̄ onwenween̄ lek inan̄a igọọk isi ijọk ya me Jeruselem me nlelet, ìkasan̄a lek kan̄ ìsibi me isi ene.
43007011	Sabum înirere Jeruselem, ebi ibot ebi Ju mîbebene ikiweek ọmọ, mè ikidido ibe, “Ìre ene yi ìkup me ere owa mọnọ?”
43007012	Ukpatu òfolek kan̄ okekikana me etete urum ebi ene ìnunu ijọk ya. Usini ene ebe ke ìre ata ene, sa usini ebe iin̄-iin̄, ke ìre ogwu ofiaan̄.
43007013	Ire, kpunu ene geege òkọkọt itumu ikọ ibak ọmọ me isi ene, mije, ema ekifieek owot me lek ebi ibot ebi Ju.
43007014	Mgbọ otu ifuk usen ijọk ya ojebe inire ikike iba, Jisọs onunu me oyet egep Uwu Mbuban me Jeruselem, mè ibene ikijeen̄ inu.
43007015	Ijejeen̄ kan̄ okeke ebi ibot ebi Ju chieen̄ enenen. Ema ekekido ibe, “Ìre ene yi ìjeje iriọọn̄ inu ikeyi me ere ìkasisi ìkween̄ inu geege?”
43007016	Jisọs ofọfọọk ema ibe, “Ijejeen̄ eyi nkijeen̄ ìkanan̄a me unye n̄a, ìnan̄a me ubọk Awaji ogwu òraria emi inu.
43007017	Ire, ogwu iweek irọrọ nkeek eyi Awaji, ene ya môriọọn̄ mè ìre inu nkijeen̄ ìnan̄a me ubọk Awaji, mè ìre me unye n̄a gaalek.
43007018	Mije, ogwu geelek òkitumu ikọ me unye eyi kan̄ ìkiweek umin inyi lek kan̄. Ire, ogwu geelek òkiweek ibe ebi ene esa umin enyi ogwu òraria ọmọ inu, ene ya ore ogwu òkitumu atikọ, kpunu ofiaan̄ geege me emen ene ya.
43007019	Ìre Mosis ìkafat ìnyi enyi Ikan? Ire, kpunu ene geege me lek kinyi òkisun̄ Ikan cha. Ìre keke orọ enyi ekiweek ikpakpan̄ emi?”
43007020	Ife cha efọfọọk ọmọ ibe, “Ijo erumun̄ òwa me ibot kwun̄! Ìre ekene okiweek ikpakpan̄ owu?”
43007021	Jisọs otutumu inyi ema ibe, “Ikwaan̄ ukechieen̄ ge gaalek nrọbe me etete kinyi me Usen Mbuban oke otutuuk kinyi chieen̄.
43007022	Enyi mîkifieek bọn kinyi afi me Usen Mbuban igọọk me lek Ikan Mosis onyibe enyi. (Ire, me atikọ, ọrọmijọn̄ yi ìnan̄a me ubọk ebi nte nte kinyi me ukot ikaan̄, ìkanan̄a me ubọk kè Mosis melek kan̄.)
43007023	Ire enyi ikifieek bọn kinyi afi me Usen Mbuban, inyi enyi ekafiat Ikan Mosis onyibe enyi òfolek ifefieek afi, ìre keke orọ enyi ekinaan̄ ejit me lek n̄a mije nrọbe inyi otutuuk lek ene inye me Usen Mbuban?
43007024	Ikayaka ìkisa inu chieen̄ kinyi okimun̄ gaalek ìfieek oyerebet ìnyi ene. Ìkisibi unen oyerebet ìgọọk me lek atikọ.”
43007025	Me ike mgbọ ya, usini ebi Jeruselem ebebene ikidido lek kiban̄ ibe, “Ìre ìkafat ìre ene yi ke ebi ibot ebi Ju ekiweek ikpakpan̄?
43007026	Ìkpọ-ma, ke ọmọ ire ogwu òkitumu ikọ inyi ebi ene me eden̄ ama, kpunu ogwu òkọkọt isan̄a amọn inyi. Ìre ebi ibot ebi Ju mîra iweek iriọọn̄ ibe ke ene yi ore Karais ya me atikọ mọnọ?
43007027	Mgbọ Karais ya mônube, kpunu ogwu òboriọọn̄ ere înan̄abe. Ire ogwugwu, eji mîriọọn̄ ere înan̄abe.”
43007028	Jisọs okukup me emen Uwu Mbuban ya ere îkijeen̄ ebi ene inu, mè itaan̄ ukpo itumu ibe, “Iin̄, enyi mîriọọn̄ emi, mè iriọọn̄ si ere nnan̄abe. Ire, ǹkanu me ere yi me unye eyi lek n̄a, eraria emi inu. Ogwu òraria emi inu ore ogwu atikọ. Ire, enyi kperiọọn̄ ọmọ.
43007029	Emi nriọọn̄ ogwu òraria emi inu, mije, ǹnan̄a me lek kan̄ inu. Îre ọmọ oria emi inu.”
43007030	Mgbọ ebi ibot ebi Ju cha enọbe ikọ Jisọs otumube, ema eweweek itetet ọmọ me ubọk unye isi ikpan̄. Ire, kpunu ogwu òkọkọt ije isi itet ọmọ, mije, mgbọ mkpa kan̄ ìkakem.
43007031	Ire, owuwa ene me etete urum ene cha echechieek me lek kan̄, mè ikibe, “Ire ogwu Mesaya ya inu, ìre môrọ uyeke uyeke inu ijejeen̄ igak echi ene yi orọbe?”
43007032	Mgbọ ebi Farisi enọbe ubọk owuwa ene ekitumu ata ikọ ikeyi ibak Jisọs, ema melek ebi ibot ngwugwa eraria ebi ìkibem Uwu Mbuban ibe esi etet Jisọs me ubọk unye esa enu inyi ekpan̄.
43007033	Mgbọ ebi ife cha enube, Jisọs otutumu ibe, “Emi m̀bagọọk enyi ikup sọnja mgbọ, mè iyaka ifo igọọk ogwu òraria emi inu.
43007034	Mgbọ keya, enyi mêweek emi, ire, enyi kpebekọt iweek emi imun̄. Ere mbakup, enyi kpebekọt inu.”
43007035	Ebi ibot ebi Ju ekekitumu me lek kiban̄ ibe, “Ìre ere owa ke ogwu enerieen̄ yi obosi eyi eji kpebekọt iweek ọmọ imun̄? Ìre ìbosi igọọk ebi kiji ebi ìluk me ido ebi Giris ikup, mè ikijeen̄ ebi Giris cha inu mọnọ?
43007036	Eyi îtumube ibe ke eji mêweek ọmọ, ire, ke eji kpebekọt iweek ọmọ imun̄, mè ibe si ke ere ọmọ obokup, ke eji kpebekọt inu, ìre ikọ kechi ìsibi keke ni?”
43007037	Me òta usen ijọk ya, eyi òrere usen òmimin ichit me lek ijọk Uwu Nlak ya, Jisọs onanan̄a ikeke, mè ikitaan̄ ukpo itumu inyi ebi ene ibe, “Ene geelek ebek orakbe, inu me lek n̄a ininwọ mudim.
43007038	Ene geelek òchechieek me lek n̄a, ogbuuruk eyi mun̄ òkinyi ene ugwem môkinan̄a me ibot ejit ene ya ikigbuk isibi, kubọk egebe me emen Ikpa Mbuban.”
43007039	Jisọs ìtumu ikọ ya ibak Ekwukwu Awaji ogwu ebi geelek ìchechieek me lek kan̄ mêbọkọbe. Mege inire ike mgbọ Jisọs okitumu ikọ ya, Awaji ìkanyi-nu ebi ìchechieek me lek kan̄ Ekwukwu Mbuban, mije, Awaji ìkabene-nu Jisọs ìfo inyọn̄ ìsi ìtap me irek umin mè uja.
43007040	Mgbọ ebi ife cha enọbe ikọ ya Jisọs otumube, usini me lek ebi urum ene cha ekekitumu ibe, “Me atikọ, ogwu enerieen̄ yi ore ogwu Nriran ya ogwu òbonunu.”
43007041	Usini me lek kiban̄ ebebe, “Îre ọmọ ore Karais ya!” Ire, usini kiban̄ ekekido ibe mè ìre Karais ìbojeje inan̄a me Galili;
43007042	ke Ikpa Mbuban ìtumu ibe ke Karais ya ìbonan̄a isibi me owot iman kè Debit me Betelehem, ama ere emanbe Debit.
43007043	Sa me ikeya, ifan̄a oninin̄ me etete ife cha mije kè Jisọs.
43007044	Usini ene eweweek itetet ọmọ me ubọk unye isi ikpan̄. Ire, kpunu ogwu òjeje inin̄ ọmọ lek isi itet.
43007045	Mgbọ ebi ìkibem Uwu Mbuban cha egwube ikom ika, ebi ibot ngwugwa mè ebi Farisi enenido ema ibe, “Ìre keke orọ enyi kpetet ogwu enerieen̄ ya isa inu?”
43007046	Ema efọfọọk ibe, “Eji kperarak imun̄ ene geege òtutumu ikọ kubọk ogwu enerieen̄ ya okitumu.”
43007047	Ebi Farisi cha edodo ebi mbem cha ibe, “Ìre ene ya îfiaan̄ enyi si itap ebot?
43007048	Ìre îkaan̄ ene ge me etete ebi ibot ebi Ju, mè ìyaka ire eji ebi Farisi ogwu enyi eweekbe imun̄ ibe ke îchieek me lek ogwu enerieen̄ yi?
43007049	Me atikọ, kpunu ebi ibot ebi Ju geege ìchechieek me lek ene yi. Iin̄-iin̄, îre urum ebi ikike chi ekariọọn̄ge inu geege me emen Ikan kè Mosis gaalek echieek me lek ene yi. Unaan̄-ejit Awaji me ibot ife chi okupbe.”
43007050	Ogwu Farisi ge ekigwen Nikodimọs, ogwu òsisi lek kè Jisọs me eririeen̄ ya, onenido ebi ibot cha melek kan̄ ekupbe me ere ya ibe,
43007051	“Ìre înen me Ikan kiji ibe eji etip ene oyerebet me mgbọ eji kpenọnọ ikọ otu ene ya, mè iweek iriọọn̄ inu ene ya okirọ?”
43007052	Ema efọfọọk Nikodimọs ibe, “Ìre owu si ònan̄a me agan̄ Galili? Ire òkariọọn̄, kpọk si kween̄ inu egebe me Ikpa Mbuban jaan̄ lek, ke owu môweek imun̄ ibe ke kpunu ere geege egebe ibe ke îkaan̄ ogwu Nriran òbonan̄a me Galili isibi.” [
43007053	Eya iraraka, otutuuk ene ekpọkpọk iyat me ere ya, ogwu ikup, ofo uwu kan̄.
43008001	Jisọs onenije isi inyọn̄ ogoon̄ Olifu.
43008002	Me òfit-iwele kan̄, inanan̄a me ere ya ikpọk ije isi oyet egep Uwu Mbuban, ogbogbo ebi ene enenikeke ikana ọmọ okop okop. Isisiki ikweek, mè ibene ikijeen̄ ema inu me ere ya.
43008003	Usini ebi ìjeen̄ Ikan mè ebi Farisi enenisa ogwu enenwaan̄ ge etetbe mgbọ îsibe ugan inu me isi ebi ìtititiin̄ me ere ya,
43008004	mè initumu inyi Jisọs ibe, “Ogwu Ijejeen̄, kpọ, etetet ogwu enenwaan̄ yi melek ofifi enerieen̄ ikarege ogwu olom me inyọn̄ mkpilaak.
43008005	Me emen Ikan kè Mosis, ege ibe mè esa ewuuk etọbọ ogwu enenwaan̄ geelek etetbe ikeya ekpan̄. Mgbọ keyi, òmọmọ nkeek kwun̄?”
43008006	Ema edo ikọ ya isasa ileke Jisọs ikọ me otu, inyi ema ekaan̄ inu mêsabe ifieek ọmọ ikọ. Ire, Jisọs okakana isi ikwuun̄, mè ikisa otubọk ikige inu me ijọn̄.
43008007	Ubọk ema ekpọkpọ ikido ọmọ ikọ ya efuuk efuuk, Jisọs onenibene isi me ijọn̄, mè itumu inyi ema ibe, “Ikaan̄ ogwu, me lek kinyi, ikarọge ijo inu me ugwem kan̄, ene ya idasi imọnọ ewuuk itọbọ-nu ogwu enenwaan̄ yi.”
43008008	Itutumu ikọ ya isan̄a, ikpọkpọk igele ikwuun̄, mè ikige inu me ijọn̄.
43008009	Mgbọ ema enọbe ikọ ya, lek kiban̄ owọwọ. Ema ebebene ikikpọk iyat me ge me ge, bene me lek ebi ugane si re lek ebi nsabọn. Ikeya ke ema otutuuk eyat itele Jisọs. Ogwu enenwaan̄ ya okpọkpọ ikeke si me ere ya.
43008010	Jisọs onenibene isi me ijọn̄, mè ido ogwu enenwaan̄ ya ibe, “Ogwu enenwaan̄, sa ebi ife cha ye? Ìre ìkakaan̄ ogwu òtitip owu oyerebet mkpa?”
43008011	Ogwu enenwaan̄ ya ofọfọọk ibe, “Iin̄-iin̄, Ogwu Nte, kpunu ene geege òtitip emi oyerebet.” Jisọs otutumu inyi ọmọ ibe, “Înwọn, emi si ǹkatip owu oyerebet. Je fo. Bene me mgbọ keyi fo isi, kayaka ìluk ijo ugwem.”]
43008012	Jisọs onenikpọk itumu ikọ inyi ebi ene, mè ibe ema, “Emi nre utoon̄ eyi linyọn̄. Ene geelek ògọgọọk emi ìkpokitutun ikana me emen udun, môkaan̄ utoon̄ eyi òkinyi ene ugwem.”
43008013	Ebi Farisi ìkup me ere ya enenibe ọmọ, “Kpọ-ma, owu oyaka ikikeke ata-ikọ inyi lek kwun̄ gaalek. Eya orọ, ata-ikọ kwun̄ ìkasibi inu geege.”
43008014	Jisọs otutumu inyi ema ibe, “Ìrere emi me lek n̄a nkikeke ata-ikọ inyi lek n̄a, ata-ikọ n̄a ìre atikọ, mije, emi nriọọn̄ ere nnan̄abe inu, mè iriọọn̄ si ere mbasi. Ire, enyi kperiọọn̄ ere nnan̄abe, kperọriọọn̄ si ere mbasi.
43008015	Eyi kinyi, enyi ekisa ifuk ibot ebilene ifieek oyerebet inyi ene. Ire, emi ǹkafieek oyerebet ìnyi ene geege.
43008016	Ire, ire mfieek oyerebet inyi ene, ifieek-oyerebet n̄a ìre unen, mije, ìkare emi gaalek nkeke. Nte n̄a ogwu òraria emi inu melek n̄a ekeke.
43008017	Me emen Ikan kinyi, ege ibe, ire ene iba ikeke ata-ikọ me ibot inu ge, ke inu ya ìre atikọ.
43008018	Ubọk geelek nkikeke ata-ikọ inyi lek n̄a, nkaan̄ ofifi ogwu ata-ikọ. Ogwu ata-ikọ ya ìre Nte n̄a ogwu òraria emi inu.”
43008019	Ema enenido Jisọs ibe, “Nte kwun̄ ya ìkup me owa?” Jisọs ofọfọọk ema ibe, “Enyi kperiọọn̄ ogwu nrebe, enyi kperiọọn̄ si Nte n̄a. Ire enyi meriọọn̄ emi, kè enyi eriọọn̄ si Nte n̄a.”
43008020	Jisọs ìtumu otutuuk ikọ chi inyi ife cha mgbọ îkijeen̄ ema inu me emen oyet egep Uwu Mbuban, me agan̄ ere ebi ene ekisi ito inyinyi kiban̄. Ire, kpunu ogwu òkọkọt itet ọmọ me unye ubọk isi ikpan̄, mije, mgbọ mkpa kan̄ ìkakem.
43008021	Jisọs okpọkpọk itumu inyi ife cha ibe, “Mâninan̄a me etete kinyi. Nsinan̄a, enyi mêweek emi igak, mè ikwaan̄ ita me emen ijo kinyi. Ere mbasi, enyi kpebekọt inu.”
43008022	Ebi ibot ebi Ju ekekibe, “Ìre ìbokpakpan̄ lek kan̄ mọnọ? Ìre eya orọ îkitumu ibe, ere ọmọ obosi, ke eji kpebekọt inu?”
43008023	Jisọs ofọfọọk ema ibe, “Enyi enan̄a me linyọn̄ keyi. Ire, emi ǹnan̄a me emen inyọn̄ inu. Enyi ìre ebi linyọn̄ keyi. Ire, emi ǹkare ogwu linyọn̄ keyi.
43008024	Iin̄, ntumu inyi enyi ibe ke enyi mêkwaan̄ me emen ijo kinyi. Ire enyi kpechieek ibe ke Emi ìre ogwu Nrebe, enyi mêkwaan̄ me emen ijo kinyi me atikọ.”
43008025	Ema enenido Jisọs ibe, “Owu òtele ìre ekene-ni?” Jisọs ofọfọọk ibe, “Mwuuk lek ikitumu ogwu nrebe inyi enyi bene me ibebene.
43008026	Mgbọ yi, îkaan̄ owuwa inu mâkọtbe itumu òfolek kinyi, mè isa itip enyi oyerebet. Ire, ikọ nnọbe me otu ogwu òraria emi inu gaalek ke nkitumu inyi ebi linyọn̄, mije, ogwu òraria emi inu ìre ogwu atikọ.”
43008027	Ife cha kpekọt itet ibot ibe ke Jisọs ìkitumu ikọ ya ibak ogwu Ute ogwu òkup me emen inyọn̄.
43008028	Jisọs onenitumu inyi ema ibe, “Mgbọ enyi isibene emi Gwun̄ Ebilene ifo inyọn̄, mgbọ ya, enyi mêriọọn̄ ibe ke Emi ìre ogwu Nrebe, mè iriọọn̄ si ibe ke ǹkasa me unye eyi n̄a ìrọ inu geege. Ire, ke ìre inu Nte n̄a ojeen̄be emi gaalek ke ǹkitumu.
43008029	Ogwu òraria emi inu melek n̄a ekup, ìkakitele emi mgbọ geege, mije, inu òkibele ọmọ ejit ke nkirọ mgbọ geelek.”
43008030	Mgbọ Jisọs okitumu ikọ ya, owuwa ebi ìkukup ikigban̄, echechieek me lek kan̄.
43008031	Jisọs onenitumu inyi ebi Ju cha ìchechieek ikọ kan̄ ibe, “Ire enyi ikirọ inu nkijeen̄ enyi, enyi mêre ebi ìkigọọk emi me udun̄ me atikọ.
43008032	Mgbọ ya, enyi mêriọọn̄ atikọ ya, atikọ ya si môsan̄a enyi isibi me usun̄.”
43008033	Ema enenifọọk Jisọs ibe, “Eji ìre bọn owot iman kè Ebereham, eji kperarak ire usun̄ inyi ene geege. Owu òjeje itumu ibe ke eji mêsibi me usun̄?”
43008034	Jisọs ofọfọọk ema ibe, “Ǹkitumu atikọ inyi enyi ibe, ene geelek òkirọ ijo inu ìre usun̄ inyi ijo inu.
43008035	Ogwu usun̄ ìkakiluk ìbia me uwu ogwu ute-uwu. Îre gwun̄ ogwukaan̄ uwu okiluk ibia me uwu ogwu ute ire mgbọ geelek.
43008036	Eya orọ, ire Gwun̄ Awaji isan̄a enyi isibi me usun̄, enyi mîsibi me usun̄ me atikọ.
43008037	Emi nriọọn̄ ibe ke enyi ìre bọn owot iman kè Ebereham. Ire, enyi ekiweek ikpakpan̄ emi, mije, enyi kpebọkọ ikọ n̄a itap me emen kinyi.
43008038	Emi ǹkitumu inu mmun̄be me ere Nte n̄a okupbe inyi enyi. Eyi kinyi, inu geelek nte kinyi otumube inyi enyi, eya ke enyi ekirọ.”
43008039	Ema efọfọọk Jisọs ibe, “Ebereham ore nte kiji!” Jisọs otutumu inyi ema ibe, “Ire enyi mere bọn kè Ebereham, me atikọ, kè enyi èkerọ ikwaan̄ Ebereham orọbe.
43008040	Ire, enyi ekiweek ikpakpan̄ emi ogwu ǹtutumu atikọ nnọbe me otu Awaji inyi enyi. Ebereham ìkarọ òjelek inu òkup ikeyi.
43008041	Inu geelek nte kinyi okirọ, eya ke enyi ekirọ.” Ife cha etutumu inyi Jisọs ibe, “Eji kpere bọn ugan, Awaji gaalek me lek kan̄ ore Nte kiji.”
43008042	Jisọs otutumu inyi ema ibe, “Ire Awaji more Nte kinyi me atikọ, kè enyi èmun̄ emi me chieen̄, mije, emi ǹnan̄a me lek Awaji inu me ere keyi. Ǹkanu me unye eyi n̄a gaalek, îre Awaji oria emi inu.
43008043	Ìre keke orọ enyi kpekikọt igobo ikọ n̄a itet? Îre nan̄a me lek enyi kpekọt inọ ikọ nkitumu, mije, enyi kpeweweek si inọnọ.
43008044	Enyi ìre bọn kè nte kinyi ogwu òrere Yọk. Nkeek Yọk, ogwu òrere nte kinyi ya si ke enyi ekiweek irọrọ. Yọk ìre ogwu òkpan̄ ene, mè ogwu afa bene me ibebene. Ìkakikeke ìnyi atikọ, mije, kpunu atikọ geege me emen kan̄. Mgbọ geelek îkikan̄ ataak, mgbọ ya ke îkirọ inu òtatat me ugwem kan̄, mije, ọmọ ìre ogwu ataak. Otutuuk ataak mè ofiaan̄ geelek, îre Yọk osan̄a isibi.
43008045	Ire, mije nkitumu atikọ inyi enyi, enyi kpechieek me lek n̄a.
43008046	Ǹdo enyi nu, ìre ekene me lek kinyi obokọt ijeen̄ ibe ke îkaan̄ ijo inu nrọbe? Ire nkitumu atikọ inyi enyi, ìre keke orọ enyi kpechieek me lek n̄a?
43008047	Ogwu òrere gwun̄ Awaji okinọ ikọ Awaji okitumu. Inu òrọrọ enyi kpekikọt inọ ikọ Awaji ìre ke enyi kpere bọn Awaji.”
43008048	Ebi ibot ebi Ju enenifọọk Jisọs ibe, “Me atikọ, îriọọn̄ ubọk itat ubọk eji etumube ibe ke owu ìre ogwu Sameria; ke ijo erumun̄ òwa me ibot kwun̄.”
43008049	Jisọs ofọfọọk ema ibe, “Kpunu ijo erumun̄ geege me ibot n̄a. Nte n̄a ke nkinyi umin. Ire, enyi ekekikpọ emi chieen̄ isiki.
43008050	Ìkare emi nkiweek umin inyi lek n̄a. Ire, îkaan̄ ogwu òkiweek ibe ebi ene ekemin emi. Îre ene ya obofieek oyerebet.
43008051	Me atikọ, ǹkitumu inyi enyi ibe ke ogwu geelek òkirọ ikọ n̄a ìkpoyaka ikwu mege ire mgbọ ikakaan̄ge itata.”
43008052	Ebi ibot ebi Ju cha inọnọ ikọ yi Jisọs otumube, ema ebebe ọmọ, “Mgbọ keyi ke eji eriọọn̄ ibe ke ijo erumun̄ me ibot kwun̄ me atikọ. Mije, Ebereham mè ogbogbo ebi nriran mîkwaan̄ ita. Owu onenikitumu ibe ke ene geelek òkirọ ikọ kwun̄ ìkpoyaka ikwu.
43008053	Ìre owu omin igak nte kiji Ebereham ogwu òkwukwu? Sa ìre owu omin igak otutuuk ebi nriran ebi ìkwakwaan̄ ita? Na-nu, ìre òkikeek ibe ke owu ìre ekene mọnọ?”
43008054	Jisọs ofọfọọk ema ibe, “Ire emi gaalek nkimin lek n̄a, umin keya ìkasibi inu geege. Ire, Nte n̄a ogwu enyi ekitumu ibe ìre Awaji kinyi ya, ọmọ okimin emi.
43008055	Ubọk geelek enyi kperiọọn̄ Awaji kinyi ya, emi nriọọn̄ ọmọ. Ire ntumu ibe ke ǹkariọọn̄ ọmọ, nkana ogwu ataak kubọk enyi erebe. Me atikọ, emi nriọọn̄ ọmọ, mè ikirọ si ikọ kan̄.
43008056	Nte kinyi Ebereham îbele ejit mgbọ Awaji otumube inyi ibe ke ogwugwu mômun̄ usen inunu n̄a. Ọmọ îkup imun̄ si usen ya, mè ibele ejit.”
43008057	Ebi ibot ebi Ju cha ebebe ọmọ, “Owu òkasoso-nu akọp acha go, ke owu okitumu ibe ke owu osa chieen̄ kwun̄ imun̄ Ebereham?”
43008058	Jisọs otutumu inyi ema ibe, “Me atikọ, sabum enimaman nte kinyi Ebereham, Emi òwa!”
43008059	Mije ikọ ya Jisọs otumube, ema eteteen̄ ọkpọkọ ewuuk ibesa itọbọ Jisọs ikpan̄. Ire, Jisọs olelet, mè inween̄ lek inan̄a me oyet egep Uwu Mbuban ya ije isibi.
43009001	Mgbọ Jisọs okije me oniin̄, imumun̄ ogwu enerieen̄ ge òrere ǹnàan̄ bene me imaman kan̄.
43009002	Ebi udun̄ kan̄ enenido ọmọ ibe, “Ogwu Ijejeen̄, ìre ijo inu kè ekene orọ emanbe ogwu enerieen̄ yi ǹnàan̄? Ìre ijo inu eyi kan̄ gaalek orọ? Sa ìre ijo inu eyi ogwu ute mè ogwu uga?”
43009003	Jisọs ofọfọọk ema ibe, “Ìkare mije ijo inu ogwu enerieen̄ yi orọbe, ìkare si mije ijo inu ogwu ute mè ogwu uga erọbe orọ mè eman ogwu enerieen̄ ya ǹnàan̄. Ire, eman ogwu enerieen̄ yi ǹnàan̄, inyi ebi ene emun̄ ikwaan̄ ukechieen̄ eyi Awaji oborọ me emen ogwu enerieen̄ yi.
43009004	Eya orọ, mgbọ keyi îrebe ikarek, îkup me uyọt ibe emi melek kinyi esi ikwaan̄ enyi ogwu òraria emi inu. Mije, eririeen̄ òkinu mgbọ ene geege ìkpoyaka ikọt isi ikwaan̄.
43009005	Mgbọ keyi nkupbe me linyọn̄, emi nre utoon̄ linyọn̄.”
43009006	Jisọs itutumu ikọ ya isan̄a, ichocho ataak igwook me ijọn̄, mè ifuku ataak ya melek ntitaak, inyi ikup ibat ibat, mè ikọbọ isa ichiọọk ogwu enerieen̄ ya me chieen̄,
43009007	mè itumu inyi ibe, “Je si gwọk isi kwun̄ me emen udọn̄ mun̄ ekigwen Sailowam” (eyi òsisibi “Eraria”). Ogwu enerieen̄ ya ojeje isi igwọk isi me emen udọn̄ mun̄ ya. Chieen̄ kan̄ obobolo. Ibebene ikimọọn̄ inu, mè igwu ikom ifo.
43009008	Ebi melek kan̄ elukbe me ere ge, mè ebi ìrarak imun̄ ọmọ okikweek me agba oniin̄ ibeek inu ebebe, “Ìre ìkafat ìre ogwu enerieen̄ òkikup me agba oniin̄ ikibeek inu ya ore ogwu?”
43009009	Usini ene ebebe ke ìre ọmọ. Usini ene ebebe ke ìkare ọmọ; ke ogwugwu ìbebet lek kan̄. Ire, ogwu enerieen̄ ya okekitumu ibe ke ọmọ ore ene ya.
43009010	Ebi ife cha enenido ọmọ ibe, “Ìre chieen̄ kwun̄ ìjeje ichili, mè owu òkomọọn̄ inu?”
43009011	Ogwu enerieen̄ ya ofọfọọk ibe, “Enerieen̄ ge ekigwen Jisọs ocho ataak igwook me ijọn̄, mè ifuku ntitaak melek ataak ya, mè ikọbọ ichiọọk emi me chieen̄, mè ibe emi ǹje ǹsi ǹgwọk isi me udọn̄ mun̄ Sailowam. Nsisi igwọk isi, mè ibene ikimọọn̄ inu mgbọ yaage.”
43009012	Ife cha enenido ọmọ ibe, “Enerieen̄ ya ìkup me owa?” Ifọfọọk ibe ke ọmọ ìkariọọn̄ ere îkupbe.
43009013	Ebi ene enenisa ogwu ǹnàan̄ Jisọs ogwabe ya inu me isi ebi Farisi.
43009014	Usen Jisọs ofukube ntitaak isa igwa chieen̄ ogwu ǹnàan̄ ya ìre Usen Mbuban.
43009015	Ebi Farisi cha enenikido ogwu enerieen̄ ya ibe ikpa-nu ubọk îsabe ibene ikimọọn̄ inu. Ogwu enerieen̄ ya onenikpa inyi ema ibe ke ogwu enerieen̄ ya ìkọkọbọ ntitaak ichiọọk ọmọ me chieen̄, ọmọ osisi igwọk isi, mè ibene ikimọọn̄ inu.
43009016	Usini ebi Farisi cha ebebe, “Ire ikeya, ogwu òrọrọ inu ya ìkanan̄a me lek Awaji, mije, ìkasun̄ ikan Usen Mbuban.” Ire, usini kiban̄ ekekido ibe, “Ìre ogwu ijo ìbojeje ikọt irọ ikpele inu ukechieen̄ òkup ikeyi?” Sa me ikeyi, wọlọwọlọ oninin̄ me etete kiban̄. Ema echeche lek irek iba.
43009017	Ebi Farisi cha enenido ogwu enerieen̄ ya ibe, “Ke chieen̄ kwun̄ ke ene ya ochili. Ìre keke ke owu okeek òfolek ene ya?” Ogwu enerieen̄ ya ofọfọọk ibe, “Ene ya ìre ogwu nriran.”
43009018	Ebi ibot ebi Ju chi kpekọt ichieek si ibe ke îkaan̄ mgbọ ogwu enerieen̄ ya orebe ǹnàan̄, mè iyaka inibene ikimọọn̄ inu. Eya orọ, ema eraria ikwaan̄ igwen ogwu ute mè ogwu uga.
43009019	Mgbọ ogwu ute mè ogwu uga enube, ebi ibot ebi Ju cha enenido ema ibe, “Ìre gwun̄ kinyi ire eyi? Ìre ogwugwu ke enyi ebe ke eman ǹnàan̄? Ìre ìjeje iyaka inikimọọn̄ inu mgbọ keyi?”
43009020	Ife cha efọfọọk ema ibe, “Eji mîriọọn̄ ibe ke gwun̄ enerieen̄ yi ìre gwun̄ kiji, mè iriọọn̄ si ibe ke eman ọmọ ǹnàan̄.
43009021	Ire, eji kperiọọn̄ ike îsabe ibene ikimọọn̄ inu. Eji kperiọọn̄ si ogwu òrọrọ inyi chieen̄ kan̄ ichili. Enyi me lek kinyi, ìdo ọmọ ma, mije, îmin iso ogwu òbokọt itumu iko ibot kan̄.”
43009022	Ogwu ute mè ogwu uga ya etumu ikọ ya, mije, ema ekifieek owot me lek ebi ibot ebi Ju. Mije ebi ibot ebi Ju mîwuuk lek itumu ifieek ibe, ene geelek òtutumu isibi ibe ke Jisọs ore Karais ya, ke ebelalap ene ya isibi me uwu ntitiin̄ kiban̄.
43009023	Ukpook ya orọ mè nte ogwu enerieen̄ ya mè nga ogwu enerieen̄ ya etumu ibe ke gwun̄ kiban̄ îmin inin̄ ene, mè ebi ibot ebi Ju cha edo ọmọ ikọ me otu kan̄ gaalek.
43009024	Ebi Ju enenikpọk igwen ogwu enerieen̄ ya òso mgbọ iba, mè itumu inyi ibe, “Tumu atikọ, mè nyi Awaji itọn̄. Mije, eji mîriọọn̄ ibe ke enerieen̄ yi, ogwu otumube ibe ke ìre ọmọ ogwa owu, ìre ogwu ijo.”
43009025	Ogwu enerieen̄ ya ofọfọọk ibe, “Emi ǹkariọọn̄ mè ene ya ìre ijo ene, mè ìkare. Ire, inu ge gaalek nriọọn̄be ìre: Me adasi mgbọ, emi ìre ogwu ǹnàan̄. Ire, me mgbọ keyi, emi gwa ǹkimọọn̄ inu!”
43009026	Ema enenido ọmọ ibe, “Ìre keke ke îrọ owu me lek? Ìre ìjeje ichili owu chieen̄?”
43009027	Ogwu enerieen̄ ya ofọfọọk ibe, “Mwuuk lek ikpa inyi enyi, enyi kpeweek igbagban̄. Keke orọ enyi eweekbe ikpọkpọk inọ òso mgbọ iba? Ìre enyi si ekiweek igọgọọk ikana ebi udun̄ ene ya?”
43009028	Ebi ibot ebi Ju cha ebebene ikitumu ikọ unyechieen̄ inyi ogwu enerieen̄ ya, mè ibe ọmọ, “Owu ore ogwu udun̄ kan̄. Eyi kiji, eji ìre ebi udun̄ kè Mosis.
43009029	Eji mîriọọn̄ ibe ke Awaji îtumu ikọ inyi Mosis. Ire ogwu enerieen̄ yi, eji kperiọọn̄ ere înan̄abe inu.”
43009030	Ogwu enerieen̄ ya ofọfọọk ibe, “Lei, ikayaka ìtumu-ma. Ìre ene ogwu òchichili emi chieen̄ ke enyi ekibe ke enyi kperiọọn̄ ere înan̄abe inu?
43009031	Eji otutuuk mîriọọn̄ ibe ke Awaji ìkakigban̄ utọn̄ me lek uriaak ebi ijo ife; ke ìkigban̄ utọn̄ me lek uriaak ebi ìkimin ọmọ, mè ikirọ inu ọmọ okiweek.
43009032	Karake inyọn̄ obenebe, ìre ekene orak inọ ibe ke îkaan̄ ogwu òrarak irọ inyi chieen̄ ogwu emanbe ǹnàan̄ ichili?
43009033	Ire ogwu enerieen̄ yi kpomonan̄a me lek Awaji inu, kpomokọt irọ inu geege.”
43009034	Ebi ibot ebi Ju cha egagana inyi ogwu enerieen̄ ya ibe, “Ìre owu, ene ogwu òlọlọ ijọn̄ bene me karake emanbe owu oyaka ibonikijeen̄ eji inu?” Ema elalap ogwu enerieen̄ ya isibi me emen uwu ntitiin̄ kiban̄.
43009035	Jisọs oneninọ ibe ke ebi ibot ebi Ju mîlap ogwu enerieen̄ ya isibi me uwu ntitiin̄ kiban̄. Mgbọ îmun̄be ogwu enerieen̄ ya, inenido ọmọ ibe, “Ìre ochieek me lek Gwun̄ Ebilene?”
43009036	Ogwu enerieen̄ ya otutumu inyi Jisọs ibe, “Ogwu Nte, ìre ekene ore ene ya? Tumu nyi emi, inyi ǹchieek me lek.”
43009037	Jisọs ofọfọọk ogwu enerieen̄ ya ibe, “Owu omun̄ ene ya mgbọ keyi. Me atikọ, îre ene ya okitumu ikọ melek kwun̄ mgbọ yi.”
43009038	Ene ya otutumu inyi Jisọs ibe, “Ogwukaan̄ n̄a, nchieek me lek kwun̄.” Ikọ ya òkitata ene ya me otu, itọtọbọ ibot inyi Jisọs.
43009039	Jisọs onenitumu ibe, “Emi ǹnu me linyọn̄ keyi inenikpọk mbum inu ebilene ekirọ, inyi, ebi ǹnàan̄ esa me ikeya emọọn̄ inu, mè ebi ìkimọọn̄ inu eyaka ekana enin̄ ǹnàan̄.”
43009040	Usini ebi Farisi ebi ìkukup me ere ya, mè inọ ikọ ya Jisọs otumube, enenido ọmọ ibe, “Ìre òbebe? Ìre eji mîgọọk inin̄ ǹnàan̄ si?”
43009041	Jisọs ofọfọọk ema ibe, “Mebe enyi ìre ebi ǹnàan̄, ene geege kpomotip enyi oyerebet ijo inu. Ire, mije enyi ekitumu ibe ke enyi mîkaan̄ chieen̄ isasa imọọn̄ inu, itip-oyerebet ijo inu îbia me ibot kinyi.”
43010001	Jisọs onenitumu inyi ema ibe, “Me atikọ, ogwu ibonin̄ ere ekisun̄ arọọn̄, mè itele otunchit, mè isi isaba ikana me ere ikarege oniin̄ inin̄, ene ya ìre inọ, mè ire si ogwu òkibọkọ ene inu me unye.
43010002	Ire, ogwu òjeje me otunchit inin̄ emen ere îkisun̄ arọọn̄ kan̄, ene ya ore ogwu òkikpukpo arọọn̄ cha me atikọ.
43010003	Ene ya si ke ogwu òkibem ere ya okichili otunchit ya inyi, arọọn̄ cha mîra ikigban̄ utọn̄ me ida kan̄. Ọmọ îra ikigwen arọọn̄ kan̄ cha me erieen̄ me erieen̄, mè ikisa ema ije isibi.
43010004	Ọmọ isisan̄a otutuuk arọọn̄ kan̄ cha isibi, îra ikije me isi kiban̄, ema mîra ikije igọọk ọmọ me udun̄, mije, ema mîriọọn̄ ida kan̄.
43010005	Ema kpebegọọk ofifi ene. Kpan̄asi ikeya, ema ebelilibi inan̄a, mije, ema kperiọọn̄ ida ofifi ene ya.”
43010006	Jisọs ìtumu ikọ yi me urọk. Ire, ife cha kpekọt igobo ikọ îkitumu inyi ema itet.
43010007	Eya orọ, Jisọs okpọkpọk itumu inyi ema ibe, “Me atikọ, emi nre otunchit ere ekisun̄ arọọn̄ ya.
43010008	Ebi geelek ìdadasi inu me isi n̄a ìre ebi inọ mè ebi ìkibọkọ ene inu me unye. Eya orọ si arọọn̄ cha kpegban̄ utọn̄ me ida kiban̄.
43010009	Emi nre otunchit ya. Ogwu geelek òjeje me lek n̄a inin̄, mênyan̄a ene ya isibi. Ene ya môkije inin̄ ere ya, mè ikije isibi, mè ikaan̄ inu geelek òkukup ọmọ me uyọt.
43010010	Ogwu inọ isinu, ìkibum inin̄ uwu, mè ochiin̄ inu, mè òkpan̄ ene, mè ojijaka inu ogwook. Ire, emi ǹnu, inyi ebi ene enan̄a me lek n̄a ekaan̄ ugwem, mè ekaan̄ ejot egak.
43010011	“Emi nre ata ogwu òkpukpo arọọn̄. Ata ogwu òkpukpo arọọn̄ îbem lek ikwukwu mije arọọn̄ kan̄.
43010012	Ire, ogwu egwegwen me ọkọ ibe inikpukpo arọọn̄, ìkire isimun̄ egbe okinu ibonikpan̄ arọọn̄ cha, îra ilibi itele arọọn̄ cha, mije, ìkare ọmọ okaan̄ arọọn̄ cha. Egbe ya îra inu inikpan̄ usini arọọn̄ cha, mè iyiyala echi òsisik.
43010013	Ene ya ìlibi inan̄a mije egwegwen ọmọ me ọkọ. Eya orọ si, arọọn̄ cha ìkakup ọmọ me uyọt.
43010014	“Emi nre ata ogwu òkpukpo arọọn̄. Emi nriọọn̄ arọọn̄ n̄a, arọọn̄ n̄a si orọriọọn̄ emi.
43010015	Ike Nte n̄a oriọọn̄be emi, emi nrọriọọn̄ si Nte n̄a, ikeya si ke nriọọn̄ arọọn̄ n̄a, mè ibem lek ikwukwu mkpa mije arọọn̄ n̄a.
43010016	Nkaan̄ si ofifi owuwa arọọn̄ echi ikakupge me etete urum arọọn̄ kechi, mâtitiin̄ echa si igbaalek. Ema si mêgban̄ utọn̄ me ida n̄a. Mgbọ ya, inu òboyaka inikup ìbore urum arọọn̄ ge mè ogwu òkpukpo arọọn̄ ge.
43010017	Inu òrọrọ Nte n̄a ima emi ìre ke emi mbem lek iyayaka ugwem n̄a ito, mè ikpọk imọnọ si me mgburudun̄ mgbọ.
43010018	Kpebesasan̄a ugwem n̄a me unye, îre emi gaalek mbasa me nkeek n̄a iyaka ugwem n̄a ito. Mije, nkaan̄ unye ikakana ugwem n̄a ito, mè ikaan̄ si unye ikpọkpọk imọnọ ugwem ya. Îre Nte n̄a onyi emi unye ibe emi ǹrọ ikeya.”
43010019	Ikọ ya Jisọs otumube okpọkpọk itap wọlọwọlọ me etete ebi ibot ebi Ju. Ema echeche lek kiban̄ irek iba.
43010020	Owuwa kiban̄ ekekitumu ibe, “Ijo erumun̄ me ibot ene yi. Eya okirama ọmọ iraak. Ikayaka ìgban̄ ikọ îkitumu.”
43010021	Ire, usini me lek kiban̄ ekekitumu ibe, “Ikọ îkitumu ìkare ikọ ogwu ijo erumun̄ okupbe me ibot okitumu. Ìre ijo erumun̄ môkọt irọ inyi ogwu ǹnàan̄ imọọn̄ inu?”
43010022	Inenire mgbọ ebi Ju ekirie ijọk Igwọgwọk Uwu Mbuban, me Jeruselem. Mgbọ ya ìre mgbọ utọọk.
43010023	Usen ge me emen ijọk ya, Jisọs onenije isi emen ọfọ ge me Uwu Mbuban ekigwen ọfọ kè Sọlọmọn.
43010024	Ebi ibot ebi Ju egbagban ikana ọmọ okop okop, me ikido ọmọ ibe, “Ìre owu òbolet eji inu me lek isi ire mgbọ owa? Ire owu ore Karais ya, tumu isi ge nyi eji, inyi ibook eji chieen̄.”
43010025	Jisọs ofọfọọk ema ibe, “Mwuuk lek itumu inyi enyi. Ire, enyi kpechieek. Inu ukechieen̄ echi nkisa me erieen̄ kè Nte n̄a irọ okitumu ogwu nrebe isibi.
43010026	Ire, enyi kpechieek, mije, enyi kpekup me otu ifuk urum arọọn̄ n̄a.
43010027	Arọọn̄ n̄a îkigban̄ utọn̄ me ida n̄a. Emi nriọọn̄ arọọn̄ n̄a, arọọn̄ n̄a okekigọọk emi me udun̄,
43010028	emi nkekinyi ema ugwem ikakaan̄ge itata. Ema si kpebechep, mije, kpunu ogwu òbokọt ibọkọ ema isan̄a emi me ubọk.
43010029	Nte n̄a ogwu òsasa ema inyi emi omin ichit. Eya orọ, kpunu ogwu òbokọt ibọkọ ema isan̄a me ubọk kè Nte n̄a ogwu òkibem ema.
43010030	Mije, emi mè Nte n̄a ìre ge.”
43010031	Mgbọ ebi ibot ebi Ju cha enọbe ikọ ya, ema ekpọkpọk iteen̄ ewuuk ibesa itọbọ ọmọ ikpan̄.
43010032	Ire, Jisọs otutumu inyi ema ibe, “Nsa unye kè Nte n̄a irọ owuwa ikpele ikwaan̄ ukechieen̄ me etete kinyi. Ìre mije eyi owa me lek otutuuk inu cha nrọbe ke enyi ekiweek isasa ewuuk itọbọ emi ikpan̄?”
43010033	Ife cha efọfọọk ọmọ ibe, “Ìkare mije inu cha geege. Owu otumu mbuban ikọ. Mije, owu, ebilene ikike, okitumu ibe ke owu ìre Awaji.”
43010034	Jisọs ofọfọọk ema ibe, “Ìre kpege me emen ikpa Ikan kinyi ibe ke Awaji me lek kan̄ îtumu inyi ebilene ibe ke ọmọ ìbe ke enyi ekup kubọk Awaji?
43010035	Otutuuk ene mîriọọn̄ ibe ke inu egebe me Ikpa Mbuban ìre atikọ ire mgbọ geelek. Eya orọ, ire Awaji itumu ibe ke ebilene ikike ebi ọmọ oriabe etip kan̄ ijet ekup kubọk Awaji,
43010036	sa emi ogwu Ogwu Nte ogobobe isibi isun̄ inyi lek kan̄, mè isan̄a iria inu me linyọn̄ ya ye? Ìre enyi ejeje ibe ke emi ntumu mbuban ikọ, mije ntumube ibe ke emi ìre Gwun̄ Awaji?
43010037	Ire ìkare inu Nte n̄a okirọ ke nkirọ, ikachieek me lek n̄a.
43010038	Ire, ire enyi imun̄ ibe ke ìre inu Nte n̄a okirọ ke emi nkirọ, ubọk geelek enyi kpechieek me lek n̄a, ìchieek me lek ata-ikọ eyi inu ukechieen̄ cha, inyi enyi ekọt ekween̄, mè egobo etet ibe ke Nte n̄a òwa me emen n̄a okupbe, emi si nkukup me emen kè Nte n̄a.”
43010039	Mije ikọ keyi Jisọs otumube, ife cha ekpọkpọk iweek itetet ọmọ ikpan̄. Ire, ifọfiọọk isibi me ubọk kiban̄, mè inwọnọ.
43010040	Jisọs oneninan̄a me ere ya igwu ikom isaba okwaan̄ Jọdan isi ikup me ere Jọn ògwook mun̄ okupbe ikigwook ene mun̄ mgbọ îbenebe ikwaan̄ kan̄.
43010041	Mgbọ Jisọs okupbe me ere ya, owuwa ene enunu me lek kan̄, mè ikitumu ibe, “Me atikọ, ubọk geelek Jọn ìkarọ inu ukechieen̄ geege, otutuuk inu îtumube ibak ogwu enerieen̄ yi ìre atikọ.”
43010042	Owuwa ebi ìnunu me ere ya echechieek me lek kan̄.
43011001	Me ike mgbọ ya, ogwu enerieen̄ ge, ogwu Betani, ekigwen Lajọrọs, onenifiak orukan̄ enenen. Ogwu enerieen̄ yi îkaan̄ ngwan̄ ebibaan̄ iba ekigwen Meri mè Mata.
43011002	Meri ngwan̄ kè Lajọrọs ogwu lek ikanyege yi ore ogwu òsasa aran̄ utop olu iken Okaan̄-ene Jisọs me ukot, mè isa ijeek ibot kan̄ ituku.
43011003	Ebi ngwan̄ enenwaan̄ iba chi, eneniria etip ijet Jisọs ibe, “Okaan̄-ene, lek ogwu unene kwun̄ ya omabe ìkanye.”
43011004	Mgbọ Jisọs obọkọbe etip ya, itutumu ibe, “Orukan̄ yi ìkare eyi mkpa, ìborọ inyi ebi ene emun̄ unye Awaji, mè enyi emi Gwun̄ Awaji itọn̄.”
43011005	Jisọs îma ngwan̄ ita chi, ìrere Mata mè Meri mè Lajọrọs, enenen.
43011006	Ire, mgbọ îbọkọbe etip orukan̄ kè Lajọrọs, ìkaran lek, mè ìlibi ìsi Betani. Ire, ibabia me ere îkupbe ya egwe iba itoon̄ me inyọn̄.
43011007	Mgbọ egwe iba cha orakabe, inenitumu inyi ebi udun̄ kan̄ ibe, “Eji enegwu ekom esi Judia.”
43011008	Ire, ebi udun̄ kan̄ ebebe, “Ogwu Ijejeen̄, ke usen inen keyi ke ebi ibot ebi Ju eweek itetet owu ikpan̄ me Judia. Owu òjeje iboyaka igwu ikom isi ere ya mgbọ keyi?”
43011009	Jisọs ofọfọọk ema ibe, “Utoon̄ egwe ìkikup akọp mè mbubak mgbọ iba me usen. Ogwu geelek òkije ije me ejit ikarek ìkakitọbọ ukot me lek inu geege, mije, ìkisa utoon̄ egwe eyi linyọn̄ keyi imọọn̄ inu.
43011010	Îre ogwu òkije ije me eririeen̄ okitọbọ ukot me lek inu, mije, kpunu utoon̄ îkisa imọọn̄ inu.”
43011011	Mgbọ îtumube ikọ ya isan̄a, inenitumu inyi ebi udun̄ kan̄ ibe, “Lajọrọs ogwu unene kiji îlaak. Ire, mânisi ere ya isi itimi ọmọ me ilaak.”
43011012	Ebi udun̄ kan̄ ebebe ọmọ, “Okaan̄-ene, ire Lajọrọs ìkilalaak, lek kan̄ mônye.”
43011013	Ikọ ya Jisọs otumube ìsibi ibe ke Lajọrọs îkwu. Ire, ebi udun̄ kan̄ ekeek ibe ke Jisọs ìbe ke Lajọrọs ìkilaak ata ilaak ikike.
43011014	Eya orọ, Jisọs onenitumu ibook ema chieen̄ ibe, “Lajọrọs îkwu.
43011015	Ire, mije kinyi, emi mbele ejit ibe ke ǹkakup me ere ya mgbọ îkwube. Eyi môrọ inyi enyi echieek melek n̄a. Mgbọ yi, eji eneje esi ere îkupbe.”
43011016	Mgbọ ya, Tọmọs ogwu ekigwen Didimọs (eyi òsisibi bọn iba egbaan̄be iman mgbọ ge) onenitumu inyi ebi melek kan̄ ibe, “Ìna mè eji egọọk Okaan̄-ene eje. Ire iyaka isibi mkpa, eji egọọk ọmọ èkwu.”
43011017	Mgbọ ema ejebe isi ire Betani, Jisọs oneniweek iriọọn̄ ibe ke mîra ifufuun̄ Lajọrọs karake egwe ini òraraka.
43011018	Nan̄a me Betani si re Jeruselem ìkajọn̄ọ ere ìso ewuuk ije iba.
43011019	Eya orọ, owuwa ebi Ju mînan̄a me Jeruselem inu Betani inigọọk ikat Mata mè Meri ejit, mije ngwan̄ kiban̄ enerieen̄ òkwukwu.
43011020	Mgbọ Mata onọbe ibe ke Jisọs òkinu, inanan̄a ije isibi isi ikweek ọmọ me oniin̄. Ire, Meri obabia me uwu.
43011021	Mgbọ Mata ochichinibe Jisọs, ibebe ọmọ, “Okaan̄-ene, mebe owu môkup, ngwan̄ n̄a kpomokwu.
43011022	Ire, nriọọn̄ ibe, ìrere mgbọ keyi ngwan̄ n̄a okwube iraka, inu geelek owu obeekbe me ubọk Awaji, ke Awaji ìborọrọ inyi owu.”
43011023	Jisọs obebe ọmọ, “Ngwan̄ kwun̄ môjomo me mkpa.”
43011024	Mata ofọfọọk ibe, “Iin̄, nriọọn̄ ibe ke ngwan̄ n̄a môjomo me mkpa me mgburudun̄ Usen ya.”
43011025	Jisọs otutumu inyi ọmọ ibe, “Emi nre ijojomo me mkpa, mè ire si ugwem. Ene geelek òchechieek me lek n̄a, ìrere ene ya ìkwukwu, môgat ugwem.
43011026	Ofifi si, ene geelek òkup me ugwem mè ichieek me lek n̄a, ene ya ìkpoyaka ikwu.” Itutumu ikeya isan̄a, idodo Mata ibe, “Ìre owu ochieek me lek ikọ yi?”
43011027	Mata ofọfọọk ọmọ ibe, “Iin̄, Okaan̄-ene, nchieek ibe ke owu ore Karais ya, òrere Gwun̄ Awaji, ogwu ekikpọ chieen̄ ibe ìbonu me linyọn̄.”
43011028	Ikọ yi itata Mata me otu, igwugwu ikom ifo uwu, mè isi igwen Meri ogwu ngwan̄ ida ibọkọ, mè itumu inyi ibe, “Ogwu Ijejeen̄ înu, mè ido emi ibe sa owu ye?”
43011029	Mgbọ Meri onọbe ikọ ya, igwagwat lek inan̄a ikeke jîp, mè ilibi isibi igọọk Jisọs me oniin̄.
43011030	Me ike mgbọ ya, Jisọs ìkaninin̄ emen ama ya nu, ìkup si me ere ya Mata ochichinibe ọmọ.
43011031	Mgbọ ebi ìkup me uwu ito ya ikikat Meri ejit emun̄be ike Meri onan̄abe ikeke jîp, mè isibi oyet, ema ekikeek ibe ke ìbosi ito ito me ere efuun̄be Lajọrọs. Eya orọ, ema enanan̄a isibi igọọk ọmọ me udun̄.
43011032	Mgbọ Meri orebe ere Jisọs okupbe, mè imun̄ ọmọ, ibeben lek kan̄ isulu me ijọn̄ me ukot kan̄, mè ibe ọmọ, “Okaan̄-ene, mebe owu môkup, ngwan̄ n̄a enerieen̄ kpomokwu.”
43011033	Mgbọ Jisọs omun̄be ubọk Meri okito ito, mè imun̄ si ubọk ebi Ju ebi melek Meri enube cha ekigọọk ito ito, îsisik ọmọ lek enenen.
43011034	Inenido ema ibe, “Ìre ere owa ke enyi efuun̄ ogwu enerieen̄ ya?” Ema efọfọọk ọmọ ibe, “Okaan̄-ene, na si kpọ.”
43011035	Jisọs ototo ito.
43011036	Ebi Ju ìkekeke me ere ya ebebe, “Jei, ene yi îmun̄ Lajọrọs me chieen̄ me atikọ.”
43011037	Usini ife cha ekekitumu ibe, “Kè ene yi ogwu òrọrọ mè ogwu ǹnàan̄ imọọn̄ inu okọt orọ si inyi Lajọrọs ikakwu.”
43011038	Mkpa kè Lajọrọs okpọkpọk isisik Jisọs lek enenen, ijeje isi ere efuun̄be Lajọrọs. Îre udọn̄ lek orioon̄ ke efuun̄ Lajọrọs me emen, mè isa ikpele ewuuk ichit otu.
43011039	Jisọs oneninyi ida ibe ekpukpọt ewuuk ya esan̄a me otu udọn̄ ya. Ire, Mata ngwan̄ kè Lajọrọs ogwu òkwukwu ya obebe, “Okaan̄-ene, olu nkwukwu ene ya môdun̄u enenen, mije, usen ini ire eya îkupbe me emen udọn̄ ufuun̄.”
43011040	Jisọs otutumu inyi Mata ibe, “Ìre ǹkatumu ìnyi owu ibe ire ochieek me lek n̄a, ke owu mômun̄ umin mè uja eyi Awaji?”
43011041	Ikeya ke ema enikpukpọt ewuuk ya isan̄a me otu udọn̄ ufuun̄ ya. Jisọs obebene chieen̄ ikpọ inyọn̄, mè ibe, “Nte n̄a, ntọn̄ owu, mije, owu onọ emi ida.
43011042	Nriọọn̄ ibe ke owu òkekinọ emi ida mgbọ geelek. Ire, ǹkitumu ikọ kechi mije ife chi ìkekeke me ere yi, inyi ema echieek ibe ke îre owu oria emi inu.”
43011043	Jisọs itutumu ikọ ya isan̄a, itataan̄ ukpo itumu ibe, “Lajọrọs, sibi na!”
43011044	Mgbọ yaage, Lajọrọs ogwu òkwukwu ya onanan̄a me udọn̄ ufuun̄ ya isibi inu inikeke, melek ekwut okuket esabe ikat ọmọ me lek, bene me ibot re ubọk mè ukot, mè eyi esabe ichit ọmọ isi. Jisọs oneninyi ife cha ida ibe, “Ìtọn̄ọ ekwut-ufuun̄ cha isan̄a me lek, inyi ije ifo.”
43011045	Owuwa me lek ebi Ju ebi ìgọgọọk Meri inu me ere ya, mè imun̄ inu ya Jisọs orọbe, echechieek me lek kan̄.
43011046	Ire, usini kiban̄ egwugwu ikom ifo, mè iben inu ya Jisọs orọbe isi ikpa inyi ebi Farisi.
43011047	Mgbọ ebi Farisi mè ebi ibot ngwugwa enọbe inu ya òrọrọ, ema egwegwen ntitiin̄ ebi Oru ebi Ju. Mgbọ ema etitiin̄be, ema ekekido lek kiban̄ ibe, “Mgbọ keyi, ìre keke ke eji ekirọ? Ene yi ìkpọkpọ ikirọ owuwa owuwa inu ukechieen̄ ifo isi.
43011048	Ire eji ikpọkpọ iriaan̄ ere ikeyi, mè itele ibe ikirọ inu chi ifo isi, otutuuk ebi kiji mêkana igọọk ọmọ. Sa me ikeyi, ebi Rom mênenigbugbọ Uwu Mbuban kiji, mè ijijaka ido kiji.”
43011049	Ene ge me etete kiban̄ ekigwen Keyefas, ogwu òrere ogwu ibot ebi ibot ngwugwa ebi Ju me acha ya onanan̄a ikeke, mè itumu inyi ema ibe, “Enyi kperiọọn̄ inu geege.
43011050	Ìre enyi kperiọọn̄ ibe ke mônwọn me lek kinyi ire ene ge ikwu me ibot otutuuk ene, igak otutuuk ido ichechep?”
43011051	Keyefas ìkakpọkpọ ìkeek ikọ ya ìtumu. Ubọk ọmọ orebe ogwu ibot ngwugwa me acha ya, îre nriran ke îben ibe ke Jisọs môkwu mkpa me ibot otutuuk ido ebi Ju.
43011052	Ìkare me ibot ebi Ju gaalek ke Jisọs obokwu. Ìbokwu si me ibot otutuuk bọn Awaji geelek ìluk me ere geelek me linyọn̄, inyi egbaan̄ ema etitiin̄, mè ema enekana ere otoko ge.
43011053	Mije ikọ ya Keyefas ogwu ibot ngwugwa otumube, ebi ibot ebi Ju ebebene me usen ya ikitọt ubọk ema ebesa itet Jisọs ikpan̄.
43011054	Eya orọ, Jisọs ìkayaka ìkọt ìkijijen̄e me etete ebi Ju. Kpan̄asi ikeya, ikpekpebe lek ifo agan̄ emen èwê isi ikup me ama ekigwen Iferem, ọmọ me ebi udun̄ kan̄.
43011055	Mgbọ mfaka ebi Ju, òrere ijọk Iraraka ogbetbe, owuwa ebi ene enanan̄a me agan̄ geelek, me ata mgbọ, inu me Jeruselem, inyi ema enekaan̄ irek egwọk lek sabum ijọk ya ònobene.
43011056	Ema enenikisa chieen̄ ikpọ ikana ikiweek Jisọs. Mgbọ ema erebe oyet egep Uwu Mbuban, ema ekekidido lek kiban̄ ibe, “Ìre ene yi môkat ejit inu ijọk yi mọnọ? Ìre enyi ekekeek?”
43011057	Ire, sabum mgbọ ya, ebi ibot ngwugwa mè ebi Farisi mînyi ida ibe ene geelek òmumun̄ Jisọs me ere geelek, inu inilook ema, inyi ema esi etet ogwugwu.
43012001	Mgbọ îsikbe egwe gweregwen gaalek me lek ijọk Iraraka ya, Jisọs onenire Betani, ama ere Lajọrọs ogwu Jisọs ojomobe me mkpa, olukbe.
43012002	Ema enenitem inorie ijọk inyi Jisọs me usen ya. Mata ore ogwu òkibeben inorie ijet ebi ichen me lek ikasi. Lajọrọs ogọgọọk ebi ichen cha ikweek me lek ikasi ya ikirie inorie.
43012003	Meri oneniben ojot ojot iko aran̄ unye otu ewe ge òkidun̄u olu utop utop, isa inibum igwook Jisọs mè ukot, mè isa ijeek ibot kan̄ ituku aran̄ ya me ukot kè Jisọs. Esa inwan̄ ònan̄a me lek uti ekigwen nâdì irọ aran̄ ya, kpewọlọ ofifi inu geege me lek. Olu aran̄ ya okpọkpọk ichit emen uwu ya.
43012004	Ire, Judas Isikariọt, ene ge me lek ebi udun̄ kè Jisọs, ogwu ònenileke Jisọs inyi ekpan̄ me mgburudun̄ onenibe,
43012005	“Sa ichep keyi ye? Ìre kpemekọt inyam aran̄ yi, mè isa ikpoko ònan̄a me lek iche inyi ebi ugbọọn̄? Otu ifuk ikpoko esabe ilep aran̄ ya ìre efit dinari ita (òrere ikpoko mêkọtbe isa ikpe mkpukpe ogwu ikwaan̄ ge otutuuk acha ge.)”
43012006	Judas ìkatumu ikọ ya mije ebi ugbọọn̄, ìtumu ikọ ya mije ọmọ ìre ogwu inọ. Ubọk ọmọ orebe ogwu òkisun̄ akpa ikpoko ebi udun̄ kè Jisọs, îkinween̄ lek itap ubọk me emen akpa ya imọnọ ikpoko isa irọ inu eyi akpalek kan̄.
43012007	Jisọs onenitumu inyi ọmọ ibe, “Juuk ogwu enenwaan̄ ya tele, ke îtat ubọk îsun̄be aran̄ yi iban mgbọ mkpa n̄a.
43012008	Ebi ugbọọn̄ melek kinyi ekikup mgbọ geelek. Ire, emi m̀kpakup melek kinyi mgbọ geelek.”
43012009	Mgbọ ema ekupbe me uwu ya, ogbogbo ebi Ju eweweek iriọọn̄ ibe ke Jisọs òwa me ere ya, mè igbuku inu me ere ya ibenikpọ Jisọs melek Lajọrọs ogwu Jisọs ojomobe me mkpa.
43012010	Mije keya, ebi ibot ngwugwa etọtọt ibe ke mêkpan̄ si Lajọrọs igbaalek.
43012011	Mije, îre sa me lek kan̄ ke owuwa ebi Ju etele ebi ibot kiban̄, mè ikana igọọk isi ichieek me lek kè Jisọs.
43012012	Me òfit iwele kan̄ mgbọ ogbogbo ebi Ju ebi ìnanan̄a inu mije ijọk Iraraka ya enọbe ibe ke Jisọs òkinu me Jeruselem,
43012013	ema eteteen̄ nlak ikaan̄ me ubọk, mè igbuku inin̄ oniin̄ isi ichichini ọmọ, mè ibene ikitaan̄ ukpo unwọọn̄ ibe, “Osana! Awaji igbana ogwu ònunu me erieen̄ Okumugwem, Awaji igbana ogwu Ubọọn̄ ebi Ijeren!”
43012014	Jisọs onenimun̄ gwun̄ inyinya akpan ge, mè inene inyọn̄ isiki ikweek, kubọk egebe me Ikpa Mbuban ibe,
43012015	“Enyi ebi Sayọn, ikatet ukpook. Ìkpọ, ogwu ubọọn̄ kinyi òkinu, ìkilibi me inyọn̄ gwun̄ inyinya akpan inu.”
43012016	Me mgbọ inu chi okimọnọ irek, ebi udun̄ kè Jisọs kpekọt iriọọn̄ inu îsibibe. Ire, mgbọ Jisọs okwube iraka, mè ijomo me mkpa, mè inene ifo emen inyọn̄, mgbọ ya ke ema enigobo itet ibe ke mîwuuk lek ige otutuuk inu cha ibak Jisọs me emen Ikpa Mbuban, mè igobo itet si ibe ke ebilene mîrọ ọmọ otutuuk inu cha iso, kubọk egebe me emen Ikpa Mbuban.
43012017	Ebi melek kan̄ ekupbe me Betani ya ekekikpa ikana ere geelek ibe ke Jisọs îgwen Lajọrọs isibi me udọn̄ ufuun̄, mè ijomo ọmọ me mkpa.
43012018	Mije ukpatu ya ema enọbe, owuwa ene enanan̄a isibi igọọk isi ichichini Jisọs.
43012019	Mgbọ ebi Farisi emun̄be ubọk ebi ene ekigbuku igọọk Jisọs, usini me lek kiban̄ ekekibe ema, “Ìre enyi erariaan̄ ere? Ìkpọ ubọk otutuuk ebi linyọn̄ ekanabe igọọk ene yi!”
43012020	Îkaan̄ usini ebi Giris ìgọgọọk inu Jeruselem inenitọbọ ebum inyi Awaji me emen ijọk ya.
43012021	Ife chi enunu me lek kè Filip ogwu ònan̄a me Betisaida, me agan̄ Galili, mè ibe ọmọ, “Dee, eji ekiweek imumun̄ Jisọs.”
43012022	Filip osisi itumu inyi Anduru. Anduru melek kan̄ enenigbaan̄ ije isi itumu inyi Jisọs ibe, “Îkaan̄ ebi Giris ìkiweek imumun̄ owu.”
43012023	Jisọs ofọfọọk ema ibe, “Îkem mgbọ ebi ene ebenyi Gwun̄ Ebilene umin.
43012024	Me atikọ, ǹkitumu inyi enyi ibe, ire kpetap nkwukwuuk akpa me ijọn̄, mè ikwu, ìkibia si me lek nkwukwuuk ge ya gaalek. Ire, isitap nkwukwuuk akpa me ijọn̄, mè ikwu, îra itibi isibi, mè òto owuwa akpa.
43012025	Ikeya si, ene geelek òkibọọk ugwem kan̄ me linyọn̄ keyi ìkpofuk ugwem. Ire, ene geelek ikasage ugwem kan̄ ìgwen inu geege me linyọn̄ keyi, ene ya môkaan̄ ugwem kan̄ ire mgbọ ikakaan̄ge itata.
43012026	Ogwu iweek isisi ikwaan̄ inyi emi, ene ya inu inigọọk emi. Ere geelek mbakup ke ene ya si obokup. Ikeya si, ene geelek òsisi ikwaan̄ inyi emi môkaan̄ umin inan̄a me ubọk kè Nte n̄a.
43012027	“Mgbọ yi, ejit îsisik emi, ǹkariọọn̄ inu mbatumu. Ìre mâbe Nte n̄a inyan̄a emi isibi me emen ufialek òbonu inyi emi mgbọ keyi mọnọ? Iin̄-iin̄, m̀kpatumu, mije, îre bak me lek ufialek òbonu mgbọ keyi ke emi nnu linyọn̄.
43012028	Ute, jeen̄ ebilene umin kwun̄.” Ikọ ya itata ọmọ me otu, ida ge onanan̄a me isinyọn̄ ikitumu ibe, “Nra ijeen̄ ebilene umin n̄a. Mâyaka ikpọk ijeen̄ si igbaalek!”
43012029	Usini ebi ìkeke me ere ya, mè inọ ida ya ebebe ke isinyọn̄ osan̄a amọn. Usini kiban̄ ebebe ke îre ogwu osat ge otumu ikọ inyi Jisọs.
43012030	Ire, Jisọs onenitumu inyi ema ibe, “Ida ya ìtumu ikọ mije kinyi, ìkare mije n̄a.
43012031	Mgbọ keyi ore mgbọ ebesibi oyerebet me ibot ebi linyọn̄ keyi. Mgbọ keyi, Awaji môlap ogwu òkikpulu linyọn̄ keyi isan̄a me irek kan̄.
43012032	Ire emi, mgbọ ebi ene isibene emi ifo inyọn̄ isan̄a me ijọn̄, mâtaba otutuuk ebilene inu me lek n̄a.”
43012033	Jisọs ìtumu ikọ yi isasa ijeen̄ òjelek mkpa ọmọ obokwu.
43012034	Ebi urum ene cha etutumu inyi ọmọ ibe, “Eji mînọ inan̄a me Ikpa Mbuban ibe ke Karais ìkpokwu. Owu òjeje ibe ke mêbene Gwun̄ Ebilene ifo inyọn̄? Ire ikeya, ìre ekene ore Gwun̄ Ebilene yi?”
43012035	Jisọs onenitumu inyi ema ibe, “Utoon̄ ya môgọọk enyi ikup sọnja inyi isi. Eya orọ, ìkije ije mgbọ enyi ekaan̄be utoon̄ ya, sabum udun ònokana òchit enyi. Mije, ogwu òkije me emen udun ìkakiriọọn̄ agan̄ îkije isi.
43012036	Mgbọ utoon̄ yi okupbe me etete kinyi, ìchieek me lek utoon̄ ya, inyi enyi ekana bọn eyi utoon̄.” Jisọs itutumu ikọ ya isan̄a, ijeje inan̄a me etete ife cha, mè isi ilet inan̄a me chieen̄ kiban̄.
43012037	Ebi ibot ebi Ju kpechieek si me lek kè Jisọs, ubọk geelek Jisọs orọbe owuwa inu ukechieen̄ chi me isi kiban̄.
43012038	Eyi îrọ iso ikọ Asaya ogwu nriran otumube ibe, “Okumugwem, ekene ochieek me lek etip eji elookbe? Sa ìre ekene ke Okumugwem ochili unye kan̄ ijeen̄?”
43012039	Ema kpekọt ichieek si me lek kè Jisọs, kubọk Asaya otumube me ofifi ere ibe,
43012040	“Awaji îchit ema chieen̄, mè irọ inyi ejit kiban̄ inye, inyi ema ekakọt ìsa chieen̄ kiban̄ ìmọọn̄ inu, mè ekakọt si ìsa ejit kiban̄ ìgobo inu ìtet, mè ìtet ibot, mè ìgwu ìkom ìnu, inyi ọmọ igwa ema.”
43012041	Asaya ìtumu ikọ ya, mije, îmun̄ umin mè uja kè Jisọs, mè isa me ikeya itumu ikọ ya ibak ọmọ.
43012042	Ubọk geelek si, owuwa ebi ibot ebi Ju mîchieek me lek kan̄ me mgbọ ya. Ire, kpekọt itumu isibi me isi ebi ene ibe ke ema mîchieek me lek kè Jisọs, mije ukpook ibe ke ebi Farisi mêlap ema isibi me uwu ntitiin̄ kiban̄,
43012043	mije, ema mîma ibe ebi ene etọn̄ ema igak eyi Awaji obotọn̄ ema.
43012044	Jisọs onenitaan̄ ukpo itumu ibe, “Ogwu geelek òchechieek me lek n̄a, ìkachieek me lek n̄a gaalek. Ire, ene ya ìchieek si me lek ogwu òraria emi inu.
43012045	Ogwu imun̄ emi, îmun̄ si ogwu òraria emi inu.
43012046	Eyi emi nnube linyọn̄, ǹnu kubọk utoon̄, inyi ene geelek òchechieek me lek n̄a ikayaka ìkup me emen udun.
43012047	“Ire, ene geelek ònọnọ ikọ n̄a, mè ijit irọrọ, emi m̀kpasibi ene ya oyerebet me ibot. Mije, emi ǹkanu inenisibi oyerebet me ibot ebi linyọn̄. Kpan̄asi ikeya, ǹnu ineninyan̄a ebi linyọn̄ isibi me emen ijo inu.
43012048	“Ire, îkaan̄ ogwu òbosibi oyerebet me ibot ene geelek òjijit emi, mè ijit si ikọ n̄a. Îre ikọ n̄a ya eyi nkitumu obotip ene ya oyerebet me mgburudun̄ Usen ya.
43012049	Me atikọ, ǹkakpọkpọ ìkeek ikọ me ejit n̄a ìkitumu. Îre Nte n̄a ogwu òraria emi inu okijeen̄ emi ikọ mbatumu, mè ike mbasa itumu.
43012050	Nriọọn̄ ibe ke ikọ chi Nte n̄a okijeen̄ emi okisa ene isi itap me ugwem ikakaan̄ge itata. Eya orọ, kpunu ikọ geege emi nkitumu inyi enyi, eyi ikarege ikọ Nte n̄a obe emi ǹtumu.”
43013001	Sabum înire usen ijọk Iraraka, Jisọs îriọọn̄ ibe ke îkem mgbọ ọmọ obotele linyọn̄ keyi, mè ifo igọọk ogwu Ute. Bene me ibebene, ọmọ îma ebi ìchechieek me lek kan̄ me linyọn̄ enenen. Eya orọ, me mgbọ keyi, inenichili otutuuk imumechieen̄ kan̄ ijeen̄ ema.
43013002	Me otu ikakwun̄ usen ya, ema enenigbaan̄ ikweek ikirie inorie. Sabum mgbọ ya, Yọk îwuuk lek itap me ejit kè Judas Isikariọt, gwun̄ kè Saimọn, ibe ileke Jisọs inyi ekpan̄.
43013003	Jisọs îriọọn̄ ibe ke Nte kan̄ îkana otutuuk inu itap ọmọ me ubọk, mè iriọọn̄ si ibe ke ọmọ ìnan̄a me lek Awaji inu; ke ọmọ ìboyayaka ifo si igọọk Awaji.
43013004	Eya orọ, inanan̄a ikeke me lek ikasi inorie ya, mè iwọọk ọfọnti inyọn̄ kan̄ isan̄a, mè imọnọ ekwut ikpo itobo me ebon.
43013005	Itotobo ekwut ya me ebon isan̄a, ibeben mun̄ itọkọ igwook me emen okwa, mè ibene ikigwọk ebi udun̄ kan̄ ukot, mè ikitet utọn̄ ekwut ikpo ya isa ikituku mun̄ isan̄a me ukot kiban̄.
43013006	Mgbọ îrebe lek kè Saimọn Pita, Saimọn Pita ododo ọmọ ibe, “Okaan̄-ene, ìre owu obonigwọk emi ukot?”
43013007	Jisọs ofọfọọk ọmọ ibe, “Owu òkariọọn̄-nu inu nkirọ me mgbọ keyi. Ire, mgbọ isikem, owu môriọọn̄.”
43013008	Pita obebe ọmọ, “Iin̄-iin̄, owu òkpogwọk emi ukot.” Jisọs obebe ọmọ, “Îtata ǹgwọgwọk owu ukot, owu melek n̄a kpebeyaka igbaan̄ inu irọ.”
43013009	Saimọn Pita obebe ọmọ, “Okaan̄-ene, ire ikeya, ìkare ukot n̄a gaalek ke obogwọk, gwọk ubọk n̄a mè ibot n̄a gbaalek si.”
43013010	Jisọs ofọfọọk ọmọ ibe, “Ogwu isiken mun̄ isan̄a, îre ukot gaalek ogbe ibe egwọk, mije, otutuuk lek ene ya ìtatana ikup. Ire enyi, enyi etatana ikup. Ubọk geelek, ìkare otutuuk kinyi etana.”
43013011	Jisọs îriọọn̄ ogwu òboleke ọmọ inyi ekpan̄. Eya orọ îtumube ibe ke ìkare otutuuk kiban̄ etana.
43013012	Mgbọ îgwọkbe ukot ebi udun̄ kan̄ cha isan̄a, inenimọnọ ọfọnti inyọn̄ kan̄ ya itap, mè isi isiki ikweek me irek kan̄, mè inido ema ibe, “Ìre enyi mîtet ibot me lek inu ya nrọbe inyi enyi?
43013013	Ike enyi ekigwen emi Ogwu Ijejeen̄ melek Okaan̄-ene, enyi mîgwen itat, mije, ogwu nrebe ire eya.
43013014	Ire emi Ogwu Ijejeen̄ kinyi mè Okaan̄ kinyi nnigwọk enyi ukot, îgbe ibe ge ikigwọk ge ukot me etete kinyi.
43013015	Sa me ikeyi, emi nra ijeen̄ enyi inu ikween̄-inu, inyi enyi ekerọ ike emi nrọbe inyi enyi.
43013016	Me atikọ, ogwu usun̄ ìkakimin ìgak ogwu ute-uwu. Ikeya si, gwun̄ ikwaan̄ ìkakimin ìgak ogwu òraria ọmọ ikwaan̄.
43013017	Mgbọ keyi enyi eriọọn̄be inu chi, Awaji môgbana enyi, ire enyi ikirọ inu chi.
43013018	“Ìkare otutuuk kinyi ke ikọ n̄a cha okup inyi. Nriọọn̄ ebi ngobobe. Ire, inu egebe me emen Ikpa Mbuban môrọ iso ike egebe ibe, ‘Ogwu òkigọọk emi igbaan̄ irie inorie îkana ogwu ochicha inyi emi.’
43013019	Ǹkikpa inu yi inyi enyi me mgbọ keyi inu yi ikarọge-nu, inyi, ikaan̄ mgbọ inu yi isimọnọ irek, enyi mêsa me ikeya ichieek ibe ke Emi ìre ogwu Nrebe.
43013020	Me atikọ, ene geelek òbọbọkọ ogwu nriabe inu itap, ìbọkọ emi itap. Ene geelek òbọbọkọ emi itap, ìbọkọ ogwu òraria emi inu itap.”
43013021	Mgbọ Jisọs otumube ikọ ya isan̄a, ekwukwu kan̄ osisisik enenen. Itutumu inyi ema ibe, “Me atikọ, ene ge me lek kinyi môleke emi inyi ekpan̄.”
43013022	Ebi udun̄ kan̄ ebebene ikiriraan̄ chieen̄ ikana, ge ikpọ ge, ge okpọ ge, mije, ema kperiọọn̄ ogwu Jisọs okitumu ikọ ya ibak.
43013023	Ene ge me lek ebi udun̄ kan̄ cha, ogwu Jisọs omun̄be me chieen̄, ìkweek irek me agba lek kè Jisọs me lek ikasi ya.
43013024	Saimọn Pita onenisa ubọk itọ inyi ogwu enerieen̄ ya ibe ido-nu Jisọs ogwu îkitumu ikọ ya ibak.
43013025	Ogwu enerieen̄ ya oyayaka lek ibieen̄ me lek kè Jisọs, me ido ọmọ ibe, “Okaan̄-ene, ìre ekene ke ìre?”
43013026	Jisọs ofọfọọk ibe, “Nsijiin̄ ọkpọkọ fituru me emen efeek usun̄, ogwu mâsabe inyi ore ene ya.” Inenijiin̄ ọkpọkọ fituru ya me emen efeek usun̄, mè isa inyi Judas Isikariọt gwun̄ kè Saimọn.
43013027	Mgbọ yaage Judas obọkọbe fituru ya, Setan oninin̄ emen kan̄. Jisọs otutumu inyi ọmọ ibe, “Inu ya oborọ, gwat lek rọ.”
43013028	Ire, kpunu ene geege me lek ebi ìkwekweek me lek ikasi ya òkọkọt iriọọn̄ inu òrọrọ Jisọs otumube ikọ ya inyi Judas.
43013029	Ubọk Judas orebe ogwu òkisun̄ ikpoko kiban̄, usini kiban̄ ekikeek ibe ke Jisọs ìtumu inyi Judas ibe isi ilep inu ema mêsabe igbaalek irie ijọk ya. Usini ene ekikeek ibe ke ìbe isi iche ikpoko inyi ebi ugbọọn̄.
43013030	Mgbọ yaage Judas obọkọbe fituru ya, inanan̄a me uwu ya isibi. Mgbọ ya, egwe îfit.
43013031	Mgbọ Judas onan̄abe isibi, Jisọs otutumu inyi ebi udun̄ kan̄ ibe, “Mgbọ yi, ebilene mêmun̄ umin Gwun̄ Ebilene, mè inan̄a me lek kan̄ imun̄ si umin eyi Awaji.
43013032	Ebi ene isimun̄ umin eyi Awaji inan̄a me lek Gwun̄ Ebilene, Awaji me lek kan̄ môchili umin eyi Gwun̄ Ebilene ijeen̄ ebilene me ikafiatge mgbọ.
43013033	“Bọn n̄a, m̀bagọọk enyi ikup sọnja mgbọ gaalek. Ike ntumube inyi ebi ibot ebi Ju, ikeya si ke nkitumu inyi enyi mgbọ keyi. Enyi mêweek emi, ire, ere mbasi ikup, enyi kpebekọt inu.
43013034	“Mgbọ keyi, ǹkinyi enyi aya ikan. Ìmun̄ lek kinyi me chieen̄. Ike mmun̄be enyi me chieen̄, enyi si, ìmun̄ lek kinyi me chieen̄.
43013035	Ire enyi imun̄ lek kinyi me chieen̄, otutuuk ene mêsa me ikeyi iriọọn̄ ibe ke enyi ìre ebi udun̄ n̄a me atikọ.”
43013036	Saimọn Pita onenido Jisọs ibe, “Okaan̄-ene, ìre ere owa ke obosi?” Jisọs ofọfọọk ibe, “Ere mbasi, enyi kpebekọt igọọk emi isi mgbọ keyi. Ire, mgbọ isikem, enyi mênu.”
43013037	Pita okpọkpọk ido Jisọs ibe, “Okaan̄-ene, ìre keke orọ emi m̀kpakọtbe igọọk owu ije mgbọ keyi? Mbem lek ikwukwu mkpa mije kwun̄.”
43013038	Jisọs obebe Pita, “Ìre obem lek me atikọ ikwukwu mkpa mije n̄a? Me atikọ, ǹkitumu inyi owu ibe, sabum unọn obosan̄a amọn me eririeen̄ yi, owu môjit emi mgbọ ita.”
43014001	Jisọs onenitumu inyi ebi udun̄ kan̄ ibe, “Ikachieek ibe ejit isisaak enyi. Ìtoon̄ ejit me lek Awaji, mè ìtoon̄ ejit me lek n̄a si.
43014002	Owuwa agwut òwa me uwu nte n̄a. Ire kpomore ikeya, kè emi ntumu nnyi enyi. Mgbọ yi, mânisi ere ya isi inen̄e irek isun̄ iban enyi.
43014003	Ire nsi inen̄e irek isun̄ inyi enyi isan̄a, mâgwu ikom inu inikpulu enyi, inyi enyi enegọọk emi ekup me ere mbakup.
43014004	Enyi mîriọọn̄ oniin̄ ekisa isi ere ya mbasi.”
43014005	Tọmọs onenibe ọmọ, “Okaan̄-ene, eji kperiọọn̄ ere owu obosi. Ìre eji ebejeje iriọọn̄ oniin̄ ya?”
43014006	Jisọs ofọfọọk ema ibe, “Emi nre oniin̄, mè atikọ, mè ugwem. Kpunu ene geege òbokọt inu me lek Nte n̄a, îtata ìjeje itibi me lek n̄a.
43014007	Ire enyi meriọọn̄ emi me atikọ, kè enyi eriọọn̄ Nte n̄a si. Bene me mgbọ keyi, enyi mîriọọn̄ Nte n̄a, mè imun̄ si Nte n̄a.”
43014008	Filip onenibe ọmọ, “Okaan̄-ene, jeen̄ eji Ogwu Nte, inyi eji emun̄, mè ijot eji owot.”
43014009	Jisọs ofọfọọk ibe, “Filip, ìre owu òkariọọn̄ emi si karake emi melek kinyi ekupbe mege inire chereyi? Ene geelek òmumun̄ emi îmun̄ si Nte n̄a. Ìre keke orọ enyi enibe emi ǹjeen̄ enyi Nte n̄a?
43014010	Ìre owu òkachieek ibe ke emi ǹkup me emen kè Nte n̄a; ke Nte n̄a ìkup si me emen n̄a? Ikọ chi nkitumu, ìkanan̄a me unye eyi n̄a gaalek. Îre Nte n̄a ogwu òkup me emen n̄a okirọ ikwaan̄ kan̄ sa me lek n̄a.
43014011	Eya orọ, ìchieek ikọ nkitumu ibe ke ǹkup me emen kè Nte n̄a; ke Nte n̄a ìkup si me emen n̄a. Ire enyi kpechieek mije ikọ otu n̄a gaalek, ìchieek mije ikwaan̄ ukechieen̄ chi enyi ekimun̄.
43014012	Me atikọ, ǹkitumu inyi enyi ibe ke ene geelek òchechieek me lek n̄a, môrọ inu chi nkirọ, mè irọ igak echi nkirọ, mije, emi mânifo igọọk Nte n̄a.
43014013	Inu geelek enyi mêbeekbe me erieen̄ n̄a, mârọ inyi enyi, inyi ebi ene ekenyi Nte n̄a umin sa me lek inu emi ogwu Gwun̄ nrọbe.
43014014	Ire enyi ibeek inu geelek me erieen̄ n̄a, emi mârọ inyi enyi.
43014015	Ire enyi ima emi, enyi mêkisun̄ ikan nnyibe enyi.
43014016	“Mâbeek Nte n̄a ibe iria ofifi ogwu ukarajit ijet enyi inyi inigọọk enyi ikup ire mgbọ ikakaan̄ge itata.
43014017	Ogwu Nteme yi ìre Ekwukwu Awaji, ogwu òkijeen̄ ene atikọ. Ebi linyọn̄ kpebekọt ibọkọ Ogwu Nteme yi itap, mije, ema kpebemun̄ ọmọ, kpeberọriọọn̄ si ọmọ. Ire, enyi mêriọọn̄ ọmọ, mije, ọmọ ìbokup melek kinyi, mè iluk si me emen kinyi.
43014018	Emi m̀kpatele enyi kubọk bọn ìnan uga mè ute, mâgwu ikom inu me lek kinyi.
43014019	Sọnja mgbọ isiraka, ebi linyọn̄ kpebeyaka imun̄ emi ofifi. Ire, enyi mêmun̄ emi. Mije emi nkupbe me ugwem, enyi si mêkup me ugwem.
43014020	Me usen ya, mgbọ Ekwukwu Awaji mônube, enyi mêriọọn̄ ibe ke emi ǹkup me emen kè Nte n̄a, enyi ekukup me emen n̄a, emi nkukup si me emen kinyi.
43014021	Ogwu geelek òbọbọkọ ikọ n̄a itap, mè ikirọ ikọ cha, ogwugwa ore ogwu òmumun̄ emi me chieen̄. Ogwu geelek òmumun̄ emi me chieen̄, Nte n̄a mômun̄ ene ya me chieen̄. Emi si mâmun̄ ene ya me chieen̄, mè isa lek n̄a ijeen̄ ene ya.”
43014022	Judas (ìkare Judas Isikariọt) onenido Jisọs ibe, “Okaan̄-ene, ìre keke orọ obosa lek kwun̄ ijeen̄ eji gaalek, mè itele ebi linyọn̄?”
43014023	Jisọs ofọfọọk ibe, “Ogwu ima emi, ene ya môkirọ ikọ n̄a. Nte n̄a môma ene ya. Emi melek Nte n̄a si mênu inigọọk ene ya iluk ibia.
43014024	Ogwu ikamage emi, ene ya ìkporọ ikọ n̄a. Ikọ chi enyi ekinọ emi nkitumu, ìkare emi me lek n̄a nkitumu, îre ikọ Nte n̄a ogwu òraria emi inu obe emi ǹtumu ke nkitumu.
43014025	Ntumu ikọ chi otutuuk inyi enyi me mgbọ keyi emi melek kinyi ekupbe.
43014026	“Ire, Ogwu Nteme, òrere Ekwukwu Mbuban ogwu Nte n̄a môriabe inu me erieen̄ n̄a, môjeen̄ enyi otutuuk inu, mè ikeek si enyi otutuuk inu ntumube inyi enyi.
43014027	Esuuk ke ntele ibe ikup melek kinyi. Esuuk n̄a ke nnyi enyi, ìkare òjelek esuuk eyi ebi linyọn̄ ekinyi ke emi nnyi enyi. Ikasisaak ejit kinyi, ikatet si ukpook.
43014028	“Enyi mîra inọ emi ntumube inyi enyi ibe ke mâninan̄a itele enyi. Ire, mâyaka igwu ikom inu me lek kinyi. Ire enyi imun̄ emi me chieen̄, enyi mêbele ejit ibe ke emi mânifo igọọk Nte n̄a, mije, Nte n̄a îmin igak emi.
43014029	Nra itumu inu chi inyi enyi me mgbọ keyi ema kperọrọ-nu, inyi mgbọ ema isinirọ iso, enyi mênichieek ikọ n̄a.
43014030	Mgbọ keyi, m̀kpayaka itumu owuwa ikọ melek kinyi, mije, ogwu òkikpulu linyọn̄ keyi òkinu. Ogwu òkikpulu linyọn̄ yi ìkakaan̄ unye me lek n̄a kubọk ge.
43014031	Ire, ǹkiweek ibe ebi linyọn̄ eriọọn̄ ibe ke emi mma Nte n̄a, mè ikirọ otutuuk inu geelek ike Nte n̄a obe emi ǹrọ. Mgbọ yi, ìnan̄a ìkeke mè eji eneje enan̄a me ere keyi.”
43015001	Jisọs onenitumu inyi ebi udun̄ kan̄ ibe, “Emi nre atata olik gerep, Nte n̄a ore ogwu òkikpọ chieen̄ me lek uko gerep ya.
43015002	Agọọk geelek òkup me lek n̄a, mè ìkato mfut, Nte n̄a îra ikisọp ifiin̄. Ire, agọọk geelek òtoto mfut, Nte n̄a îra ikikpaan̄ lek ijaan̄, inyi ikito owuwa mfut.
43015003	Ire enyi, enyi mîtana isan̄a sa me lek ikọ ntumube inyi enyi.
43015004	Ìkup me emen n̄a, ke emi mâkup si me emen kinyi. Ike agọọk geege ìkpokọt ito mfut me lek kan̄ gaalek îtata ìkukup me lek olik gerep ya, ikeya si, enyi kpebekọt ito mfut geege me lek kinyi, îtata enyi ekukup me emen n̄a.
43015005	Emi nre olik gerep ya, sa enyi ere otu agọọk. Ire ene ikup me emen n̄a, emi nkukup me emen ene ya, ene ya môto owuwa mfut. Isan̄a me lek n̄a, enyi kpebekọt irọ inu geege.
43015006	Ene geelek ikakupge me emen n̄a, ene ya ìkup kubọk otu agọọk efieekbe itọp ifiin̄, ikukup ichiaak. Òjelek otu agọọk òchachiaak ikeya, ekikpukpulu itap me ukan̄, mè iwọp itaka iriọk.
43015007	Ire enyi ikup me emen n̄a, mè ikọ n̄a ikup me emen kinyi, ìbeek inu geelek òkup enyi me uyọt, ke mêrọ inyi enyi.
43015008	Ire enyi ito owuwa mfut, ebi ene mêmun̄ ibe ke enyi ìre ebi udun̄ n̄a, mè isa me ikeya inyi Nte n̄a umin.
43015009	“Ike Nte n̄a omun̄be emi me chieen̄, ikeya si ke emi mmun̄ enyi me chieen̄. Eya orọ, ìkup me emen imumechieen̄ n̄a.
43015010	Ire enyi ikirọ ikọ n̄a, enyi mêkup me emen imumechieen̄ n̄a, kubọk emi nrọbe ikọ kè Nte n̄a, mè ikup me emen imumechieen̄ kè Nte n̄a.
43015011	Ǹkitumu ikọ yi inyi enyi, inyi unwọọn̄ nkaan̄be ikup me emen kinyi, kubọk îkupbe me emen n̄a, mè unwọọn̄ kinyi ijot.
43015012	Ikan nnyibe enyi ìre ikeyi: Ìmun̄ lek kinyi me chieen̄, kubọk emi mmun̄be enyi me chieen̄.
43015013	Imumechieen̄ òmimin ichit, eyi ene môkọtbe ikaan̄ me lek ebi unene kan̄ ìre ene ya isasa lek kan̄ inyi ibe ekpan̄ mije ebi unene kan̄. Kpunu ofifi imumechieen̄ òmimin igak ikeya.
43015014	Ire enyi ikirọ ikọ n̄a, enyi ìre ebi unene n̄a.
43015015	Mgbọ keyi, ǹkayaka ìgwen enyi ebi usun̄, mije, ogwu usun̄ ìkakiriọọn̄ inu ogwu nte uwu kan̄ okirọ. Kpan̄asi ikeya, ǹkigwen enyi ebi unene n̄a, mije, mkpa inu geelek nkween̄be me ubọk kè Nte n̄a inyi enyi.
43015016	Ìkare enyi egobo emi. Îre emi ngobo enyi, ibe enyi esi erọ ata ikwaan̄ eyi òbofufuk. Enyi isirọ ikeya, Nte n̄a mônyi enyi inu geelek enyi ebeekbe me erieen̄ n̄a.
43015017	Eya orọ, ikan nnyibe enyi ìre ikeyi: Ìmun̄ lek kinyi me chieen̄.
43015018	“Ire ebi linyọn̄ icha enyi, ikawuuk ibe ke ebi linyọn̄ mîdasi icha emi.
43015019	Mebe enyi ìre ebi linyọn̄, kè ebi linyọn̄ èma enyi kubọk ebi kiban̄. Ire, enyi kpere ebi linyọn̄, mije, ǹgogobo enyi isibi me linyọn̄. Îre eya orọ mè ebi linyọn̄ echa enyi.
43015020	Ikawuuk ikọ ntumube inyi enyi ibe ke ogwu usun̄ ìkakimin ìgak ogwu ute-uwu. Ire ebi linyọn̄ itutuku emi, mêtutuku enyi si. Ire ema ibọkọ inu njeen̄be ema itap, mêbọkọ si eyi enyi mêjeen̄be ema itap.
43015021	Ebi linyọn̄ eberọ enyi otutuuk inu chi bak me lek enyi erebe ebi eyi n̄a, mije, ema cha kperiọọn̄ Awaji ogwu òraria emi inu.
43015022	Mebe emi ǹkanu ìnitumu ikọ ìnyi ema, kpemetip ema oyerebet mije ijo inu. Ire, mgbọ keyi nnube initumu ikọ inyi ema, kpunu inu ema ebesa ikwek lek kiban̄, ire ema ikirọ ijo inu ifo isi.
43015023	Ogwu icha emi, îcha si Nte n̄a.
43015024	Mebe ǹkarọ ikwaan̄ ukechieen̄ echi ene geege ikarakge ìrọ me etete kiban̄, kpemetip ema oyerebet mije ijo inu. Ire, mgbọ keyi, ubọk geelek otutuuk kiban̄ esabe chieen̄ imun̄ ikwaan̄ ukechieen̄ nrọbe, ema mîcha emi, mè icha si Nte n̄a igbaalek.
43015025	Ire, otutuuk inu chi ìkirọ iso inu egebe me ikpa Ikan kiban̄ ibe, ‘Ema mîcha emi me nkarọge ijo inu geege.’
43015026	“Ire, Ogwu Nteme ya òrere Ekwukwu òkijeen̄ ene atikọ, ogwu mâriabe inan̄a me agba lek kè Nte n̄a ijet enyi mônu. Isinu, môrọ inyi enyi eriọọn̄ ogwu emi nrebe.
43015027	Ire, enyi me lek kinyi si, mêtumu ogwu emi nrebe isibi inyi ebi ene, mije, enyi mîgọọk emi ikup bene me ibebene.”
43016001	“Ǹkitumu otutuuk ikọ chi inyi enyi, inyi enyi ekanan̄a ìrọn̄.
43016002	Mije, ebi ibot ebi Ju mêlap enyi isibi me uwu ntitiin̄ kiban̄. Me atikọ, mgbọ òkinu mgbọ ebi ene mêkpan̄be enyi, mè ikeek ibe ke ata ikwaan̄ ire eya ema ekirọ inyi Awaji.
43016003	Ema eberọ enyi inu chi, mije, ema kperiọọn̄ Nte n̄a, kperiọọn̄ emi si.
43016004	Nra itumu inu chi inyi enyi, inyi, mgbọ inu chi isinirọ iso, enyi mêkeek ibe ke emi mwuuk lek itaba enyi ubọk me utọn̄. Ǹkatumu ikọ chi ìnyi enyi bene me ibebene, mije, emi melek kinyi ekup.
43016005	“Mgbọ keyi, mânigwu ikom ifo igọọk ogwu òraria emi inu. Ire, kpunu ene geege me lek kinyi òdodo emi ibe ìre emi m̀basi owa?
43016006	Kpan̄asi ikeya, enyi ekifieek ejit mije ikọ chi ntumube inyi enyi.
43016007	Ire, ǹkitumu atikọ inyi enyi, ifofo n̄a ìbosa nnwọn ijet enyi. Mije, ire ǹkanan̄a ìfo, Ogwu Nteme ya ìkponu inigọọk enyi ikup. Ire, ire nnan̄a ifo, mâria ọmọ ijet enyi.
43016008	Isinu, mônirọ inyi ebi linyọn̄ eriọọn̄ inu òfolek ijo inu, mè ata irọrọ, mè oyerebet eyi Awaji obosibi me ibot ebilene.
43016009	Òfo me lek ijo inu, môrọ inyi ebi linyọn̄ eriọọn̄ ibe ke ema mîrọ ijo inu, mije ema ekachieekge me lek n̄a.
43016010	Òfo me lek ata irọrọ, môrọ inyi ebi linyọn̄ eriọọn̄ ibe ke emi ìre ogwu ata irọrọ sa me lek ifofo eyi mbafo igọọk Nte n̄a me ere enyi kpebeyaka imun̄ emi ofifi.
43016011	Òfo me lek oyerebet, môrọ inyi ebi linyọn̄ eriọọn̄ ibe ke Awaji môsibi oyerebet me ibot kiban̄, mije, Awaji îwuuk lek itip ogwu òkikpulu linyọn̄ keyi oyerebet.
43016012	“Îkaan̄ owuwa inu matumube inyi enyi. Ire, enyi kpebekọt igobo otutuuk itet me mgbọ keyi.
43016013	Mgbọ Ekwukwu òkijeen̄ ene atikọ ya isinu, môjeen̄ enyi otutuuk atikọ. Ìkpotumu ikọ eyi ibot kan̄. Îre ikọ înọbe ke ìbotumu. Môtumu si inu òborọ me mgbọ òkup me isi inyi enyi.
43016014	Môrọ si inyi ebi ene enyi emi Gwun̄ Awaji umin, mije, inu geelek ìbonichili ijeen̄ enyi ìbonan̄a me ubọk n̄a.
43016015	Otutuuk inu geelek Nte n̄a okaan̄be ìre echi n̄a. Eya orọ ntumube ibe ke inu geelek Ekwukwu òkijeen̄ ene atikọ ya obochili ijeen̄ enyi ìre inu ònan̄a me ubọk n̄a.
43016016	“Sọnja mgbọ isiraka, enyi kpebeyaka imun̄ emi. Ire, sọnja mgbọ isiyaka iniraka, enyi mêyaka imun̄ emi.”
43016017	Usini ebi udun̄ kan̄ ekekidido lek kiban̄ ibe, “Ìre kpasi ikọ ke îkitumu ikeyi ibe, ‘Sọnja mgbọ enyi kpebeyaka imun̄ emi ofifi. Sọnja mgbọ isiyaka iniraka, enyi mêyaka imun̄ emi, mije, m̀basi lek Nte n̄a’?”
43016018	Ema ekpọkpọ ikidido lek kiban̄ ibe, “Ìre sọnja mgbọ ya îtumube ìsibi keke? Ikọ cha îkitumu, eji kpekọt igobo itet.”
43016019	Jisọs orọriọọn̄ ibe ke ema ekiweek idodo ọmọ ikọ òfo me lek ikọ ya, mè inido ema ibe, “Ìre enyi ekido lek kinyi ikọ òfolek ikọ ya ntumube ibe, ‘Sọnja mgbọ, enyi kpebeyaka imun̄ emi, sọnja mgbọ si isiyaka iniraka, enyi mêyaka imun̄ emi’?
43016020	Me atikọ, ǹkitumu inyi enyi ibe, mgbọ enyi ebekito ito, mè ikifieek ejit, îre mgbọ keya ke ebi linyọn̄ ebekinwọọn̄ unwọọn̄. Enyi mêkup me ufieejit, ire, ufieejit kinyi môkana unwọọn̄.
43016021	Ìkup kubọk enenwaan̄ òboman gwun̄. Ogwu enenwaan̄ ya ìkifieek owot ufiak uman, mije, mgbọ kan̄ îkem. Ire, isiman gwun̄ ya ito, îra iwuuk otutuuk ujat cha mije unwọọn̄ ibe ke ọmọ îman aya gwun̄ isibi me linyọn̄.
43016022	Ikeya si ke îkup me lek kinyi. Mgbọ keyi ìre mgbọ ufieejit inyi enyi. Ire, mâyaka ikpọk imun̄ enyi. Mgbọ ya, enyi mênwọọn̄ unwọọn̄, kpunu ene geege òbobọkọ enyi unwọọn̄ kinyi.
43016023	Me usen ya si, enyi kpebeyaka ido emi inu geege. Me atikọ, ǹkitumu inyi enyi ibe, inu geelek enyi mêbeekbe me erieen̄ n̄a, Nte n̄a môrọ inyi enyi.
43016024	Mege inire mgbọ keyi, enyi kpebeek emi inu geege me erieen̄ n̄a. Ìbeek, ke mênyi enyi, inyi unwọọn̄ kinyi ijot.
43016025	“Mgbọ keyi, ǹkitumu ikọ me urọk inyi enyi. Ire, mgbọ òkinu mgbọ m̀kpayaka ikitumu ikọ me urọk inyi enyi. Mgbọ ya, m̀bakitutumu ikọ òfolek kè Nte n̄a ichili ibook isi ge inyi enyi.
43016026	Me Usen ya, îre enyi me lek kinyi ebebeek Nte n̄a inu me erieen̄ n̄a, ìkare emi mbabeek inu me ibot kinyi.
43016027	Iin̄, Nte n̄a îmun̄ enyi me chieen̄ enenen, mije enyi emun̄be emi Gwun̄ Awaji me chieen̄, mè ichieek si ibe ke emi ǹnan̄a me agba lek Awaji inu.
43016028	Emi ǹnan̄a me agba lek Nte n̄a inu me linyọn̄. Mgbọ keyi, mâniyaka igwu ikom inan̄a me linyọn̄ ifo igọọk Nte n̄a.”
43016029	Ebi udun̄ kan̄ enenitumu inyi ọmọ ibe, “Mgbọ keyi, înwọn eji me lek, mije, obene ikitumu ikọ ichili, òkayaka ìtumu ikọ geege me urọk.
43016030	Mgbọ keyi, eji mîmun̄ ibe ke owu oriọọn̄ inu geelek, mè iriọọn̄ si otutuuk idodo geelek ebi ene ekaan̄be me emen ejit kiban̄. Eya orọ, eji mîchieek ibe ke owu ònan̄a me agba lek Awaji inu me atikọ.”
43016031	Jisọs obebe ema, “Ìre enyi mîtolek inichieek mgbọ keyi?
43016032	Ire, mgbọ òkinu, mgbọ ya îra irere isan̄a, mgbọ mêyiyalabe enyi, ogwu ikup ofo uwu kan̄. Mgbọ ya, enyi mêyat itele emi. Ire, emi m̀kpakup emi gaalek, mije, Nte n̄a môkup melek n̄a.
43016033	“Eya orọ, ǹkitumu ikọ chi inyi enyi, inyi enyi ekup melek n̄a, mè ekaan̄ esuuk, mije, enyi mêmun̄ ufialek me linyọn̄ keyi. Ire, ìkat ejit, mije, emi nra itim ikpan̄ linyọn̄.”
43017001	Mgbọ Jisọs otumube ikọ cha isan̄a, ibebene chieen̄ ikpọ inyọn̄, mè iriaak uriaak ibe: “Nte n̄a, mgbọ ya îkem. Nyi Gwun̄ kwun̄ umin, inyi emi, Gwun̄ kwun̄, ǹnyi owu umin si.
43017002	Mije, owu onyi emi unye me lek otutuuk ebilene, inyi ǹkennyi otutuuk ebi geelek owu onyibe emi ugwem ikakaan̄ge itata.
43017003	Mgbọ yi, otutuuk oniin̄ òkukup isasa ikaan̄ ugwem ikakaan̄ge itata ìre irọriọọn̄ owu ogwu ọmọ gaalek orebe Awaji me atikọ, mè irọriọọn̄ si emi Jisọs Karais ogwu owu oriabe inu me linyọn̄.
43017004	Nrọ otutuuk ikwaan̄ onyibe emi iso, mè isa me ikeya inyi owu umin me linyọn̄.
43017005	Eya orọ, mgbọ yi, Ute, nyi emi irek umin me agba lek kwun̄, inyi m̀kpọk ǹkaan̄ umin ya eyi nkaan̄be melek kwun̄ sabum enirom linyọn̄.
43017006	“Nra irọ inyi ebi owu ogobobe isibi me linyọn̄ isa inyi emi eriọọn̄ ogwu owu orebe. Me okpatu, îre owu okaan̄ ema, mè inisa ema ikana itap emi me ubọk. Ema mîsiki ibot inyi ikọ kwun̄.
43017007	Mgbọ yi, ema mîriọọn̄ ibe ke otutuuk inu owu okanabe itap emi me ubọk ìnan̄a me ubọk kwun̄.
43017008	Mije, nlook ema etip owu olookbe emi, ema ebọbọkọ itap. Ema mîriọọn̄ ibe, me atikọ, ke emi ǹnan̄a me lek kwun̄ inu, mè ichieek si ibe ke ìre owu oria emi inu me linyọn̄.
43017009	Eya orọ, ǹkiriaak uriaak me ibot ebi n̄a ebi owu okanabe itap emi me ubọk, mije, îre owu okaan̄ ema. Ǹkariaak uriaak me ibot ebi linyọn̄.
43017010	Otutuuk inu geelek nkaan̄be ìre echi kwun̄. Otutuuk inu geelek owu okaan̄be ìre echi n̄a si. Umin n̄a mè uja n̄a îsibi utoon̄ sa me lek kiban̄.
43017011	Emi m̀kpayaka ikup me linyọn̄ ifiin̄ igak ikeya, mânika igọọk owu. Ire, ebi owu onyibe emi chi mêkup me linyọn̄. Eya orọ, Ute Mbuban, bem ema me unye eyi erieen̄ kwun̄, òrere erieen̄ eyi owu onyibe emi, inyi ema ere ge, kubọk emi melek kwun̄ erebe ge.
43017012	Mgbọ nkupbe melek kiban̄, nsa unye eyi erieen̄ ya owu onyibe emi ibem ema, mè isun̄ ema me utelelek. Eya orọ, kpunu ene geege ònanan̄a me lek kiban̄ ichep, îtata ogwu edọmọbe isan̄a ibe ke ìbochechep, kubọk egebe me emen Ikpa Mbuban.
43017013	“Mgbọ keyi, emi mânika igọọk owu. Ire, ǹkitumu ikọ chi mgbọ keyi nkupbe me linyọn̄, inyi ebi n̄a chi ekaan̄ unwọọn̄ n̄a ojot ojot me emen kiban̄.
43017014	Nnyi ema ikọ kwun̄. Eya orọ, ebi linyọn̄ mîcha ema, mije, ema kpere ebi linyọn̄, kubọk emi si nkarege ogwu linyọn̄.
43017015	Ǹkabeek ibe owu òkpulu ema òsan̄a me linyọn̄. Ire, ǹkibeek ibe owu òchit ema, inyi ogwu ijo ikachak ema ubọk me lek.
43017016	Ike nkarege ogwu linyọn̄, ema si kpere ebi linyọn̄.
43017017	Eya orọ, sa atikọ kwun̄ sun̄ ema esese nyi lek kwun̄, mije, ikọ kwun̄ ìre atikọ.
43017018	Ike owu oriabe emi inu me linyọn̄, ikeya si ke emi nria ema itap me linyọn̄.
43017019	Mije kiban̄, emi nsun̄ lek n̄a esese, inyi ema esun̄ si lek kiban̄ esese enyi owu me atikọ.
43017020	“Ire, ǹkariaak uriaak mije ebi udun̄ n̄a gaalek. Ǹkiriaak si mije otutuuk ebi mêchieekbe me lek n̄a inan̄a me lek ata etip eyi ebi udun̄ n̄a chi mêlookbe.
43017021	Nte n̄a, ǹkibeek ibe owu òrọ inyi otutuuk ebi ìchechieek melek n̄a me linyọn̄ ere ge, kubọk owu okupbe me emen n̄a, emi si nkukup me emen kwun̄. Rọ si inyi ema ekup me emen kiji, inyi ebi linyọn̄ esa me ikeya echieek ibe ke ìre owu oria emi inu me linyọn̄.
43017022	Umin ya eyi owu onyibe emi, nsa inyi ema si, inyi ema ere ge, kubọk owu melek n̄a erebe ge.
43017023	Ike owu okupbe me emen n̄a, emi si mâkup me emen kiban̄. Rọ inyi ema otutuuk ekana ere ge kpoi, inyi ebi linyọn̄ eriọọn̄ ibe ke owu oria emi inu; ke owu omun̄ ema me chieen̄, kubọk owu omun̄be emi me chieen̄.
43017024	“Ute, ǹkiweek ibe otutuuk ebi owu onyibe emi egọọk emi ekup me ere mbakup, mè ekemun̄ umin n̄a eyi owu onyibe emi, mije owu omun̄be emi me chieen̄ sabum enirom linyọn̄.
43017025	“Ute ogwu ata irọrọ, ubọk geelek ebi linyọn̄ ekariọọn̄ge owu, emi nriọọn̄ owu. Ebi linyọn̄ mîriọọn̄ si ibe ke ìre owu oria emi inu me linyọn̄.
43017026	Nra irọ inyi ebi linyọn̄ eriọọn̄ ogwu owu orebe, mâkirọ si ikeya ifo isi, inyi imumechieen̄ owu okaan̄be me lek n̄a ikup me emen kiban̄, inyi emi ǹsa me ikeya ǹkup si me emen kiban̄.”
43018001	Mgbọ Jisọs oriaakbe uriaak ya isan̄a, ọmọ mè ebi udun̄ kan̄ enanan̄a me ere ya ije isaba iteke ekigwen Kidọrọn, isi inin̄ emen uko ge ewopbe uti olifu me emen me usaba agan̄ ya.
43018002	Judas ogwu òleleke Jisọs inyi ekpan̄ îriọọn̄ si ere ya, mije, Jisọs mè ebi udun̄ kan̄ mîwuuk lek ikisi ere ya isi isiki efuuk.
43018003	Mgbọ Jisọs mè ebi udun̄ kan̄ ekupbe me ere ya, Judas osasa urum ebi akọn̄ mè usini ebi ìkibem Uwu Mbuban, ebi ebi ibot ngwugwa mè ebi Farisi eriabe ibe enetet Jisọs, igbaalek ije inu me ere ya. Otutuuk ife cha mîkaan̄ ukan̄ nlak, mè mkpukan̄, mè nroon̄ akọn̄ me ubọk isa inu.
43018004	Jisọs orọriọọn̄ otutuuk inu òbosibi inyi ọmọ mgbọ ya, mè inan̄a me etete ebi melek kan̄ isibi ije isi ikweek ife cha, mè ido ema ibe, “Ìre ekene ke enyi ekiweek?”
43018005	Ema efọfọọk ibe ke ema ekiweek Jisọs ogwu Najeret. Jisọs obebe ema, “Emi ire ene ya.” Judas ogwu òboleke Jisọs inyi ekpan̄ òwa si melek ife cha okekebe.
43018006	Mgbọ Jisọs otumube inyi ema ibe “Emi ire ene ya,” ema eririki, mè itọp lek inyi udun̄, mè irirọn̄ọ me ijọn̄ọ.
43018007	Jisọs okpọkpọk ido ema ibe, “Ìre ekene ke enyi ekiweek?” Ema efọfọọk ibe ke ema ekiweek Jisọs ogwu Najeret.
43018008	Jisọs ofọfọọk ema ibe, “Ntumu inyi enyi ibe ke emi nre ene ya. Ire emi ke enyi ekiweek, ìtet emi, mè ìtele ebi melek n̄a chi, mè efon.”
43018009	Ikọ yi onenirọ iso ikọ Jisọs otumube inyi ogwu Ute ibe, “Otutuuk ebi owu onyibe emi, kpunu ene geege ògagak emi ichep.”
43018010	Mgbọ ya, Saimọn Pita owọwọọk oge etim kan̄ isibi, mè ikep gwun̄ uwu ogwu ibot ebi ibot ngwugwa utọn̄ agan̄ ulom ifieek. Erieen̄ ogwu enerieen̄ ya ìre Malikọs.
43018011	Jisọs ogagana inyi Pita ibe, “Ben oge etim kwun̄ tap me emen ogan. Ìre òkaweek ibe emi ǹnwọ inu ònan̄a me emen ekpen̄ ufialek eyi Nte n̄a obe emi ǹnwọ?”
43018012	Ebi akọn̄ cha melek ogwu ibot kiban̄, mè ebi ìkibem Uwu Mbuban etetet Jisọs ibọp,
43018013	mè isa ọmọ idasi inu me isi kè Anas ogwu nte nwa kè Keyefas ogwu ibot ngwugwa me acha ya.
43018014	Keyefas yi ore ogwu òtutumu inyi ebi Ju ibe ke mônwọn ibe ene ge ikwu mkpa me ibot otutuuk ene.
43018015	Saimọn Pita mè ofifi ogwu udun̄ kè Jisọs ekekije igọọk Jisọs me udun̄. Mije ogwu ibot ebi ibot ngwugwa oriọọn̄be ogwu udun̄ kè Jisọs keyilọ ya isi, etetele inyi ogwugwa ije iraka inin̄ emen oyet egep ya igọọk Jisọs.
43018016	Ire, Pita okekeke me otunchit me oyet. Ogwu udun̄ kè Jisọs ogwu ogwu ibot ngwugwa oriọọn̄be isi ya onenisi itumu ikọ melek gwun̄ enenwaan̄ òkibem otunchit ya, mè isa Pita iraka inin̄ emen oyet egep ya.
43018017	Ogwu enenwaan̄ òkibem otunchit ya onenitumu inyi Pita ibe, “Me atikọ, owu ìre ene ge me lek ebi udun̄ ene yi.” Pita ofọfọọk ibe, “Emi ǹkare!”
43018018	Ebi ìkisi ikwaan̄ me oyet egep ya, mè ebi ìkibem ere mîsọk ukan̄ me oyet egep ya, mije utọọk, mè ikeke ikana ukan̄ ya ikigwele. Pita ogọgọọk ema ikeke me ere ya ikigwele ukan̄ ya.
43018019	Otutuuk mgbọ ya, ogwu ibot ebi ibot ngwugwa okekido Jisọs ikọ òfolek ebi udun̄ kan̄ mè ijejeen̄ kan̄.
43018020	Jisọs ofọfọọk ibe, “Emi ǹkatumu ikọ geege me nlet. Ikọ geelek ntumube, îre me isi ogbogbo ene ke ntumu. Njeen̄ inu me uwu ntitiin̄ me uwu ntitiin̄, mè ijeen̄ si inu me Uwu Mbuban ere otutuuk ebi Ju enikititiin̄.
43018021	Ìre keke orọ okido emi ikọ? Gwen ebi ìnọnọ ikọ ntumube do. Mije, ìkakaan̄ ogwu me lek kiban̄ ikariọọn̄ge inu ntumube.”
43018022	Jisọs itutumu ikeya, ene ge me lek ebi ìkibem Uwu Mbuban, ogwu òkeke iriaak me ere ya otatap ọmọ ada me isi, mè igana inyi ọmọ ibe, “Ìre ikeya ke okitumu ikọ inyi ogwu ibot ebi ibot ngwugwa?”
43018023	Jisọs otutumu inyi ogwu ene ya ibe, “Ire ntumu ikọ ilọ, îgbe ibe owu òsan̄a amọn me lek. Ire, ire ntumu atikọ, ìre keke orọ mè owu òsulu emi?”
43018024	Anas oneniria Jisọs ikeya, melek olik cha esabe ibọp ọmọ, ijet Keyefas ogwu ibot ebi ibot ngwugwa.
43018025	Mgbọ Saimọn Pita okekebe me ere ya ikigọọk igwele ukan̄, usini ebi ìkup me ere ya enenido ọmọ ibe, “Ìre owu òkafat ìre ene ge me etete ebi udun̄ kè Jisọs?” Pita okakan̄ ibe, “Ìkare emi!”
43018026	Ene ge me lek bọn uwu ogwu ibot ebi ibot ngwugwa ya òrere ulọk melek ogwu Pita ofieekbe utọn̄ ya onenido Pita ibe, “Ìre ìkafat ìre owu melek kè Jisọs ke mmun̄ me emen uko olifu ya?”
43018027	Pita okpọkpọk ikan̄, mè ibe, “Iin̄-iin̄, ìkare emi!” Mgbọ yaage ikọ ya otabe Pita me otu, unọn obebene isan̄a amọn.
43018028	Me agan̄ egwe, ebi ife cha enenisa Jisọs inan̄a me uwu kè Keyefas isi uwu kè Pailet, ogwu ibot mkpulu ebi Rom etobe ibe ikikpulu agan̄ ya. Mije ogwu ibot ya ikarege ogwu Ju, otutuuk ebi Ju ìgọgọọk isi ere ya kpenin̄ uwu ya. Mije, ininin̄ uwu ya môchaka ema mbuban me lek, mè irọ inyi ema ekakọt ìgọọk ìrie ijọk Iraraka ya.
43018029	Eya orọ Pailet me lek kan̄ onanan̄a me uwu isibi inu inikweek ema me oyet, mè ido ema ibe, “Ìre kpasi ikan ke ene yi orọn̄?”
43018030	Ema efọfọọk ibe, “Ire ene yi ìkare ijo ene, eji kpemesa inu me isi kwun̄.”
43018031	Pailet otutumu inyi ema ibe, “Enyi me lek kinyi ìsa ọmọ ìfo ìsi ìsibi oyerebet me ibot ìgọọk me lek ikan kinyi.” Ema efọfọọk ibe ke ema kpekaan̄ unye ifefieek oyerebet mkpa inyi ene.
43018032	Inu yi ìrọ ikeya, inyi ikọ Jisọs otumube ibak òjelek mkpa ọmọ obokwu irọ iso.
43018033	Pailet ogwugwu ikom inin̄ uwu, mè inigwen Jisọs ido ibe, “Ìre owu ore ogwu ubọọn̄ ebi Ju ya?”
43018034	Jisọs ododo Pailet ibe, “Ìre idodo ya ìnan̄a me ekiket kwun̄, sa ìre òkitumu inu onọbe me otu ebi ofifi ife?”
43018035	Pailet otutumu inyi Jisọs ibe, “Ìre emi ìre ogwu Ju? Îre ebi kinyi mè ebi ibot ngwugwa kinyi esa owu inu me isi n̄a. Ìre keke ke orọ ilọ?”
43018036	Jisọs ofọfọọk Pailet ibe, “Me atikọ, ogboon̄ ubọọn̄ n̄a ìkare eyi linyọn̄ keyi. Ire mkpulu n̄a more eyi linyọn̄ keyi, kè ebi ikwaan̄ n̄a etim akọn̄, inyi ebi Ju ekakọt ìtet emi. Ire, mkpulu n̄a ìkare eyi linyọn̄ keyi.”
43018037	Pailet obebe Jisọs, “Ire ikeya, owu ìre ubọọn̄ ma!” Jisọs ofọfọọk ibe, “Owu otumu itat ibebe ke emi ìre ubọọn̄. Inu òrọrọ emanbe emi inu me linyọn̄ keyi ìre inenitumu atikọ ichili ibook inyi ebilene. Eya orọ, ene geelek òrere ogwu atikọ okigban̄ utọn̄ me lek ikọ n̄a.”
43018038	Pailet ododo Jisọs ibe, “Ìre keke ire atikọ?” Idodo ikọ ya isan̄a, inanan̄a isibi isi itumu inyi ebi Ju cha ibe, “Ǹkamun̄ inu geege eyi ene yi orọbe ilọ.
43018039	Ire, îre ọrọmijọn̄ kinyi ibe emi ǹkensan̄a ogwu mkpọn ge ǹsibi me uwu mkpọn ǹnyi enyi me mgbọ ijọk Iraraka geelek. Mgbọ keyi, ìre môneme enyi ibe emi ǹsan̄a ‘ogwu ubọọn̄ ebi Ju’ ǹnyi enyi?”
43018040	Ema etataan̄ ukpo itumu ibe, “Kasan̄a ogwa! San̄a Barabas sibi nyi eji!” Barabas yi ìre ogwu ògọgọọk itap wọlọwọlọ me ama.
43019001	Pailet onenisa Jisọs inyi ebi akọn̄ ibe esulu me njijan̄.
43019002	Ebi akọn̄ cha enenisa ukpak ilọk okpibot ubọọn̄, mè isa ikwuun̄ ọmọ me ibot, mè itap ọmọ ujọn̄ọ ọfọnti irio irio eyi ebi ubọọn̄ ekitap.
43019003	Mgbọ ema ebalabe ọmọ ikeya isan̄a, ema ekekije isi ikitọp ọmọ amọn ibe, “Ogwu ubọọn̄ ebi Ju, eji mînyi owu amọn!” Isitumu ikeya, mîra ikitap ọmọ ada me isi.
43019004	Pailet okpọkpọk isibi inu initumu inyi ebi Ju ibe, “Ìkpọ, mâsan̄a ene yi isibi inyi enyi, inyi enyi eriọọn̄ ibe ke ǹkamun̄ ikan geege îrọn̄be eyi masabe itip ọmọ oyerebet.”
43019005	Jisọs oneninan̄a isibi, melek okpibot ubọọn̄ ya esabe ukpak ilọk me ibot, mè ọfọnti ebi ubọọn̄ ya me lek. Mgbọ ya, Pailet otutumu inyi ebi Ju ibe, “Kpọ ene ya ire ogwu!”
43019006	Mgbọ yaage ebi ibot ngwugwa mè ebi ìkibem Uwu Mbuban emun̄be Jisọs, ema ekekitaan̄ ukpo ibe, “Gon ọmọ kpan̄! Gon kpan̄ me uti nkwurieen̄!” Ire, Pailet ofọfọọk ema ibe, “Enyi me lek kinyi ìsa ọmọ ìsi ìgon ìkpan̄. Emi ǹkamun̄ ikan geege îrọn̄be.”
43019007	Ebi Ju ekekitumu inyi Pailet ibe, “Eji mîkaan̄ ikan. Igọọk me lek ikan kiji, ene yi ìre ogwu ebekpakpan̄, mije, ìkigwen lek kan̄ Gwun̄ Awaji.”
43019008	Mgbọ Pailet onọbe ikọ ya, ukpook orọriọọn̄ itet ọmọ.
43019009	Isasa Jisọs igwu ikom inin̄ uwu, mè isi ido ibe, “Ìre ònan̄a me owa?” Ire, Jisọs ìkafọọk ọmọ inu geege.
43019010	Pailet ododo ọmọ ibe, “Ìre owu òkpotumu inu geege inyi emi? Ìre òkariọọn̄ ibe ke nkaan̄ unye itetele owu, inyi owu òfo, mè ikaan̄ si unye igogon owu me uti nkwurieen̄?”
43019011	Jisọs ofọfọọk ọmọ ibe, “Owu kpomokọt ikaan̄ unye geege me lek n̄a ire ìkare Awaji onyi owu unye. Eya orọ, nrọ-nlọ eyi ebi ìsasa emi ijet owu omin igak eyi kwun̄.”
43019012	Mgbọ Pailet onọbe ikọ ya Jisọs otumube, ibebene ikiweek ike ìbosa irọ mè etele Jisọs inyi ifo. Ire, ebi Ju ekekitaan̄ ukpo itumu inyi Pailet ibe, “Ire otele mè ene yi ifo, owu òkare unene ogwu Sisa. Mije, ene geelek òbebe ke ọmọ ìre ubọọn̄, ìre ogwu ochicha inyi ogwu Sisa.”
43019013	Mgbọ Pailet onọbe ikọ ya ebi Ju etumube, isasan̄a Jisọs isibi, mè inisiki ikweek me inyọn̄ ogbọọn̄ oyerebet kan̄, me ere ekigwen Gabata me usem Iburu (eyi òsisibi Ogboon̄ Ewuuk).
43019014	Inu ya ìrọ me òfo ejit ikarek me usen Ibem-lek, òboniwele Usen Mbuban me emen nde ijọk Iraraka. Pailet okukup me ere ya itumu inyi ebi Ju ibe, “Kpọ ogwu ubọọn̄ kinyi ire ogwu!”
43019015	Ire, ebi Ju cha ekekitaan̄ ukpo ibe, “Ìtet ìsa ìje! Ìtet ìje! Ìgon ìkpan̄ me uti nkwurieen̄!” Pailet onenido ema ibe, “Ìre ǹgon ogwu ubọọn̄ kinyi m̀kpan̄ me uti nkwurieen̄?” Ebi ibot ngwugwa efọfọọk ibe, “Eji kpekaan̄ ofifi ubọọn̄ geege ilọ me lek ogwu Sisa.”
43019016	Itata kan̄, Pailet okakana Jisọs itap ema me ubọk inyi esa esi egon ekpan̄.
43019017	mè ibene uti nkwurieen̄ ebesa igon ọmọ itoon̄ ọmọ ibe ibeme, mè isa ọmọ ije inan̄a isi ere ekigwen Gọligọta me usem Iburu (eyi òsisibi Ere Ngigọ Ibot Ene).
43019018	Me ere ya ke ema enigon Jisọs me inyọn̄ uti nkwurieen̄ ya. Îkaan̄ si ene iba egonbe me ere ya melek kan̄, ene ge me agan̄ ulom kan̄, ene ge me agan̄ ujit kan̄, mè igon ọmọ me etete.
43019019	Pailet onenige ulook inyi egon me inyọn̄ uti nkwurieen̄ ya. Inu îgebe ya ìre, JISỌS OGWU NAJERET, OGWU UBỌỌN̄ EBI JU.
43019020	Ere egonbe Jisọs îgbet ere me lek ama. Ulook ya si, ege me usem Iburu, mè usem ebi Rom òrere Latin, mè ige si me usem ebi Giris. Eya orọ, owuwa ebi Ju mîmun̄ ulook ya, mè ifuk.
43019021	Ebi ibot ngwugwa ebi Ju enenisi lek kè Pailet, mè isi itumu inyi ibe, “Ìkanwọn ubọk ogebe, ‘Ogwu ubọọn̄ ebi Ju.’ Kpan̄asi ikeya, ge ibe ke ene yi ìbe ke ọmọ ìre ogwu ubọọn̄ ebi Ju.”
43019022	Pailet ofọfọọk ema ibe, “Inu ngebe, nge isan̄a.”
43019023	Mgbọ ebi akọn̄ cha egonbe Jisọs isan̄a, ema eneniteen̄ ọfọnti kan̄ iche irek ini inyi lek kiban̄, ene ge irek ge. Inenisik ọfọnti irak kan̄. Ọfọnti irak ya, elọlọk bene me inyọn̄ re ijọn̄, kpunu ere geege egbabe ichim me lek.
43019024	Ema enenitọt ibe mè ema ekagwak ọfọnti ya, mè ema eneroon̄ nriroon̄ esa eriọọn̄ ogwu ebesa inyi. Inu ya ìrọ ikeya isasa irọ iso inu egebe me Ikpa Mbuban ibe, “Mîkpulu ọfọnti n̄a iche inyi lek kiban̄, mè iroon̄ nriroon̄ mije ọfọnti irak n̄a.”  Inu ya egebe me Ikpa Mbuban ke ebi akọn̄ cha erọ si iso.
43019025	Meri nga kè Jisọs, mè ogwu ngwan̄ enenwaan̄, mè Meri nwa kè Kilopas, mè Meri ogwu Magidala òwa me agba lek uti nkwurieen̄ ya egonbe Jisọs me inyọn̄.
43019026	Mgbọ Jisọs oraan̄be chieen̄ imun̄ ogwu uga, mè imun̄ si ogwu udun̄ kan̄ ogwu îmun̄be me chieen̄ ekekebe me ere ya, itutumu inyi ogwu uga ibe, “Uga, kpọ gwun̄ kwun̄ enerieen̄ ire ogwa,”
43019027	mè itumu inyi ogwu udun̄ kan̄ ya ibe, “Kpọ nga kwun̄ ire ogwa.” Bene me mgbọ ya, ogwu udun̄ kè Jisọs ya osasa nga kè Jisọs ifo uwu kan̄, inyi inigọọk ọmọ ikup.
43019028	Sọnja mgbọ iraraka, Jisọs imumun̄ ibe ke ọmọ îra irọ otutuuk ikwaan̄ kan̄ isan̄a, inenitumu ibe, “Ebek îrak emi.” Ikọ ya onenirọ iso inu egebe me Ikpa Mbuban.
43019029	Ema enenimọnọ ise ijiin̄ me emen miin̄ òkitop njijin njijin eyi etapbe me emen ugọn̄ ge iyik me ere ya, mè iniben ise ya mè miin̄ me lek inwaan̄ me otu uti haisop, mè ibene ifo inyọn̄ isa itap ọmọ me otu.
43019030	Mgbọ Jisọs ofipbe miin̄ ya isan̄a, itutumu ibe, “Îta.” Ikọ ya itata me otu, ikakana ibot isiki, mè itọbọ.
43019031	Inu ya ìrọ me usen Ibem-lek, eyi òfit iwele kan̄ obonire Usen Mbuban òsisibi esese mije mfaka ijọk Iraraka ya. Me ọrọmijọn̄ ebi Ju, nkwukwu ene ìkakijeen̄ me inyọn̄ uti nkwurieen̄ me Usen Mbuban. Eya orọ, ebi ibot ebi Ju enenisi ibeek Pailet ibe inyi ida mè efaan̄ ukot ebi ene ita egonbe me uti nkwurieen̄ cha, inyi egwat lek ekwaan̄, inyi esan̄a ema esa esi efuun̄.
43019032	Pailet onyinyi ida, ebi akọn̄ enunu me lek ebi egonbe igbaalek kè Jisọs cha, mè ifaan̄ ukot ogwu adasi, mè ifaan̄ si echi ogwu òso iba.
43019033	Mgbọ ema enube me lek kè Jisọs, mè imun̄ ibe ke îkwu isan̄a, ema kpefaan̄ ukot kan̄.
43019034	Ogwu akọn̄ ge me etete kiban̄ osasa otunwa ichim Jisọs me agba nkan̄. Mgbọ yaage, eje mè mun̄ ogbọgbọọk isibi.
43019035	Ogwu òkukup isa chieen̄ kan̄ imun̄ otutuuk inu cha òrọrọ ore ogwu ògege inu cha ọmọ omun̄be inyi enyi, inyi enyi esa me lek ikọ kan̄ echieek. Ikọ ene ya okitumu ìre atikọ. Ọmọ îriọọn̄ si ibe ke ọmọ ìkitumu atikọ.
43019036	Inu chi òmọmọnọ irek îrọ iso inu egebe me Ikpa Mbuban ibe, “Kpunu ukwuuk geege efan̄abe me lek kan̄.”
43019037	Mîge si me ofifi ere me Ikpa Mbuban ibe, “Ebi ene mêbene chieen̄ ikpọ ogwu ema esabe otunwa ichim.”
43019038	Sọnja mgbọ iraraka, ogwu enerieen̄ ge ekigwen Josefu, ogwu ònan̄a me ama ekigwen Arimatia, onenisi ibeek Pailet ibe itele inyi ọmọ iben nkwukwu kè Jisọs isi ifuun̄. Josefu yi ìre ene ge me lek ebi udun̄ kè Jisọs. Ire, ìkasan̄a lek kan̄ ìsibi kubọk ogwu òchechieek me lek kè Jisọs, mije ukpook ebi Ju. Mgbọ Josefu obọkọbe unye me ubọk kè Pailet, inenisi ijene nkwukwu kè Jisọs isibi me inyọn̄ uti nkwurieen̄.
43019039	Nikodimọs, ogwu òsisi lek kè Jisọs me eririeen̄ ya, îgọọk Josefu ije ije ya. Nikodimọs onenisa ugwun̄ esabe ikpọk uti mâa mè alò igbaan̄ igwa, eyi ekisa irọ inyi nkwukwu ene ikajọ, ikaan̄ me ubọk inu. Ugwun̄ ya îsabe inu îlobo ikup kubọk akpa uchi ilile iba.
43019040	Mgbọ ebirieen̄ iba chi esan̄abe nkwukwu kè Jisọs isibi ijọn̄, ema enenisa ekwut okuket ikat ikana otutuuk lek, mè ikigwook ugwun̄ cha igbaalek igọọk me ubọk ebi Ju ekisa ifuun̄ ene.
43019041	Uko ge òwa me agba lek ere egonbe Jisọs ikpan̄. Me emen uko ya, ayaya udọn̄ ufuun̄ ge erọkọbe me lek ewuuk òwa si eyi kperarak ifuun̄ ene geege me emen.
43019042	Eya orọ, ubọk usen ya orebe usen ekibem lek iban Usen Mbuban, ema ebeben nkwukwu kè Jisọs isi ifuun̄ me emen udọn̄ ya, mije, îgbetbe me ere ya.
43020001	Me agan̄ egwe, me usen Awaji, sabum egwe onitoon̄, Meri ogwu Magidala onenije isi udọn̄ ere efuun̄be Jisọs. Mgbọ îrebe ere ya, imumun̄ ibe ke mîkpukpọt ewuuk esabe ichit otu udọn̄ ufuun̄ ya isan̄a.
43020002	Igwugwu ikom mgbọ yaage, mè ilibi ekot ekot isi ilook Saimọn Pita melek ogwu udun̄ kè Jisọs ya, ogwu Jisọs omun̄be me chieen̄, ibe, “Ìkpọ, ebi ene mîniben nkwukwu Okaan̄-ene isan̄a me emen udọn̄ ufuun̄. Eji kperiọọn̄ ere ebenbe isi isun̄.”
43020003	Pita mè ogwu udun̄ keyilọ ya enanan̄a ilibi isi udọn̄ ufuun̄ ya isi ikpọ.
43020004	Mgbọ ema ekilibi, ogwu udun̄ keyilọ ya olilibi iraka Pita, mè idasi isi ire udọn̄ ufuun̄ ya,
43020005	mè igele ikwuun̄ ikitaak chieen̄ ikpọ emen udọn̄ ya, mè imun̄ ekwut okuket cha esabe ikat Jisọs ifuun̄ olaakbe ikeya me emen udọn̄ ya. Ire, ọmọ me lek kan̄ ìkanin̄ emen udọn̄ ya.
43020006	Saimọn Pita onenire mgburudun̄, mè iraka inin̄ emen udọn̄ ya, mè imun̄ si ekwut okuket cha olaakbe,
43020007	mè imun̄ si eyi esabe ikat ọmọ me ibot okatbe ikup esese me agan̄ ge, ọmọ gaalek.
43020008	Ogwu udun̄ keyilọ ya, ogwu òdadasi inire otu udọn̄ ufuun̄ ya, onenigọọk inin̄ emen udọn̄ ya, mè imun̄ otutuuk inu cha, mè ichieek ibe ke Jisọs îjomo me mkpa.
43020009	Mege inire mgbọ ya, ebi udun̄ kè Jisọs kpekọt igobo itet inu egebe me Ikpa Mbuban ibe ke Jisọs môjomo me mkpa.
43020010	Ebi udun̄ kè Jisọs iba cha enenigwu ikom ifo uwu kiban̄.
43020011	Ire, Meri ogwu Magidala okpọkpọk isi ere ya, mè ikeke me otu udọn̄ ya ikito ito. Mgbọ îkito ito ya, inenikwuun̄ isi, mè itaak chieen̄ ikpọ emen udọn̄ ya,
43020012	mè imun̄ ebi osat Awaji iba, etapbe ọfọnti okuket, mè isiki ikweek me ere mgbọ emaan̄be nkwukwu kè Jisọs, ogwu ge okweek me agan̄ ibot, ogwugwulọ okweek me agan̄ ukot.
43020013	Ebi osat cha enenido Meri ibe, “Ogwu enenwaan̄, ìre keke orọ okito ito ikeyi?” Meri ofọfọọk ema ibe ke ebi ife ge mîniben nkwukwu Okaan̄ kan̄ isan̄a me udọn̄ ufuun̄ yi; ke ọmọ ìkariọọn̄ ere ebenbe isi isun̄.
43020014	Ikọ ya me otu kan̄, iraraan̄ chieen̄ me udun̄, mè imun̄ Jisọs okekebe me ere ya. Ire, ìkariọọn̄ ibe ke ìre Jisọs.
43020015	Jisọs ododo ọmọ ibe, “Ogwu enenwaan̄, ìre keke orọ okito ito? Ìre ekene ke okiweek?” Ubọk ere ya orebe emen uko, Meri ìkikeek ibe ke Jisọs ìre ogwu òkisi ikwaan̄ me uko ya. Eya orọ, idodo ọmọ ibe, “Ogwu nte, ire owu oben nkwukwu kan̄ isan̄a, soso, sa emi si jeen̄ ere osun̄be, inyi ǹsi m̀ben.”
43020016	Jisọs onenigwen ọmọ “Meri!” Meri oririki, mè igwu ikom, mè ilibi igọọk Jisọs, mè itaan̄ ukpo igwen ọmọ me usem Iburu, “Rabonai!”, (eyi òsisibi Ogwu Ijejeen̄).
43020017	Jisọs obebe Meri, “Kakpọkpọ ìgọbọ emi ìkaan̄, mije, ǹkasi-nu lek Nte n̄a. Kpan̄asi ikeya, fo si look ebi ngwan̄ n̄a ibe ke emi gwa ǹkisi lek Nte n̄a, mè Nte kinyi, òrere Awaji n̄a, mè Awaji kinyi.”
43020018	Meri ogwu Magidala ya onenisa etip isi ilook ebi udun̄ kè Jisọs kechilọ ibe ke ọmọ îmun̄ Okaan̄-ene, mè ikpa si inu îtumube melek kan̄ inyi ema.
43020019	Me ikakwun̄ usen ya, òrere usen Awaji, otutuuk ebi udun̄ kan̄ etititiin̄ me uwu, me igon otutuuk isotu, mije ukpook ebi ibot ebi Ju. Jisọs okpọkpọ ikana isibi, mè ikeke me etete kiban̄, mè ibe ema, “Esuuk ikup inyi enyi!”
43020020	Mgbọ îtumube ikọ ya isan̄a inyi ema, inenijeen̄ ema ubọk kan̄ ere egonbe itibi, mè agba nkan̄ kan̄ ere echimbe itibi. Mgbọ ebi udun̄ kan̄ emun̄be Okaan̄-ene, ejit obebele ema enenen.
43020021	Jisọs okpọkpọk itumu inyi ema ibe, “Esuuk ikup inyi enyi! Ike Nte n̄a oriabe emi inu, ikeya si ke emi nkiria enyi isibi mgbọ keyi.”
43020022	Ikọ keya itata ọmọ me otu, ichocho efuuk igwook ema me lek, mè ibe ema, “Ìbọkọ Ekwukwu Mbuban.
43020023	Ene geelek enyi etelebe ijo kan̄ inyi, Awaji môtele si ijo ene ya inyi ene ya. Ene geelek enyi ekatelege ijo kan̄ ìnyi, Awaji ìkpotele si ijo ene ya inyi ene ya.”
43020024	Tọmọs ogwu ekigwen Didimọs, ene ge me lek ebi akọp mè ebi otuchieen̄ iba kè Jisọs, kpunu me ere ya mgbọ Jisọs osibibe me isi ebi otuchieen̄ kan̄.
43020025	Mgbọ ebi udun̄ kan̄ ekpabe inyi Tọmọs ibe ke ema mîmun̄ Okaan̄-ene, Tọmọs obebe, “Îtata m̀mumun̄ akpat omimin cha me ubọk kan̄, mè itap otubọk n̄a me ere ya, mè itap ubọk n̄a me akpat unan eyi òkup ọmọ me agba nkan̄ ya, m̀kpachieek ibe ke enyi ekitumu atikọ.”
43020026	Mgbọ nde ge orakabe, ebi udun̄ kan̄ ekpọkpọk ititiin̄ iso isi me uwu ya, Tọmọs melek kiban̄. Egogon si otutuuk isotu. Jisọs okakana isibi mè etete kiban̄, mè ibe ema, “Esuuk ikup inyi enyi!”
43020027	Inenitumu inyi Tọmọs ibe, “Kpọ ubọk n̄a ire eyi. Sa otubọk kwun̄ na tap me ere keyi, mè nyana ubọk kwun̄ tap si me agba nkan̄ n̄a, mè kayaka ìkaan̄ ejit iba. Chieek!”
43020028	Tọmọs otutumu inyi Jisọs ibe, “Ogwukaan̄ n̄a mè Awaji n̄a!”
43020029	Jisọs onenibe ọmọ, “Ke otolek inichieek mgbọ keyi osabe chieen̄ kwun̄ imun̄ emi? Ire, ugbana môkup inyi ebi ìchechieek me ekasasage chieen̄ ìmun̄.”
43020030	Jisọs îrọ si ofifi owuwa uyeke inu ijejeen̄ echi ekagege me emen ikpa yi.
43020031	Ire, echi egebe me emen ikpa yi, ege, inyi enyi esa me lek kechi echieek ibe ke Jisọs ore Karais ya, òrere Gwun̄ Awaji, mè esa me lek ichechieek ya ekaan̄ ugwem ikakaan̄ge itata inan̄a me lek erieen̄ kan̄.
43021001	Mgbọ usen inen mè inen orakabe, Jisọs okpọkpọk isibi me isi ebi udun̄ kan̄ me agba okwaan̄ oyô Taiberias. Ikeyi ke inu ya orọ:
43021002	Me ike mgbọ ya, Saimọn Pita, mè Tọmọs ogwu ekigwen Didimọs, mè Natanien ogwu Kena eyi òkup me Galili, mè bọn ebirieen̄ iba kè Jebidi, mè ofifi ene iba ebi udun̄ kè Jisọs egbaan̄ ikup me ere ge.
43021003	Pita onenitumu inyi ema ibe ke ọmọ mônisi njin. Ema ebebe, “Ire ikeya, eji mêgọọk owu isi.” Ema eninin̄ uji ikọp isibi okwaan̄ isi mbọm. Ire, eririeen̄ usen ya, ema kpetet kubọk ufuk irin̄ ge.
43021004	Me otu ewelegwe, Jisọs onenikeke me agba okwaan̄ oyô ya. Ire, ebi udun̄ kan̄ cha kperiọọn̄ ibe ke ìre ọmọ okeke me ere ya.
43021005	Jisọs onenibọn̄ọ ema ido ibe, “Ebi une n̄a, ìre enyi mîtet irin̄?” Ema efọfọọk ibe, “Iin̄-iin̄, eji kpetet kubọk ge.”
43021006	Jisọs onenibe ema, “Ìtọp njin me agan̄ ubọk ulom kinyi, ke enyi mêtet irin̄.” Ema ebeben njin itọp me agan̄ ulom ya. Mgbọ ema ebenebe njin ya ikitaba, irin̄ îwa me emen njin ya enenen, mè isa ulobo kan̄ ikeme njin ya. Ema kpekọt itaba njin ya itap me uji.
43021007	Ogwu udun̄ kè Jisọs ge ya, ogwu Jisọs omun̄be me chieen̄, otutumu inyi Pita ibe, “Kpọ, Okaan̄-ene ke ìre!” Mgbọ yaage Pita onọbe ogwu melek kan̄ otumube ibe ke ene ya ìre Okaan̄-ene, igwagwat lek imọnọ ọfọnti inyọn̄ îwọọkbe isun̄ itobo me ebon, mè iwulu irọn̄ me mun̄, mè igwọk igọọk Jisọs.
43021008	Ebi udun̄ kan̄ kechilọ ekọkọp me uji, mè ikitaba njin ya emen mun̄ emen mun̄ inire otu ijọn̄, mije, ere ema ekupbe itọp njin ya ìkajọn̄ọ ere me otu ijọn̄, ìkup kubọk akọp ejit go mè ọkpọkọ gaalek.
43021009	Mgbọ ema enube inire ijọn̄, ema enenimun̄ mbubuuk ukan̄ okigeen̄ me ere ya, mè imun̄ irin̄ ekiwọwọp me emen ukan̄ ya, mè imun̄ si fituru inen mè inen me ere ya.
43021010	Jisọs onenibe ema, “Ìsa usini irin̄ enyi etetbe ìna.”
43021011	Saimọn Pita owuwulu inin̄ emen uji, mè isi itaba njin, melek irin̄ me lek, itoon̄ me ijọn̄. Irin̄ îwa ijot lek njin ya gboi. Otutuuk efit irin̄ ile mè akọp go mè ita okup me emen njin ya. Ire, kubọk chieen̄ njin ge ìkagbeme me lek.
43021012	Jisọs ogwegwen ema ibe, “Ìna ìnirie inorie ewelegwe!” Kpunu ene geege òkọkọt ido ọmọ ibe, “Ìre owu ìre ekene?” Mije, ema mîriọọn̄ ibe ke ìre Okaan̄-ene.
43021013	Jisọs onunu, mè inimọnọ fituru cha iche inyi ema, mè inyi ema irin̄ cha si igbaalek. Ema etataka.
43021014	Eyi ore òso mgbọ ita Jisọs osibibe me isi ebi udun̄ kan̄ karake îjomobe me mkpa.
43021015	Mgbọ ema eriebe inorie ya isan̄a, Jisọs onenigwen Saimọn Pita ido ibe, “Saimọn, gwun̄ kè Jọn, ìre omun̄ emi me chieen̄, me atikọ, igak otutuuk inu chi geelek?” Pita ofọfọọk ọmọ ibe, “Iin̄, Okaan̄-ene, owu oriọọn̄ ibe ke mmun̄ owu me chieen̄.” Jisọs otutumu inyi ibe, “Ire ikeya, kpukpo arọọn̄ n̄a.”
43021016	Jisọs okpọkpọk ido Pita ibe, “Saimọn, gwun̄ kè Jọn, ìre omun̄ emi me chieen̄ me atikọ?” Pita okpọkpọk ifọọk si ibe, “Iin̄, Okaan̄-ene, owu oriọọn̄ ibe ke mmun̄ owu me chieen̄.” Jisọs otutumu inyi Pita ibe, “Kpukpo arọọn̄ n̄a.”
43021017	Jisọs okpọkpọk ido si Pita òso mgbọ ita ibe, “Saimọn, gwun̄ kè Jọn, ìre omun̄ emi me chieen̄?” Idodo ya Jisọs odobe Pita òso mgbọ ita ibe, “Ìre omun̄ emi me chieen̄,” ofefieek Pita me lek enenen. Ifọfọọk Jisọs ibe, “Okaan̄-ene, owu oriọọn̄ inu geelek. Owu orioon̄ si ibe ke mmun̄ owu me chieen̄.” Jisọs otutumu si inyi Pita ibe, “Kpukpo arọọn̄ n̄a.
43021018	Me atikọ, mgbọ owu okupbe ijija, owu gaalek okitobo fanti kwun̄, mè ikinen̄e lek kwun̄ isun̄, mè ikije isi ere geelek òneneme owu. Ire, osikan, owu môbene ubọk kwun̄, inyi ofifi ene itobo owu olik me ebon, mè isa owu ije isi ere owu okaweekge isisi.”
43021019	Jisọs ìtumu ikọ ya isasa ijeen̄ òjelek mkpa Pita obokwu, eyi òbonyi Awaji umin. Itutumu ikọ chi isan̄a, inenitumu inyi Pita ibe, “Gọọk emi!”
43021020	Pita oraraan̄ chieen̄ me udun̄, mè imun̄ ogwu udun̄ kè Jisọs ya ogwu Jisọs omun̄be me chieen̄ okije igọọk ema. (Ogwugwu ore ogwu òyayaka lek ibieen̄ me lek kè Jisọs me lek ikasi mgbọ ema ekupbe ikirie inorie, mè ido Jisọs ibe, “Okaan̄-ene, ìre ekene ire ogwu òboleke owu inyi ekpan̄?”)
43021021	Mgbọ Pita omun̄be ogwu enerieen̄ yi okigọọk ema, Pita ododo Jisọs ibe, “Okaan̄-ene, sa ogwugwu ye?”
43021022	Jisọs ofọfọọk ibe, “Ire mweek ibe mè ene ya ikup me ugwem mege ire mgbọ mâgwube ikom inu, ìre eyi owa ogbaan̄ owu me lek? M̀be owu, gọọk emi!”
43021023	Mije keyi, ukpatu obebene ikitaan̄ ikana me etete ebi ìchechieek me lek kè Jisọs ibe ke ogwu udun̄ kè Jisọs yi ìkpokwu. Ire, Jisọs me lek kan̄ ìkatumu ibe ke ene ya ìkpokwu. Ire, ikọ îtumube ìre, “Ire mweek ibe ene ya ikup me ugwem mege ire mgbọ mâgwube ikom inu, ìre eyi owa ogbaan̄ owu me lek?”
43021024	Ogwu udun̄ kè Jisọs yi ogwu ekitumu ikọ yi ibak ore ogwu òkpakpa otutuuk inu chi, mè ige si itap me ikpa. Otutuuk kiji mîriọọn̄ ibe ke inu chi îkpabe ìre atikọ.
43021025	Jisọs îrọ si owuwa inu echi ekagege me emen ikpa yi. Ire ibe ege otutuuk cha etap me ikpa, emi ǹkakeek ibe ke otutuuk linyọn̄ môkọt ita otutuuk ikpa echi mêgebe inu cha itap.
44001001	Ogwu nte Tiofilọs, me emen adasi ikpa ngebe ijet owu, mkpa inyi owu otutuuk inu Jisọs orọbe, mè echi îjeen̄be bene me ibebene ikwaan̄ kan̄,
44001002	mege inire usen Awaji omọnọbe ọmọ ifo emen inyọn̄. Sabum Jisọs oninan̄a ifo emen inyọn̄, îteme ebi otuchieen̄ ebi îgobobe inyi lek kan̄ owuwa nteme sa me unye eyi Ekwukwu Mbuban.
44001003	Mgbọ îbọkọbe ufialek eyi mkpa isan̄a, mè ijomo me mkpa, îsa lek kan̄ ijeen̄ ebi otuchieen̄ kan̄ me owuwa oniin̄ eyi ebi ene kpebekọt igbini, ibe ke ọmọ îjomo me mkpa me atikọ, mè ikup me ògat ugwem. Bene me mgbọ îjomobe me mkpa, îsa lek kan̄ ikijeen̄ ebi otuchieen̄ kan̄ iraka akọp usen ini, mè ikijeen̄ ema inu òfolek mkpulu eyi Awaji.
44001004	Me mgbọ ge îsibibe ichichini ema, igọgọọk ema ikirie inorie, mè itumu inyi ema ibe, “Ikanan̄a me Jeruselem ìsibi. Ìkup ìkpọ mgbọ Nte n̄a môriabe uche ya eyi îchieekbe enyi me use ijet enyi kubọk ntumube ikọ òfolek inyi enyi.
44001005	Jọn ìsa mun̄ ikike igwook ene mun̄. Ire, me usen inen me inen òkinu me isi, emi mâsa Ekwukwu Mbuban igwook enyi mun̄.”
44001006	Me ofifi mgbọ ema etitiin̄be melek kè Jisọs, ema enenido ọmọ ibe, “Okaan̄-ene, ìre mgbọ keyi ke owu oborọ inyi ebi Ijeren ekpọk ekekpulu lek kiban̄?”
44001007	Jisọs otutumu inyi ema ibe “Mgbọ mè ibot mgbọ echi Nte n̄a osun̄be me unye kan̄ inyi inu geelek ìkakup ìnyi enyi irọriọọn̄.
44001008	Ire, enyi mêbọkọ unye mgbọ Ekwukwu Mbuban mônube me emen kinyi. Bene me mgbọ ya, enyi mêkeke ata-ikọ inyi emi me Jeruselem, mè otutuuk agan̄ Judia, mè agan̄ Sameria, mè ikeke ata-ikọ mege isi ire ntutun̄ ere geelek me linyọn̄ keyi.”
44001009	Ikọ ya itata Jisọs me otu, Awaji obebene ọmọ isan̄a me ijọn̄ me isi kiban̄ ifo emen inyọn̄. Oduku inyọn̄ okakana ichit ọmọ. Ema kpeyaka imun̄ ọmọ ofifi.
44001010	Ike ema ekpọkpọ ibene chieen̄ igwuun̄ me isinyọn̄ ikikpọ ubọk oduku inyọn̄ okisa ọmọ ifo, ebirieen̄ iba ìtatap ọfọnti okuket ekakana isibi, mè ikeke me agba lek kiban̄, mè ibe ema,
44001011	“Enyi ebirieen̄ ebi Galili, ìre keke orọ enyi ekekebe me ere keyi ikibene chieen̄ ikpọ inyọn̄ ikeyi? Jisọs keyiyi ogwu enyi emun̄be Awaji omọnọbe isan̄a me etete kinyi ifo emen inyọn̄, môyaka igwu ikom inu ike yaage enyi emun̄be ọmọ okinene ifo emen inyọn̄.”
44001012	Mgbọ Jisọs onenebe ifo emen inyọn̄ isan̄a, ebi otuchieen̄ kan̄ enenigwu ikom inan̄a me inyọn̄ ogoon̄ ya ekigwen ogoon̄ Olifu ika inu me Jeruselem. Nan̄a me ere inu ya orọbe na re Jeruselem môjọn̄ọ ere iso ewuuk ije ge, òrere ikeke ujọn̄ọ ije ene môkọtbe ije me Usen Mbuban.
44001013	Mgbọ ema erebe Jeruselem, ema ejeje isi inin̄ emen agwut ere ema ekikup me uwu inyọn̄ ge me emen ama ya. Ema ebi ìsisi ere ya ìre: Pita, mè Jọn, mè Jemis, mè Anduru, mè Filip, mè Tọmọs, mè Batolomi, mè Matiyu, mè Jemis gwun̄ kè Alifiọs, mè Saimọn ogwu otu-ogbo ebi ulọk ama ominbe me ejit, mè Judas gwun̄ kè Jemis.
44001014	Ema mè owuwa ebibaan̄, mè Meri nga kè Jisọs, mè ebi ngwan̄ kè Jisọs, ekekikup me ere ya ikiriaak uriaak mgbọ geelek.
44001015	Ebi ìchieek me lek kè Jisọs ìkititiin̄ me ere ya ikiriaak uriaak mîso efit ene me akọp iba. Usen ge, Pita onanan̄a ikeke me etete kiban̄, mè itumu inyi ema ibe,
44001016	“Bọn Nte n̄a, inu Ekwukwu Mbuban otumube me ukot ikaan̄ inan̄a me otu kè Debit òfolek kè Judas ogwu òsasa ebi ene ijeen̄ oniin̄ inyi enetet Jisọs kpomolọlọ irọrọ iso ike egebe me Ikpa Mbuban.
44001017	Judas ìre ene ge me etete kiji, mè ire si ogwu egogobo isibi ibe inigọọk eji isi ikwaan̄.”
44001018	Judas îsa ikpoko ekpebe ọmọ me lek ijo ikwaan̄ kan̄ ya isi ilep ijọn̄ ge. Ere ya ke înan̄a irọn̄, owot kan̄ orarama ibum, otutuuk nkat òkup ọmọ me owot ogbọgbọọk isibi, ikwukwu.
44001019	Otutuuk ebi ìkup me Jeruselem enọnọ inu ya òrọrọ, mè inyi ijọn̄ ya erieen̄ me usem Iburu, Akelidama (eyi òsisibi Ijọn̄ Eje).
44001020	Pita îtumu si ibe, “Inu ya ìrọ ikeya, mije, Debit ìge me Ikpa Okwa ibe: ‘Eyat etele uwu kan̄, ene geege ikaluk me emen uwu kan̄,’  mè ige si ibe, ‘Ofifi ene ibọkọ irek ikwaan̄ kan̄ isi.’
44001021	Eya orọ, eji enegobo enerieen̄ ge me etete kiji, inyi inimọnọ irek kè Judas. Ene ya môre ogwu ògọgọọk eji ikup otutuuk mgbọ Okaan̄-ene Jisọs okupbe ikijijen̄e ikana melek kiji,
44001022	bene me mgbọ Jọn ogwookbe ọmọ mun̄ na re mgbọ Awaji omọnọbe ọmọ isan̄a me etete kiji ifo emen inyọn̄. Mije, ene yi mônigọọk eji ikeke ata-ikọ ibe ke Okaan̄-ene îjomo me mkpa me atikọ.”
44001023	Ema enenitọ ubọk me lek ebirieen̄ iba. Ene ge ore Josefu ogwu ekigwen Basabas, (mè ègwen si Jọsitọs). Ofifi ene ore Matayas.
44001024	Mgbọ ema etọbe ubọk me lek ebirieen̄ iba chi, ema eneniriaak uriaak ibe, “Okaan̄-ene, owu oriọọn̄ ejit ene geelek. Me etete ene iba chi, jeen̄ eji ogwu owu ogobobe,
44001025	inyi inigọọk eji irọ ikwaan̄ ebi otuchieen̄ yi me irek eyi Judas otelebe, mè inan̄a ifo ere ògbegbe ọmọ.”
44001026	Mgbọ ema eriaakbe uriaak ya isan̄a, ema eneniroon̄ nriroon̄. Nriroon̄ ya onenirọn̄ inyi Matayas. Enenisa ọmọ itap isọkọ me lek akọp mè ebi otuchieen̄ ge cha, inyi otu ifuk kiban̄ iso akọp mè iba.
44002001	Mgbọ usen mfaka Pentikọs orebe, otutuuk ebi otuchieen̄ kè Jisọs etititiin̄ me ere ge.
44002002	Me ekakpọge chieen̄, ema enọnọ ida inu ge okitaan̄ kubọk ida unye efet ikinan̄a me isinyọn̄ inu, mè inijot emen uwu ere ema ekupbe ya.
44002003	Ema emumun̄ inu òkup kubọk owuwa alọm ukan̄ me emen uwu ya. Alọm ukan̄ cha onenikpọk iche, mè inisọọk ema otutuuk me ibot, me ene me ene.
44002004	Ekwukwu Mbuban oninin̄ ijot emen otutuuk kiban̄, ema ebebene ikitumu usem òkup esese esese ubọk Ekwukwu Mbuban orọbe inyi ema ekọt etumu.
44002005	Me ike mgbọ ya, owuwa ebi Ju, ebi ìkakaan̄ ukpook Awaji me emen mînan̄a me ido geelek òkup me linyọn̄ inu me Jeruselem ibenigọọk irie ijọk ya.
44002006	Mgbọ ema enọbe ida okput ya, ogbogbo ebi ene enanan̄a isibi inu inititiin̄ me ere ya ikigban̄ ikọ ife cha ekitumu. Ogwu ikup ònọ ubọk ekitumu ikọ me usem ama kan̄. Inu ema emun̄be me ere ya okeke ema chieen̄ enenen.
44002007	Ubọk inu ya okebe ema chieen̄ enenen, ema ekekibe, “Iyak! Ìre otutuuk ife chi ìkitumu ikọ kpefat ire ebi Galili?
44002008	Ire ikeya, ìre ife chi ejeje ikitumu ikọ eyi eji geelek ekinọ me otu usem ama kiji me ge me ge?
44002009	Mije, otutuuk kiji ebi ìkup me ere yi kpenan̄a me ama ge inu. Usini kiji enan̄a me ido Patia, mè Midia, mè Elam. Usini enan̄a me ido Mesopotemia, mè agan̄ Judia, mè Kapadosia. Usini enan̄a me ido Pọntọs, mè Esia,
44002010	mè Firijia mè Pamfilia, mè Ijipiti. Usini ene enan̄a me ido Libia me agan̄ òkup igbet ama Sairini, sa usini enan̄a me ama Rom.
44002011	Usini me lek ebi ìnan̄a me Rom ya ìre ebi Ju, sa usini ere ebi ofifi ido ìnenichieek me lek ubọk iriaak Awaji ebi Ju. Usini me lek kiji ìre ebi Keret, sa usini ere ebi Arebia. Eji geelek mînọ ema ekisa usem ama kiji me ge me ge ikitumu ikpele inu ukechieen̄ geelek Awaji orọbe.”
44002012	Inu yi îkwu ema lek, mè iwuwọlọ ema ibot ire lek ema ekitumu ibe, “Iyak, ìre eyi keyi ìsibi keke mọnọ?”
44002013	Ire, usini kiban̄ ekekisa ebi ife cha irọ inu ochak, ibe, “Ìkpọ, ife chi mînwọ aya miin̄, mè inwọ isa!”
44002014	Pita onenisibi ikeke, ọmọ melek akọp mè ebi otuchieen̄ ge kechilọ, mè itaan̄ ukpo ikitumu ikọ inyi ebi urum ene cha ibe, “Enyi ebi Ju, mè otutuuk kinyi ebi ìluk me Jeruselem, ìgban̄ utọn̄, inyi m̀kpa inu chi òkirọ me ere yi ǹnyi enyi. Ìgbala utọn̄ me lek ikọ geelek mbatumu.
44002015	Kpunu miin̄ geege òsasa ebirieen̄ chi kubọk enyi ekikeek, mije, mgbọ keyi mgbọ keyi ke òfuk-mgbọ osulu onaan̄ge eyi ewelegwe.
44002016	Ire, inu yi ìkirọ ikọ Juwen ogwu nriran otumube iso.
44002017	“Juwen ìbe ke Awaji ibe, ‘Me òta mgbọ, emi mâria Ekwukwu n̄a igwook me emen otutuuk ebilene. Bọn ebirieen̄ kinyi mè bọn ebibaan̄ kinyi mêben nriran. Nsabọn irieen̄ kinyi mêmun̄ ilaak ọkpọchieen̄. Ebi ugane ebirieen̄ kinyi mêmumun̄ ilaak.
44002018	Me mgbọ ya, emi mâria Ekwukwu n̄a itap me emen bọn ikwaan̄ n̄a ebirieen̄ mè ebibaan̄, inyi ema ekeben si nriran.
44002019	Emi mârọ owuwa inu ukechieen̄ me isinyọn̄, mè irọ owuwa uyeke inu ijejeen̄ me linyọn̄. Eje môgwook me linyọn̄, ukan̄ môkilomo, oduku okekibumu isibi.
44002020	Me isinyọn̄, ura môgwu ikom idun, Onyan̄ mônin̄ ikup eje eje. Otutuuk inu chi mômọnọ irek sabum ìbore ikpele usen ya eyi Okaan̄-ene mônube me umin mè uja kan̄.
44002021	Me usen ya, Awaji mônyan̄a otutuuk ebi geelek ìkigwen erieen̄ Okaan̄-ene.’
44002022	“Ebi Ijeren ìgban̄ utọn̄! Jisọs ogwu Najeret ìre ogwu Awaji oraria inu, mè ibene ọmọ ijeen̄ enyi sa me owuwa ikpele ikwaan̄ ukpook, mè inu ukechieen̄, mè owuwa uyeke uyeke inu ijejeen̄. Me isi kinyi otutuuk ke Awaji orọ otutuuk inu chi inan̄a me ubọk kè Jisọs, kubọk enyi me lek kinyi eriọọn̄be.
44002023	Me nkeek Awaji, ebi ene enenitet Jisọs yi ikana itap enyi me ubọk kubọk Awaji owuukbe lek iriọọn̄ isan̄a ibe ke môrọ. Enyi etetet ikana itap me ubọk ebi ekariọọn̄ge Awaji, inyi egon ọmọ ekpan̄ me inyọn̄ uti nkwurieen̄.
44002024	Ire, Awaji ojojomo ọmọ me mkpa, mè isan̄a ọmọ isibi me emen ufialek eyi mkpa, mije, mkpa ìkpokọt itet ọmọ ikaan̄.
44002025	Îre ọmọ ke Debit otumu ikọ òfolek ibe: ‘Mmun̄ Okumugwem me isi n̄a mgbọ geelek. Mije ọmọ okupbe me agan̄ ubọk ulom n̄a, kpunu inu geege òbokọt isisik emi.
44002026	Eya orọ ejit n̄a îbele. Ikọ unwọọn̄ mè okwa unwọọn̄ okinan̄a emi me otu isibi. Ubọk geelek akpalek n̄a môkwube, nkaan̄ ikpọchieen̄ ibe ke mâluk ugwem,
44002027	mije, owu òkpotele ibe ibot ejit n̄a ibia me udọn̄ ufuun̄. Owu òkpotele si ibe ogwu kwun̄ Ogwu Òkup me Mbuban ijọ ilaak me emen udọn̄.
44002028	Owu ojeen̄ emi oniin̄ eyi ugwem, Unwọọn̄ môjot emi ejit mgbọ mâmun̄be owu isi me isi.’
44002029	“Ebi kiji, emi mâsa irek keyi itumu ikọ òfolek kè Debit ogwu nte nte kiji inyi enyi. Debit îkwu, ebeben ifuun̄. Udọn̄ ufuun̄ kan̄ ọmọ òwa melek kiji mege inire chereyi.
44002030	Ire, Debit ìre ogwu nriran. Îriọọn̄ ibe ke Awaji îchieek use, mè inyan̄a ibot igbaalek ibe ke ọmọ môsa gwun̄ owot iman kan̄ ge irọ ubọọn̄ me inyọn̄ ogboon̄ ubọọn̄ kan̄.
44002031	Debit îmun̄ inu òborọ me mgbọ òkup me isi. Eya orọ, ibeben nriran òfolek ijojomo me mkpa eyi Karais obojomo, mè itumu ibe ke Awaji ìkatele inyi nkwukwu kè Karais ibia me emen udọn̄ ufuun̄, ìkatele si inyi ijọ.
44002032	Me atikọ, Awaji îjomo Jisọs yi me mkpa inin̄ me ugwem, eji otutuuk ene ìre ebi ata-ikọ ibe ke inu chi îmọnọ irek me atikọ.
44002033	Awaji onenibene ọmọ ifo inyọn̄, inyi inikweek irek me agan̄ ubọk ulom kan̄. Me ere ya ke îbọkọ Ekwukwu Mbuban me ubọk ogwu Ute, kubọk ogwu Ute ochieekbe use, mè iria itap me emen kiji kubọk enyi ekimun̄, mè ikinọ mgbọ yi.
44002034	Ofifi si, Debit ìkanene ìfo emen inyọn̄. Ire, ọmọ me lek kan̄ otumu ibe: ‘Okumugwem îtumu inyi Okaan̄ n̄a ibe, “Siki kweek me ubọk agan̄ ulom n̄a,
44002035	mege ire mgbọ mâsabe ebi ochicha kwun̄ irọ inu ibene ukot inyi owu.” ’
44002036	“Eya orọ, otutuuk kinyi ebi Ijeren, ìriọọn̄ ibe ke Awaji îsa Jisọs yi, ogwu enyi egonbe ikpan̄, irọ Okaan̄-ene mè Karais.”
44002037	Ikọ ya Pita otumube osisisik ebi ife cha ejit enenen. Ema edodo Pita mè ebi melek kan̄ ibe, “Ebi ngwan̄ kiji, ìre keke ke eji eberọ mgbọ keyi?”
44002038	Pita ofọfọọk ema ibe, “Enyi otutuuk ene, ìgwu ìkom, mè egwook enyi mun̄ me erieen̄ kè Jisọs Karais, inyi Awaji itele otutuuk ijo kinyi inyi enyi, ke enyi mêbọkọ Ekwukwu Mbuban, eyi òrere uche Awaji.
44002039	Use yi Jisọs ochieekbe icheche Ekwukwu Mbuban inyi ene, ìkup inyi enyi mè bọn kinyi, mè ikup inyi otutuuk ebi geelek ìkup me ujọn̄ọ ere. Use yi ìkup inyi otutuuk ebi geelek Okaan̄-ene Awaji kiji môgwenbe.”
44002040	Pita îtumu si owuwa ikọ ikisa iriaak ebi ife cha, mè ikibe ema, “Ìgwu ìkom, mè Awaji inyan̄a enyi isibi me emen osusut òkukup inyi ijo ebi ukot keyi, ebi ìjijit atikọ.”
44002041	Owuwa ene ebọbọkọ ata etip ya Pita olookbe itap, ebi udun̄ kè Jisọs cha egwogwook ema mun̄. Ebi ìgwugwu ikom me usen ya, mè inigọọk inin̄ isọkọ me otu ifuk ebi udun̄ kè Jisọs mîso obop ene ita.
44002042	Otutuuk ebi ìchechieek me lek kè Jisọs Karais etetet lek inye ikikween̄ inu me ubọk ebi otuchieen̄ kè Jisọs, mè ikigbaan̄ iluk ugwem me ejit ge, mè ikigbaan̄ irie inorie ikike melek inorie mbuban, mè ikitet lek inye me irariaak uriaak mgbọ geelek.
44002043	Ebi otuchieen̄ kè Jisọs cha ekekirọ owuwa inu ukechieen̄ mè owuwa uyeke ikwaan̄ òkup esese esese. Ukpook otetet ebi ene enenen mije otutuuk inu chi ema ekirọ.
44002044	Otutuuk ebi ìchechieek cha ekekigbaan̄ ititiin̄ me ere ge mgbọ geelek, mè ikigbaan̄ iche inu kiban̄. Inu geelek ene geelek okaan̄be ìre eyi otutuuk ene.
44002045	Ema ekekikpulu inu geelek ema ekaan̄be inyam, mè isa ikpoko cha idọmọ inyi ebi melek kiban̄ igọọk me lek inu geelek ònanan ene geelek.
44002046	Usen geelek, ema ekekinititiin̄ me oyet egep Uwu Mbuban. Ema ekekigbaan̄ irie inorie me uwu kiban̄, me uwu me uwu, me ubelejit mè ejit òtatana,
44002047	mè ikitọn̄ Awaji. Otutuuk ebi ene ekekikaan̄ ata ejit me lek kiban̄. Okaan̄-ene okekinyan̄a ebi ene, mè ikisa inisọkọ me otu ifuk kiban̄ usen geelek.
44003001	Usen ge, mgbọ òfuk-mgbọ osulube ita eyi ejit ikarek, òrere mgbọ uriaak, Pita mè Jọn eneninan̄a ije ibesi iriaak uriaak me Uwu Mbuban.
44003002	Mgbọ ema erebe otunchit eyi ekigwen Uja Otunchit, ema emumun̄ ogwu akọọk ge, emanbe ikeya, okweekbe me ere ya ikibeek inu. Usen geelek, ebi uwu kiban̄ ekibeben ọmọ iniyik me agba otunchit ya, inyi ikup me ere ya ikibeek inu me ubọk ebi geelek ìbenije iraka inin̄ oyet egep Uwu Mbuban ya.
44003003	Mgbọ ogwu akọọk ya omun̄be Pita mè Jọn ebenije iraka inin̄ otunchit ya, ibebeek ibe eche inu enyi ọmọ.
44003004	Pita mè Jọn egwugwuun̄ chieen̄ ikikpọ ọmọ. Pita otutumu inyi ọmọ ibe, “Bene chieen̄ kpọ eji!”
44003005	Ogwu akọọk ya obebene chieen̄ ikpọ ema, mè ikikeek ibe ke mêche inu inyi ọmọ.
44003006	Ire, Pita obebe ọmọ, “Ǹkakaan̄ ikpoko alata araran̄ mè alata okuket. Ire, inu nkaan̄be ke mbanyi owu. Me erieen̄ kè Jisọs Karais ogwu Najeret, nan̄a keke je ije!”
44003007	Pita itutumu ikọ ya isan̄a, inyanyana ubọk itet ogwu akọọk ya me ubọk agan̄ ulom, mè itap ubọk inyi ọmọ, inyi inan̄a ikeke. Mgbọ yaage, ijọn̄ ukot kan̄ iba mè ukwuuk ebek ukot kan̄ onyenye.
44003008	Iwuwulu inan̄a ikeke me ukot kan̄, mè ibene ikije ije, mè igọọk Pita mè Jọn ije inin̄ emen oyet egep Uwu Mbuban. Òkije, òkiwulu, mè ikitọn̄ Awaji, mije ubelejit.
44003009	Mgbọ otutuuk ebi ene emun̄be ogwu akọọk ya okije ije, mè ikitọn̄ Awaji,
44003010	ema etetet ọmọ chieen̄ me lek, mè iriọọn̄ ibe ke ìre ogwu akọọk ya, ogwu òkikweek me agba Uja Otunchit Uwu Mbuban ya ikibeek inu. Inu ya okeke ema chieen̄, mè ikwu ema lek enenen.
44003011	Îke otutuuk ebi ene chieen̄ enenen imumun̄ ogwu akọọk ya ogọbọbe Pita mè Jọn ikaan̄, mè ikigọọk ema ije me emen Uwu Mbuban me agan̄ ekigwen, ọfọ kè Sọlọmọn. Eya orọ, otutuuk ene efafan̄a, mè isa ekot ekot ilibi igọọk ema me ere ya.
44003012	Mgbọ Pita omun̄be urum ebi ene cha efan̄abe inijot ere ya, ibebe ema, “Enyi ebi Ijeren, ìre inu yi ìjeje ike enyi chieen̄ ikeyi? Ìre keke orọ enyi ekikpọ eji ikeyi kpoo kubọk ke ìre me unye kiji melek ubọk eji esabe ikup me mbuban ke eji esa irọ inyi ene yi ije ije?
44003013	Awaji kè Ebereham, mè Awaji kè Ajiki, mè Awaji kè Jekọp, mè Awaji ebi nte nte kiji înyi Jisọs ogwu ikwaan̄ kan̄ umin. Jisọs yi ke enyi etet inyi ibe ekpan̄, mè ijit ọmọ me isi kè Pailet, mgbọ Pailet oweekbe itetele ọmọ inyi ifo.
44003014	Enyi mîjit Ogwu Òkup me Mbuban mè ogwu Ata Irọrọ, mè ibeek ibe esan̄a ogwu òkpan̄ ene esibi enyi enyi.
44003015	Enyi mîtet ogwu òkinyi ene ugwem ikpan̄. Ire, Awaji ojojomo ọmọ me mkpa, kubọk eji esabe chieen̄ kiji imun̄, mè ikeke ata-ikọ inyi.
44003016	Îre nan̄a me ichechieek me lek erieen̄ kè Jisọs ke eji esa irọ inyi lek inye ogwu enerieen̄ yi ogwu enyi ekimun̄, mè iriọọn̄ isi. Unye eyi òkup me emen erieen̄ kè Jisọs, mè ichechieek eji ekaan̄be me lek kan̄ orọ inyi lek ene yi inye isan̄a kpai, kubọk otutuuk kinyi emun̄be si.
44003017	“Mgbọ yi, ebi ngwan̄ n̄a, nriọọn̄ ibe ke enyi mè ebi ibot kinyi erọ Jisọs inu ya me ekariọọn̄ge.
44003018	Ire, Awaji îwuuk lek itumu me otu ebi nriran me ukot ikaan̄ ibe ke ogwu ọmọ otoon̄be ubọk me ibot mômun̄ owuwa ufialek. Inu yi enyi erọbe Jisọs ke Awaji osa irọ ikọ kan̄ ya iso.
44003019	Eya orọ, ìgwu ìkom, mè ìgọọk Awaji, inyi itele otutuuk ijo kinyi inyi enyi,
44003020	mè Okumugwem irọ inyi mgbọ isiki-efuuk ya inu, mè ikpọk iria Jisọs inu. Jisọs yi ore ogwu Mesaya ya, ogwu Okumugwem ogobobe isibi inyi enyi.
44003021	Jisọs yi môbia me emen inyọn̄ mege ire mgbọ Awaji mônen̄ebe otutuuk inu geelek isun̄, kubọk îchieekbe use inan̄a me otu ebi nriran kan̄ ìkup me mbuban karake ukot ikaan̄.
44003022	Mije, Mosis îtumu ibe ke Okumugwem Awaji kinyi môsan̄a ogwu nriran ge òkup kubọk kan̄ isibi me etete bọn kinyi inyi enyi, mè enyi ekalọlọ igbagban̄ utọn̄ me lek inu geelek ogwu nriran ya môtumube inyi enyi.
44003023	Ene geelek ikagban̄ge utọn̄ ìnyi ogwu nriran ya, ke ebekpakpan̄, inyi esa me ikeya esan̄a ene ya esan̄a me etete ebi eyi Awaji.
44003024	Me atikọ, otutuuk ebi nriran geelek, bene me lek kè Samien re lek otutuuk ebi ìnunu me udun̄ kan̄, mîtumu ikọ òfolek inu chi òkirọ mgbọ kechi.
44003025	Otutuuk use geelek Awaji ochieekbe inan̄a me otu ebi nriran ukot ikaan̄, mè inyan̄a-ibot Awaji onyan̄abe melek ebi nte nte kinyi, ìre echi kinyi me irot. Awaji ìtumu inyi Ebereham ibe ke nan̄a me lek bọn owot-iman kè ogwugwu ke ọmọ obogbana otutuuk ido geelek me linyọn̄.
44003026	Mije keya, mgbọ Awaji ogobobe ogwu ikwaan̄ kan̄ isibi, ìdasi iria ọmọ ijet enyi ebi Ijeren, inyi inirọ mè enyi geelek egwu ekom etele ijo kinyi, mè isa me ikeya igbana enyi.”
44004001	Mgbọ Pita mè Jọn ekitumu ikọ inyi ife cha me Uwu Mbuban, ebi ngwugwa, mè ogwu ibot ebi ìkibem Uwu Mbuban, mè usini ebi Sadusi enenije inu me lek kiban̄.
44004002	Mgbọ ema enube, mè ininọ Pita mè Jọn ekitumu inyi ife cha ibe ke Jisọs îjomo me mkpa, ejit onanaan̄ ema enenen, mije, eya ìkijeen̄ ibe ke ebi ìkwukwu mêjomo me mkpa.
44004003	Eya orọ, ema etetet Pita mè Jọn isa ije. Ire, mije egwe obonifit, ema esasa ife chi isi itap me mkpọn, mè ekup me ere ya ewele egwe.
44004004	Ire, owuwa ebi ìnọnọ ata etip Pita olookbe ya, echechieek me lek kè Jisọs. Sa me ikeya, otu ifuk ebirieen̄ ebi ìchechieek owawa ilap me lek obop ene go.
44004005	Me òfit iwele kan̄, ebi ibot ama, mè ebi ugane ama, mè ebi ìjeen̄ Ikan enenititiin̄ me Jeruselem.
44004006	Anas ogwu ibot ebi ibot ngwugwa, mè Keyefas, mè Jọn, mè Alikisenda, mè owuwa ebi ìnan̄a me uwu ogwu ibot ebi ibot ngwugwa, mîgọọk ititiin̄ si me ere ya.
44004007	Ema eraria ibe esa Pita mè Jọn enu me isi kiban̄, mè ibene ikido ema ikọ ibe, “Ìre kpasi unye, mè ìre kpasi erieen̄ ke enyi esa irọ inu yi enyi erọbe?”
44004008	Pita onenisa me unye eyi Ekwukwu Mbuban òjojot ọmọ me emen itumu inyi ema ibe, “Me umin kinyi, ebi ibot mkpulu, mè ebi ugane ama Ijeren!
44004009	Ire mije ata inu eyi eji erọbe inyi ogwu akọọk ge ke enyi etet eji ikido ikọ, mè ikido ubọk eji esabe igwa ene yi,
44004010	eji mêsa irek keyi itumu inyi enyi, inyi enyi otutuuk ene eriọọn̄, mè otutuuk ebi Ijeren si eriọọn̄: Îre nan̄a me erieen̄ kè Jisọs Karais ogwu Najeret, ogwu enyi etetbe igon ikpan̄ me inyọn̄ uti nkwurieen̄, ogwu Awaji ojomobe me mkpa, ke lek ene yi ogwu òkeke me isi kinyi mgbọ yi onye isan̄a kpai.
44004011	Jisọs yi si ke Ikpa Mbuban otumu ikọ ibak ibe, ‘Ewuuk ya eyi ebi ìnama uwu ejitbe, ọmọ oyaka inikana ire ata ibot uwu.’
44004012	Ilọ me lek kè Jisọs, kpunu ofifi ene geege òbokọt inyan̄a ene, mije, kpunu ofifi erieen̄ geege eyi Awaji onyibe me etete ebilene me otutuuk linyọn̄ keyi, eyi eji mêkọtbe ikaan̄ unyan̄a inan̄a me lek, ilọ erieen̄ kè Jisọs gaalek.”
44004013	Mgbọ ebi Oru cha emun̄be ubọk Pita mè Jọn esabe itumu ikọ me isi kiban̄, kpetet ukpook, mè iriọọn̄ si ibe ke ife cha ìre ebi ikike, ebi kpebọkọ ikween̄-inu geege, mbiribọ ogwogwook ema me lek. Mgbọ ya ke ema enimun̄ ibe ke igọgọọk Jisọs ije eyi Pita mè Jọn egọọkbe ije îsi ikwaan̄ me emen kiban̄.
44004014	Ire, mije ebi Oru cha emun̄be ogwu akọọk egwabe ya ogọọkbe Pita mè Jọn ikeke me isi kiban̄, ema kpeyaka iriọọn̄ inu geege ebetumu.
44004015	Eya orọ, ema enyinyi ida ibe esan̄a ebi ife cha esibi me emen uwu Oru ya. Mgbọ ife cha esibibe, ebi Oru cha ekekidido lek kiban̄ ibe,
44004016	“Ìre keke ke eji eberọ ife chi mọnọ? Mije, otutuuk ebi ìluk me Jeruselem mîriọọn̄ ibe ke ìre atalek inu ukechieen̄ ke ife chi erọ. Eji me lek kiji si, kpunu ubọk eji ebekọt ijit.
44004017	Ire, isasa ikput inyi etip inu yi ikayaka ìtaan̄ ìkana ere ìgak ikeya, eji etaba ife chi ubọk me utọn̄ ibe ekayaka ìkpọk ìtumu ikọ geege ìnyi ene geege me erieen̄ ene ya ofifi.”
44004018	Mgbọ ema etọtbe otitọt ya isan̄a, ema egwegwen Pita mè Jọn itap me uwu, mè inyi ema ikan ibe mè ema ekalululuk ìkpọk ìtumu ikọ geege ìnyi ene geege me erieen̄ kè Jisọs, mè ekayaka ìjejeen̄ ene geege inu geege me erieen̄ ya ofifi.
44004019	Ire, Pita mè Jọn efọfọọk ema ibe, “Enyi gaalek ìfieek oyerebet keyi. Ìre îtat me isi Awaji ibe eji erọ inu enyi etọbe, mè etele eyi Awaji otumube?
44004020	Mije, eji kpebekọt itele itutumu inu eji esabe chieen̄ kiji imun̄, mè isa si utọn̄ kiji inọ.”
44004021	Ebi Oru cha etataba ema ubọk me utọn̄ isa itap ema ukpook me lek, mè ijuuk ema itele inyi efon. Kpekọt iriọọn̄ ubọk ebesulu ema osusut mije ukpook ebi ene, bak me lek, me ike mgbọ ya, otutuuk ene mêkibele ejit mè ikitọn̄ Awaji mije inu ukechieen̄ ya òrọrọ.
44004022	Ogwu enerieen̄ ya egwabe îraka akọp acha ini me usen uman.
44004023	Mgbọ Pita mè Jọn enan̄abe me isi ebi Oru cha isibi, ema efofon igọọk ebi melek kiban̄, mè iben otutuuk inu cha ebi ibot ngwugwa, mè ebi ugane ama etumube inyi ema ikpa inyi.
44004024	Mgbọ ebi melek kiban̄ cha enọbe inu ya òrọrọ, ema enenisa me ida ge itaan̄ ukpo igwen Awaji ibe, “Okaan̄-ene Ogwu Òkaan̄ Unye Geelek, owu orom inyọn̄ mè ijọn̄ mè okwaan̄, mè otutuuk inu geelek òkup me emen kiban̄.
44004025	Owu otumu ikọ inan̄a me otu ogwu usun̄ kwun̄ Debit nte kiji sa me unye eyi Ekwukwu Mbuban ibe, ‘Ìre keke orọ ido ebi ekarege ebi Ju ekigumu lek ikeyi? Sa ìre keke orọ ebi ene ekitọt otitọt ikakaan̄ge ibot?
44004026	Ebi ubọọn̄ linyọn̄ mîneen̄ lek kiban̄ isun̄ isan̄a, ebi ibot mkpulu geelek mîgbaan̄ ititiin̄, mè ibem lek irọrọ ikeme Okumugwem, mè irọ si ikeme Gwun̄ kan̄ ogwu îtoon̄be ubọk me ibot.’
44004027	“Me atikọ, Erọdu mè Pọntiọs Pailet, mè ebi ekarege ebi Ju mîgbaan̄ ititiin̄ melek ebi Ijeren me ama Jeruselem yi, mè ilet itọt otitọt irọrọ ikeme Jisọs, ogwu ikwaan̄ kwun̄ òkup mbuban, ogwu owu otoon̄be ubọk me ibot.
44004028	Ema etitiin̄ inenirọ otutuuk inu geelek owu owuukbe lek isa me unye kwun̄ mè nkeek kwun̄ idọmọ isan̄a karake ukot ukot ibe ke mômọnọ irek.
44004029	Me mgbọ keyi, Okumugwem, owu omun̄ ubọk ife chi ekiweek itatap eji ukpook me lek. Rọ inyi eji ebi ikwaan̄ kwun̄ enye otu etumu ikọ kwun̄ me ekatetge ukpook geege.
44004030	San̄a unye kwun̄ sibi sa gwa ebi ene, mè rọ owuwa inu ukechieen̄, mè uyeke uyeke ikwaan̄ òkup esese esese me erieen̄ kè Jisọs, ogwu ikwaan̄ kwun̄ òkup mbuban.”
44004031	Mgbọ ema eriaakbe uriaak ya isan̄a, ere ya ema ekupbe osisisik. Ekwukwu Mbuban oninin̄ ijot ema emen. Ema etutumu ikọ Awaji me unye. Ukpook geege ìkatet ema.
44004032	Me mgbọ ya, otutuuk ebi ìchechieek me lek kè Jisọs ekiluk me ekiket ge, mè ejit ge. Kpunu ogwu òbe ke inu ọmọ okaan̄be ìre eyi kan̄ gaalek. Ire, ema ekigbagbaan̄ iche inu ene geelek okaan̄be.
44004033	Ebi otuchieen̄ kè Jisọs cha ekekisa me ikpele unye ikijeen̄ ibe ke Okaan̄-ene Jisọs îjomo me mkpa. Atata nnwọn eyi Awaji okukup inyi ema ojot ojot, me oniin̄ geelek.
44004034	Kpunu ene geege ònanan inu geege me etete kiban̄. Mije me mgbọ me mgbọ, ebi ìkakaan̄ ijọn̄ uko mè ìre uwu mîkinyam ijọn̄ kiban̄ mè uwu kiban̄, mè ikisa ikpoko cha inu,
44004035	mè inikana itap me ubọk ebi otuchieen̄ kè Jisọs cha. Ema mîra iniche ikpoko cha me ene me ene ikpọ me lek inu geelek ònanan ene geelek.
44004036	Îkaan̄ ogwu enerieen̄ ge ekigwen Josefu, ogwu otoko kè Libai, ònan̄a me Saipọrọs, ogwu ebi otuchieen̄ kè Jisọs ekigwen Banabas (eyi òsisibi ogwu òkikat ene ejit).
44004037	Ogwu enerieen̄ yi oneninyam ijọn̄ uko kan̄, mè isa ikpoko ya inikana itap me ubọk ebi otuchieen̄ kè Jisọs.
44005001	Ire, ogwu enerieen̄ ge ekigwen Ananayas mè Safaira ogwu nwa eneninyam ijọn̄ uko kiban̄.
44005002	Mgbọ ema enyambe ijọn̄ ya, ọmọ melek ogwu nwa eninin̄ otitọt, mè ifele usini me lek ikpoko ya isun̄ inyi lek kiban̄, mè isa eyi òsisik inu ininyi ebi otuchieen̄ kè Jisọs.
44005003	Mgbọ îsabe ikpoko ya inu, Pita obebe ọmọ, “Ananayas, ìre keke orọ ochieekbe ibe Setan inin̄ ijot owu ejit ikeyi, mè irọ inyi owu òfele usini me lek ikpoko obọkọbe me lek ijọn̄ kwun̄ onyambe òsun̄ ònyi lek kwun̄, mè ònu ònokan̄ ataak ònyi Ekwukwu Mbuban?
44005004	Ijọn̄ ya ìre eyi kwun̄ sabum oninyanyam. Mgbọ onyambe, mè ibọkọ ikpoko, ikpoko ya si ìre eyi kwun̄, owu okaan̄ unye me lek. Ìre keke orọ mè owu òkeek irọrọ òjelek inu òkup ikeyi? Ataak keyi owu okan̄be, òkakan̄ ìnyi ebilene, îre Awaji ke okan̄ inyi.”
44005005	Mgbọ yaage Ananayas onọbe ikọ ya Pita otumube, irọrọn̄ me ijọn̄, mè ikwu. Ikpele ukpook otetet otutuuk ebi geelek ìnọnọ inu ya òrọrọ.
44005006	Nsabọn irieen̄ enanan̄a isibi inu, mè inisa ekwut-ufuun̄ ikat nkwukwu kan̄, mè iben isibi isi ifuun̄.
44005007	Mbubak mgbọ ita iraraka, Safaira ogwu nwa okakana inin̄ uwu ya, ìkariọọn̄ inu òrọrọ ogwu olom.
44005008	Pita ododo Safaira ibe, “Tumu-nu atikọ nyi emi. Ìre otutuuk ikpoko owu mè Ananayas nlom kwun̄ ekaan̄be me lek ijọn̄ ya enyi enyambe ire eyi?” Ifọfọọk ibe, “Iin̄, otutuuk ire eya.”
44005009	Pita otutumu inyi ọmọ ibe, “Ìre keke orọ mè enyi olom mè nwa egbaan̄ echieek inenitọ Ekwukwu Okaan̄-ene ikpọ? Kpọ! Ebi ìbeben nlom kwun̄ isi ifuun̄ ere echilọ me otu isotu. Ema mêben si nkwukwu kwun̄ isibi isi ifuun̄.”
44005010	Mgbọ yaage Pita otumube ikọ ya isan̄a, Safaira orọrọn̄ me ijọn̄, me ukot kè Pita, mè ikwu. Nsabọn irieen̄ cha eninin̄ uwu, mè inimun̄ ibe ke ọmọ si îkwu, mè iben si nkwukwu kan̄ isibi isi ifuun̄ me agba lek ogwu olom.
44005011	Ikpele ukpook otetet otutuuk ebi ntitiin̄ Awaji mè otutuuk ebi geelek ìnọnọ inu ya òrọrọ.
44005012	Ebi otuchieen̄ kè Jisọs ekekirọ owuwa ikwaan̄ ukechieen̄ mè uyeke uyeke inu me etete ebi ene. Otutuuk kiban̄ ekekititiin̄ me emen ọfọ kè Sọlọmọn me Uwu Mbuban.
44005013	Ubọk geelek ebi ene ekitumu atikọ ibak ema, kpunu ofifi ene geege ikarege ogwu melek kiban̄ òkọkọt isan̄a ukpook me lek ikigọọk ema ije.
44005014	Ire, owuwa ene, ebirieen̄ mè ebibaan̄, ekekichieek me lek Okaan̄-ene, mè inikigọọk ema inin̄ isọkọ me otu ifuk kiban̄.
44005015	Mije ikwaan̄ ukechieen̄ chi ebi otuchieen̄ cha ekirọ, ebi ene ekekiben ebi kiban̄ ebi lek ikanyege me inyọn̄ okpọkpọ mè inyọn̄ ufo isa iniyik itele me agba oniin̄, inyi Pita isinije iraka, ogugo kan̄ ire lek usini ife cha, mè lek kiban̄ inye.
44005016	Ogbogbo ebi ene si ekpukpulu ebi kiban̄ ebi orukan̄ òkup esese esese okifiak, mè ebi ijo erumun̄ okisisaak, isa inan̄a me asabọn ama òkup ikana Jeruselem inu me lek kiban̄. Ema egwagwa otutuuk kiban̄ isan̄a.
44005017	Ire, ogwu ibot ebi ibot ngwugwa, mè otutuuk ebi melek kan̄ geelek ebi ìrere ebi Sadusi, enenikaan̄ njijọ ejit enenen me lek ebi otuchieen̄ kè Jisọs.
44005018	Ema etetet ebi otuchieen̄ cha isi igon me uwu mkpọn ere ekitap ene geelek.
44005019	Ire, me ejit eririeen̄, ogwu osat Okumugwem onunu inichili otutuuk isotu òkup me uwu mkpọn ya, mè isan̄a ebi otuchieen̄ cha isibi, mè itumu inyi ema ibe,
44005020	“Ìje ìsi ìkeke me oyet egep Uwu Mbuban ìlook otutuuk ebi Ju otutuuk ojot ojot ata etip eyi ayaya ugwem yi.”
44005021	Me otu ewelegwe, ebi otuchieen̄ cha ejeje inin̄ emen oyet egep Uwu Mbuban, mè ibene ikilook ebi ene ata etip ya kubọk ogwu osat Okumugwem ya obe ema erọ. Ogwu ibot ebi ibot ngwugwa mè ebi melek kan̄ enunu, mè igwen ntitiin̄ ebi Oru ebi Ju, òrere ntitiin̄ ile ebi ugane ama Ijeren, mè inisan̄a ikwaan̄ iria ibe esi esan̄a ebi otuchieen̄ cha esibi me uwu mkpọn esa enu me isi kiban̄.
44005022	Ire, mgbọ ebi eriabe ikwaan̄ ya erebe uwu mkpọn ya, kpemun̄ ebi otuchieen̄ cha. Ema egwugwu ikom inilook ebi Oru ibe,
44005023	“Eji mîre ere ya, mè imun̄ ebi ìkibem ere ekekebe ikana me isotu cha, mè imun̄ si ibe ke egogon otutuuk isotu uwu mkpọn ya ikam. Ire, mgbọ eji egwukube isotu cha, mè iraka inin̄ uwu mkpọn ya, eji kpemun̄ ene geege me emen.”
44005024	Mgbọ ogwu ibot ebi ìkibem Uwu Mbuban, mè ebi ibot ngwugwa cha enọbe ikọ yi, lek okwukwu ema enenen. Ema ebebene ikikeek ibe mè ìre eyi ìbosa keke inu mọnọ.
44005025	Mgbọ ema ekikeek ikeya, ene ge okakana isibi, mè inilook ebi Oru ibe, “Ìna ìnisi ìkpọ, ke ife cha enyi etetbe itap me uwu mkpọn ere echilọ ìkijeen̄ ebi ene inu me oyet egep Uwu Mbuban.”
44005026	Mgbọ yaage ogwu ibot ebi ìkibem Uwu Mbuban onọbe ikọ ya, ikpukpulu ebi ibot akọn̄ kan̄ isa ije isi ere ya, mè isi igwen ema ibe enu. Ema kpesa unye ubọk itet ebi otuchieen̄ cha, mije ufieek-owot ibe ke ebi Ju mêteen̄ ewuuk itọọn̄ ema.
44005027	Ema enenisa ebi otuchieen̄ cha inu me isi ebi Oru, inyi ogwu ibot ebi ibot ngwugwa ido ema ikọ.
44005028	Ogwu ibot ebi ibot ngwugwa onenitumu inyi ebi otuchieen̄ cha ibe, “Eji mînyi enyi ikan ibe enyi ekayaka ìjeen̄ ene geege inu me erieen̄ yi. Ire, enyi ekpọkpọ ichit utọn̄, mè ikijeen̄ otutuuk ebi Jeruselem inu me erieen̄ yi, mè iben si me ejit irọrọ inyi eje ene yi initoon̄ eji me ibot.”
44005029	Pita melek otutuuk ebi otuchieen̄ cha efọfọọk ibe, “Eji ebesiki ibot inyi Awaji, ìkare ebilene!
44005030	Awaji ogwu ebi nte nte kiji etọbọbe ebum inyi îrọ inyi Jisọs, ogwu enyi egonbe ikpan̄ me inyọn̄ uti, ijomo me mkpa,
44005031	mè ibene ọmọ ifo inyọn̄, mè isun̄ ọmọ me agan̄ ubọk ulom eyi unye kan̄, mè irọ ọmọ Ogwu Ibot Mkpulu mè Ogwu Unyan̄a ogwu òborọ inyi ebi Ijeren egwu ekom, inyi Awaji itele otutuuk ijo kiban̄ inyi ema.
44005032	Eji me lek kiji, melek Ekwukwu Mbuban ogwu Awaji onyibe ebi geelek ìsisiki ibot inyi ọmọ, ìre ebi ata-ikọ inyi otutuuk inu chi.”
44005033	Mgbọ ebi Oru cha enọbe ikọ chi, ema enanaan̄ ejit enenen, mè iweek ikpakpan̄ ebi otuchieen̄ kè Jisọs cha.
44005034	Ire, ogwu Farisi ge, ogwu òjeen̄ Ikan, ekigwen Gamalien, oneninan̄a ikeke me etete ebi Oru. Gamalien yi ìre ogwu otutuuk ene ekinyi ulibi. Ineninyi ida ibe esan̄a ebi otuchieen̄ cha esibi-nu me etete kiban̄ sọnja mgbọ.
44005035	Mgbọ esan̄abe ebi otuchieen̄ cha isibi isan̄a, inenitumu inyi ebi Oru ogbo kan̄ ibe, “Ebi Ijeren, ìriọọn̄ ubọk ifuk ifuk-ibot enenen òfolek inu yi enyi etọtbe irọrọ ife chi.
44005036	Me ike mgbọ ge òraraka, gwun̄ enerieen̄ ge ekigwen Tiyudas înan̄a isibi, mè ijeen̄ lek kan̄ kubọk ene ilile. Inu òsoso efit ebirieen̄ ini ekekigọọk ọmọ me udun̄. Ìkafiin̄ mgbọ, ekpakpan̄ ene ya. Ebi udun̄ kan̄ cha eyiyiyala isan̄a kpai. Ebi ene kpeyaka inọ inu geege òfolek kan̄.
44005037	Mgbọ ogwa orakabe, ogwu Galili ge ekigwen Judas onanan̄a si isibi me mgbọ efukbe ifuk ene, mè itaba owuwa ene inyi lek kan̄. Mîkpan̄ ọmọ si. Ebi udun̄ kan̄ eyayat si ita.
44005038	Eya orọ, me lek keyi òbebene mgbọ keyi, m̀be enyi, ìtele ife chi mè efon. Ikarọ ema inu geege. Mije, ire inu ife chi ekirọ ìnan̄a me ubọk ebilene, môchep me ikafiin̄ge mgbọ.
44005039	Ire, ire inan̄a me ubọk Awaji, kpunu ubọk enyi ebesa ikọt ida ife chi ito. Kpan̄asi ikeya, enyi mêmun̄ ibe ke ìkayaka ìre ebilene ke enyi ekigọọk itim etim, ke ìre Awaji me lek kan̄.” Ebi Oru ya ebọbọkọ nteme kè Gamalien ya itap,
44005040	mè igwen ebi otuchieen̄ cha itap me uwu, mè inyi ida ibe esa njijan̄ esulu ema. Mgbọ esulube ema isan̄a, etatap ikan ibe ema ekayaka ìtumu ikọ geege ìnyi ene geege me erieen̄ kè Jisọs, mè itele ibe ema efon.
44005041	Ebi otuchieen̄ cha enanan̄a me isi ebi Oru ya isibi, mè ikibele ejit ibe ke Awaji îfuk ema kubọk ebi ìgbegbe ibọbọkọ esip mije erieen̄ kè Jisọs.
44005042	Ire, me usen me usen, ema kpekitele itititiin̄ me oyet egep Uwu Mbuban, mè uwu ebi ene, ikijeen̄ inu, mè ikilook ata etip ibe ke Jisọs ore ogwu Awaji otoon̄be ubọk me ibot ya.
44006001	Ike mgbọ okije, otu ifuk ebi ìchechieek me lek kè Jisọs okekiwa. Me etete kiban̄, ebi Ju ìnan̄a me okwaan̄ okwaan̄, mè ikitumu usem Giris enenigugọlọ melek ebi Ju ìluk me ido Ijeren, mè ikitumu usem Aremia. Ebi Ju okwaan̄ okwaan̄ ekibe ke ekicheche inorie ilọ ebi nwakpa kiban̄ usen geelek.
44006002	Mije keya, akọp mè ebi otuchieen̄ iba cha enenigwen otutuuk ebi ìchechieek cha ititiin̄, mè itumu inyi ema ibe, “Ìkatat ibe eji ebi otuchieen̄ etele ikwaan̄ itutumu ikọ Awaji, mè eyaka enekekpọ chieen̄ me lek inorie.
44006003	Eya orọ, bọn Nte kiji, ìgobo ebirieen̄ jaaba me etete kinyi, ebi enyi eriọọn̄be ibe ke mîkaan̄ Ekwukwu Mbuban mè iriọọn̄-inu ojot ojot me emen, inyi eji ekana ikwaan̄ icheche ikpoko inorie yi etap me ubọk,
44006004	mè eji ekọt esa otutuuk mgbọ kiji etap me irariaak uriaak mè itutumu ikọ Awaji.”
44006005	Ifuk-ibot yi onenibele otutuuk ebi ìchechieek cha ejit. Ema egogobo Sitibin, enerieen̄ ogwu ichechieek mè Ekwukwu Mbuban ojotbe emen, mè Filip, mè Porokọrọs, mè Nikanọ, mè Timọn, mè Pamenas, mè Nikolas ogwu Antiọk, ogwu òtetele ubọk iriaak Awaji ebi Ju, mè inichieek me lek kè Jisọs.
44006006	Enenisa ife chi inu me isi ebi otuchieen̄. Ebi otuchieen̄ etotoon̄ ema ubọk me ibot, mè iriaak uriaak me ibot kiban̄.
44006007	Sa me ikeyi, ikọ Awaji okpọkpọk ikana ere. Otu ifuk ebi ìchechieek okekimumana enenen me Jeruselem. Owuwa ebi ngwugwa si egọgọọk ichieek me lek kè Jisọs.
44006008	Sitibin, ogwu enerieen̄ ya ogwu Ekwukwu Mbuban mè iriọọn̄-inu ojotbe emen onenikirọ owuwa inu ukechieen̄ mè uyeke uyeke ikwaan̄ me etete ebi ene.
44006009	Ikafiin̄ mgbọ, usini ebi Ju ebi ekigwen ebi “Ntitiin̄ ebi Ìkaan̄ Lek” enenibene ufialek melek kè Sitibin. Ebi ntitiin̄ chi enan̄a me ama Sairini mè Alikisendira mè ido Silisia, mè Esia. Ife chi ebebene ikigọọk Sitibin iwut ifan̄a.
44006010	Ire, ema kpekọt ikeke ida Sitibin, mije uga iriọọn̄-inu, mè unye eyi Ekwukwu Mbuban eyi îsabe ikitumu ikọ.
44006011	Ife chi enwenween̄ lek isi ilep ebi ene ibe enu enetoon̄ Sitibin uraamọn ibe ke ema mînọ Sitibin okitumu ijo ikọ ikeme Mosis, mè itumu si ikeme Awaji.
44006012	Sa me ikeyi, ife chi etatap wọlọwọlọ me ejit ebi Ju, mè ebi ugane ama, mè ebi ìjeen̄ Ikan. Ema etetet Sitibin isa isi me isi Oru ebi Ju.
44006013	Ema egwegwen si ebi ata-ikọ ataak. Ife chi esisibi inu me isi ebi Oru, mè initumu ibe ke Sitibin ìkakitele itutumu ikọ ikeme Uwu Mbuban mè Ikan kè Mosis.
44006014	Mije, ke ema mînọ Sitibin okitumu ibe ke Jisọs ogwu Najeret ya môgbugbọ Uwu Mbuban yi, mè inwene si otutuuk ọrọmijọn̄ geelek Mosis onyibe eji.
44006015	Otutuuk ebi ìkup me uwu Oru ya egwugwuun̄ chieen̄ ikikpọ Sitibin, mè imun̄ ibe ke isi kan̄ ìkitoon̄ kubọk isi ogwu osat Awaji.
44007001	Ogwu ibot ebi ibot ngwugwa onenido Sitibin ibe, “Ìre ikọ chi etumube itoon̄ owu ìre atikọ?”
44007002	Sitibin ofọfọọk ibe, “Ebi ngwan̄ n̄a ebirieen̄, mè ebi nte n̄a, ìgban̄ utọn̄. Awaji ogwu òkaan̄ umin mè uja îsibi me isi kè Ebereham nte nte kiji mgbọ îkupbe me ido Mesopotemia, sabum îninan̄a isi iluk me ama Heran,
44007003	mè itumu inyi Ebereham ibe, ‘Nan̄a sibi tele ido kwun̄ mè ebi uwu kinyi, mè je si inyọn̄ ijọn̄ ere emi mâsabe owu ijeen̄.’
44007004	“Sa me ikeya, Ebereham onanan̄a itele ido Kalidiya, mè isi iluk me Heran. Mgbọ ogwu ute okwube iraka, Awaji oneniria ọmọ inu me inyọn̄ ijọn̄ yi ere enyi ebi Ijeren elukbe mgbọ keyi.
44007005	Mgbọ înube iniluk me inyọn̄ ijọn̄ yi, Awaji ìkacheche ijọn̄ yi ìnyi ọmọ, ìkatọtọ kubọk ukot ge, ibe ikana ire eyi kan̄. Ire, Awaji onenichieek use ibe ke ìre Ebereham mè bọn owut iman kan̄ ebekaan̄ ijọn̄ yi, ubọk geelek Ebereham ikakaan̄ge gwun̄ geege nu me mgbọ ya.
44007006	Awaji ìtumu inyi ọmọ ibe, ‘Bọn owot iman kwun̄ mêsi iluk kubọk ebi ichen me ama ikarege eyi kiban̄. Ebi ama ya mêsa ema irọ usun̄, mè itutuku ema efit acha ini.
44007007	Ire, emi mâsut ido ya ema enin̄be usun̄ inyi osusut. Osusut ya isiraka, ema mênan̄a me ido ya isibi, mè initọbọ ebum inyi emi me ere keyi.’
44007008	Awaji oneninyi Ebereham ọrọmijọn̄ eyi ifieek-afi isasa ijeen̄ inu ijejeen̄ òfolek inyan̄a-ibot ọmọ onyan̄abe melek Ebereham. Ebereham onenibon Ajiki. Mgbọ emanbe Ajiki isan̄a, òso usen jeeta, Ebereham ofefieek ọmọ afi. Ajiki onenibon Jekọp, Jekọp onenibon ebi nte nte kiji, akọp mè ene iba.
44007009	“Ebi nte nte kiji cha enenikaan̄ njijọ ejit me lek kè Josefu ngwan̄ kiban̄, mè itet ọmọ inyam kubọk usun̄ inyi ebi Ijipiti. Ire, Awaji okekeke melek kè Josefu,
44007010	mè inyan̄a ọmọ isibi me otutuuk uyọrọlek kan̄. Awaji oneninyi ọmọ iriọọn̄-inu, mè irọ inyi ogwu Fero, òrere ogwu ubọọn̄ ido Ijipiti, ima ọmọ. Ogwu Fero onenisa ọmọ irọ ogwu ibot mkpulu me otutuuk ido Ijipiti, mè isa ọmọ si irọ ogwu ibot mkpulu me emen uwu kan̄ òrere uwu ogwu ubọọn̄.
44007011	Akan̄ oneninin̄ ikana otutuuk ido Ijipiti mè ido Kenan, ebi ene etataka lek me otu mije una inorie. Ebi nte nte kiji kpeyaka ikaan̄ inorie eberie.
44007012	Mgbọ Jekọp onọbe ibe ke inorie òwa me Ijipiti, iraria bọn ebirieen̄ kan̄ òrere ebi nte nte kiji cha, ibe esi elep inorie. Adasi mgbọ ema esibe ama ya ire eya.
44007013	Òso mgbọ iba ema esibe Ijipiti, Josefu osasa lek kan̄ ijeen̄ ebi ngwan̄ inyi ema eriọọn̄ ogwu ọmọ orebe. Ogwu Fero si osasa me ikeya iniriọọn̄ inu òfolek ebi uwu ebi kè Josefu.
44007014	Josefu oneniria etip ibe Jekọp ogwu ute mè otutuuk ototun̄ ukan̄ kan̄, eka egọọk ọmọ me Ijipiti. Otu ifuk ebi ototun̄ ukan̄ kè Jekọp ebi ìnan̄a me Kenan isi Ijipiti ìre akọp ene jaaba mè go.
44007015	Ikeya ke Jekọp osa ije isi iluk me Ijipiti. Ọmọ mè ebi nte nte kiji cha ekukup me ere ya ikwaan̄ isan̄a.
44007016	Esasa nkwukwu kiban̄ ika inu me Sekem inifuun̄ me udọn̄ ufuun̄ Ebereham ofukbe ikpoko kan̄ isa ilep me ubọk kè Amọ me Sekem.
44007017	“Mgbọ îgbetbe mgbọ Awaji oborọ use îchieekbe Ebereham iso, ebi Ijeren ìkup me Ijipiti emumumana enenen, mè iwa me otu ifuk.
44007018	Ofifi ogwu ubọọn̄ ikariọọn̄ge Josefu onenibene ikikpulu ido Ijipiti.
44007019	Aya ogwu Fero ya onenikaan̄ ijo ejit me lek ebi kiji, mè ikirọ ema inu me lek ofiaan̄ ofiaan̄, mè itet ema me unye ibe eben asa nsabọn kiban̄ emanbe ayaya etọp efiin̄, inyi ekwaan̄.
44007020	“Me emen mgbọ yi ke eman Mosis. Mosis ìre gwun̄ òsisibi esese mgbọ emanbe. Onyan̄ ita gaalek ke ekpukpo Mosis me uwu ogwu ute.
44007021	Mgbọ kpeyaka ikọt ilet ọmọ, esasan̄a ọmọ isibi me uwu. Gwun̄ enenwaan̄ ogwu Fero osisi imun̄ ọmọ, mè iben ọmọ isa isi ikpukpo, mè imọnọ ọmọ isa irọ gwun̄ kan̄.
44007022	Mosis obọbọkọ ikween̄-inu òfolek otutuuk iriọọn̄-inu ebi Ijipiti, mè inye lek, mè inye si otu itumu ikọ.
44007023	“Mgbọ Mosis osobe akọp acha ini, ineniben me ejit ibe ke ọmọ môsi ikpọ ebi kiban̄, ebi Ijeren.
44007024	Mgbọ îkije, imumun̄ ogwu Ijipiti ge okirọ nnaan̄ me lek ogwu Ijeren ge, mè isi ibọkọ etim ya itim inyi ogwu Ijeren kiban̄, mè isulu ogwu Ijipiti ya ikpan̄.
44007025	Mosis ìkeek ibe ke ebi kiban̄ mêriọọn̄ ibe ke Awaji ìbonisa ọmọ inyan̄a ema isibi. Ire, ebi kiban̄ kperiọọn̄.
44007026	Òfit iwele kan̄, Mosis onenimun̄ ebirieen̄ iba ebi Ijeren ekitim etim. Isisi iteek etim ya, mè itumu inyi ema ibe, ‘Ebi une n̄a, ikayaka irọ-ma, ke enyi ìre ngwan̄ ngwan̄. Ìre keke orọ enyi ebesak lek kinyi unan?’
44007027	“Ire, ogwu ubọk kan̄ onyebe igak, obebieen̄ Mosis ida ibọkọ, mè ido ọmọ ibe, ‘Ire ekene orọ owu ogwu mkpulu mè ogwu ibot oyerebet me etete kiji?
44007028	Ìre òbonikpan̄ emi ike okpan̄be ogwu Ijipiti me iyakwut?’
44007029	Mgbọ yaage Mosis onọbe ikọ ya, ililibi iyaak Ijipiti, mè isi iluk me ido Midia kubọk ogwu ichen, mè ikup me ere ya ibon ibot bọn ebirieen̄ iba.
44007030	“Mgbọ Mosis olukbe me ere ya iso akọp acha ini, mè iraka, inenimun̄ ogwu osat ge me emen alọm ukan̄ òkilomo me lek gwun̄ uti ge òkup me emen èwê me agba lek ogoon̄ Saina.
44007031	Inu ya îmun̄be okeke ọmọ chieen̄ enenen, ijeje iriaak, inyi ọmọ iriọọn̄ ubọk ikpọ inu ya iso chieen̄ iba. Mgbọ îjebe igbet, inọnọ ida Okumugwem okitumu inyi ọmọ ibe,
44007032	‘Emi ìre Awaji ebi nte nte kwun̄. Emi ìre Awaji kè Ebereham, mè Awaji kè Ajiki, mè Awaji kè Jekọp.’ Mosis oririki, ukpook otetet, ìkayaka ìkọt ìkpọ gwun̄ uti ya.
44007033	“Okumugwem otutumu inyi Mosis ibe, ‘Wọọk ikpukot san̄a me ukot kwun̄, mije, ere yi okekebe ìre ijọn̄ mbuban.
44007034	Me atikọ, emi mmun̄ tukutuku eyi ekitutuku ebi n̄a me Ijipiti, mè inọ si mfi ito kiban̄. Mgbọ keyi nnan̄a isibi inu ineninyan̄a ema isibi. Eya orọ, na me ǹria owu ǹgwu ǹkom ǹsi Ijipiti.’
44007035	“Mosis yi ke ebi Ijeren ejit, mè ido otu ibe ‘Ire ekene orọ owu ogwu mkpulu mè ogwu ibot oyerebet me etete kiji?’ Ọmọ ke Awaji me lek kan̄ oria ibe iyaka inire ogwu mkpulu kiban̄, mè inyan̄a ema isibi sa me unye eyi ogwu osat Awaji ogwu òtutumu ikọ inyi ọmọ me emen alọm ukan̄ ya.
44007036	Mosis osasa me unye ubọk isan̄a ema isibi, mè irọ owuwa uyeke uyeke inu mè ikwaan̄ ukechieen̄ me Ijipiti, mè irọ si me Okwaan̄ Araran̄, mè irọ si ikeya me emen èwê otutuuk akọp acha ini.
44007037	Mosis yi si otumu inyi ebi Ijeren ibe ke Awaji môsan̄a ogwu nriran ge òkup kubọk kan̄ isibi me etete kinyi inyi enyi.
44007038	Mosis yi si melek ebi nte nte kiji ekup me emen èwê. Ọmọ si ore ogwu òbọbọkọ ikọ òkinyi ene ugwem me otu ogwu osat Awaji me inyọn̄ ogoon̄ Saina isa initumu inyi ebi nte nte kiji, ebi nte nte kiji ekakana iyaka initap eji me ubọk.
44007039	“Ire, ebi nte nte kiji ejijit igbagban̄ utọn̄ inyi ọmọ, mè ifiin̄ ọmọ itele, mè iyaka ikiweek igwugwu ikom ifo Ijipiti me emen ejit kiban̄,
44007040	mè itumu inyi Erọn ibe ibot awaji ebobot inyi ema, inyi inisa ema ije me oniin̄, mije ke ema kpeyaka iriọọn̄ inu òrọrọ Mosis ogwu òsasa ema isibi me Ijipiti.
44007041	Mgbọ ya ke ema enibot inu ge kubọk gwun̄ erie mbuuk, mè ito ijọk inyi, mè ikisa ngwugwa inigwa inyi inu yi ema esabe ubọk kiban̄ gaalek irọ.
44007042	Ire, Awaji odada lek ibọkọ me lek kiban̄, mè ijit ema itele, inyi ema eketọbọ ebum enyi ebi kè ntoronyan̄ òkup me isinyọn̄. Eyi onenirọ inu Awaji otumube me emen ikpa ebi Nriran iso ibe, ‘Enyi ebi Ijeren, ìre îkaan̄ ngwugwa geege enyi egwabe inyi emi, mè ìre eyi anam, mè ìre eyi ofifi inu, me otutuuk akọp acha ini enyi ekupbe me emen èwê?
44007043	Iin̄-iin̄, kpan̄asi ikeya, ke enyi eyaka ikiben isi yọk ekigwen Mọlọk ikaan̄, mè ikiben si ntoronyan̄ enyi ebotbe inyi yọk kinyi ekigwen Refan ikaan̄. Inu chi otutuuk ìre mkpọmfaka enyi erombe me ubọk kinyi gaalek, mè ikitọbọ ebum inyi. Eya orọ, me atikọ, mâkpulu enyi itọọn̄ isibi me ido kinyi ifo ere òjọjọn̄ọ ere iraka ido Babilọn.’
44007044	“Mgbọ ebi nte nte kiji ekije me emen èwê, ema mîkaan̄ uwu mbuban eyi ikpa anam, eyi òkijeen̄ ibe ke Awaji òwa melek kiban̄. Enama uwu ya igọọk ubọk Awaji odọmọbe isan̄a, mè isa ijeen̄ Mosis.
44007045	Owuwa acha iraraka, Josuwa osasa ebi Ijeren initim akọn̄ melek ebi ofifi ido ebi ìdadasi iluk me inyọn̄ ijọn̄ yi, mè ilap ebi ife cha isibi. Ebi nte nte kiji esasa uwu mbuban eyi ikpa anam ya igbaalek iniluk me ere yi. Emen uwu mbuban eyi ikpa anam ya ke ebi nte nte kiji ekitọbọ ebum inyi Awaji mege inire me ukot kè Debit ogwu ubọọn̄.
44007046	Awaji onenima Debit enenen. Debit onenibeek Awaji kè Jekọp ibe itele inyi ọmọ inama uwu inyi ogwugwu.
44007047	Ire, Sọlọmọn gwun̄ kè Debit oyaka ininama uwu ya inyi Awaji.
44007048	“Ire, Awaji ogwu Òbebene Ichit ìkakiluk me uwu ebilene enamabe, kubọk Okumugwem otumube me otu ogwu nriran ibe,
44007049	‘Emen inyọn̄ ìre ogboon̄ ubọọn̄ n̄a, sa linyọn̄ ore inu ibene-ukot n̄a. Ìre kpasi uwu ke enyi ebekọt inama inyi emi? Sa ìre ere owa obota emi mè ǹkup ǹkensiki efuuk?
44007050	Ìre ìkare emi nsa ubọk n̄a irom otutuuk inu chi?’
44007051	“Enyi ebi unye ibot kechi! Ejit kinyi ìkariọọn̄ Awaji! Utọn̄ kinyi si ìkakinọ ikọ Awaji! Enyi ekup kubọk ebi nte nte kinyi. Enyi ekpọkpọ ikirọ ikeme Ekwukwu Mbuban mgbọ geelek kubọk ebi nte nte kinyi erọbe.
44007052	Ìre îkaan̄ ogwu nriran Awaji geege ebi nte nte kinyi ekatapge ufialek me lek uyọt uyọt? Ìrere ebi ìtutumu inu òfolek inunu Ogwu Ata Irọrọ, ebi nte nte kinyi mîtet si ikpan̄. Mgbọ keyi Ogwu Ata Irọrọ ya onube, enyi me lek kinyi eleleke ọmọ si, mè itet ikpan̄.
44007053	Enyi kechi ìbọbọkọ Ikan inan̄a me ubọk ebi osat Awaji, mè ijit irọrọ inu Ikan ya otumube.”
44007054	Mgbọ ebi Oru cha enọbe ikọ ya Sitibin otumube, ema enanaan̄ ejit enenen, mè iban̄a otu inyi ọmọ.
44007055	Ire, me mgbọ ya, Ekwukwu Mbuban oninin̄ ijot emen kè Sitibin. Sitibin obebene chieen̄ ikpọ emen inyọn̄, mè imun̄ umin mè uja eyi Awaji, mè imun̄ si Jisọs okekebe me agan̄ ubọk ulom Awaji.
44007056	Sitibin okekitumu ibe, “Ìkpọ! Mmun̄ emen inyọn̄ ochilibe ibook, mè imun̄ si Gwun̄ Ebilene okekebe me agan̄ ubọk ulom Awaji.”
44007057	Mgbọ ema enọbe ikọ ya Sitibin otumube, ema otutuuk ene esasa ubọk ichit utọn̄, mè ikitaan̄ ukpo ibene ida enenen, mè igbaan̄ ilibi mgbọ ge inin̄ lek kè Sitibin,
44007058	mè itaba ọmọ isibi ifo udun̄ ama, mè iteen̄ ewuuk ikisa itọbọ ọmọ. Otutuuk ebi ìnitoon̄ Sitibin uraamọn cha ewọọk ọfọnti kiban̄ igwook inyi gwun̄ enerieen̄ ge ekigwen Sọọlu ibe ikpọ chieen̄ me lek.
44007059	Mgbọ ema ekisa ewuuk itọbọ Sitibin, Sitibin orariaak uriaak ibe, “Okaan̄-ene Jisọs bọkọ ibot ejit n̄a.”
44007060	Itutumu ikọ ya isan̄a, igwogwook ekpe kan̄ me ijọn̄, mè itaan̄ ukpo itumu ibe, “Okaan̄-ene, kafuk ijo keyi itoon̄ ema me ibot.” Ikọ keyi itata ọmọ me otu, itọtọbọ.
44008001	Usen yaage, atalek ikpele ufialek oninin̄ ikeme ebi ntitiin̄ Awaji cha ìkup me Jeruselem. Otutuuk ebi ntitiin̄ cha eyiyiyala, mè ikpọk ichon ikana iso otutuuk agan̄ Judia mè Sameria. Ebi otuchieen̄ cha gaalek eyaka inisik me Jeruselem.
44008002	Usini ebi Ju ebi ìkaan̄ ukpook Awaji me emen esisi iben nkwukwu kè Sitibin isi ifuun̄, mè ifieek ejit inyi ọmọ enenen.
44008003	Sọọlu obebene ikijijaka ntitiin̄ Awaji. Ìkije ikana me uwu me uwu ikitaba ebirieen̄ mè ebibaan̄ ebi ìchechieek me lek kè Jisọs isibi isa isi itap me uwu mkpọn.
44008004	Ebi ìchechieek cha ìyayaak Jeruselem, ekekitumu ikọ Awaji me ere geelek ema esibe.
44008005	Filip osisi ama ge òkup me Sameria, mè ikilook ebi ama ya ata etip òfolek ogwu Awaji otoon̄be ubọk me ibot.
44008006	Ebi ene efafan̄a ijot inikigban̄. Mgbọ ebi urum ene cha enọbe ikọ Filip okitumu, mè imun̄ inu ukechieen̄ îkirọ, ema egwugwuun̄ utọn̄ ikigban̄ ikọ kan̄.
44008007	Owuwa ijo erumun̄ òkup me emen ebi ene okekitaan̄ ukpo unye unye, mè ikinan̄a me emen owuwa ene isibi. Filip okekigwa si owuwa ebi ngọm, mè ebi akọọk.
44008008	Mije keya, ebi ama ya enwọnwọọn̄ unwọọn̄ enenen.
44008009	Me emen ama ya, îkaan̄ ogwu enerieen̄ ge ekigwen Saimọn. Ọmọ ìre ogwu òdo inu. Ido-inu kan̄ îke ebi ene chieen̄ enenen me Sameria. Ọmọ okekigugo lek ibe ke ọmọ ìre òsibi isi ene.
44008010	Mije keya, otutuuk ebi Sameria, ebi ugane mè nsabọn, ubọọn̄ mè ugbọọn̄, ekekigban̄ utọn̄ inyi ọmọ, mè ikitumu si ibe ke ọmọ me atikọ ore unye Awaji ya eyi ebi ene ekigwen “Ikpele Unye.”
44008011	Otutuuk ene ekekisiki ibot inyi ọmọ mije îkisa unye eyi ido-inu kan̄ ya irọ ema inu ukechieen̄ ijọn̄ọ acha.
44008012	Ire, mgbọ Filip onube inilook ata etip òfolek mkpulu eyi Awaji mè erieen̄ kè Jisọs Karais, ebi ama ya echechieek me lek kè Jisọs. Filip ogwogwook ema mun̄, ebirieen̄ mè ebibaan̄.
44008013	Saimọn ya me lek kan̄ si ochechieek me lek ata etip ya. Egwogwook ọmọ mun̄. Ibebene ikigọọk Filip ikijijen̄e ikana. Ikpele ikwaan̄ ukechieen̄, mè uyeke inu cha Filip okirọ okekike ọmọ chieen̄ enenen.
44008014	Ebi otuchieen̄ ìkup me Jeruselem eneninọ ibe ke ebi Sameria mîbọkọ ikọ Awaji itap, mè iria Pita mè Jọn isi lek kiban̄.
44008015	Mgbọ Pita mè Jọn erebe ama ya, eneniriaak uriaak me lek ebi ìchechieek cha, inyi ema ebọkọ Ekwukwu Mbuban.
44008016	Mije, karake ema echieekbe me lek kè Jisọs, Ekwukwu Mbuban ìkanin̄-nu emen ene geege me etete kiban̄. Egwook ema mun̄ gaalek me erieen̄ Okaan̄-ene Jisọs.
44008017	Pita mè Jọn enenitoon̄ ema ubọk me ibot, ema ebọbọkọ Ekwukwu Mbuban.
44008018	Saimọn imumun̄ ibe ke ebi ene mîbọkọ Ekwukwu Mbuban mgbọ ebi otuchieen̄ cha etoon̄be ema ubọk me ibot, ichechieek Pita mè Jọn ikpoko,
44008019	mè itumu inyi ema ibe, “Soso, ìnyi emi òjelek unye yi si, inyi ene geelek mâtoon̄be ubọk me ibot ibọkọ Ekwukwu Mbuban ya.”
44008020	Ire, Pita ofọfọọk ọmọ ibe, “Ikpoko kwun̄ ichep melek kwun̄, mije, òkikeek ibe ke owu môkọt isa ikpoko ilep uche eyi Awaji.
44008021	Owu òkakaan̄ irek me emen ikwaan̄ keyi, òkakaan̄ si uche me lek, mije, ejit kwun̄ ìkatat me isi Awaji.
44008022	Eya orọ, gwu kom me emen ijo inu yi, mè riaak uriaak nyi Okaan̄-ene ibe itele inyi owu. Usini mgbọ, Okaan̄-ene môtele inyi owu me lek òjelek ijo ekiket keyi okaan̄be me ejit kwun̄.
44008023	Mije, mmun̄ ibe ke owu okaan̄ ijo ejit enenen, mè isa me ikeya inin̄ usun̄ inyi ijo inu.”
44008024	Saimọn otutumu inyi Pita ibe, “Soso riaak Okaan̄-ene nyi emi, inyi inu geege me lek inu cha otumube ikarọ emi me lek.”
44008025	Mgbọ Pita mè Jọn enyibe ata-ikọ kiban̄ isan̄a, mè ilook ata etip eyi Okaan̄-ene isan̄a, ema egwugwu ikom ifo Jeruselem. Me oniin̄ ifofo kiban̄, ema ekekilook si ata etip ya me owuwa asabọn ama ebi Sameria.
44008026	Ogwu osat Okumugwem ge onenitumu inyi Filip ibe, “Nan̄a keke, mè je fo agan̄ òsiki, me oniin̄ ònan̄a me Jeruselem itibi me emen èwê, isi Gaja.” (Oniin̄ ya mikinọọn̄.)
44008027	Filip onanan̄a ikeke mgbọ yaage ije, mè isi ichichini ogwu enerieen̄ ge esan̄abe osok, òkisi ikwaan̄ inyi ogwu Kandesi, òrere ogwu ubọọn̄ enenwaan̄ òkikpulu Etiopia. Ogwu enerieen̄ ya ìre ikpele ogwu ibot ikwaan̄ òkikpọ chieen̄ me lek otutuuk uwu isun̄ ikpoko me Etiopia. Ogwu enerieen̄ yi ìsi Jeruselem isi igọọk itọbọ ebum inyi Awaji.
44008028	Me oniin̄ ikaka kan̄, ikwekweek me emen uji ijọn̄ kan̄, eyi anam okitaba ije, ikifuk ikpa Asaya ogwu nriran ogebe.
44008029	Ekwukwu Mbuban otutumu inyi Filip ibe, “Gele gbet lek uji ijọn̄ ya, mè kachieek ibe ilibi iraka owu.”
44008030	Filip olilibi iriaak me lek uji ya, mè inọ ogwu enerieen̄ ya okifuk ikpa Asaya ogwu nriran ogebe, mè inido ọmọ ibe, “Ìre otet inu ya okifuk?”
44008031	Ogwu enerieen̄ ya ofọfọọk Filip ibe, “Ìre m̀bajeje ikọt itet, ire kpunu ogwu òjejeen̄ emi?” Inenigwen Filip ibe isaba inin̄ emen uji ya inigọọk ọmọ ikweek irek.
44008032	Ibot Ikpa Mbuban ere îkifuk ìre ere egebe ibe: “Etet ọmọ isa ije kubọk arọọn̄ ebesa isi ikpan̄. Ìkasan̄a amọn, ìkpọkpọ iriaan̄ otu kubọk arọọn̄ okirọ mgbọ ekisọp inwọọn̄ isan̄a me lek.
44008033	Mîrọ ọmọ inu esip, mè ijit ifefieek unen oyerebet inyi ọmọ. Kpunu ogwu òbokọt ikpa inu òfolek bọn owot iman kan̄, mije, mîfieek ugwem kan̄ isan̄a me linyọn̄.”
44008034	Ogwu ibot ikwaan̄ ya onenido Filip ibe, “Tumu nyi emi, ìre ekene ke Asaya ogwu nriran okitumu ikọ yi ibak? Ìre ìkitumu ibak lek kan̄, sa ìre ofifi ene?”
44008035	Filip onenibene me ibot ikpa ere îkifuk ya, mè ikpa ata etip òfolek kè Jisọs inyi ogwu enerieen̄ ya.
44008036	Me oniin̄ ije kiban̄, ema enenire ere ge mun̄ okupbe. Ogwu ibot ikwaan̄ ya obebe Filip, “Kpọ, ke mun̄ ire eyi! Ìre keke obogban ibe owu okagwook emi mun̄ mgbọ keyi?” [
44008037	Filip ofọfọọk ọmọ ibe, “Ire owu osa otutuuk ejit kwun̄ ichieek me lek ata etip yi, mâkọt igwook owu mun̄.” Ogwu enerieen̄ ya ofọfọọk ibe, “Nchieek ibe ke Jisọs Karais ore Gwun̄ eyi Awaji.”]
44008038	Ogwu ibot ikwaan̄ ya oneninyi ida ibe mè uji ya ikeke. Uji ya okekeke. Filip melek kan̄ esisibi ijọn̄, mè ije isi emen mun̄ ya. Filip ogwogwook ọmọ mun̄ me ere ya.
44008039	Mgbọ yaage ema enan̄abe me emen mun̄ ya iwook inene, Ekwukwu Okaan̄-ene omọmọnọ Filip isan̄a. Ogwu ibot ikwaan̄ ya ìkayaka ìmun̄ ọmọ ìgak ikeya. Ire, ikekinwọọn̄ unwọọn̄, mè ikpọk ibene ije kan̄ ikije ifo ido kiban̄.
44008040	Filip onenisi isibi me ama ekigwen Ajọtọs, mè ikijijen̄e ikana ama ile geelek ikilook ata etip mege isi ire ama Sisaria.
44009001	Otutuuk mgbọ ya, Sọọlu okpọkpọ itet lek inye ikitap ukpook, mè mkpa me lek ebi udun̄ Okaan̄-ene. Mije keya, inanan̄a ije isi lek ogwu ibot ebi ibot ngwugwa,
44009002	mè isi ibeek ibe inyi ọmọ ikpa unye, inyi ọmọ isa isi ije ikana otutuuk uwu ntitiin̄ ebi Ju òkup me Damasikọs isi iweek ebi ìchechieek me lek Oniin̄ yi, mè ìre ebirieen̄ mè ìre ebibaan̄, mè itet ema isa initap me mkpọn me Jeruselem.
44009003	Ibọbọkọ ikpa ya, mè inan̄a ije. Mgbọ îjebe igbet Damasikọs, me ekakpọge chieen̄, utoon̄ onanan̄a me isinyọn̄ ikebe ikana ọmọ mèrèrèp.
44009004	Ọmọ onanan̄a irọn̄ me ijọn̄, mè inọ ida ge okitumu inyi ọmọ ibe, “Sọọlu, Sọọlu, ìre keke orọ owu okisisaak emi?”
44009005	Sọọlu ododo ibe, “Owu ìre ekene, Okaan̄-ene?” Ida ya ofọfọọk ibe, “Emi ìre Jisọs, ogwu owu okisisaak.
44009006	Nan̄a keke mgbọ keyi, mè je nin̄ emen ama Damasikọs. Me emen ama ya, mêteme owu inu owu oborọ.”
44009007	Ebi melek kan̄ cha ekpọkpọ ikeke me ere ya, kpekọt isan̄a amọn. Ema mînọ ida ya, ire, kpemun̄ ene geege.
44009008	Sọọlu onanan̄a ikeke, mè ichili chieen̄. Ire, ìkayaka ìkọt ìmọọn̄ inu. Ebi melek kan̄ cha enenitet ọmọ me ubọk isa ije inin̄ emen ama Damasikọs.
44009009	Sọọlu okukup ikeya egwe ita, ìkamọọn̄ inu, ìkarie inorie, ìkanwọ inu geege.
44009010	Me Damasikọs ya, îkaan̄ ogwu enerieen̄ ge ekigwen Ananayas, ogwu òchechieek me lek kè Jisọs Karais. Me ilaak ọkpọchieen̄, Okaan̄-ene ogwegwen ogwu enerieen̄ ya, “Ananayas!” Ichechieek ibe, “Iin̄, Okaan̄-ene.”
44009011	Okaan̄-ene otutumu inyi ibe, “Je si uwu ogwu enerieen̄ ge ekigwen Judas, me oniin̄ ekigwen Oniin̄ Òtatat. Osire uwu ya, do ibe ejeen̄ owu ogwu enerieen̄ ge ekigwen Sọọlu ogwu Tasọs. Sọọlu ya ọmọ òwa me uwu ya mgbọ keyi okiriaak uriaak.”
44009012	Me ilaak ọkpọchieen̄ si, Sọọlu omumun̄ ubọk ogwu enerieen̄ ge ekigwen Ananayas onube initoon̄ ọmọ ubọk me lek, mè irọ inyi ọmọ ibene ikimọọn̄ inu.
44009013	Ananayas onenifọọk ibe, “Okaan̄-ene, nnọ owuwa ukpatu òfolek ene yi, mè otutuuk inu ikpak îrọbe me lek bọn kwun̄ me Jeruselem.
44009014	Mgbọ keyi înube me Damasikọs, îbọkọ ikpa unye me ubọk ogwu ibot ebi ibot ngwugwa, inyi ọmọ ikọt itet otutuuk ebi ìkigwen erieen̄ kwun̄ isi itap me mkpọn.”
44009015	Ire, Okaan̄-ene otutumu inyi Ananayas ibe, “Je si, mije, nra igobo ogwu enerieen̄ ya ibe inikana inu ikwaan̄ inyi emi, mè isi itumu erieen̄ n̄a isibi inyi ebi ekarege ebi Ju mè ebi ubọọn̄, mè ebi Ijeren.
44009016	Emi mâjeen̄ ọmọ otutuuk ufialek ìbobọkọ mije n̄a.”
44009017	Ananayas onanan̄a ije isi uwu ya, mè iraka inin̄, mè itoon̄ ubọk iba kan̄ me lek kè Sọọlu, mè itumu ibe, “Sọọlu, gwun̄ Nte n̄a, Okaan̄-ene Jisọs ogwu òchichichini owu me oniin̄ mgbọ okinu ama keyi, oria emi inu me lek kwun̄, inyi owu òbene òkomọọn̄ inu, mè Ekwukwu Mbuban inin̄ ijot me emen kwun̄.”
44009018	Mgbọ yaage, inu òkup kubọk ikpọk irin̄ owawaan̄ inan̄a Sọọlu me chieen̄ igwook me ijọn̄. Sọọlu obebene ikimọọn̄ inu, mè inan̄a ikeke. Egwogwook ọmọ mun̄.
44009019	Ibọbọkọ inorie irie. Mgbọ îriebe inorie isan̄a, unye obebene inin̄ ọmọ emen. Sọọlu îgọọk ebi ìchechieek me lek kè Jisọs Karais ikup owuwa usen me Damasikọs.
44009020	Me ikafiatge mgbọ, ibebene ikitumu ikọ Awaji me uwu ntitiin̄ ebi Ju cha òkup me ama ya ibe ke Jisọs ore Gwun̄ Awaji.
44009021	Ikọ Awaji Sọọlu okitumu ya okeke otutuuk ebi ìnọnọ chieen̄ enenen. Ema ekekido ibe, “Ìre ìkare ene yi okirọ inu ikpak me lek otutuuk ebi ìchechieek me lek erieen̄ keyi me Jeruselem? Eyi înube ama keyi, ìre ìkare ìnu ibonitet ebi ìchechieek me lek erieen̄ yi si isa ijet ebi ibot ngwugwa etap me mkpọn?”
44009022	Ire, Sọọlu okpọkpọ itet lek inye ikitumu ikọ Awaji me unye me unye. Oniin̄ îsabe ikijeen̄ ebi ene ibe ke Jisọs ore ogwu Awaji otoon̄be ubọk me ibot ya îkwu lek ebi Ju ìkup me Damasikọs enenen. Kpunu ene geege me etete kiban̄ òkọkọt ikeke ifọọk ọmọ otu.
44009023	Mgbọ owuwa usen orakabe, ebi Ju enenitọt ikpakpan̄ Sọọlu.
44009024	Ire, Sọọlu onọnọ otitọt kiban̄. Ebi Ju ekekikeke me otunchit ama ya eririeen̄ mè ikarek ikibem mgbọ Sọọlu oboniraka, inyi ema etet ekpan̄.
44009025	Ire, me eririeen̄ usen ge, ebi ìchechieek me lek ikọ Awaji Sọọlu okitumu, ebeben Sọọlu me emen okwun ge etobobe olik me lek itap itibi otu nruruk ge me lek mgban enamabe ikana ama ya, mè igele ọmọ me emen okwun ya isiki iyik me ijọn̄ me agan̄ oyet.
44009026	Sọọlu onanan̄a me ere ya ije ifo Jeruselem, mè iweek itetet lek iriaak me lek ebi ìchechieek me lek kè Jisọs Karais me Jeruselem. Ire, mije ukpook, ife cha kpenyi ọmọ irek, mije ema kpechieek ibe ke Sọọlu îkana ogwu udun̄ kè Jisọs Karais me atikọ.
44009027	Ire, Banabas onenitet Sọọlu igba lek, mè isa ọmọ inu me isi ebi otuchieen̄ kè Jisọs, mè inikpa inyi ema ubọk Sọọlu omun̄be Okaan̄-ene me oniin̄ mgbọ ìbosi Damasikọs, mè ubọk Okaan̄-ene otumube ikọ inyi Sọọlu. Îkpa si inyi ema ubọk Sọọlu osabe ilook si ata etip me erieen̄ kè Jisọs ikana Damasikọs, ukpook ìkatet.
44009028	Sa me ikeya, Sọọlu onenigọọk ebi otuchieen̄ cha ikup, mè ikilook ata etip me erieen̄ Okaan̄-ene ikana ere geelek me Jeruselem, ukpook ìkatet.
44009029	Îtumu si ikọ Awaji inyi ebi Ju ebi ìkitumu usem Giris, mè iwut ifan̄a ikọ Awaji melek kiban̄ enenen. Mije keya, ema ebebene ikiweek ikpakpan̄ ọmọ.
44009030	Mgbọ ebi ìchechieek me lek kè Jisọs enọbe otitọt yi, ema esasa Sọọlu ije iban me Sisaria, mè iria ọmọ ifo Tasọs ama kiban̄.
44009031	Bene me mgbọ ya, otutuuk ntitiin̄ Awaji òkup me otutuuk agan̄ Judia, mè Galili, mè Sameria onenikaan̄ utelelek, mè ikeke inye, mè ikimumana inan̄a me unye eyi Ekwukwu Mbuban ogwu òtatap ema efuuk me emen. Ebi ntitiin̄ Awaji ekekiluk ugwem me ukpook Okaan̄-ene.
44009032	Mgbọ Pita okijijen̄e ikana owuwa ama òkup me agan̄ ya, îje si isi ikpọ bọn Awaji ìkup me ama ekigwen Lida.
44009033	Me ama ya, inenimun̄ ogwu ngọm ge ekigwen Enias. Ogwu enerieen̄ ya îkup me ijọn̄ orukan̄ ya acha jeeta.
44009034	Mgbọ Pita omun̄be ogwu enerieen̄ ya, itutumu inyi ibe, “Enias, Jisọs Karais îgwa owu! Nan̄a keke, mè kat mkpilaak kwun̄!” Enias onanan̄a ikeke mgbọ yaage jîp.
44009035	Mgbọ otutuuk ebi Lida mè Sarọn emun̄be inu ya òrọrọ, ema egwugwu ikom igọọk Okaan̄-ene.
44009036	Me ama Jọpa, îkaan̄ enenwaan̄ ge òchechieek me lek kè Jisọs, ekigwen Tabita, mè ègwen si Dọkas me usem Giris. (Erieen̄ iba cha ìsibi “uman anam.”) Ọmọ îchieek si me lek kè Jisọs. Ogwu enenwaan̄ ya ìre ogwu òkirọ ata inu, mè ikitap ubọk inyi ebi ugbọọn̄ mgbọ geelek.
44009037	Me emen mgbọ Pita okupbe me Lida, ogwu enenwaan̄ ya onenifiak orukan̄, mè ikwu. Eneniken nkwukwu kan̄ mun̄ isan̄a, mè iben imaan̄ me agwut ge òkup me agan̄ inyọn̄ me lek uwu ya.
44009038	Lida îgbet ere me Jọpa. Eya orọ, mgbọ ebi ìchechieek me lek kè Jisọs me Jọpa enọbe ibe ke Pita òwa me Lida, ema eraria ebirieen̄ iba ibe esi egwen Pita ibe, soso, mè ogwugwu inu mgbọ keyi mgbọ keyi.
44009039	Mgbọ yaage Pita obọkọbe etip ya, igọgọọk ebirieen̄ iba cha ije inu Jọpa. Mgbọ îrebe uwu ya, esasa ọmọ ije inene uwu inyọn̄ ya isi me agwut ere emaan̄be nkwukwu ogwu enenwaan̄ ya. Mgbọ Pita onin̄be agwut ya, ebi nwakpa ìkup me agwut ya ikito ito ekakana ichit Pita, mè ikijeen̄ ọmọ ọfọnti, mè ekwut echi Dọkas ochimbe inyi ema mgbọ îkupbe me ugwem.
44009040	Ire, Pita osasan̄a ema otutuuk ene isibi me emen agwut ya, mè itọbọ ekpe me ijọn̄, mè iriaak uriaak. Mgbọ îriaakbe uriaak isan̄a, ikakana isi ikpọ nkwukwu ene ya, mè itumu ibe, “Tabita, nan̄a keke!” Ogwu enenwaan̄ ya òkwukwu obobolo chieen̄. Mgbọ îmun̄be Pita, ibebene lek isiki ikweek irek.
44009041	Pita onenitet ọmọ me ubọk, mè itap ubọk inyi ọmọ inan̄a ikeke. Ikekeke. Pita onenigwen ebi ìchechieek me lek kè Jisọs mè ebi nwakpa cha ibe enu, mè inikana ogwu enenwaan̄ ya me ògat ugwem itap ema me ubọk.
44009042	Etip inu ya otataan̄ ikana otutuuk Jọpa. Mije keya, owuwa ebi ene egwugwu ikom inichieek me lek Okaan̄-ene.
44009043	Pita oluluk me Jọpa ifiin̄ mgbọ sọnja me uwu ogwu enerieen̄ ge ekigwen Saimọn, ogwu òkisa ikpa anam irom inu.
44010001	Me ama Sisaria, îkaan̄ ogwu ibot akọn̄ ge ekigwen Kọniliọs, ogwu òkikpulu efit ebi akọn̄ ge me lek urum akọn̄ ebi Rom eyi ekigwen “Urum akọn̄ ido Itali.”
44010002	Ọmọ mè otutuuk ebi ototun̄ ukan̄ kan̄ mîkaan̄ ukpook Awaji me emen, mè ikitọbọ ebum inyi Awaji. Ogwu enerieen̄ yi îkichili ubọk enenen iche inu inyi ebi ugbọọn̄ me etete ebi Ju, mè ikiriaak uriaak inyi Awaji me mgbọ me mgbọ.
44010003	Usen ge, mgbọ òfuk-mgbọ osulube ita eyi ejit ikarek, Kọniliọs onenimun̄ ilaak ọkpọchieen̄, mè imun̄ ijaan̄ lek ubọk ogwu osat Awaji ge ojebe inu me lek kan̄, mè inigwen ọmọ, “Kọniliọs!”
44010004	Kọniliọs oririki, mè ikikpọ ogwu osat ya kpoo, mije ukpook, mè ido ọmọ ibe, “Ìre keke, Okaan̄-ene?” Ogwu osat ya ofọfọọk Kọniliọs ibe, “Awaji înọ otutuuk uriaak kwun̄, mè imun̄ si otutuuk ikwaan̄ ata ejit eyi owu okirọ inyi ebi ugbọọn̄, mè ikeek owu.
44010005	Eya orọ, mgbọ keyi, ria ene si Jọpa, mè esi egwen ogwu enerieen̄ ge ekigwen Saimọn Pita ejet owu.
44010006	Saimọn Pita yi ìluk me uwu ogwu enerieen̄ ge ekigwen Saimọn, ogwu òkisa ikpa anam irom inu. Uwu kè Saimọn ya ìkup me agba okwaan̄ ile.”
44010007	Mgbọ ogwu osat Awaji ya òtutumu ikọ melek kan̄ onan̄abe, Kọniliọs ogwegwen ebi ikwaan̄ kan̄ ene iba igbaalek ene ge me etete ebi akọn̄ ìkibem ọmọ, ogwu òkakaan̄ ukpook Awaji me emen,
44010008	mè iben otutuuk inu ya òrọrọ ikpa ijeen̄ ema, mè iria ema ibe esi Jọpa esi egwen Saimọn Pita ejet ọmọ, kubọk ogwu osat ya otemebe.
44010009	Òfit iwele kan̄, me ejit ikarek mgbọ ebi Kọniliọs oriabe ikwaan̄ cha ejebe igbet Jọpa, Pita onenene ifo inyọn̄ otoon̄-uwu ya isi ikup ikiriaak uriaak.
44010010	Me ere ya, uraafiọọn̄ onenitaka ọmọ, iweweek irerie inorie. Mgbọ ekitem inorie ìborie, imumun̄ ilaak ọkpọchieen̄.
44010011	Me emen ilaak ọkpọchieen̄ ya, Pita omumun̄ ubọk isinyọn̄ ogwukube ibook, mè imun̄ inu ge òkup kubọk nga odidọ akpọk isi ile ge etobobe olik me utọn̄ agan̄ ini, mè itet me lek olik cha igele ikisiki inan̄a me isinyọn̄ isibi inu me ijọn̄.
44010012	Pita omumun̄ owuwa anam ukot ini òkup esese esese, mè anam echi òkinyinyọnọ me ijọn̄, mè imun̄ si unọn òwulu me inyọn̄ me inyọn̄ odidọ ya.
44010013	Ida ge okekitumu inyi Pita ibe, “Pita, nan̄a keke! Kpan̄, mè taka!”
44010014	Pita ofọfọọk ibe, “Iin̄-iin̄, Okaan̄-ene, m̀kpakọt, mije, ǹkararak ìkitaka inu geege òrere inu mbuban, mè echi ikatanage me isi Awaji.”
44010015	Ida ya otutumu ikọ òso mgbọ iba inyi Pita ibe, “Inu geelek Awaji orombe itana, owu katumu ibe ke ìkatana.”
44010016	Inu ya îrọ ikeya iso mgbọ ita. Mgbọ yaage eyi òso mgbọ ita ya orakabe, ebeben odidọ ya mè anam mè unọn cha me inyọn̄ isan̄a ifo isinyọn̄.
44010017	Mgbọ Pita okikeek inu ilaak ọkpọchieen̄ ya osibibe, ebirieen̄ cha ebi Kọniliọs oriabe inu eneniweek uwu Pita olukbe imun̄, mè inikeke me otunchit uwu ya,
44010018	mè igwen ebi uwu ya ido ibe mè ìre uwu keyi ke ogwu enerieen̄ ge ekigwen Saimọn Pita ogọọk ikup ye?
44010019	Mgbọ Pita okikeek inu òfolek ilaak ọkpọchieen̄ ya, Ekwukwu Mbuban onenigwen ọmọ itumu inyi ibe, “Saimọn, ebirieen̄ ita mêkiweek owu.
44010020	Eya orọ, nan̄a keke je sibi ijọn̄, mè gọọk ife cha je, mije, îre emi nria ema inu. Kpọkpọ gọọk je, kakiket ukot.”
44010021	Pita ojeje isibi ijọn̄ igọọk ebirieen̄ cha, mè itumu inyi ema ibe, “Emi nre ogwu enerieen̄ ya enyi ekiweek. Ìre keke orọ enyi eniweek emi?”
44010022	Ema efọfọọk ibe, “Îre Kọniliọs ogwu ibot akọn̄ oria eji inu. Kọniliọs ìre ata ene ogwu òkiriaak Awaji me atikọ, mè ire si ogwu otutuuk ebi Ju ekinyi umin. Ogwu osat Awaji ge òkup mbuban otumu inyi Kọniliọs ibe iria ikwaan̄ igwen owu, mè igban̄ utọn̄ me lek inu geelek owu môtumube.”
44010023	Mgbọ Pita onọbe ikọ kiban̄ isan̄a, ibọbọkọ ema itap me uwu ya, mè initet ema ichen. Ema ekukup me uwu ya iwele egwe. Me òfit iwele kan̄, Pita melek ebi ife cha enanan̄a ije isi Sisaria. Usini bọn Nte ìkup me Jọpa egọgọọk ọmọ isi.
44010024	Ema mîkup me oniin̄ ije ya ifit egwe. Me òfit iwele kan̄, ema erere uwu kè Kọniliọs me ama Sisaria. Me mgbọ ema kperere-nu, Kọniliọs oraria ikwaan̄ igwen ebi uwu kiban̄ mè ata ebi unene kan̄ ititiin̄ me uwu kan̄ iban Pita.
44010025	Mgbọ Pita obosaba inin̄ uwu ya, Kọniliọs ojeje ikweek ọmọ, mè igele igwook me ijọn̄ me ukot kan̄, mè inyi ọmọ umin.
44010026	Ire, Pita otetet Kọniliọs ibene, mè itumu inyi ibe, “Nan̄a keke, ke emi me lek n̄a ìre ebilene ikike.”
44010027	Pita onenikitumu ikọ melek Kọniliọs, mè ikije iraka inin̄ uwu ya. Mgbọ Pita onin̄be emen uwu ya, imumun̄ owuwa ene etitiin̄be ikup ikikpọ ọmọ.
44010028	Inenitumu inyi ema ibe, “Enyi mîriọọn̄ ijaan̄ lek ibe ke Ikan kiji ebi Ju, ìkanyi irek ibe ogwu Ju geege igọọk ogwu ikarege ogwu Ju igbaan̄ inu irọ. Ìkanyi si irek ibe ogwu Ju isi uwu ogwu ikarege ogwu Ju. Ire, Awaji îjeen̄ emi ibe emi nkamọnọ ene geege kubọk ogwu òchaka mbuban, mè iyaka ire ogwu ikatanage me isi Awaji.
44010029	Eya orọ, mgbọ nnọbe igwen yi, ǹkajit. M̀kpọkpọ inan̄a ikeke mgbọ yaage, mè inu. Mgbọ keyi, ìre keke orọ mè enyi eria ikwaan̄ egwen emi?”
44010030	Kọniliọs onenifọọk Pita ibe, “Îre òjelek ike mgbọ keyi, òfuk-mgbọ osulube ita eyi ikarek, me egwe ini òraraka, ke emi nkiriaak uriaak me uwu n̄a. Mgbọ nkiriaak uriaak ya, enerieen̄ ge òtap ọfọnti okuket okpọkpọ ikana isibi, mè ikeke me isi n̄a,
44010031	mè itumu inyi emi ibe, ‘Kọniliọs! Awaji înọ ida uriaak kwun̄, mè ikeek si owuwa ata inu owu okirọ inyi ebi ugbọọn̄.
44010032	Eya orọ, ria ebi ene si Jọpa, mè esi egwen ogwu enerieen̄ ge ekigwen Saimọn Pita, ogwu ichen òkup me uwu kè Saimọn ogwu òkirọ ikwaan̄ ikpa anam me agba okwaan̄.’
44010033	Eya orọ, me ekafiatge mgbọ, nraria ikwaan̄ igwen owu mgbọ yaage. Înwọn enenen ubọk owu onube. Mgbọ keyi, eji otutuuk ene mîtitiin̄ me ere keyi me isi Awaji inenigban̄ otutuuk inu geelek Okaan̄-ene otemebe owu ibe owu ònojeen̄ eji.”
44010034	Pita onenibene itumu ikọ inyi ife cha ibe, “Me mgbọ keyi, emi mmun̄ ibe ke ìre atikọ ibe ke Awaji ìkakigobo ene geege isi.
44010035	Ire, ke îkibọkọ ene geelek me ido geelek itap, ire ene ya ikaan̄ ukpook kan̄ me emen, mè ikirọ inu òtatat.
44010036	Etip yi ke Awaji oria ijet ebi Ijeren inan̄a me lek ata etip eyi esuuk eyi Jisọs Karais onube inilook. Jisọs Karais yi ore Okaan̄-ene inyi otutuuk ebilene.
44010037	Enyi mîriọọn̄ inu geelek òmọmọnọ irek me otutuuk agan̄ Judia. Inu chi ìbene me Galili mgbọ Jọn ogwookbe ene mun̄, mè itumu ikọ Awaji eyi kan̄ isan̄a.
44010038	Enyi mîriọọn̄ ibe ke Awaji îgobo Jisọs ogwu Najeret, mè inyi ọmọ Ekwukwu Mbuban, mè unye. Enyi mîriọọn̄ si ibe ke Jisọs yi îjijen̄e ikana ikirọ ata inu, mè ikisan̄a otutuuk ebi geelek Yọk otapbe mkpọn isibi, mije Awaji okekebe melek kan̄.
44010039	“Eji ìre ebi ata-ikọ me lek otutuuk inu Jisọs orọbe me Jeruselem mè ido ebi Ju. Ebi ene etetet ọmọ igon ikpan̄ me inyọn̄ uti nkwurieen̄.
44010040	Ire, Awaji ojojomo ọmọ me mkpa me òso egwe ita, mè irọ inyi ebi ene emun̄ ọmọ.
44010041	Mgbọ îjomobe me mkpa, ìkare otutuuk ene emun̄ ọmọ. Îre eji ebi ata-ikọ ebi Awaji ogobobe gaalek emun̄ ọmọ. Eji mîgọọk ọmọ ikweek irie inorie, mè inwọ miin̄ me mgbọ îjomobe me mkpa iraka.
44010042	Ineninyi eji ida ibe eji ekelook ebi ene ata etip, mè ekeke ata-ikọ enyi ọmọ ibe ke ìre ọmọ ke Awaji ogobo ibe inire ogwu òbosibi oyerebet me ibot ebi ìkup me ugwem, mè ebi ìkwukwu.
44010043	Ọmọ ke otutuuk ebi nriran ukot ikaan̄ etumu ikọ òfolek ibe, ‘Inan̄a me erieen̄ kan̄, ke mêtele ijo inyi ene geelek òchechieek me lek kan̄.’ ”
44010044	Pita òkitumu ikọ ya me otu, Ekwukwu Mbuban oneninin̄ emen otutuuk ebi ìkup me uwu ya ikigban̄ ikọ ya.
44010045	Mije bọn Nte cha ìgọgọọk Pita inan̄a me Jọpa inu erebe ebi Ju, îke ema chieen̄ enenen imumun̄ ibe ke Awaji îtap Ekwukwu Mbuban me emen ebi ekarege ebi Ju si.
44010046	Mije, ema mînọ ubọk ife cha ekitumu ikọ me nke nke usem, mè ikitọn̄ Awaji. Pita onenitumu ibe,
44010047	“Eyi Awaji onyibe ife chi Ekwukwu Mbuban kubọk înyibe eji ebi Ju, ìre ekene oboyaka ikput ibe ekagwook ife chi mun̄?”
44010048	Eya orọ, Pita onyinyi ida ibe egwook ife cha mun̄ me erieen̄ kè Jisọs Karais. Mgbọ egwookbe ema mun̄ isan̄a, ema erariaak Pita ibe igọọk ema ikup sọntiik usen inen mè inen.
44011001	Ebi otuchieen̄ mè bọn Nte ìkup me otutuuk ido Judia eneninọ ibe ke ebi ekarege ebi Ju mîbọkọ ikọ Awaji itap.
44011002	Eya orọ, mgbọ Pita onube inire Jeruselem, bọn Nte ebi Ju, ebi ìkirọ inye ibe ebi ekarege ebi Ju geelek ìchechieek me lek kè Jisọs efieek afi, ebebene ikitumu ijo otu ikọ inyi ọmọ, ibe,
44011003	“Ìre ìkare owu keyi oje isi inin̄ uwu ebi ekafieekge afi, mè igọọk isiki ikweek irie inorie?”
44011004	Pita obebene ikpa otutuuk inu cha òrọrọ, mè ubọk îrọbe inyi ema.
44011005	Ìtumu inyi ema ibe, “Emi ǹkup me Jọpa ikiriaak uriaak, mè imun̄ ilaak ọkpọchieen̄. Me emen ilaak ya, mmun̄ inu òkup kubọk odidọ akpọk isi ile etobobe olik me utọn̄ ini, onan̄abe me isinyọn̄ ikigele isiki inu, mè iniyik me isi n̄a.
44011006	Mkpọkpọ, mè imun̄ owuwa anam ukot ini, mè owuwa anam oron, mè imun̄ si anam echi òkinyinyọnọ me ijọn̄, mè ebi kè unọn inyọn̄ me inyọn̄ odidọ ya.
44011007	Mgbọ nkikpọ anam cha, ida ge onenitumu inyi emi ibe, ‘Pita, nan̄a keke! Kpan̄, mè taka!’
44011008	“Mfọfọọk ibe, ‘Okaan̄-ene, emi m̀kpakọt itaka anam cha kubọk ge, mije, ǹkararak ìkirie inu geege òrere inu mbuban, mè ìyaka ìre inu ikatanage me isi Awaji.’
44011009	“Ida ya okpọkpọk inan̄a me inyọn̄ òso mgbọ iba itumu ibe, ‘Inu geelek Awaji orombe, mè itumu ibe ke îtana, owu katumu ibe ke ìkatana.’
44011010	Inu ya îrọ mgbọ ita sabum enitaba inu akpọk isi ile ya òbet lek odidọ ibene isan̄a ifo isinyọn̄.
44011011	“Mgbọ yaage, ebirieen̄ ita eriabe inan̄a me Sisaria inu Jọpa ibe enegwen emi enenire uwu ya ere nlukbe.
44011012	Ekwukwu Mbuban otutumu inyi emi ibe mè emi nkakiket ukot, mè ǹgọọk ife cha ǹje mgbọ yaage. Ebirieen̄ gweregwen chi, bọn Nte ebi enyi emun̄be me ere yi, mîgọọk emi ije inan̄a me Jọpa isi ire uwu kè Kọniliọs ya me Sisaria. Eji otutuuk ene mîsaba inin̄ uwu kè Kọniliọs ya.
44011013	Mgbọ eji enin̄be emen uwu ya, Kọniliọs onenikpa inyi eji ibe ke ọmọ îmun̄ ogwu osat Awaji ge me uwu kan̄ mgbọ ọmọ okiriaak uriaak. Ogwu osat Awaji ya otutumu inyi ọmọ ibe mè ọmọ iria etip isi lek enerieen̄ ge ekigwen Saimọn ogwu ekigwen si Pita òkup me Jọpa;
44011014	ke Pita ya mônitumu ikọ Awaji inyi ọmọ, inyi Awaji isa me ikeya inyan̄a ọmọ mè otutuuk ebi ototun̄ ukan̄ kan̄.
44011015	“Emi ibebene ikitumu ikọ Awaji inyi ema me uwu ya, Ekwukwu Mbuban oninin̄ emen ife cha, kubọk înin̄be eji ebi Ju emen me adasi mgbọ.
44011016	Me ike mgbọ ya, nsisi ikeek ikọ Okaan̄-ene otumube ibe, ‘Jọn ìsa mun̄ ikike igwook ebi ene mun̄. Ire, mêsa Ekwukwu Mbuban igwook enyi mun̄.’
44011017	Eya orọ, ire Awaji inyi ebi ife cha Ekwukwu Mbuban yaage ubọk înyibe eji ebi Ju mgbọ eji echieekbe me lek Okaan̄-ene Jisọs Karais, ìre emi ìre ekene, eyi emi mbanikikput Awaji?”
44011018	Mgbọ bọn Nte cha ìkup me Jeruselem enọbe otutuuk ubọk inu cha osabe irọ, ema kpeyaka isisaak Pita. Kpan̄asi ikeya, ema ebebene ikitọn̄ Awaji, mè ikitumu ibe, “Ire ikeya, Awaji înyi si ebi ekarege ebi Ju irek ibe egwu ekom, mè ekaan̄ ugwem ikakaan̄ge itata.”
44011019	Saasaak ya eyi òbene me mgbọ ekpan̄be Sitibin îrọ mè bọn Nte eyiyala esi egwook me ere òkup kubọk Fonisia, mè Saipọrọs, mè Antiọk. Ere geelek ema erebe, ema ekitumu ikọ Awaji inyi ebi Ju gaalek.
44011020	Ire, usini ebirieen̄ me lek bọn Nte cha, ebi ìnan̄a me Saipọrọs mè Sairini inu Antiọk ebebene ikilook ebi ìkitumu usem Giris ata etip eyi Okaan̄-ene Jisọs.
44011021	Okaan̄-ene otatap ubọk inyi bọn Nte chi, ogbogbo ene echechieek, mè igwu ikom igọọk Okaan̄-ene.
44011022	Etip inu ya òrọrọ otataan̄ isi ire utọn̄ ebi ntitiin̄ Awaji òkup me Jeruselem, ema eraria Banabas ibe isi Antiọk isi ikpọ.
44011023	Mgbọ Banabas orebe Antiọk, mè imun̄ ibe ke Awaji îsa me atata nnwọn kan̄ igbana ebi ama ya, ibebele ejit, mè itap ema efuuk me emen ibe mè ema esa otutuuk ejit kiban̄ ekeke enye me lek Okaan̄-ene me atikọ.
44011024	Banabas ìre ata ene òkakaan̄ ichechieek, ogwu Ekwukwu Mbuban ojotbe me emen. Me ere ya, owuwa ebi ene egwugwu ikom igọọk Okaan̄-ene.
44011025	Banabas oneninan̄a me Antiọk isi Tasọs isi iweek Sọọlu.
44011026	Mgbọ îweekbe Sọọlu imun̄, isasa ọmọ ika inu Antiọk. Ema ene iba egọgọọk ebi ntitiin̄ Awaji òkup me Antiọk ikup iso acha ge, mè ikijeen̄ ogbogbo ene inu. Îre me Antiọk ke edasi ikigwen ebi udun̄ kè Jisọs ebi “Kirisiten.”
44011027	Me ike mgbọ ya si, usini ebi nriran enanan̄a me Jeruselem inu me Antiọk.
44011028	Ene ge me lek kiban̄, ogwu ekigwen Agabọs, onanan̄a ikeke, mè iben nriran me unye Ekwukwu Mbuban ibe ke uga akan̄ môkup me otutuuk ido echi ebi Rom ekikpulu. (Inu ya îrọ si iso me mgbọ ogwu Sisa ekigwen Kọlọdiọs okikpulu ido ebi Rom.)
44011029	Mije keya, ebi udun̄ kè Jisọs chi enenitumu ifieek me lek kiban̄ ibe ke ema mêria inu geelek ema ekọtbe ikaan̄, me ene me ene, ijet bọn Nte ìkup me Judia isasa itap ubọk inyi ema.
44011030	Ikeya ke otutuuk kiban̄ erọ si, mè ikisa inu cha inyi Banabas mè Sọọlu. Ebiba mîra ikiria inu cha ijet ebi ugane ntitiin̄ me Jeruselem.
44012001	Me mgbọ inu chi geelek okije inyi isi, ogwu ubọọn̄ Erọdu obebene ikisisaak owuwa ebi ntitiin̄ Awaji enenen.
44012002	Înyi ida, esasa oge etim ifieek Jemis ngwan̄ kè Jọn ebek.
44012003	Mgbọ Erọdu omun̄be ibe ke inu ya ọmọ orọbe îbele ejit ebi ibot ebi Ju, ijeje inyi isi, mè initet Pita si. Inu ya ìrọ me mgbọ ijọk Fituru Ekatapge Olat me lek.
44012004	Mgbọ Erọdu otetbe Pita, isasa isi itap me uwu mkpọn, mè ikana ọmọ itap me ubọk ugbọ ebi akọn̄ ini, ene ini me ugbọ ge, ibe ekebem. Erọdu ìben me ejit isasan̄a Pita isibi mgbọ ijọk mfaka ya môrakabe, mè esibi ọmọ oyerebet me ibot me isi otutuuk ene.
44012005	Mije keya ke etet Pita ikaan̄ me mkpọn. Ire, ebi ntitiin̄ Awaji etetet lek inye me uriaak, ikibeek Awaji mbeek me ibot kan̄.
44012006	Me eririeen̄ òbowele usen Erọdu obosan̄a Pita isibi inyi esibi oyerebet me ibot, Pita ìlaak me etete ebi akọn̄ iba. Mîsa mkpọn iba igon ọmọ ikam me lek ebi akọn̄ iba cha, ofifi ebi akọn̄ ìkibem ere ekekeke me otunchit uwu mkpọn ya ikibem.
44012007	Me ekakpọge chieen̄, ogwu osat Okumugwem ge okakana isibi me isi kè Pita. Utoon̄ ototoon̄ me otutuuk emen agwut uwu mkpọn ere Pita okupbe ya. Ogwu osat ya ochachak ubọk me agba nkan̄ kè Pita, mè isisik ọmọ, mè itumu inyi ọmọ ibe, “Gwat lek bolo chieen̄!” Mgbọ yaage mkpọn etapbe Pita me ebek ubọk agan̄ iba osọsọp igwook me ijọn̄.
44012008	Ogwu osat ya otutumu inyi Pita ibe, “Mọnọ fanti tobo ọfọnti kwun̄ nye, mè tap ikpukot kwun̄!” Pita ototobo fanti, mè itap ikpukot. Ikpọkpọk itumu inyi ibe, “Mọnọ ọfọnti inyọn̄ kwun̄ tap, mè gọọk emi!”
44012009	Pita ogọgọọk ogwu osat ya ije isibi me uwu mkpọn ya. Ire, ìkariọọn̄ ibe ke inu ya ogwu osat ya okirọ melek kan̄ ìre inu òkirọrọ. Ìkup me lek kan̄ kubọk ọmọ ìkimumun̄ ilaak.
44012010	Ema enenije iraka adasi otunchit mè ebi akọn̄ ìkibem ere keya, mè iraka si otunchit òso iba mè ebi akọn̄ ìkibem eyi keya. Òta kan̄, ema ejeje inire lek otunchit esabe okwukwut irọ, eyi ekije itibi isibi iraka inin̄ emen ama. Otunchit ya ochichili me lek kan̄ gaalek inyi ema. Ema ejeje itibi iraka inin̄ emen ama. Mgbọ ema ejebe ujọn̄ọ oniin̄ ge isan̄a, ogwu osat ya otetele Pita, mè ininiin̄ ichep.
44012011	Mgbọ ya ke Pita oninọ lek, mè ibe, “Jei, mgbọ keyi, îbolo emi chieen̄ me atikọ ibe ke Okaan̄-ene îria ogwu osat kan̄ inu, inyi ininyan̄a emi isibi me emen ubọk kè Erọdu, mè emen otutuuk ijo inu geelek ebi ibot ebi Ju etọtbe irọrọ emi. Ìkare ilaak ke nkimumun̄.”
44012012	Mgbọ Pita otetbe ibot me lek inu ya òrọrọ, inanan̄a ije isi uwu kè Meri nga kè Jọn ogwu ekigwen si Mak, ere owuwa ebi ene etitiin̄be ikiriaak uriaak.
44012013	Mgbọ Pita orebe uwu ya, mè ikitọbọ ubọk me isotu, gwun̄ enenwaan̄ ge ekigwen Roda, òkisi ikwaan̄ me uwu ya onunu ibonigwuku isotu.
44012014	Mgbọ înọbe ida ogwu òkitọbọ ubọk me isotu ya, mè iriọọn̄ ibe ke ìre ida kè Pita, unwọọn̄ ìkachieek ibe ichili isotu inyi Pita. Kpan̄asi ikeya, igwugwu ikom ilibi inin̄ uwu isi ikpa ibe, “Îre Pita okeke me otu isotu!”
44012015	Ebi ìkup me uwu ya ebebe ọmọ, “Ibot kwun̄ îwuwọlọ!” Ire, Roda okpọkpọ itet otu inye ikitumu ibe ke ìre Pita ke îre. Ebi ife cha ebebe, ire ikeya, ke môre ogwu osat òkibem Pita okitọbọ ubọk me isotu ya.
44012016	Ire, Pita okpọkpọ itet lek inye ikitọbọ ubọk me isotu. Mgbọ ema enisi igwuku isotu ikpọ, mè imun̄ ibe ke ìre Pita, mbiribọ ogwogwook ema me lek enenen.
44012017	Ire, Pita owuwuwum ubọk inyi ema ibe eriaan̄ otu, mè inikpa inyi ema ubọk Awaji osabe isan̄a ọmọ isibi me uwu mkpọn. Mgbọ îkpabe isan̄a, inenibe ema esa ukpatu ya esi ekpa enyi Jemis mè otutuuk bọn Nte, mè inan̄a me ere ya ije ifo ofifi ere.
44012018	Mgbọ egwe owelebe, ikpele wọlọwọlọ oninin̄ me etete ebi akọn̄ ìkibem ere ya. Ema ekekidido lek kiban̄ ibe mè ìre kpasi inu onirọ Pita ye?
44012019	Erọdu onyinyi ida ibe eweek Pita ugwat ugwat esa ejet ọmọ. Ebi akọn̄ eweweek Pita igak, ire, kpekọt iweek imun̄. Erọdu ogwegwen ebi akọn̄ cha ìbebem Pita ido ikọ, mè inyi ida ibe ekpan̄ ema. Mgbọ inu yi orọbe iraka, Erọdu oneninan̄a me agan̄ Judia ifo ama Sisaria isi ikup sọnja mgbọ.
44012020	Me ujọn̄ọ mgbọ òraraka, Erọdu îbene ikinaan̄ ejit enenen me lek ebi ama Taya mè ebi ama Saidọn. Eya orọ, mgbọ îkupbe me Sisaria ya, ebi ama iba chi enenigbaan̄ isan̄a ene iria ibe esi etumu ikọ eta melek kan̄, inyi esuuk ikup me etete kiban̄ melek kan̄. Ebi esan̄abe cha edadasi isi igọọk ogwu enerieen̄ ge ekigwen Balasitọs, ogwu òkup me otuchieen̄ ikwaan̄ me uwu ogwu ubọọn̄ Erọdu ya itet unene. Sa me lek ene ya, ema ekọkọt itumu ikọ melek kè Erọdu, mè iriaak ibe mè esuuk ikup, mije, otutuuk inorie ebi ama iba cha ekirie ìkinan̄a me ido ogwu ubọọn̄ Erọdu okikpulu.
44012021	Mgbọ usen etumube ifieek okembe, ogwu ubọọn̄ Erọdu otatap ọfọnti ubọọn̄ kan̄, mè isi isiki ikweek irek me inyọn̄ ikasi ubọọn̄, mè ikitumu ikọ inyi ogbogbo ebi ene ìtititiin̄ me oyet ile.
44012022	Ebi ife cha ekekitaan̄ ukpo ibe, “Ida keyi ìre ida awaji, ìkare ida ebilene!”
44012023	Mije Erọdu ikanyige Awaji itọn̄, ogwu osat Okumugwem osusulu ọmọ ito me ijọn̄ mgbọ yaage. Mkput oninin̄ ijot ọmọ emen, mè irie ọmọ ikpan̄. Ikwukwu.
44012024	Ikọ Awaji okpọkpọ ikije inyi isi, mè ikikpọk iche ikana ere geelek.
44012025	Mgbọ Banabas mè Sọọlu esibe ikwaan̄ kiban̄ isan̄a, ema egwugwu ikom ika inu Jeruselem, mè isa Jọn ogwu ekigwen si Mak igbaalek ika.
44013001	Me mgbọ ya, ntitiin̄ Awaji òkup me Antiọk îkaan̄ owuwa ebi nriran mè ebi ijejeen̄ me emen. Erieen̄ kiban̄ ìre Banabas mè Simiọn ogwu ekigwen Naiga, mè Lusiọs ogwu Sairini mè Manayen, (Ogwu ekpukpobe ọmọ mè Erọdu ogwu ibot mkpulu me ere ge), mè Sọọlu.
44013002	Usen ge mgbọ ema ekitọbọ ebum inyi Okaan̄-ene me ijin-otu mè uriaak, Ekwukwu Mbuban otutumu inyi ema ibe, “Ìsan̄a Banabas mè Sọọlu ìsun̄ esese ìnyi emi, inyi enerọ ikwaan̄ ngwenbe ema ibe enerọ!”
44013003	Eya orọ, mgbọ ema eriaakbe uriaak, mè ijin otu isan̄a, ema etotoon̄ ubọk me ibot ebirieen̄ iba cha, mè iriaak uriaak inyi ema, mè iria ema isibi.
44013004	Ebirieen̄ iba chi, Banabas mè Sọọlu, ebi Ekwukwu Mbuban oriabe isibi, enenije isi ire ama Selusia òkup me otu mun̄, mè inin̄ uji inan̄a me ere ya isi ire achọ Saipọrọs.
44013005	Mgbọ ema erebe ama ekigwen Salamis me achọ ya, ema ebebene ikitumu ikọ Awaji me otutuuk uwu ntitiin̄ ebi Ju òkup me ama ya. Ema mîsa Jọn Mak igbaalek ije, inyi ikitap ubọk inyi ema me lek ikwaan̄.
44013006	Ema mîjijen̄e ikana otutuuk inyọn̄ achọ ya, mè inire ama ge ekigwen Pafọs. Me ama ya, ema enenichichini ogwu enerieen̄ ge ogwu Ju, ogwu nriran ataak, òkisa yọk ofia iroon̄ nriroon̄. Erieen̄ kan̄ ìre Baa-Jisọs.
44013007	Ogwu nriran ataak yi ìre unene kè Segiọs Pọlọs, ogwu ebi ibot mkpulu ebi Rom etobe ibe ikikpulu ebi ìluk me inyọn̄ achọ ya. Segiọs Pọlọs yi îkaan̄ ifuk ibot enenen. Ineniria ikwaan̄ igwen Banabas mè Sọọlu ibe enu enetumu ikọ Awaji enyi ọmọ igban̄.
44013008	Ire, mgbọ ema erebe uwu ogwu ibot mkpulu ya, Baa-Jisọs ya, ogwu ekigwen si Elimas (eyi òsisibi “ogwu ofia” me usem ebi Giris), onenitap ufialek ikwek Banabas mè Sọọlu, mè iweek irọrọ inyi ogwu ibot mkpulu ya ikabọkọ ichechieek eyi Banabas mè Sọọlu ekijeen̄ ìtap.
44013009	Ire, Ekwukwu Mbuban oninin̄ ijot emen kè Sọọlu ogwu ekigwen si Pọọlu. Ibebene chieen̄ igwuun̄ Elimas me lek, mè itumu inyi ọmọ ibe,
44013010	“Owu gwun̄ yọk keyi! Owu ìre ogwu ochicha inyi inu geelek òrere ata inu. Ataak geelek mè ijo ofiaan̄ geelek ìjojot owu emen. Ìre ìkakem si mgbọ owu obotele iwuwuwọlọ atikọ eyi Okaan̄-ene?
44013011	Mgbọ keyi, unaan̄-ejit Okaan̄-ene îkeme owu. Owu mônin̄ ǹnàan̄. Bene me mgbọ keyi, owu òkpoyaka imọọn̄ utoon̄ egwe sọnja mgbọ.” Mgbọ yaage oduku ekirika mè udun okakana ichit ọmọ ke bùk. Ibebene ikinyinya ikana ikiweek ogwu òbotet ọmọ me ubọk isa ikijeen̄ oniin̄.
44013012	Mgbọ ogwu ibot mkpulu ya omun̄be inu ya òrọrọ, ichechieek me lek kè Karais, mije, ijejeen̄ înọbe òfolek Okaan̄-ene îke ọmọ chieen̄ enenen.
44013013	Pọọlu mè ebi melek kan̄ eneninan̄a me Pafọs ikọp isi Pega eyi òkup me agan̄ Pamfilia. Me ama keyi ke Jọn otele ema, mè igwu ikom ifo Jeruselem.
44013014	Pọọlu mè Banabas enanan̄a me Pega ije isi ama Antiọk òkup me agan̄ Pisidia. Me Usen Mbuban, ema eninin̄ uwu ntitiin̄ ebi Ju òkup me ama ya, mè isiki ikweek.
44013015	Mgbọ efukbe inu inan̄a me emen ikpa Ikan kè Mosis, mè ifuk si inan̄a me emen ikpa ebi Nriran isan̄a, ubọk ekirọ, ebi ibot uwu ntitiin̄ ya eraria etip ijet Pọọlu mè Banabas ibe, “Bọn Nte, ire ikaan̄ ikọ enyi ebetumu isasa itap eji efuuk me emen, ìnitumu, ke irek îsibi inyi enyi.”
44013016	Mgbọ ya, Pọọlu onanan̄a ikeke, mè iwuwum ubọk inyi ema ibe egban̄ utọn̄, mè inibene ikitumu inyi ema ibe, “Enyi ebi Ijeren, mè otutuuk kinyi ebi ofifi ido ebi ìkaan̄ ukpook Awaji me emen, soso ìgban̄ utọn̄ me lek inu mbatumu!
44013017	Awaji ogwu ebi Ijeren ekitọbọ ebum inyi ogobo ebi nte nte kiji, mè irọ inyi ema emumana ekana ikpele ido me mgbọ ema egọọkbe iluk me ido Ijipiti, mè isa me ikpele unye isan̄a ema isibi me ido ya.
44013018	Akọp acha ini ke Awaji ome irọrọ kiban̄ me emen èwê.
44013019	Ido jaaba ke Awaji otim akọn̄ ikpan̄ me inyọn̄ ijọn̄ Kenan, mè iyaka ijọn̄ ife cha inyi ebi kan̄ ibe ebọkọ ekaan̄ me irot.
44013020	Otutuuk inu chi òrọrọ ìben efit acha ini mè akọp go. Mgbọ eya orakabe, inenikinyi ema ebi ibot oyerebet ibe ekekpulu ema. Òta ogwu ibot oyerebet òkpukpulu ema ìre Samien ogwu nriran.
44013021	Ebi Ijeren enenido Awaji ibe inyi ema ogwu ubọọn̄, inyi ikpulu ema. Awaji onyinyi ema Sọọlu gwun̄ kè Kis ogwu ònan̄a me egep kè Benjamin. Sọọlu okpukpulu ebi Ijeren akọp acha ini.
44013022	Ire, Awaji osasan̄a Sọọlu isan̄a, mè isa Debit gwun̄ kè Jesi irọ ubọọn̄ inyi ema. Mije ata irọrọ kè Debit ke Awaji me lek kan̄ otumu ata ikọ òfolek kan̄ ibe, ‘Emi nra imun̄ ibe ke Debit gwun̄ kè Jesi ìre ogwu òkirọ inu òkineme emi me ejit. Debit môrọ otutuuk inu geelek mweekbe ibe irọ.’
44013023	Inan̄a me owot iman kè Debit ke Awaji osan̄a Jisọs, ogwu unyan̄a ya îchieekbe use, isibi inyi ebi Ijeren.
44013024	Sabum Jisọs oninu, Jọn ògwook mun̄ îdasi inu inilook otutuuk ebi Ijeren ibe egwu ekom me emen ijo kiban̄, mè enu enegwook mun̄.
44013025	Mgbọ Jọn osibe ikwaan̄ kan̄ igbet itata, inenido ebi ene usen ge ibe, ‘Ìre enyi ekikeek ibe ke emi ìre ekene? Emi ǹkare ene ya ogwu enyi ekikpọ chieen̄ me inunu kan̄. Ìkpọ, ene ya òkinu me udun̄ n̄a, emi ǹkagbe ogwu òbotọn̄ọ olik ikpukot ene ya.’
44013026	“Bọn Nte n̄a, enyi bọn owot iman kè Ebereham, mè enyi ebi ofifi ido ìkakaan̄ ukpook Awaji me emen, îre eji ke Awaji oria ata etip eyi unyan̄a keyi ijet.
44013027	Ebi Jeruselem mè ebi ibot kiban̄ kperiọọn̄ ogwu Jisọs orebe. Ire, itip-oyerebet eyi ema etipbe ọmọ îrọ inyi inu ebi nriran egebe ibak ọmọ, eyi ekifuk me uwu ntitiin̄ me Usen Mbuban geelek, irọ iso.
44013028	Ubọk geelek kpunube ijo inu geege îrọbe eyi ebesa itip ọmọ oyerebet mkpa, ema egegen ibak itumu inyi Pailet ibe inyi ida ibe ekpan̄ ọmọ.
44013029	Mgbọ ema erọbe otutuuk inu egebe me Ikpa Mbuban ibak ọmọ iso, ebi udun̄ kan̄ enenijene nkwukwu kan̄ me inyọn̄ uti nkwurieen̄ isa isi ifuun̄ me udọn̄ ufuun̄.
44013030	Ire, Awaji ojojomo ọmọ me mkpa.
44013031	Ebi udun̄ kan̄ ebi ìgọgọọk ọmọ ijijen̄e ikana inan̄a me agan̄ Galili inire Jeruselem esasa chieen̄ imun̄ ọmọ owuwa mgbọ me owuwa usen. Me mgbọ keyi, ebi ife chi enire ebi ata-ikọ inyi ọmọ me isi ebi ene.
44013032	“Ata etip yi ke eji esa inu inilook enyi mgbọ keyi:
44013033	Use ya eyi Awaji ochieekbe ebi nte nte kiji ke Awaji onirọ iso me ukot kiji ebi ìrere bọn bọn, sa me lek îjomobe Jisọs me mkpa. Ikeya ke ege si me ikpa Okwa, òso ibot iba, ibe, ‘Owu ìre Gwun̄ n̄a, chereyi ke Emi nkana ire Nte kwun̄.’
44013034	Ijojomo me mkpa eyi Awaji ojomobe ọmọ inyi nkwukwu kan̄ ikajọ ke ege inu òfolek me Ikpa Mbuban ibe, ‘Emi mânyi enyi ugbana òkup mbuban, eyi kpolọbe, eyi nchieekbe use inyinyi Debit.’
44013035	Ikeya ke ege si ikọ ya me ofifi ere me Ikpa Mbuban ibe, ‘Owu Awaji òkpotele mè ogwu kwun̄ Ogwu Òkup Mbuban ikup me emen udọn̄ ufuun̄ ijọ.’
44013036	“Mgbọ Debit ogwu òtutumu ikọ ya osibe ikwaan̄ inyi Awaji isan̄a me ukot eyi kan̄, îkwu igọọk ebi nte nte kan̄, ebeben ifuun̄, nkwukwu kan̄ ojọjọ.
44013037	Ire, Jisọs ogwu Awaji ojomobe me mkpa ìkajọ kubọk ge.
44013038	Eya orọ, bọn Nte n̄a ebirieen̄, ǹkiweek ibe enyi eriọọn̄ me atikọ ibe ke etip itetele ijo inyi ene ìje me ubọk kè Jisọs inire enyi lek.
44013039	Ǹkiweek si ibe enyi eriọọn̄ ibe ke ogwu geelek òchechieek me lek kè Jisọs môsa me lek kè Jisọs ilibi inwọnọ otutuuk ijo inu cha echi Ikan kè Mosis ikakọtge ìrọ inyi enyi elibi enwọnọ.
44013040	“Eya orọ, ìgbala chieen̄, inyi inu ebi nriran etumube ikarọ ìso me lek kinyi. Ebi nriran etumu ibe,
44013041	‘Enyi ebi kpekisa Awaji ìgwen inu, ìkana chieen̄ ìkpọ inu mbarọ, mè ike enyi chieen̄, mè enyi ekwaan̄ esan̄a. Mije, emi mârọ inu ge me ukot kinyi eyi môrebe, ire ene itumu inyi enyi, enyi kpebechieek.’ ”
44013042	Mgbọ Pọọlu mè Banabas ekinan̄a me uwu ntitiin̄ ya isibi, ebi ene ebebe ema eyaka enu enejeen̄ ema inu cha me ofifi Usen Mbuban.
44013043	Mgbọ ebi ntitiin̄ ya eyatbe, owuwa ebi Ju mè owuwa ebi ofifi ido ebi ìchechieek inye me lek ubọk iriaak Awaji ebi Ju egọgọọk Pọọlu mè Banabas. Pọọlu mè Banabas etutumu ikọ melek kiban̄, mè irọ ema inye ibe ekeke enye efo isi me emen atata nnwọn eyi Awaji.
44013044	Me Usen Mbuban ògọgọọk, isik sọnja more otutuuk ebi ama ya esibi inu inigban ikọ Okaan̄-ene.
44013045	Ire, mgbọ ebi ibot ebi Ju emun̄be urum ebi ene ìnunu me ere ya, ema ekakaan̄ ejit mba me lek kè Pọọlu mè Banabas, mè ibene ikitiik ema, mè ikitumu ikọ ikeme inu ema ekijeen̄.
44013046	Ire, me ekalibige ema chieen̄, Pọọlu mè Banabas etutumu inyi ema ibe, “Îkup me uyọt ibe eji edasi etumu ikọ Awaji enyi enyi. Ire, enyi mîjit ikọ ya, mè imọnọ ibe ke ugwem ikakaan̄ge itata ìkagbe enyi. Mgbọ keyi, eji mênisa ikọ ya ikana ijet ebi ekarege ebi Ju.
44013047	Mije keyi ke Okaan̄-ene onyi eji ikan ibe, ‘Nra irọ ibe owu òre utoon̄ ònyi ebi ekarege ebi Ju, inyi owu òsa unyan̄a òsi òre lek ebi geelek me otutuuk linyọn̄.’ ”
44013048	Mgbọ ebi ekarege ebi Ju enọbe ikọ ya, ema ebebele ejit enenen, mè imin ikọ Okaan̄-ene eyi Pọọlu mè Banabas ekitumu. Otutuuk ebi Awaji ogobobe isun̄ ibe ekaan̄ ugwem ikakaan̄ge itata echechieek me lek kè Jisọs.
44013049	Sa me ikeya, ikọ Okaan̄-ene okakana iso ere geelek me agan̄ ya.
44013050	Ire, ebi Ju etutumu ikọ ifiat ejit ebibaan̄ ebi ukpook Awaji okupbe me emen, ebi eriọọn̄be erieen̄ me ama ya, mè ebirieen̄ ebi ìrere ebi isi me ama ya. Sa me ikeya, ebi ama ya ebebene ufialek me lek kè Pọọlu mè Banabas, mè ilap ema isibi me inyọn̄ ijọn̄ kiban̄.
44013051	Mgbọ Pọọlu mè Banabas ebenan̄a me ama ya isibi, ema egegen̄ achiaan̄ ukot kiban̄ igwook me ama ya kubọk inu ata-ikọ ikeme ebi ama ya, mè inan̄a ije isi ama ekigwen Aikoniọm.
44013052	Ebi udun̄ kè Jisọs ìkup me Antiọk ejojot me unwọọn̄, mè ijot si me Ekwukwu Mbuban.
44014001	Mgbọ Pọọlu mè Banabas erebe Aikoniọm ema ejeje isi inin̄ uwu ntitiin̄ ebi Ju, kubọk ema ekirọ me ere geelek ema ekisi. Ema mîtumu ikọ Awaji me unye me uwu ntitiin̄ ya. Owuwa ebi ene echechieek me lek kè Jisọs, ebi Ju mè ebi ekarege ebi Ju.
44014002	Ire, ebi Ju ebi ìjijit ikọ ya etatap wọlọwọlọ me etete ebi ekarege ebi Ju, mè irọ inyi ema ekaan̄ njijọ ejit me lek kè Pọọlu mè Banabas.
44014003	Ire, Pọọlu mè Banabas ekukup si me ama ya ijọn̄ọ mgbọ, mè ikitumu ikọ Okaan̄-ene me unye. Okaan̄-ene onyinyi ema unye, inyi ema ekerọ owuwa uyeke inu isasa ikirọ ikọ eyi atata nnwọn kan̄ eyi Pọọlu mè Banabas ekitumu inye.
44014004	Ebi ama ya echeche lek kiban̄ irek iba, usini ene ekeke inyi ebi Ju, usini ene ekeke inyi ebi otuchieen̄ kè Jisọs.
44014005	Ebi ekarege ebi Ju, mè ebi Ju, mè ebi ibot kiban̄ enenigbaan̄ itọt ibe ke ema mêtet Pọọlu mè Banabas itap unan me lek, mè isa ewuuk itọbọ ikpan̄.
44014006	Ire, ijo otitọt kiban̄ yi orere utọn̄ kè Pọọlu mè Banabas. Ema enanan̄a me ama ya isibi, mè ilibi ifo agan̄ Laikonia, mè inin̄ ama ekigwen Lisitira, mè Dabi, mè otutuuk ama òkup igbet agan̄ ya,
44014007	mè ikup si me ama cha ikilook ata etip ya.
44014008	Me Lisitira, îkaan̄ ogwu enerieen̄ ge òkukup. Ogwu enerieen̄ yi ìre akọọk karake iman kan̄, ìkararak ìje ije me ugwem kan̄.
44014009	Ogwu enerieen̄ ya okwekweek me ijọn̄ ikigban̄ ata etip Pọọlu okilook. Pọọlu ogwugwuun̄ chieen̄ ikpọ ọmọ, mè imun̄ ibe ke îchieek me lek kè Jisọs, mè imun̄ si ibe ke mêkọt igwa ọmọ,
44014010	mè inibene ida itumu inyi ọmọ ibe, “Nan̄a keke, mè keke me ukot kwun̄.” Mgbọ yaage, ene ya owuwulu inan̄a ikeke, mè ibene ikije ije.
44014011	Mgbọ ebi ama ya emun̄be inu ya Pọọlu orọbe, ema ebebene ikitaan̄ ukpo itumu me usem Laikonia ibe, “Ebi kè awaji eji ekiriaak mînan̄a me inyọn̄ isibi inu me lek kiji me akpalek ebilene!”
44014012	Mije keya, ema enyinyi Pọọlu mè Banabas erieen̄ usini awaji cha. Banabas ke ema egwen Jewus, mè igwen Pọọlu Hemes, mije ọmọ ore ogwu òkimalek itumu ikọ me etete kiban̄ ene iba.
44014013	Awaji kiban̄ ogwu ekigwen Jewus ya, enama isi kan̄ me udun̄ ama ya. Mgbọ yaage, ogwu òban Jewus ya osisi itaba orie erie mbuuk ge, mè ikpulu si owuwa efit ajakajak isa ikije inu me otunchit ama ya, ọmọ mè ogbogbo ebi ama ya, ibosa inigwa ngwugwa inyi Pọọlu mè Banabas.
44014014	Ire, mgbọ Pọọlu mè Banabas, ebi otuchieen̄ kè Jisọs cha enọbe inu ebi ama ya ekiweek irọrọ, ema enanaan̄ ejit, mè itaba ọfọnti kiban̄ igwak, mè ilibi inin̄ etete ife cha, mè ikitaan̄ ukpo itumu inyi ema ibe,
44014015	“Ebirieen̄ ebi Lisitira, ìre kpasi inu ke enyi ekirọ ikeyi? Eji me lek kiji ìre ebilene ikike si kubọk enyi erebe. Eji enu inenilook enyi ata etip, inyi enyi esibi etele inu chi ikakaan̄ge oruru, mè ekana egọọk Awaji ogwu òkup me ugwem, ogwu òrorom inyọn̄ mè ijọn̄ mè okwaan̄ mè otutuuk inu geelek òkup me emen kiban̄.
44014016	Me adasi mgbọ, Awaji yi îtele ibe otutuuk ebi ido geelek ekeje me oniin̄ geelek òneneme ema.
44014017	Ire, Awaji ìkakilọ ikakaan̄ inu òkirọ inyi ebilene eriọọn̄ ibe ke ọmọ ore Awaji. Îjeen̄ enyi ata ejit kan̄ me inyinyi enyi ibot òkinan̄a me inyọn̄ irep igwook me ijọn̄, mè ikirọ inyi mfut enyi ewopbe me uko ikitibi, mè ikito mfut me mgbọ kiban̄, mè isa me ikeya ikinyi enyi inorie ogbogbo. Mije keya, enyi mîra ikibele ejit, mè ikinwọọn̄ unwọọn̄.”
44014018	Ubọk geelek ikọ yi Pọọlu otumube otetbe ebi ama ya lek, îyọt enenen sabum ebi otuchieen̄ cha enikọt ikput ife cha ibe ekagwa ngwugwa ìnyi ema.
44014019	Me mgbọ ya, usini ebi Ju enanan̄a me Antiọk òkup me Pisidia, mè Aikoniọm inu me Lisitira, mè inisa ikọ otu ifiat ibot ebi ama ya. Mije keya, ebi ama ya eteteen̄ ewuuk isa itọbọ Pọọlu, igagak iweek. Ema etataba ọmọ isibi isi ito me udun̄ ama, mè ikeek ibe ke îkwu.
44014020	Ire, mgbọ ebi ìchechieek me lek kè Jisọs enube inikeke ikana ọmọ, inanan̄a ikeke, mè igọọk ema igwu ikom ije inin̄ emen ama ya. Me òfit iwele kan̄, Pọọlu mè Banabas enanan̄a me ama ya ije ifo Dabi.
44014021	Pọọlu mè Banabas enenire Dabi, mè ibene ikilook ata etip. Owuwa ene echechieek me lek kè Jisọs. Ema eyayaka inigwu ikom isi Lisitira, mè Aikoniọm, mè Antiọk eyi òkup me Pisidia.
44014022	Ama geelek ema erebe, ema mîra ikikat bọn Nte ìkup me ama ya ejit, mè ikitap ema efuuk me emen, inyi ekọt ekeke enye me emen ichechieek kiban̄. Ema ekitumu inyi bọn Nte chi ibe, “Eji mêje itibi owuwa ufialek sabum eji mênikọt iraka inin̄ mkpulu eyi Awaji.”
44014023	Ntitiin̄ Awaji geelek ebi otuchieen̄ iba chi esibe, ema mîra ikigobo ebi ugane ntitiin̄ ito me ibot ibe ekekpulu ntitiin̄ ya, mè isa me uriaak mè ijin-otu ibene ife cha itap me ubọk Okaan̄-ene ogwu ema etoon̄be ejit me lek.
44014024	Mgbọ Pọọlu mè Banabas ejebe ikana agan̄ Pisidia isan̄a, ema enanan̄a ije isi agan̄ Pamfilia.
44014025	Me agan̄ Pamfilia, ema mîlook ata etip me ama Pega, mè iraka isi ire ama Atalia.
44014026	Me Atalia ke ema enin̄ uji awala ikọp ika inu Antiọk ere esabe uriaak ibene ema itap me ubọk atata nnwọn eyi Awaji sabum ema enibene ikwaan̄ yi eyi ema esibe isan̄a me mgbọ keyi.
44014027	Mgbọ ema erebe Antiọk ya, ema enenigwen ebi ntitiin̄ Awaji òkup me ama ya ititiin̄, mè ikpa otutuuk ikwaan̄ Awaji osabe ema isi, mè ikpa si ubọk Awaji osabe ichili oniin̄ inyi ebi ekarege ebi Ju enechieek si me lek kè Jisọs.
44014028	Ema enenigọọk ebi ìchechieek ikup me Antiọk ijọn̄ọ mgbọ.
44015001	Mgbọ Pọọlu mè Banabas ekupbe me Antiọk ya, usini ebirieen̄ enanan̄a me agan̄ Judia inu me Antiọk, mè ikijeen̄ bọn Nte ìkup me ama ya ibe, “Îtata mè efefieek enyi afi igọọk me Ikan kè Mosis, Awaji ìkponyan̄a enyi.”
44015002	Pọọlu mè Banabas egọgọọk ife cha iwut ifan̄a, mè igugọlọ enenen mije ijejeen̄ yi. Bọn Nte ìkup me Antiọk enenisan̄a Pọọlu mè Banabas mè ebi ofifi ife si igbaalek iria ibe esi Jeruselem esi emun̄ ebi otuchieen̄ mè ebi ugane ntitiin̄ Awaji chieen̄ mije ijejeen̄ yi.
44015003	Ebi ntitiin̄ Awaji me Antiọk eneniria ebi egobobe cha isibi. Mgbọ ema ejebe inire ido Fonisia mè agan̄ Sameria, ema ekekikpa inyi ebi ama cha ubọk ebi ekarege ebi Ju esabe igwu ikom inu me lek Awaji. Bọn Nte ìkup me ere cha ebebele ejit enenen mije etip ya.
44015004	Mgbọ ema enube inire Jeruselem, ebi otuchieen̄ mè ebi ugane ntitiin̄ mè otutuuk ebi ntitiin̄ Awaji ebọbọkọ ema itap me ata ubọk. Pọọlu mè Banabas enenikpa otutuuk ikwaan̄ Awaji osabe ema isi inyi ebi ntitiin̄ Awaji cha.
44015005	Ire, mgbọ ema egban̄be ikọ ya isan̄a, usini ebi ìchechieek, ebi irarak ire ebi Farisi, enanan̄a ikeke, mè itumu ibe, “Me atikọ, îgbe ibe otutuuk ebi ekarege ebi Ju, ebi ìbọbọkọ ata etip itap efieek afi, mè esun̄ otutuuk Ikan kè Mosis.”
44015006	Ebi otuchieen̄ mè ebi ugane ntitiin̄ enenisi inin̄ oru òfolek ikọ ya.
44015007	Mgbọ ema ewutbe ifan̄a ijọn̄ọ mgbọ me emen oru ya, Pita oneninan̄a ikeke me etete kiban̄, mè itumu inyi ema ibe, “Bọn Nte n̄a, enyi mîriọọn̄ ibe, me sọnja mgbọ òraraka, ke Awaji îgobo emi me etete kinyi iria ibe emi ǹsa ata etip ǹsi ǹlook ebi ekarege ebi Ju, inyi ema enọ, mè echieek.
44015008	Awaji ogwu òrọriọọn̄ ejit ebilene oneninyi ebi ife cha Ekwukwu Mbuban ubọk înyibe eji si, isasa ijeen̄ ibe ke ọmọ îbọkọ ife cha itap.
44015009	Awaji ìkamọnọ ebi ife cha kubọk esese ife me lek kiji, mije, ìsa me ichechieek ife cha ekaan̄be igwọk ejit ife cha itana, kubọk îrọbe inyi eji.
44015010	Me mgbọ keyi, ìre keke orọ enyi ekiweek ibeben ulobo akpan eyi eji mè ebi nte nte kiji ekakọtge ìbeme itoon̄ ife chi me oguga? Ìre enyi kperiọọn̄ ibe ke eyi ìre itọtọ Awaji ikpọ?
44015011	Iin̄-iin̄, ìkatat ikeya. Eji mîchieek ibe ke Awaji ìnyan̄a ife chi sa me atata nnwọn eyi Okaan̄ kiji Jisọs Karais, kubọk Awaji onyan̄abe eji si.”
44015012	Otutuuk ebi ntitiin̄ ekpọkpọ iriaan̄ otu ikigban̄ mgbọ Banabas mè Pọọlu ekikpa ubọk Awaji osabe ema isi ikwaan̄ ukechieen̄, mè irọ si uyeke inu me etete ebi ekarege ebi Ju.
44015013	Mgbọ ema ekpabe isan̄a, Jemis onenitumu ibe, “Bọn Nte n̄a, ìgban̄ utọn̄!
44015014	Saimọn îra ikpa ubọk Awaji okaan̄be ulọk me lek ebi ekarege ebi Ju me adasi mgbọ, mè igobo ebi ene me etete kiban̄ isa irọ ebi kan̄.
44015015	Ikọ ebi nriran egebe ìkpọkpọ ilibi itat me lek ikọ eji ekinọ mgbọ keyi. Ebi nriran ege ibe ke Awaji ìbe,
44015016	‘Mgbọ keyi isiraka, emi mâgwu ikom inu ininama uwu kè Debit eyi ògbugbugbọ irọn̄. Mâkpọk inama uwu ya ònanan̄a irọn̄, mè irọ inyi iyaka inwọn.
44015017	Sa me ikeya, otutuuk ebilene ebi ìsisik, mè otutuuk ebi ido geelek ebi ngwenbe inyi lek n̄a mêniweek Okumugwem ogwu òrọrọ inu chi geelek,
44015018	eyi ebi ene eriọọn̄be karake ukot ikaan̄.’
44015019	“Eya orọ, me nkeek n̄a ìkagbe ibe eji etap uyọrọlek me lek ebi ìgwugwu ikom igọọk Awaji me etete ebi ekarege ebi Ju.
44015020	Kpan̄asi ikeya, eji ege ikpa ejet ife cha ibe ekarie inorie geege ikatanage me isi Awaji mije esabe igwa ngwugwa inyi mkpọmfaka, mè etele ugwem barabat, mè ekataka anam geelek ekpan̄be eyi eje ikasibige me lek, mè eje si ikanin̄ ema otu.
44015021	Mije, bene me karake ukot ikaan̄ ke ekifuk Ikan kè Mosis me ama geelek. Mege inire mgbọ keyi, mêkifuk si me otutuuk uwu ntitiin̄ ebi Ju me Usen Mbuban geelek.”
44015022	Ebi otuchieen̄ mè ebi ugane ntitiin̄ mè otutuuk ebi ntitiin̄ Awaji ìkup me Jeruselem enenitumu ifieek ibe ke mêgobo ene igbaalek kè Pọọlu mè Banabas iria isi Antiọk. Ema enenigobo Judas ogwu ekigwen Basabas, mè Sailas. Ebirieen̄ iba chi ìre ebi ibot me etete bọn Nte me Jeruselem.
44015023	Enenige ikpa etip keyi isa inyi ema ibe esa egbaalek esi: “Eji bọn Nte kinyi ebi otuchieen̄, mè ebi ugane ntitiin̄ Awaji ege ikpa etip keyi ijet enyi, bọn Nte ebi ekarege ebi Ju me Antiọk, mè Siria, mè Silisia.
44015024	“Eji mînọ ibe ke îkaan̄ ebi ìnan̄a me etete kiji inu me lek kinyi me eji ekanyige unye, mè inisisaak enyi, mè itumu ikọ òwuwuwọlọ enyi ejit.
44015025	Mije keya, ke eji otutuuk ene etumu ifieek ibe egobo ene me etete kiji, inyi egọọk enu me lek kinyi, ema mè atata ebi unene kiji, Banabas mè Pọọlu,
44015026	ebi ìsasa me mkpa mè ugwem isi ikwaan̄ mije erieen̄ Okaan̄ kiji Jisọs Karais.
44015027	Eya orọ, eji eria Judas mè Sailas ibe egọọk enu enesa otu kiban̄ ekpa otutuuk inu yaage eji egebe me emen ikpa etip yi enyi enyi isi mè isi.
44015028	Înwọn me lek Ekwukwu Mbuban, mè inwọn si me lek kiji ibe ke ìkagbe ibe eji eyaka ebene ofifi ulobo akpan eyi Ikan kè Mosis geege etoon̄ enyi me oguga ilọ me lek nteme kechi:
44015029	Ikarie inorie geege esabe igwa ngwugwa inyi mkpọmfaka. Ikalaka eje. Ikataka anam geege ekpan̄be eyi eje ikasibige me lek. Ìtele ugwem barabat. Ire enyi isan̄a lek kinyi me lek otutuuk inu chi, mônwọn enenen.
44015030	Ebi ntitiin̄ Awaji me Jeruselem eneniria ebi ikwaan̄ cha isibi. Mgbọ ema erebe Antiọk, ema etititiin̄ otutuuk ebi ntitiin̄ Awaji ìkup me ama ya, mè inisa ikpa ya inyi ema.
44015031	Ife cha ebọbọkọ ikpa ya, mè ifuk. Mgbọ efukbe, mè inọ ikọ ukarajit òkup me emen, ejit obebele ema enenen.
44015032	Judas mè Sailas me lek kiban̄ ìre ebi nriran. Ema enenitumu owuwa ikọ ukarajit isa itap bọn Nte cha efuuk me emen, inyi ekọt ekeke enye efo isi me emen ichechieek kiban̄.
44015033	Mgbọ ema egọọkbe ikup me Antiọk ijọn̄ọ mgbọ sọnja, bọn Nte cha enenitutuun̄ ema itap me oniin̄. Ema efofo Jeruselem me esuuk, igọọk ebi ìraria ema inu.
44015034	Ire, Sailas obebe ke ọmọ môbia me Antiọk.
44015035	Pọọlu mè Banabas ekukup me Antiọk. Ema mè owuwa ofifi bọn Nte ekukup me ere ya ikijeen̄ inu, mè ikilook ata etip eyi Okaan̄-ene.
44015036	Mgbọ mgbọ orakabe itoon̄ me lek, Pọọlu onenitọt inyi Banabas ibe mè ema enegwu ekom esi ama geelek ere ema elookbe ata etip eyi Okaan̄-ene, esi ekpọ-nu ubọk ebi ìchechieek me ere cha ekirọ.
44015037	Banabas oneniweek ibe Jọn ogwu ekigwen si Mak igọọk ema isi ije ya.
44015038	Ire, Pọọlu obebe ke ìkagbe ibe Jọn igọọk ema isi, mije ke îtele ema me Pamfilia me adasi ije kiban̄, mè igwu ikom, ìkagọọk ema ìsi ikwaan̄ ya ìre òta.
44015039	Ifan̄a ya otatap ikpele ibaak me etete kiban̄, ema echeche lek. Banabas omọmọnọ Jọn Mak isa igbaalek inin̄ uji awala ikọp isi achọ Saipọrọs.
44015040	Pọọlu omọmọnọ Sailas. Ebi ntitiin̄ Awaji erariaak uriaak inyi ema, mè iyaka ema itap me ubọk atata nnwọn eyi Okaan̄-ene. Ema enanan̄a.
44015041	Pọọlu osasa Sailas igbaalek ije ikana agan̄ Siria mè Silisia ikitap efuuk me emen ebi ntitiin̄ Awaji ìkup me agan̄ cha.
44016001	Pọọlu onenije isi ire Dabi, mè iraka isi ire Lisitira. Me Lisitira ke Pọọlu onichichini gwun̄ Nte ge ekigwen Timọti. Ogwu uga ìre ogwu Ju, mè ire si gwun̄ Nte. Sa ogwu ute ore ogwu Giris.
44016002	Otutuuk bọn Nte ìkup me Lisitira mè Aikoniọm mîtumu ata ikọ òfolek kè Timọti.
44016003	Mije keya Pọọlu oweweek imọmọnọ Timọti itap me lek kan̄. Eya orọ, Pọọlu obebe mè efieek Timọti afi, inyi ebi Ju ebọkọ ọmọ etap, mije otutuuk ebi Ju ìkup me agan̄ ya mîriọọn̄ ibe ke Timọti ìre ogwu Giris; ke ìkare ogwu Ju.
44016004	Mgbọ eya orakabe, Pọọlu onenibene ikijijen̄e ikana me ama me ama, mè ikikpa inu ebi otuchieen̄ mè ebi ugane ntitiin̄ me Jeruselem edọmọbe inyi bọn Nte ebi ekarege ebi Ju, mè ikibe ema esun̄ ikan cha.
44016005	Sa me ikeya, ebi ntitiin̄ cha ekekeke inye me emen ichechieek, mè ikimumana me otu ifuk me usen me usen.
44016006	Pọọlu mè ebi melek kan̄ enenije itibi agan̄ Firijia, mè Galesia, mije Ekwukwu Mbuban ìkachieekge ibe ema elook ata etip me agan̄ Esia.
44016007	Mgbọ ema ejebe inire oke ijọn̄ Misia, ema mîweek ijeje inin̄ agan̄ Bitinia. Ire, Ekwukwu kè Jisọs ìkachieek ibe ema enin̄.
44016008	Mije keya, ema ejeje iraka agan̄ Misia, mè isi ama Torowas.
44016009	Mgbọ ema erebe ama ya, me eririeen̄, Pọọlu omumun̄ ilaak ọkpọchieen̄ ubọk ogwu enerieen̄ Mesidonia ge okekebe me isi kan̄, mè ikibeek ọmọ ibe, “Soso, saba na me Mesidonia natap ubọk nyi eji!”
44016010	Mgbọ Pọọlu omun̄be ilaak ọkpọchieen̄ ya isan̄a, eji ebebene mgbọ yaage ikibem lek isisi Mesidonia, mije, eji mîchieek ibe ke ìre Awaji ogwen eji ibe esi elook ebi agan̄ ya ata etip.
44016011	Eji eninin̄ uji awala me Torowas, mè ikọp ejit yaage iraka ifo achọ ekigwen Samoteres. Òfit iwele kan̄, eji ekọkọp isaba itoon̄ me atasuk ama Niapolis.
44016012	Eji eneninan̄a me Niapolis ije ukot ukot isi ama Filipai. Filipai ìre ama ebi Rom ekikpulu, mè ire si isi ama me agan̄ Mesidonia. Eji eluluk ijọn̄ọ usen me ama ya.
44016013	Me Usen Mbuban, eji enanan̄a me ama ya ije isibi isi agba okwaan̄ ge ere eji ekeekbe ibe ke mêmun̄ ere ebi Ju ekiriaak uriaak. Eji esisiki ikweek irek, mè ibene ikitumu ikọ Awaji melek ebibaan̄ ìtititiin̄ me ere ya.
44016014	Ene ge me lek ebi ìgbagban̄ ikọ Awaji ya ìre ogwu enenwaan̄ ge ekigwen Lidia, ònan̄a me ama Tiyatira. Ogwu enenwaan̄ ya ìkinyam ekwut unye otu ewe òkikup irio irio. Ọmọ ìre si ogwu òkitọbọ ebum inyi Awaji. Okaan̄-ene ochichili ejit ogwu enenwaan̄ ya, ibọbọkọ ikọ Awaji Pọọlu otumube ya itap.
44016015	Mgbọ îbọkọbe ikọ ya itap, egwogwook ọmọ mè otutuuk ebi uwu kan̄ mun̄. Mgbọ egwookbe ọmọ mun̄ isan̄a, igwegwen eji ibe enu me uwu kan̄, mè itumu inyi eji ibe, “Ire enyi imọnọ emi kubọk ogwu òchechieek me lek Okaan̄-ene, ìna ìnigọọk emi iluk.” Îriaak eji mege eji echechieek, mè igọọk ọmọ ifo uwu kan̄.
44016016	Usen ge eji ekije isi ere uriaak ya, ogwu enenwaan̄ usun̄ ge erumun̄ ido-inu okupbe me emen onenichichini eji me oniin̄. Ogwu enenwaan̄ yi îkisa ido-inu yi ibọm ikpoko enenen inyi ebikaan̄ kan̄.
44016017	Ogwu enenwaan̄ ya onenikigọọk Pọọlu mè otutuuk kiji ikije ikana ere, mè ikitaan̄ ukpo ìtumu ibe, “Ebirieen̄ chi ìre ebi ikwaan̄ eyi Awaji Òbebene Ichit. Ema enu ibeniteme enyi oniin̄ enyi ebesa ikaan̄ unyan̄a.”
44016018	Ogwu enenwaan̄ ya îrọ inu yi owuwa usen. Usen ge, Pọọlu onanaan̄ ejit, mè ikana isi ida ọmọ, mè igana inyi ijo erumun̄ ya ibe, “Me erieen̄ kè Jisọs, ǹkitọ inyi owu ibe owu, nan̄a me emen gwun̄ enenwaan̄ yi sibi!” Mgbọ yaage, erumun̄ ya onanan̄a isibi me emen kan̄.
44016019	Mgbọ ebikaan̄ usun̄ enenwaan̄ ya eriọọn̄be ibe ke otu oniin̄ ema ekisa ikaan̄ ikpoko îchit, ema etetet Pọọlu mè Sailas mgbọ yaage, mè idut ema isi me isi ebi ibot ama, me oyet ewe.
44016020	Me isi ebi oyerebet ebi Rom cha, ema etutumu ibe, “Ife chi ìre ebi Ju. Ema enu inikitap ufialek me ama kiji,
44016021	mè ikisa ọrọmijọn̄ ikatatge me lek ikan kiji ebi Rom inikifiat ebi kiji ibot.”
44016022	Ogbogbo ebi ama ya egọgọọk itap lek irọ Pọọlu mè Sailas inu. Ebi oyerebet ebi Rom cha enyinyi ida ibe esan̄a Pọọlu mè Sailas ọfọnti me lek, mè esa njijan̄ esulu ema.
44016023	Mgbọ ife cha esulube Pọọlu mè Sailas imem, edudut ema isi igon ikam me uwu mkpọn, mè inyi ogwu ibot uwu mkpọn ya ida ibe igwuun̄ chieen̄ ikpọ ema.
44016024	Mije ogwu ibot uwu mkpọn ya obọkọbe òjelek etip òkup ikeya, isasa ema isi itap me agwut mkpọn eyi òkup me emen emen, mè igon ukot kiban̄ ikam me agbagba chieen̄ uwot ekisa igon uyọt uyọt ebi mkpọn.
44016025	Me ejit eririeen̄, Pọọlu mè Sailas ekekiriaak uriaak, mè ikikọt okwa itọn̄ Awaji. Ebi mkpọn kechilọ ekekigban̄.
44016026	Me ekakpọge chieen̄, ijọn̄ obebene ikisisik me ere ya atalek unye unye, mè isisik ire lek ewuuk irak ijọn̄ uwu mkpọn ya. Mgbọ yaage, otutuuk isotu uwu mkpọn ya ogwugwuku ibook. Otutuuk mkpọn esabe igon ebi mkpọn cha geelek ogegen̄ igwook.
44016027	Ogwu ibot uwu mkpọn ya obobolo chieen̄, mè imun̄ ubọk otutuuk isotu uwu mkpọn ya ogwukube ibook. Mgbọ îmun̄be ikeya, iwọwọọk oge etim kan̄ ibosa ikpan̄ lek, mije, ìkeek ibe ke otutuuk ebi mkpọn cha mîlim ifon isan̄a kpai.
44016028	Ire, Pọọlu okukup imun̄ inu ene ya oborọ, mè itaan̄ ukpo itumu inyi ibe, “Kasak unan geege me lek kwun̄. Eji otutuuk ene òwa me ere keyi!”
44016029	Ogwu ibot uwu mkpọn ya obebe esa mkpukan̄ ejet ọmọ. Mgbọ îbọkọbe mkpukan̄ ya, iwuwulu inin̄ emen uwu ya, mè irọn̄ me isi kè Pọọlu mè Sailas, mè ikiran.
44016030	Inenisan̄a ema isibi, mè ido ema ibe, “Ebi nte n̄a, ìre keke ke mbarọ mè ikaan̄ unyan̄a?”
44016031	Ema efọfọọk ọmọ ibe, “Chieek me lek Okaan̄-ene Jisọs, ke mênyan̄a owu, mè otutuuk ebi uwu kwun̄.”
44016032	Pọọlu mè Sailas enenitumu ikọ eyi Okaan̄-ene inyi ọmọ mè otutuuk ebi uwu kan̄.
44016033	Me ejit eririeen̄ ya si, ogwu òkibem uwu mkpọn ya osasa ema isi igwọk chieen̄ unan cha etapbe ema me lek mgbọ esulube ema. Pọọlu mè Sailas egwogwook ọmọ mè otutuuk ebi uwu kan̄ mun̄.
44016034	Inenisa ema inu me uwu kan̄, mè irọ inorie iyik inyi ema erie. Ọmọ mè otutuuk ebi uwu kan̄ ebebele ejit enenen, mije ichechieek ema enichieek me lek Awaji.
44016035	Mgbọ egwe owelebe, ebi oyerebet cha eraria ebi ikan ido ibe esi elook ogwu ibot uwu mkpọn ya ibe itele mè ebirieen̄ iba cha efon.
44016036	Ogwu ibot uwu mkpọn ya ololook Pọọlu mè Sailas ibe, “Ebi oyerebet cha mîria etip inu ibe emi ǹtele mè enyi efon. Eya orọ, ìnan̄a isibi, mè ìfo me esuuk.”
44016037	Ire, Pọọlu otutumu inyi ebi ikan ido cha ibe, “Ìkpọ, eji ìre bọn owot Rom. Ebi oyerebet cha kpesibi oyerebet geege me ibot kiji isasa iriọọn̄ mè eji mîrọn̄ ikan, mè ìre eji kperọn̄, kubọk ikan ebi Rom odobe. Ekpọkpọ itet eji isut me isi otutuuk ene, mè igon eji ikam me uwu mkpọn, mè ibeninween̄ lek isan̄a eji isibi mgbọ keyi me nlelet, me ebi ene ekariọọn̄ge. Iin̄-iin̄, eya ìkporọ! Ema me lek kiban̄ enu enesa eji eje esibi me uwu mkpọn!”
44016038	Ebi ikan ido cha egwugwu ikom, mè isa ikọ ya isi ikpa inyi ebi oyerebet cha. Mgbọ ebi oyerebet cha enọbe ibe ke Pọọlu mè Sailas ìre bọn owot Rom, ukpook otetet ema.
44016039	Ema enunu iniriaak Pọọlu mè Sailas, mè isa ema ije inan̄a me uwu mkpọn ya isibi, mè iriaak ema ibe esibi me ama ya.
44016040	Mgbọ Pọọlu mè Sailas enan̄abe me uwu mkpọn ya isibi, ema ejeje isi uwu kè Lidia. Me uwu ya, ema echichichini owuwa bọn Nte, mè itumu ikọ ukarajit me emen ichechieek inyi ema, mè isibi itele ama ya.
44017001	Pọọlu mè Sailas enenije itibi emen ama Amfipolis mè Apolonia, mè inire ama Teselonaika. Uwu ntitiin̄ ebi Ju ge òwa me ama ya.
44017002	Pọọlu ojeje isi uwu ntitiin̄ ebi Ju ya, ubọk îkiwuuk lek irọ me ere geelek îsibe. Usen Mbuban ita ke îkup me ere ya ikitumu ikọ inyi ife cha inan̄a me inu egebe me Ikpa Mbuban,
44017003	mè ikikpa iwele inyi ema ibe ke mîwuuk lek ige ibe ke ogwu Awaji otoon̄be ubọk me ibot môbọkọ ufialek, mè ijomo me mkpa. Sa me ikeya ke îtumu inyi ema ibe, “Jisọs yi ogwu nkitumu ikọ òfolek inyi enyi, ọmọ ore ogwu Awaji otoon̄be ubọk me ibot ya.”
44017004	Usini me lek ebi Ju cha echechieek ikọ ya, mè ikana igọọk Pọọlu mè Sailas. Ubọk yaage si, owuwa ebi Giris, ebi ukpook Awaji okupbe me emen egọgọọk ichieek. Owuwa ebibaan̄ ebi eriọọn̄be isi me ama ya si mîgọọk ichieek.
44017005	Ire, ebi ibot ebi Ju ekakaan̄ njijọ ejit me lek kè Pọọlu mè Sailas mije owuwa ebi ene echieekbe ikọ kiban̄, mè inin̄ emen ewe isi ititen̄e ebi ijo ife, mè ebi una ubọk ikwaan̄ igbaalek kiban̄, mè ibene ikpele ufialek me emen ama ya. Ema egbugbuku inin̄ uwu kè Jesin isi iweek Pọọlu mè Sailas ibesan̄a isibi inyi ebi ama.
44017006	Mgbọ ekamun̄ge Pọọlu mè Sailas me uwu ya, ema etataba Jesin mè usini bọn Nte isa isi me isi ebi ibot ama, mè ikitaan̄ ukpo itumu ibe, “Ebi ife chi ebi ìkifiat otutuuk linyọn̄ igwook mînu me ama kiji,
44017007	Jesin obọbọkọ ema itap me uwu kan̄. Ife chi ere ebi ìkifiat ikan geelek ogwu Sisa okitap, mè ikibe ke ofifi ogwu ubọọn̄ ge ọmọ òwa, ogwu ekigwen Jisọs.”
44017008	Mgbọ ebi ibot ama, mè ebi ogbogbo ene cha enọbe ikọ ya, okput obebene, ama odidimi.
44017009	Ebi ibot ama mè ebi ogbogbo ene cha efefieek mkpukpe inyi Jesin mè ebi melek kan̄ kubọk ata-ikọ ibe ke ema kpebeyaka itap ufialek ofifi. Ema ekpekpe mkpukpe cha. Ife cha etetele inyi ema efon.
44017010	Egwe ififit, bọn Nte cha esasan̄a Pọọlu mè Sailas isibi me ama ya ibe esi Beria. Mgbọ yaage ema erebe Beria, ema eraraka isi uwu ntitiin̄ ebi Ju òkup me ama ya.
44017011	Ire, ebi Beria kpekaan̄ ijo ejit kubọk ebi Teselonaika ekaan̄be. Ema mîchili ejit ibọkọ ata etip ya, mè ikaan̄ ikpele ulọk me lek, mè ikiwọlọ Ikpa Mbuban usen geelek ikikpọ mè ìre ikọ Pọọlu okitumu cha ìre atikọ.
44017012	Sa me ikeya, owuwa ebi Ju echechieek me lek ata etip ya. Owuwa ebibaan̄ ebi Giris ebi eriọọn̄be erieen̄ me ama, mè ebirieen̄ kiban̄ si mîgọọk ichieek.
44017013	Mgbọ ebi Ju ìkup me Teselonaika enọbe ibe ke Pọọlu òkitumu si ikọ Awaji me Beria, ema enanan̄a inu Beria, mè initumu ikọ ifiat ebi ene ibot, mè ibene itap ufialek.
44017014	Mgbọ yaage, bọn Nte ìkup me Beria esasan̄a Pọọlu isibi me ama ya iria ifo agba okwaan̄ ile. Ire, Sailas mè Timọti ekukup me Beria.
44017015	Ebi ìsasa Pọọlu ije iban egọgọọk ọmọ ije inire ama Atens, mè igwu ikom ifo Beria. Mgbọ ema ebefo, Pọọlu ololook ema ibe etumu enyi Sailas mè Timọti ibe egwat lek enu me lek kan̄ me Atens.
44017016	Mgbọ Pọọlu okupbe me Atens ikikpọ ibe Sailas me Timọti enu, ejit kan̄ îsisik enenen mije owuwa isi yọk îmun̄be me ama ya.
44017017	Mije keya, ikekinin̄ uwu ntitiin̄ ebi Ju òkup me ama ya ikisi itumu ikọ Awaji melek ebi Ju mè ebi ofifi ido ìkakaan̄ ukpook Awaji me emen, mè ikisi itumu si me oyet ewe usen geelek melek ebi geelek îchichinibe.
44017018	Mgbọ Pọọlu okitumu ikọ Awaji ikana ama ya, usini ebi uga ifuk-ibot ìnan̄a me otu-ogbo kè Epikurọs mè otu-ogbo ebi ekigwen ebi Sitọik ebebene ikigọọk ọmọ iwut ifan̄a. Usini kiban̄ ekekido ibe, “Ìre keke ke ogwu una ifuk-ibot yilọ okiweek itutumu?” Usini kiban̄ ebebe ke ìkup kubọk ìkitumu ikọ òfolek awaji ebi ofifi ido. Ema etumu ikọ ya mije Pọọlu okilook ema ata etip òfolek kè Jisọs, mè ikijeen̄ si inu òfolek ijojomo me mkpa.
44017019	Ema enenisa Pọọlu isi me emen ntitiin̄ ebi Oru eyi ekigwen Ariopagọs. Ebi ife cha enenibe Pọọlu, “Tumu aya ijejeen̄ okijeen̄ yi nyi eji nu, inyi eji enọ.
44017020	Mije, aya ijejeen̄ kwun̄ yi ìkup eji me utọn̄ uyeke uyeke. Eji ekiweek irọriọọn̄ inu ijejeen̄ chi osibibe.”
44017021	(Otutuuk inu ebi Atens mè ebi ichen geelek ìluluk ama kiban̄ ekima irọrọ ìre ifafiat mgbọ ikup ikitumu ikọ òfolek aya ifuk-ibot, mè ikigban̄ si òjelek ikọ kecha.)
44017022	Pọọlu onanan̄a ikeke me isi ebi ntitiin̄ Ariopagọs ya, mè itumu inyi ema ibe, “Enyi ebi Atens, emi mmun̄ ibe, me oniin̄ geelek, ke enyi ìre ebi ìmama ikekitọbọ ebum.
44017023	Mije, mgbọ nkijijen̄e ikana me ama kinyi, mè ikikpọ ere enyi ekitọbọ ebum, mmun̄ ntook ge egebe me lek ibe, EYI ÌKUP INYI AWAJI EYI EKARIỌỌN̄GE. Me mgbọ keyi, inu ya eyi enyi ekitọbọ ebum inyi kubọk inu enyi ekariọọn̄ge ke mbatumu inu òfolek inyi enyi.
44017024	“Awaji ogwu òrorom linyọn̄, mè otutuuk inu geelek òkup me emen kan̄, ọmọ ore Okaan̄-ene ogwu òkaan̄ emen inyọn̄ mè linyọn̄ keyi. Awaji ya ìkakiluk me uwu mbuban echi ubọk ebilene onamabe.
44017025	Kpunu si inu geege ònanan ọmọ, eyi ebilene mêkọtbe isi ikwaan̄ inyi ọmọ, inyi ọmọ inan̄a me ikeya ikaan̄ inu ya. Mije, îre ọmọ me lek kan̄ okinyi ebilene ugwem, mè efuuk, mè otutuuk inu geelek òkup esese esese.
44017026	Inan̄a me lek adasi ene ge îrombe ke îsan̄a otutuuk ido ebilene isibi ibe eneluk ejot otutuuk linyọn̄, mè isun̄ mgbọ inyi ebi ido geelek, mè idọmọ si ere inyi ido geelek eluk.
44017027	Awaji ìrọ inu yi inyi ebilene esa me ikeyi eweek ọmọ, mè elibi egọọk ọmọ. Usini mgbọ, sa me ikeya, mêweek ọmọ imun̄, ubọk geelek ọmọ ikajọn̄ọge ere me lek kiji me ge me ge.
44017028	‘Mije, me emen kan̄ ke eji ekiluk ugwem, mè ikijijen̄e ikana, mè ire si ebilene eyi eji erebe.’ Ikeya si ke usini ebi ìge usem kinyi etumu ibe, ‘Eji ìre bọn kan̄.’
44017029	“Eya orọ, kubọk eji erebe bọn Awaji, ìkagbe ibe eji ekeek ibe ke Awaji ìbet lek inu alata araran̄ mè ìre alata okuket, mè ìre ewuuk, echi ebilene esabe ubọk kiban̄ irom igọọk me ifuk-ibot kiban̄ mè ubọk ikwaan̄ kiban̄.
44017030	Awaji îkpọ chieen̄ ilọ me lek inu chi geelek ebilene erọbe mgbọ òraraka me ekariọọn̄ge. Ire, mgbọ keyi, Awaji ìkinyi otutuuk ene me ere geelek ikan ibe egwu ekom, mè etele ijo inu kiban̄ geelek.
44017031	Mije Awaji îsan̄a egwe ge isun̄, mgbọ ìbosa me ata irọrọ isibi oyerebet me ibot otutuuk ebi linyọn̄. Ogwu òbosibi oyerebet yi ìre ogwu enerieen̄ ge Awaji ogobobe isibi. Ijojomo me mkpa eyi ene ya ojomobe ore inu ata-ikọ ibe ke ene ya ore ogwu Awaji ogobobe isibi me atikọ.”
44017032	Mgbọ ema enọbe ikọ ijojomo me mkpa ya, usini kiban̄ echachak ikọ ya ifiin̄ me lek imọm. Ire, usini kiban̄ ebebe mè Pọọlu iyaka inu inikpa ikọ ya inyi ema ofifi usen.
44017033	Pọọlu oneninan̄a me ere ntitiin̄ ya isibi.
44017034	Usini ebirieen̄ echechieek, mè ibene ikigọọk Pọọlu. Ene ge me lek ebirieen̄ cha ìre Dayọnisiọs ogwu oru Ariopagọs. Ogwu enenwaan̄ ge ekigwen Damaris, mè owuwa ebi ofifi ene si mîgọọk ichieek, mè igọọk Pọọlu.
44018001	Mgbọ eya orakabe, Pọọlu onanan̄a me Atens ije isi Kọrint.
44018002	Me ama ya ke ichichini ogwu Ju ge ekigwen Akwila, ogwu ama Pọntọs. Ìkafiin̄ mgbọ Akwila mè Pirisila ogwu nwa enan̄abe me Rom me ido Itali inu me Kọrint, mije Kọlọdiọs ogwu Sisa otapbe ikan ibe otutuuk ebi Ju esibi me Rom. Pọọlu onenisi ikpọ ife chi.
44018003	Akwila mè ogwu nwa ìre ebi ìkichim uwu ikpa anam kubọk Pọọlu orebe si. Eya orọ, mgbọ Pọọlu onube inikpọ ema, mè imun̄ ukot mbọm kiban̄, igọgọọk ema iluk ikirọ ikwaan̄ ya.
44018004	Usen Mbuban geelek, Pọọlu îra ikisi uwu ntitiin̄ ebi Ju òkup me ama ya isi itumu ikọ Awaji melek ebi Ju mè ebi Giris, ikisa iweek irọrọ inyi ema echieek me lek kè Jisọs.
44018005	Mgbọ Sailas mè Timọti enan̄abe me Mesidonia inu me Kọrint, Pọọlu osasa otutuuk mgbọ kan̄ inyi ilolook ata etip ya, mè ikisa inu ata-ikọ me emen Ikpa Mbuban ikijeen̄ ebi Ju ibe ke Jisọs ore ogwu Awaji otoon̄be ubọk me ibot ya.
44018006	Ire, mgbọ ebi Ju ekitumu ikeme Pọọlu, mè ikitiik ọmọ, Pọọlu onanaan̄ ejit, mè igen̄ mfuun̄ isan̄a me lek ọfọnti kan̄ isasa irọ inu ata-ikọ ikeme ema, mè itumu inyi ema ibe, “Eje kinyi ibia me ibot kinyi! Ikwaan̄ ògbegbe ibe emi ǹsi ǹnyi enyi, nsi isan̄a. Awọ keya înan̄a emi me ibot. Bene me mgbọ keyi fo isi, mâkana isi lek ebi ekarege ebi Ju.”
44018007	Pọọlu onanan̄a me uwu ntitiin̄ ya isibi, mè ikana isi inin̄ uwu ogwu enerieen̄ ge ekigwen Titiọs Jọsitọs me agba lek uwu ntitiin̄ ebi Ju ya. Titiọs ya ìre ogwu ofifi ido òkitọbọ ebum inyi Awaji.
44018008	Kirisipọs ogwu ibot uwu ntitiin̄ ebi Ju ya mè otutuuk ebi uwu kan̄ echechieek me lek Okaan̄-ene. Owuwa ebi Kọrint ìnọnọ ikọ cha Pọọlu otumube echechieek si. Pọọlu ogwogwook ema mun̄.
44018009	Me eririeen̄ usen ge, Okaan̄-ene onenitumu inyi Pọọlu me ilaak ọkpọchieen̄ ibe, “Katet ukpook! Kpọkpọ kitumu ikọ Awaji fo isi! Kachit otu!
44018010	Mije emi òwa melek kwun̄. Kpunu ene geege òbotim owu etim, kpunu si ene geege òbosak owu unan me lek. Mije nkaan̄ owuwa ene me emen ama yi.”
44018011	Mije keya, Pọọlu okukup me ama ya acha ge mè ọkpọkọ ikijeen̄ ebi ene ikọ Awaji.
44018012	Me mgbọ Galio orebe ogwu ibot mkpulu me agan̄ Akaya, ebi Ju egbagbaan̄ itọt, mè itet Pọọlu isa isi uwu oyerebet ibe Galio ifieek oyerebet inyi,
44018013	mè itumu ibe, “Ene yi ìkiweek irọrọ inyi ebi ene eketọbọ ebum enyi Awaji me oniin̄ eyi ikatatge me lek Ikan kè Mosis.”
44018014	Mgbọ Pọọlu obonifọọk ikọ ya, Galio otutumu inyi ebi Ju cha ibe, “Ìkpọ, mebe enyi ebi Ju enitumu ikọ òfolek ten̄eten̄e ijo ugwem, mè ìyaka ire ene irọrọn̄ ikpele ikan ido, kè òtat ibe emi m̀gban̄ utọn̄ me lek ikọ kinyi.
44018015	Ire, mije îrebe inu òfolek ikọ otu, mè ikọ erieen̄, mè inu ògbaan̄ me lek Ikan kinyi, enyi me lek kinyi ìsi ìsibi oyerebet keya me etete kinyi. Emi m̀kpasibi oyerebet me ibot òjelek inu òkup ikeya.”
44018016	Galio itutumu ikeya isan̄a, ilalap ebi Ju cha isibi me uwu oyerebet ya.
44018017	Otutuuk kiban̄ esasa unaan̄-ejit igwook inin̄ lek kè Sọsitenis ogwu ibot uwu ntitiin̄ kiban̄, mè itet isut me isi uwu oyerebet ya. Ire, Galio omumun̄, mè idaan̄ chieen̄ isan̄a me lek, kubọk ìkamun̄.
44018018	Pọọlu onenigọọk bọn Nte ikup me Kọrint owuwa usen, mè initele ema, mè isa Akwila mè Pirisila igbaalek ije me uji mun̄ ifo ido Siria. Sabum îninan̄a, îgba ama Kenkiriye ikup ikwọkọ ijeek isan̄a mè ibot kan̄, mije inyan̄a-ibot ge înyan̄abe.
44018019	Mgbọ ema erebe Efesọs, Pọọlu otetele Akwila mè Pirisila, mè ije eyi kan̄ isi uwu ntitiin̄ ebi Ju òkup me ama ya isi ikitumu ikọ Awaji melek ebi Ju.
44018020	Mgbọ ebi Ju cha ebeekbe Pọọlu ibe igọọk ema ikup sọnja mgbọ igbaalek, Pọọlu ojijit.
44018021	Ire, sabum înan̄abe itele ema, îchieek ema use ibe, ire ineme Awaji, ke ọmọ môyaka igwu ikom inu. Ineninin̄ uji ikọp inan̄a me Efesọs.
44018022	Mgbọ ema ekọpbe itoon̄ me Sisaria, Pọọlu ojeje isi Jeruselem isi itọp ebi ntitiin̄ Awaji amọn, mè inije ifo Antiọk.
44018023	Pọọlu okukup sọnja mgbọ me Antiọk, mè ibene ikijijen̄e me ama me ama ikana otutuuk agan̄ Galesia mè Firijia ikitap efuuk me emen ebi ìchechieek me lek kè Jisọs me ama cha.
44018024	Me ike mgbọ ya, ogwu Ju ge ekigwen Apọlọs ogwu ama Alikisendira, onanan̄a inu me Efesọs. Ogwu enerieen̄ yi îriọọn̄ ikpa, mè ire ogwu usọ me otu itumu-ikọ, mè iriọọn̄ si inu egebe me Ikpa Mbuban enenen.
44018025	Mîwuuk lek ijeen̄ ọmọ inu òfolek Oniin̄ eyi Okaan̄-ene, ọmọ okekinye otu itumu ikọ, mè iriọọn̄ ikijeen̄ inu òfolek kè Jisọs itat. Ire, otutuuk igwook-mun̄ eyi ọmọ oriọọn̄be ìre igwook-mun̄ kè Jọn.
44018026	Apọlọs obebene ikitumu ikọ me uwu ntitiin̄ ebi Ju, ìkatet ukpook geege. Mgbọ Akwila mè Pirisila enọbe inu îkijeen̄, ema egwegwen ọmọ isa ifo uwu kiban̄, mè inisiki lek ijeen̄ ọmọ Oniin̄ eyi Awaji ijaan̄ igak ike ọmọ oriọọn̄be.
44018027	Mgbọ Apọlọs oboninan̄a isi Akaya, bọn Nte erọrọ ọmọ inye, mè ige ikpa inyi bọn Nte ìkup me Akaya ibe ebọkọ ọmọ etap. Mgbọ îrebe agan̄ ya, inenire nga ntap-ubọk ile inyi ebi ìchechieek me lek kè Jisọs me agan̄ ya inan̄a me atata nnwọn eyi Awaji.
44018028	Mije, îsa me unye otu ifan̄a kan̄ itumu ikọ ichit otu ebi Ju me eden̄ ama, mè isa inu egebe me emen Ikpa Mbuban ijeen̄ ikpọk mbum ibe ke Jisọs ore Karais ya.
44019001	Mgbọ Apọlọs okupbe me Kọrint, Pọọlu onenije me inyọn̄ inyọn̄ ikana isi Efesọs, mè ichichini usini ebi ìchechieek me ama ya,
44019002	mè ido ema ibe, “Ìre enyi mîbọkọ Ekwukwu Mbuban me mgbọ enyi echieekbe?” Ema efọfọọk ibe, iin̄-iin̄, ke ema kperarak inọnọ ibe ke Ekwukwu Mbuban ọmọ òwa.
44019003	Pọọlu ododo ema ibe, “Ire ikeya, ìre kpasi igwook-mun̄ ke enyi ebọkọ?” Ema efọfọọk ibe ke ìre igwook-mun̄ kè Jọn.
44019004	Pọọlu otutumu inyi ema ibe, “Igwook-mun̄ kè Jọn ìre igwook-mun̄ eyi òkijeen̄ ibe ke ene îgwu ikom itele ijo kan̄. Jọn ìtumu inyi ebi ene ibe echieek me lek ogwu òbonu me udun̄ kan̄, òrere Jisọs.”
44019005	Mgbọ ema enọbe ikọ yi, egwogwook ema mun̄ me erieen̄ Okaan̄-ene Jisọs.
44019006	Pọọlu onenitoon̄ ema ubọk me lek. Ekwukwu Mbuban oninin̄ ema me emen, ema ebebene ikitumu ikọ me nke nke usem, mè ikiben nriran.
44019007	Ema otutuuk ìre akọp mè ebirieen̄ iba.
44019008	Pọọlu onanan̄a isi inin̄ uwu ntitiin̄ ebi Ju, mè inye otu ikigọọk ema igbini ikọ ikiweek inwenwene ema ejit me lek ijejeen̄ eyi mkpulu eyi Awaji. Îkup me ama ya onyan̄ ita ikigọọk ema igbini ikọ.
44019009	Ire, usini kiban̄ etetet ejit inye, mè ijit ichechieek me lek kè Jisọs. Kpan̄asi ikeya ema ekekitumu Oniin̄ eyi Okaan̄-ene ifiat me isi ebi ntitiin̄ ebi Ju. Eya orọ Pọọlu onanan̄a isibi itele ema, mè isa ebi ìchechieek me lek kè Jisọs igbaalek kan̄ ikisi ijeen̄ inu usen geelek me uwu ikpa kè Tiranọs.
44019010	Pọọlu îjeen̄ inu me ere ya ikeya acha iba. Sa me ikeyi, otutuuk ebi Ju mè ebi Giris ìluk me agan̄ Esia ya enọnọ ikọ Okaan̄-ene iso.
44019011	Awaji orọrọ owuwa uyeke uyeke inu inan̄a me ubọk kè Pọọlu,
44019012	ire lek ekisa akisi ubọk mè ekwut ekitobo ijeen̄ me isi ejit isa isi ikwaan̄ inichak me lek kè Pọọlu, mè isa isi ikitoon̄ me lek ebi orukan̄, mè ebi ijo erumun̄ okupbe me emen, lek ebi orukan̄ îra inye, ijo erumun̄ cha îra isibi itele ebi îkupbe me emen.
44019013	Usini ebi Ju ebi ìkijijen̄e ikana ikilap ijo erumun̄ isibi me emen ene eneniweek isasa erieen̄ Okaan̄-ene Jisọs ilap ijo erumun̄ isan̄a ene me emen. Ema ekekitumu inyi ijo erumun̄ cha ibe, “Nsa erieen̄ kè Jisọs ogwu Pọọlu okitumu isibi igana inyi owu ibe owu, sibi!”
44019014	Îkaan̄ nsabọn irieen̄ jaaba ìkirọ inu yi. Ema ìre bọn kè Sikiba ogwu ibot ngwugwa ebi Ju.
44019015	Usen ge, ijo erumun̄ ya ofọfọọk ema ibe, “Nriọọn̄ Jisọs, mè iriọọn̄ si Pọọlu. Ire, enyi ìre ebi owa?”
44019016	Ogwu enerieen̄ ya ijo erumun̄ okupbe me emen owuwulu inin̄ etete kiban̄, mè inye lek igak otutuuk kiban̄, mè isut ema ijaan̄ lek. Eje okekisibi ema me lek. Ema ebeben unan me lek ilibi njak njak isibi me uwu ya.
44019017	Mgbọ otutuuk ebi Ju mè ebi Giris ìluk me Efesọs enọbe ukpatu inu ya òrọrọ, ukpook otetet ema enenen. Ema enyinyi erieen̄ Okaan̄-ene Jisọs ikpele ulibi òmimin igak adasi mgbọ.
44019018	Otutuuk ebi ìchechieek me lek kè Jisọs enunu initumu ijo inu kiban̄ isibi me isi otutuuk ene.
44019019	Owuwa ebi ìkido inu ekpukpulu ikpa kiban̄ cha ema ekisa ido inu inigwook me ere ge, mè itap ukan̄ iwọp me isi otutuuk ene. Mgbọ efukbe ikpoko ikpa cha obenbe, isisibi akọp obop darakima go.
44019020	Sa me ikeyi, ikọ Okaan̄-ene okpọkpọk ikana ere, unye kan̄ si okekimin.
44019021	Mgbọ otutuuk inu chi orọbe iraka, Pọọlu obeben me ejit ibe ke ọmọ môje itibi Mesidonia mè Akaya isi Jeruselem, mè itumu ifieek ibe, ọmọ isinan̄a me Jeruselem, ke ọmọ môsi Rom si.
44019022	Ineniria Timọti mè Erasitọs, ene iba me lek ebi ìkitap ubọk inyi ọmọ, isi Mesidonia, mè ibia me agan̄ Esia ya sọnja mgbọ.
44019023	Me ike mgbọ ya si, ikpele ufialek oninin̄ me ama Efesọs mije Oniin̄ eyi Okaan̄-ene.
44019024	Îkaan̄ ogwu enerieen̄ ge me ama ya ekigwen Demetọrọs ogwu òkisa alata okuket itọkọ mkpọmfaka eyi yọk ekigwen Atemis. Ọmọ mè ebi usọ ebi melek kan̄ ekirọ ikwaan̄ ya mîkikaan̄ oruru enenen inan̄a me ubọk ikwaan̄ ya.
44019025	Usen ge, Demetọrọs onenigwen otutuuk ebi usọ ebi ìkigọọk ọmọ isi ikwaan̄ ya mè ofifi ebi usọ ìkisi òjelek ikwaan̄ ya si ititiin̄, mè itumu inyi ema ibe, “Ebi melek n̄a, enyi mîriọọn̄ ibe ke ubọk ikwaan̄ kiji yi îkinyi eji atalek oruru.
44019026	Mgbọ keyi enyi mîsa chieen̄ kinyi imun̄, mè isa utọn̄ kinyi inọ ubọk ogwu enerieen̄ yi ekigwen Pọọlu okitumu ikana ere ibe ke awaji echi ebilene esabe ubọk irom ìkare awaji kubọk ge, mè isa me ikeya ifiat owuwa ene ibot, mè inwene ogbogbo ene ejit me ama Efesọs yi, mè otutuuk agan̄ Esia.
44019027	Inu yi môrọ inyi ukot mbọm kiji ikaan̄ ijo erieen̄. Ire, eyi ofefieek ichit ìre ke uwu ikpele yọk kiji, Atemis, môkana inu ochak. Atemis me lek kan̄ si, ogwu otutuuk ebi agan̄ Esia, mè otutuuk linyọn̄ ekitọbọ ebum inyi môkana inu ikike. Umin eyi ekinyi ọmọ kubọk yọk môchep isi ge dìp.”
44019028	Mgbọ yaage ebi ife cha enọbe ikọ ya, ejit onanaan̄ ema enenen, ema ebebene ikitaan̄ ukpo ibe, “Atemis ebi Efesọs ore yọk òmimin!”
44019029	Mgbọ yaage, otutuuk ama ya odidimi. Ebi afa cha esasa me ejit ge igbuku inin̄ ama, mè itet Gayọs mè Arisitakọs ebi ìgọgọọk Pọọlu me udun̄ inan̄a me Mesidonia inu, mè itaba ema isa isi oyet ile.
44019030	Pọọlu îweek isisibi isi oyet ile ya, ire, ebi ìchechieek me lek kè Jisọs kpechieek.
44019031	Usini ebi ibot ikwaan̄ ebi Rom ìkup me agan̄ Esia si ebi ìrere unene kè Pọọlu eraria etip ijet Pọọlu ibe, soso, mè ogwugwu ikalululuk ìsibi ìsi oyet ile ya.
44019032	Wọlọwọlọ oninin̄ me etete urum ene cha, ema otutuuk ene ekekitaan̄ ukpo itumu ikọ. Mgbọ usini ene ekitumu ikọ ge, ebi ofifi ene ekitumu ofifi ikọ. Owuwa me lek ebi ife cha kperọriọọn̄ si ibot inu òrọrọ ema etitiin̄be me oyet ile ya.
44019033	Usini ebi Ju esasan̄a Alikisenda ito me isi, mè itumu ikọ itap me otu. Alikisenda owuwuwum ubọk inyi ema ibe eriaan̄ otu, inyi ọmọ itumu ubọk inu ya osabe irọ inyi ema.
44019034	Ire, mgbọ ebi ife cha emun̄be ibe ke Alikisenda ya ìre ogwu Ju, otutuuk kiban̄ esasa me ida ge itaan̄ ukpo ejit yaage iso mbubak mgbọ iba, ikibe, “Atemis ebi Efesọs ore yọk òmimin!”
44019035	Ogwu uti ikpa ama ya onenirọ inyi okput ya iwọ, mè itumu inyi ema ibe, “Enyi ebirieen̄ ama Efesọs, ǹdo enyi nu, ìre îkaan̄ ene geege me otutuuk linyọn̄ ogwu ikariọọn̄ge ibe ke ìre ebi Efesọs ekiban uwu Atemis mè ewuuk kan̄ ya eyi ònan̄a me inyọn̄ irọn̄ me ijọn̄?
44019036	Eya orọ, ubọk otutuuk ene eriọọn̄be atikọ kechi, înwọn ibe enyi egele lek, mè ekarọ inu geege kubọk ebi ekanọge lek.
44019037	Ebirieen̄ chi enyi esabe inu me ere keyi kpechiin̄ inu me isi yọk geege me ama kiji, kpetumu si ikọ geege ilọ inyi Atemis kiji kubọk ge.
44019038	Ire Demetọrọs mè ebi ikwaan̄ kan̄ ikaan̄ ikọ melek ene, isotu uwu oyerebet ìbobook, ebi ibot oyerebet si òwa. Demetọrọs mè ebi melek kan̄ esa ikọ kiban̄ esi ere ògbegbe, mè etumu eta.
44019039	Ire iyaka ikaan̄ ofifi esese inu enyi eweekbe igwegwen isibi, ìsan̄a ìsibi me etete ebi ìkisibi oyerebet, inyi etumu efieek.
44019040	Me lek inu eji erọbe cherekeyi, kpegbala chieen̄ ikpọ, ebi ibot mkpulu mêkọt itoon̄ eji ikọ, ibe ke eji mîtim etim ijọn̄. Ire irọ ikeya, eji kpebekọt itumu inwọnọ, mije, kpunu inu geege eyi morọ inyi eji erọ òjelek inu eji erọbe cherekeyi.”
44019041	Ikọ ya itata ọmọ me otu, ibebe ema otutuuk ene eyat. Ema enanan̄a me ere ya ifon.
44020001	Mgbọ ufialek ya owọbe me ama ya, Pọọlu ogwegwen ebi ìchechieek me lek kè Jisọs ititiin̄, mè itumu ikọ ikat ema ejit, mè ibe ema eriọọn̄ ubọk eluk, mè inan̄a isi agan̄ Mesidonia.
44020002	Îjijen̄e ikana me agan̄ ya, mè ikitumu owuwa ikọ ukarajit inyi ebi ene mege, mè inire ido Giris,
44020003	mè ikup me Giris onyan̄ ita. Mgbọ ìbonan̄a me Giris ikọp isi Siria, inọnọ ibe ke ebi Ju mîtọt isasan̄a ugwem kan̄. Mije keya, inwenwene ejit, mè itọt ijeje inyọn̄ inyọn̄ itibi Mesidonia.
44020004	Ebi ìgọgọọk ọmọ ije ìre Sopata gwun̄ kè Pirọs ogwu ama Beria, mè Arisitakọs mè Sekọndọs, ebi ama Teselonaika, mè Gayọs ogwu ama Dabi, mè Timọti mè Taikikọs mè Tọrọfimọs, ebi ìnan̄a me agan̄ Esia.
44020005	Ife chi edasi ije isi ikup me Torowas iban eji.
44020006	Mgbọ ijọk Fituru Ekatapge Olat me lek orakabe, eji enenikọp inan̄a me Filipai, mè ikup me okwaan̄ egwe go sabum eji enichichini ema me Torowas, mè ikup me ama ya usen jaaba.
44020007	Me usen Awaji, eji enenititiin̄ iberie inorie mbuban. Pọọlu otutumu ikọ Awaji inyi ebi ìchechieek me lek kè Jisọs me Torowas. Mije îweekbe itetele ama ya me òfit iwele kan̄, ikukup me lek ikọ ya irọn̄ ejit eririeen̄.
44020008	Mîmin owuwa mkpukan̄ me emen agwut uwu inyọn̄ ita ya ere eji etitiin̄be.
44020009	Îkaan̄ ogwu nsabọn irieen̄ ge ekigwen Yutikọs òsisiki ikweek me otu nruruk ge me agwut ya ikigọọk igban̄ ikọ ya. Mgbọ îkigban̄ ikọ ya, uga ilaak obeben ọmọ, inanan̄a me uwu òso inyọn̄ ita ya irọn̄ me ijọn̄. Mgbọ esibe isi ibene ọmọ, îkwu inye.
44020010	Pọọlu me lek kan̄ onanan̄a isibi ijọn̄, mè inilaak inyana me inyọn̄ ogwu enerieen̄ ya, mè ikat ọmọ ikaan̄, mè itumu inyi ebi melek kan̄ ibe, “Ikasisaak ejit kinyi! Ìkakwu! Ọmọ me ugwem!”
44020011	Pọọlu onenigwu ikom inene ifo uwu inyọn̄ ya, mè ikpọkọ fituru ya, eji ererie inorie mbuban me ere ya. Pọọlu otutumu ikọ Awaji inyi ema mege ibum ura, mè inan̄a itele ema.
44020012	Bọn Nte cha enenisa gwun̄ enerieen̄ ya me ògat ugwem iban me uwu kan̄, mè ikaan̄ ukarajit enenen.
44020013	Eji edadasi ikọp okwaan̄ okwaan̄ isi Asọs, mè isi itap Pọọlu me ama ya. Pọọlu otọt ikeya inyi eji, mije îweekbe ijeje ukot ukot isi Asọs.
44020014	Pọọlu onenichichini eji me Asọs, eji etatap ọmọ me uji, mè ikọp isi ama Mitilin.
44020015	Me òfit iwele kan̄, eji esasan̄a uji, mè ikọp isi agba lek achọ Kiyọs. Me òfit iwele ofifi usen, eji esasaba itoon̄ me achọ Samọs. Me òfit iwele ògọgọọk, eji enenire ama Militọs.
44020016	Pọọlu otutumu ifieek me ejit kan̄ ibe ke ọmọ môkọp iraka Efesọs, inyi ọmọ ikafiat mgbọ me agan̄ Esia, mije, ìkup ọmọ ugwat ugwat, inyi ọmọ isi ire Jeruselem me usen Pentikọs, ire ọmọ ikọt.
44020017	Eya orọ, mgbọ ema etoon̄be me ijọn̄ me Militọs, Pọọlu oraria ikwaan̄ igwen ebi ugane ntitiin̄ Awaji òkup me Efesọs ibe enemun̄ ọmọ me Militọs.
44020018	Mgbọ ife cha enube, Pọọlu otutumu inyi ema ibe, “Enyi Mîriọọn̄ ubọk nlukbe melek kinyi otutuuk mgbọ ngọọkbe enyi iluk, bene me adasi usen njakbe ukot me ijọn̄ Esia.
44020019	Enyi mîmun̄ ibe ke ǹsa ejit òsisiki mè isa si mun̄ ito me chieen̄ isi ikwaan̄ inyi Okaan̄-ene me emen otutuuk ikpele ntọ-mkpọ ònunu inyi emi inan̄a me lek ijo otitọt ebi Ju etọtbe isasan̄a ugwem n̄a.
44020020	Enyi mîriọọn̄ ibe ke ǹkatele ilolook enyi etip geelek eyi môtapbe ubọk inyi enyi. Ire, ǹkijeen̄ enyi ikọ Awaji me eden̄ ama, mè ikijeen̄ si ikana me uwu me uwu.
44020021	Ntaba ebi Ju mè ebi Giris ubọk me utọn̄ ibe ke îkup me uyọt ibe ema egwu ekom etele ijo inu kiban̄, mè ekana egọọk Awaji, mè ekaan̄ ichechieek me lek Okaan̄ kiji, Jisọs.
44020022	“Mgbọ keyi me emen isiki ibot eyi nsikibe inyi Ekwukwu Mbuban, Jeruselem ke mbasi, ubọk geelek nkariọọn̄ge inu òbosibi inyi emi me ere ya.
44020023	Inu nriọọn̄be ìre gaalek ke me ama geelek nrebe, Ekwukwu Mbuban ìkitaba emi ubọk me utọn̄ ibe ke ùrioon̄ mè mkpọn okup iban emi.
44020024	Ire, emi ǹkasa ugwem n̄a ìgwen inu geege. Otutuuk inu mweekbe ìre ikọkọt irọ ikwaan̄ Okaan̄-ene Jisọs onyibe emi isan̄a, eyi òrere ikwaan̄ ilolook ebi ene ata etip òfolek atata nnwọn eyi Awaji.
44020025	“Mgbọ keyi, emi nriọọn̄ ibe, me etete kinyi otutuuk ebi njijen̄ebe ikana ikilook ata etip eyi mkpulu eyi Awaji, ke kpunu ene geege òboyaka ikpọk imun̄ emi isi mè isi ofifi.
44020026	Eya orọ, me chereyi, ǹkitumu inyi enyi ibe, ire ikaan̄ ogwu me lek kinyi òjeje ichep, eje kan̄ ìkakup emi me ubọk.
44020027	Mije, ǹkatele irọrọ inyi enyi eriọọn̄ otutuuk nkeek Awaji.
44020028	Eya orọ, ìkpọ chieen̄ me lek kinyi, mè ìgbala si chieen̄ ìkpọ otutuuk ebi Ekwukwu Mbuban osabe itap enyi me ubọk ibe enyi ekpọ chieen̄ me lek. Soso, ìkpukpo ebi ntitiin̄ Okaan̄-ene chi ebi Okaan̄-ene osabe eje kan̄ ilep, kubọk ogwu òkpukpo arọọn̄ okikpukpo arọọn̄ kan̄.
44020029	Nriọọn̄ ibe, nsinan̄a itele enyi, ke ijo ebi nlilọ ijejeen̄ mênu iniyiyala enyi, kubọk ijo anam okiwulu inin̄ me etete arọọn̄, mè ikpan̄ ema otutuuk isan̄a, ìkatele geege.
44020030	Ìrere me etete kinyi, usini ene mênan̄a isibi, mè ininwene atikọ eyi Awaji, inyi ema esa me ikeya ekaan̄ ebi ìbekigọọk ema me udun̄.
44020031	Eya orọ, ìgwọk chieen̄, mè ikibem! Ikawuuk ibe, me otutuuk acha ita ngọọkbe enyi iluk, ke ǹkatele itataba enyi ubọk me utọn̄, me ge me ge, eririeen̄ mè ikarek, melek mun̄ ito me chieen̄ n̄a.
44020032	“Mgbọ keyi, ǹkibene enyi itap me ubọk Awaji, mè ubọk ikọ eyi atata nnwọn kan̄, eyi òbokọt inama enyi ibene, mè irọ inyi enyi ekaan̄ uche me lek ugbana eyi òkup inyi otutuuk ebi Awaji osun̄be esese inyi lek kan̄.
44020033	Ǹkakaan̄ chieen̄ me lek ikpoko alata okuket, mè alata araran̄, mè ìyaka ire ọfọnti ene geege okaan̄be.
44020034	Enyi me lek kinyi mîriọọn̄ ibe ke ǹsasa ubọk n̄a chi ibọm mbọm eyi nsabe irọ inu geelek òkup emi mè ebi melek n̄a me uyọt.
44020035	Me inu geelek nrọbe, njeen̄ enyi ibe, sa me òjelek unye ikwaan̄ òkup ikeyi, ke eji mêkọt itap ubọk inyi ebi una, kubọk Okaan̄-ene Jisọs Karais me lek kan̄ otumube ibe, ‘Inyinyi îkaan̄ ugbana me lek igak ibọbọkọ.’ ”
44020036	Mgbọ Pọọlu otumube ikọ chi isan̄a, itọtọbọ ekpe me ijọn̄, ọmọ melek kiban̄ otutuuk ene, mè iriaak uriaak.
44020037	Otutuuk kiban̄ ebebene ikito ito, mè ikikana Pọọlu ikat, mè ibe ọmọ iriọọn̄ ubọk ije.
44020038	Inu òfefieek ema ejit ichit ìre ikọ ya Pọọlu otumube ibe ke ema kpebeyaka imun̄ ọmọ ofifi. Ema esasa ọmọ isi itap me uji.
44021001	Mgbọ eji etelebe ebi ugane ntitiin̄ Efesọs cha, eji esasan̄a uji me ijọn̄, mè ikọp isi achọ Kọs. Me òfit iwele kan̄, eji ekọkọp isi itoon̄ me achọ Rodis, mè inan̄a me ere ya isi ama Patara.
44021002	Me Patara ke eji enitut uji ile òbosaba isi ido Fonisia, mè igọọk inin̄, mè ikọp isaba okwaan̄ ya.
44021003	Mgbọ eji ebenebe chieen̄ imọọn̄ achọ Saipọrọs, eji ekọkọp iraka me agan̄ osiki, mè itet uji itat ikọp ifo ido Siria, mè isi itoon̄ me ijọn̄ me ama Taya. Me ere ya ke ebesan̄a otutuuk akpan inu òkup me uji ya igwook.
44021004	Eji enenimun̄ usini ebi udun̄ kè Jisọs me ama ya, mè igọọk ema ikup egwe jaaba. Ema eneniben nriran sa me unye Ekwukwu Mbuban, mè iriaak Pọọlu ibe ikasi Jeruselem.
44021005	Ire, mgbọ usen eji ebenan̄a me ama ya orebe, otutuuk bọn Nte cha mè ebi nwa, mè ebi bọn, esasa eji ije iban mege isibi me ama ya. Eji irere atasuk, eji etọtọbọ ekpe me ijọn̄ me agba okpoon̄, mè iriaak Awaji.
44021006	Mgbọ eji eriaakbe uriaak ya isan̄a, eji melek kiban̄ etọtọp lek kiji amọn mgburudun̄. Eji esasaba inin̄ uji, ema egwugwu ikom ifo.
44021007	Eji eneninan̄a me Taya ikọp isi ire Tọlemayas. Mgbọ eji etapbe uji me ama ya, eji enenisi itọp bọn Nte ìkup me ama ya amọn, mè igọọk ikup egwe ge.
44021008	Me òfit iwele kan̄, eji esasan̄a uji me Tolemayas, mè ikọp isi ama Sisaria. Mgbọ eji erebe Sisaria, eji egọgọọk Filip ogwu òkilook ata etip ikup me uwu kan̄. Filip yi ìre ene ge me lek ebirieen̄ jaaba ebi ebi otuchieen̄ egobobe me Jeruselem ibe ekegọọk ema ekpọ chieen̄ me lek ikwaan̄.
44021009	Filip yi îkaan̄ nsabọn ibaan̄ ini ebi ìkiben nriran, ema kpekaan̄ olom.
44021010	Mgbọ eji elukbe me ere ya iwa usen, ogwu nriran ge ekigwen Agabọs onanan̄a me agan̄ Judia inu me ama ya,
44021011	mè ije inu me ere eji ekupbe, mè imọnọ fanti kè Pọọlu isa ibọp ubọk iba kan̄, mè ukot iba kan̄, mè itumu ibe, “Ekwukwu Mbuban ìtumu ibe, ‘Ikeyi ke ebi Ju ìkup me Jeruselem ebebọp ogwukaan̄ fanti yi, mè ikana ọmọ itap me ubọk ebi ekarege ebi Ju.’ ”
44021012	Mgbọ eji enọbe ikọ yi, eji melek otutuuk bọn Nte ìkup me ere ya erariaak Pọọlu ibe ikasi Jeruselem.
44021013	Pọọlu obebe eji, “Ìre keke orọ enyi ekito ito ifiat emi ejit ikeyi? Emi mbem lek inyi inu geelek, ìkare ibọbọp emi ubọk mè ukot gaalek. Mbem lek si ikwukwu me Jeruselem mije erieen̄ Okaan̄-ene Jisọs.”
44021014	Ubọk Pọọlu ikachieekge inwenwene ejit, eji esasan̄a lek me lek, mè ibe, “Nkeek Okaan̄-ene irọ!”
44021015	Mgbọ eya orakabe, eji enenibem lek, mè inan̄a ije isi Jeruselem.
44021016	Usini bọn Nte esasa eji iban inan̄a me Sisaria inire uwu ke Nesin, ogwu Saipọrọs ge òluk me Jeruselem. Nesin yi ìre ene ge me lek ebi ìdadasi ichieek me lek kè Jisọs. Uwu kan̄ ke eji egọọk ikup me Jeruselem.
44021017	Mgbọ eji erebe Jeruselem, bọn Nte ìkup me ama ya ebọbọkọ eji itap me unwọọn̄.
44021018	Me òfit iwele kan̄, Pọọlu melek kiji enenije isi imun̄ Jemis. Mgbọ eji erebe, eji mîmun̄ otutuuk ebi ugane ntitiin̄ Awaji melek kan̄.
44021019	Pọọlu otọtọp ema amọn, mè iniben otutuuk ikwaan̄ Awaji osabe ọmọ isi me irek me irek me etete ebi ekarege ebi Ju ikpa inyi ema.
44021020	Mgbọ ema egban̄be ukpatu ya isan̄a, ema etọtọn̄ Awaji, mè initumu inyi Pọọlu ibe, “Kpọ, gwun̄ Nte Pọọlu, me mgbọ keyi, ogbogbo ebi Ju, me obop obop, mîchieek me lek kè Jisọs. Ire, ife chi si ekpọkpọ itet Ikan kè Mosis ikaan̄ inye.
44021021	Ema ekinọ ibe ke owu òkijeen̄ otutuuk ebi Ju ebi ìluk me etete ebi ekarege ebi Ju ibe mè etele Ikan kè Mosis, mè ekayaka ìfieek bọn kiban̄ afi, mè etele si otutuuk ọrọmijọn̄ ebi Ju.
44021022	Mgbọ keyi, eji kpeyaka iriọọn̄ inu eji eberọ, mije, ife cha kpelọlọ inọnọ ibe ke owu onu!
44021023	Eya orọ, ire ikaan̄ inu geelek eji etumube inyi owu, rọ ikeya. Îkaan̄ ebirieen̄ ini me etete kiji ebi ìnyanyan̄a ibot isa ichieek Awaji use, mè isun̄ lek kiban̄ me mbuban mgbọ keyi, inyi ema etana me isi Awaji.
44021024	Si kpulu ife chi tap me lek kwun̄, mè gọọk ema faka mfaka igwọk-lek ya. Kpe ikpoko mfaka ya nyi ema, inyi ema ekọt ekwọkọ ijeek me ibot, mè egwa ngwugwa ekisa ichit mfaka ya. Osigọọk irọ ọrọmijọn̄ ebi Ju yi, otutuuk ebi Ju mêmun̄ ibe ke owu me lek kwun̄ òkiluk ugwem igọọk me lek Ikan kè Mosis, mè isa me ikeya iriọọn̄ ibe ke otutuuk ukpatu cha ema enọbe òfo me lek kwun̄ ìre ataak.
44021025	Ire inu òfolek ebi ekarege ebi Ju ebi ìchechieek me lek kè Jisọs, eji mîra iwuuk lek ige ikpa itumu nkeek kiji inyi ema ibe ema etele inorie geelek esabe igwa ngwugwa inyi mkpọmfaka, mè ekalaka eje, mè ekataka anam geelek ekpan̄be, eyi eje ikasibige me lek, mè etele ugwem barabat.”
44021026	Òfit iwele kan̄, Pọọlu okpukpulu ife cha itap me lek kan̄, mè igọọk ema igwọk lek, ubọk ọrọmijọn̄ okupbe, mè inije isi Uwu Mbuban isi ilook usen igwok-lek kiban̄ obota, òrere usen ebegwa ngwugwa ekisa ichit igwọk-lek, me ibot kan̄, mè ibot ebi ene ini melek kan̄ cha.
44021027	Sabum usen jaaba eyi igwọk-lek kiban̄ cha onita, ebi Ju ìnanan̄a me agan̄ Esia inu me Jeruselem emumun̄ Pọọlu me Uwu Mbuban, mè itap wọlọwọlọ me etete otutuuk ebi ìkup me ere ya, mè itet Pọọlu,
44021028	mè ikitaan̄ ukpo ibe, “Ebi Ijeren, ìna ìnitap ubọk inyi eji! Kpọ ogwu enerieen̄ ya ire ogwu, ogwu òkijeen̄ otutuuk ene me ere geelek inu ikeme ebi kiji, mè Ikan kiji, me Uwu Mbuban yi. Ògak ge, ìkpọ, ke îsa ebi Giris initap me emen Uwu Mbuban, mè isa me ikeya ichaka mbuban me lek ere yi òkup me mbuban, inyi ikayaka ìtana.”
44021029	(Ubọk ema ewuukbe lek imun̄ Pọọlu melek Tọrọfimọs ogwu Efesọs me ama ya sọntiik mgbọ òraraka, ema ekikeek ibe ke Pọọlu îsa ene ya initap me Uwu Mbuban.)
44021030	Ama ofafan̄a kep, ebi ene egbugbuku inan̄a me agan̄ geelek inu, mè initet Pọọlu itaba isibi me Uwu Mbuban ya. Mgbọ yaage, echichit otutuuk otunchit Uwu Mbuban.
44021031	Mgbọ ema ekiweek ikpakpan̄ Pọọlu, etip orere lek ogwu ibot akọn̄ ebi Rom òkup me Jeruselem ibe ke ufialek înin̄ me otutuuk emen ama.
44021032	Me ekafiatge mgbọ geege, ogwu ibot akọn̄ ya oteteen̄ ebi ibot akọn̄ inen mè inen, mè ikpulu si urum ebi akọn̄ inen mè inen igbaalek isa ilibi ekot ekot isibi igọọk ebi ife cha. Mgbọ yaage ebi ìkitap ufialek cha emun̄be ogwu ibot akọn̄ mè otutuuk ebi akọn̄ cha, ema etetele isusulu Pọọlu.
44021033	Ogwu ibot akọn̄ ya olilibi inin̄ etete kiban̄, mè itet Pọọlu, mè inyi ida ibe esa mkpọn iba ebọp ọmọ, mè inikido ogwu Pọọlu orebe, mè inu îrọbe.
44021034	Mgbọ usini ene me ere ya ekitaan̄ ukpo itumu ikọ ge, ebi ofifi ife ekekitaan̄ ukpo itumu ofifi ikọ. Ubọk okput ya onyebe enenen, ogwu ibot akọn̄ ya ìkakọt ìriọọn̄ inu òrere ibot ikọ. Mije keya, inyinyi ida ibe esa Pọọlu efo oyet egep ebi akọn̄.
44021035	Mgbọ Pọọlu ogọọkbe ebi akọn̄ cha ije inire otu okpurukpu òkup me otunchit oyet egep ebi akọn̄ ya, ebi afa cha ebebene ikirọ inu iraak iraak me lek kan̄. Mije keya, ebi akọn̄ cha ebeben ọmọ ikaan̄ me ubọk kiban̄ isa ije inin̄ emen oyet egep ya.
44021036	Ebi urum ene ìkigọọk ema me udun̄ ekekitaan̄ ukpo ibe, “Ìkpan̄ ọmọ! Ìkpan̄ ọmọ!”
44021037	Mgbọ ebi akọn̄ cha ebesa Pọọlu iraka inin̄ emen oyet egep kiban̄, Pọọlu otutumu inyi ogwu ibot akọn̄ ya ibe, “Soso tele mè ǹtumu ikọ ge ǹnyi owu.” Ogwu ibot akọn̄ ya ododo Pọọlu ibe, “Ìre okitumu usem ebi Giris?
44021038	Ìre ìkare owu ore ogwu Ijipiti ya òsasa obop ebi ijo ibot ini cha inin̄ emen èwê, me ujọn̄ọ mgbọ òraraka, isi ikup ikitim akọn̄ iweek ifefele ama?”
44021039	Pọọlu ofọfọọk ọmọ ibe, “Emi ìre ogwu Ju, ǹnan̄a me ama Tasọs me agan̄ Silisia. Emi ìre gwun̄ owot ama eriọọn̄be erieen̄. Ǹkasibi me fọkọfọkọ ama. Soso tele mè ǹtumu ikọ ǹnyi ife chi.”
44021040	Ogwu ibot akọn̄ ya onyinyi Pọọlu unye ibe itumu ikọ. Pọọlu okekeke me otu okpurukpu ya, mè iwuwum ubọk inyi ebi ife cha ibe egban̄ utọn̄. Otutuuk kiban̄ erariaan̄ otu. Pọọlu obebene ikitumu ikọ inyi ema me usem Iburu.
44022001	Pọọlu otutumu inyi ema ibe, “Ebi ngwan̄ n̄a mè ebi nte n̄a, ìgban̄ utọn̄, mè ǹtumu ikọ ibot n̄a.”
44022002	Mgbọ ema enọbe ibe ke Pọọlu ìkitumu ikọ ya inyi ema me usem Iburu, ere okukup yìràk. Otutuuk ene erariaan̄ ere ikigban̄. Pọọlu obebene ikitumu inyi ema ibe,
44022003	“Emi ìre ogwu Ju, emanbe me Tasọs òkup me agan̄ Silisia. Ire, ekpukpo emi isibi me Jeruselem yi. Nkween̄ ikpa ijaan̄ lek enenen me irak kè Gamalien, ogwu òkijeen̄ Ikan ebi nte nte kiji, mè ichieek mkpa mè ugwem me lek inu eyi Awaji, kubọk enyi otutuuk ekupbe cherekeyi.
44022004	Mije keya, emi me lek n̄a nsisaak ebi geelek ìchechieek me lek Oniin̄ Awaji keyi, mè ikpan̄ owuwa me lek kiban̄. Nsa me Ikan itet ebirieen̄ kiban̄ mè ebibaan̄ kiban̄ itọọn̄ itap me mkpọn.
44022005	Ogwu ibot ebi ibot ngwugwa, mè otutuuk ebi Oru ebi Ju mêkọt itumu si ibe ke ikọ nkitumu ìre atikọ. Emi mbọkọ ikpa unye me ubọk kiban̄ ibasa ijet ebi ibot ebi Ju ìkup me Damasikọs, mè enyi emi irek mè ǹtet otutuuk ife cha kubọk ebi mkpọn, mè ǹtaba ema ǹsa ǹnu Jeruselem inyi enebọkọ osusut.
44022006	“Me ejit ikarek, mgbọ nkije igbet Damasikọs, me ekakpọge chieen̄, ikpele utoon̄ ge onanan̄a me isinyọn̄ itoon̄ mèrèrèp ikana emi me ijọn̄ mgbọ yaage.
44022007	Nnanan̄a irọn̄ me ijọn̄, mè inọ ida ge okibe emi, ‘Sọọlu, Sọọlu! Ìre keke orọ okisisaak emi ikeyi?’
44022008	“Ndodo ibe, ‘Okaan̄-ene owu ìre ekene?’ “Ida ya ofọfọọk ibe, ‘Emi ìre Jisọs ogwu Najeret ogwu owu okisisaak.’
44022009	Ebi melek n̄a ekije ije ya mîmun̄ utoon̄ ya, ire, kpekọt itet ibot me lek ida ya òkitumu ikọ melek n̄a.
44022010	“Nnenido ibe, ‘Okaan̄-ene, ìre keke ke mbarọ?’ Okaan̄-ene ofọfọọk emi ibe, ‘Nan̄a keke, mè je nin̄ emen ama Damasikọs. Osire emen ama ya, mêtumu otutuuk ikwaan̄ ngobobe isibi ibe owu ònorọ inyi owu.’
44022011	Ebi melek n̄a etetet emi me ubọk isa ije inin̄ emen ama Damasikọs, mije, unye utoon̄ ya îrọ inyi chieen̄ n̄a ikayaka ìmọọn̄ inu.
44022012	“Ogwu enerieen̄ ge ekigwen Ananayas onunu inikpọ emi. Enerieen̄ ya ìre atalek ogwu òkisun̄ Ikan kè Mosis, ogwu otutuuk ebi Ju ìluk me Damasikọs ekinyi umin.
44022013	Ananayas ojeje inikeke me agba lek n̄a, mè ibe emi, ‘Gwun̄ Nte n̄a Pọọlu, mọọn̄ inu!’ Mgbọ yaage, mbebene ikimọọn̄ inu, mè imọọn̄ ogwu enerieen̄ ya.
44022014	“Inenitumu inyi emi ibe, ‘Awaji ebi nte nte kiji îgobo owu ibe owu ònoriọọn̄ nkeek kan̄, mè ònomun̄ si Ogwu Ata Irọrọ ya, mè ònọ si ikọ ònan̄a me otu kan̄.
44022015	Me lek otutuuk inu geelek owu osabe chieen̄ imun̄ mè isa utọn̄ inọ, owu môre ogwu ata-ikọ inyi ọmọ me isi otutuuk ebilene.
44022016	Mgbọ keyi, kayaka ìkup ìfiat mgbọ. Nan̄a keke, mè egwook owu mun̄, mè kigwen erieen̄ Okaan̄-ene, inyi egwọk otutuuk ijo kwun̄ esan̄a.’
44022017	“Mgbọ ngwube ikom ika inu Jeruselem, nneninin̄ Uwu Mbuban usen ge isi iriaak uriaak. Mgbọ nkiriaak uriaak ya, nnenimun̄ ilaak ọkpọchieen̄.
44022018	Me emen ilaak ọkpọchieen̄ ya, mmumun̄ ubọk Okaan̄-ene okitumu ikọ inyi emi ibe, ‘Gwat lek nan̄a sibi me Jeruselem, mije, ebi Jeruselem kpebechieek inu geelek obotumu ibak emi.’
44022019	“Ntutumu inyi ọmọ ibe, ‘Okaan̄-ene kpọ, ife chi mîriọọn̄ ibe ke emi ǹkekijijen̄e ikana me uwu ntitiin̄ me uwu ntitiin̄ isi ikikpulu ebi geelek ìchechieek me lek kwun̄ itap me mkpọn, mè isut usini kiban̄.
44022020	Mgbọ ekpan̄be Sitibin ogwu ata-ikọ kwun̄, emi òwa me ere ya nkekebe ikigọọk irọ inye ibe ekpan̄. Emi me lek n̄a si ntet otutuuk ọfọnti ebi ìkpakpan̄ Sitibin cha ikaan̄ mgbọ ekitọbọ ọmọ ikpan̄.’
44022021	“Okaan̄-ene otutumu inyi emi ibe ‘Je! Mâria owu isi ujọn̄ọ ere, me etete ebi ekarege ebi Ju.’ ”
44022022	Ogbogbo ebi ene cha mîkat ejit ime efuuk ikigban̄ ikọ kè Pọọlu mege inire mgbọ îtumube ikọ keyi. Ema inọnọ ikọ yi, otutuuk kiban̄ etataan̄ ukpo, ibe “Ìcho ene yi ìfiin̄ ìsan̄a me linyọn̄! Ene yi ìkagbe ogwu òboluk ugwem!”
44022023	Ema ekekibọn̄ ukpo, mè ikiwọọk ọfọnti kiban̄ itọp igwook, mè ikigwọ achiaan̄ ifiaak ifo inyọn̄.
44022024	Mije keya, ogwu ibot akọn̄ ya onyinyi ida ibe esa Pọọlu esi etap me oyet egep ebi akọn̄. Ineninyi ida ibe esulu Pọọlu, mè edo ọmọ ikọ, inyi eriọọn̄ inu òrọrọ ebi ene ekitaan̄ ukpo me ibot kan̄ ikeya.
44022025	Mgbọ ebi akọn̄ cha ebọpbe Pọọlu isan̄a, mè iben imaan̄ me ijọn̄ ibesulu, Pọọlu ododo ogwu ibot akọn̄ ge òkeke me ere ya ibe, “Ìre îtat me ikan ibe enyi esulu gwun̄ owot Rom me mgbọ kpunube oyerebet geege otitip ene ya?”
44022026	Mgbọ ogwu ibot akọn̄ ya onọbe ikọ ya, ijeje isi lek ogwu ibot otutuuk ebi akọn̄ cha, mè ido ibe, “Ìre keke ke owu oborọ ikeyi? Kpọ, ogwu enerieen̄ yi ìre gwun̄ owot Rom.”
44022027	Ogwu ibot otutuuk ebi akọn̄ ya ojeje isi lek kè Pọọlu, mè ido ibe, “Tumu-nu atikọ nyi emi, ìre owu ìre gwun̄ owot Rom?” Pọọlu ofọfọọk ọmọ ibe, “Iin̄, emi ìre gwun̄ owot Rom.”
44022028	Ogwu ibot akọn̄ ya otutumu inyi Pọọlu ibe, “Kpọ, emi me lek n̄a m̀kpekpe ogbogbo ikpoko sabum nnikọt ikana ire gwun̄ owot Rom.” Pọọlu ofọfọọk ọmọ ibe, “Eyi n̄a, emi ìre gwun̄ owot Rom nan̄a me iman n̄a.”
44022029	Mgbọ yaage ebi akọn̄ cha, ebi ìbenisulu ọmọ mè ido ọmọ ikọ, eyayat itele ọmọ. Ogwu ibot otutuuk ebi akọn̄ ya si me lek kan̄, ukpook îtet enenen mgbọ îriọọn̄be ibe ke ọmọ îtap mkpọn me ubọk mè ukot kè Pọọlu gwun̄ owot Rom.
44022030	Ogwu ibot otutuuk ebi akọn̄ ya îweek irọriọọn̄ ibot inu òrọrọ ebi Ju ekiweek ikpakpan̄ Pọọlu me atikọ. Eya orọ, me òfit iwele kan̄, isasan̄a Pọọlu isibi, mè inyi ida ibe ebi ibot ngwugwa mè otutuuk Oru ebi Ju etitiin̄, mè inisa Pọọlu isi ntitiin̄ ebi Oru ya, mè isan̄a ọmọ ito me isi ebi Oru ya ibe itumu ikọ ibot kan̄.
44023001	Pọọlu ogwugwuun̄ chieen̄ ikpọ ebi Oru ya sìì, mè inibe ema, “Ebi ngwan̄ n̄a, ejit n̄a ìkafieek emi ikọ geege, mije, nluk ugwem n̄a me isi Awaji ubọk îgbebe mege inire cherekeyi.”
44023002	Mije usem ya, Ananayas ogwu ibot ebi ibot ngwugwa onyinyi ida ibe ebi ìkekeke iriaak me lek kè Pọọlu esulu Pọọlu ada me lek otu.
44023003	Pọọlu otutumu inyi ọmọ ibe, “Awaji môsulu owu ada si, owu agba lek uwu esabe ndun̄ iken keyi! Ìre owu òsiki ìkweek me ere keya ibosibi emi oyerebet me ibot igọọk me lek Ikan kè Mosis, mè idasi inyi ida ibe esulu emi ada me lek otu? Ìre ìkare Ikan ire eya owu orọn̄be?”
44023004	Ife cha ìkekeke iriaak ọmọ egagana inyi ọmọ ibe, “Ìre ikeya ke okinye chieen̄ inyi ogwu ibot ebi ibot ngwugwa Awaji?”
44023005	Pọọlu ofọfọọk ibe, “Chei, ebi ngwan̄ n̄a, ìkpukpa, ke ǹkariọọn̄ ibe ke ene yi ìre ogwu ibot ebi ibot ngwugwa, mije ege me Ikpa Mbuban ibe, ‘Katumu ijo ikọ ìbak ogwu òkikpulu ebi kinyi.’ ”
44023006	Mije Pọọlu oriọọn̄be ibe ke usini me lek ebi Oru ya ìre ebi Farisi, sa usini ere ebi Sadusi, itataan̄ ukpo itumu inyi ema ibe, “Ebi ngwan̄ n̄a, emi ìre ogwu Farisi. Nte n̄a me lek kan̄ si ìre ogwu Farisi. Mgbọ keyi, ekisibi emi oyerebet me ibot mije nkaan̄be ikpọchieen̄ ibe ke ebi ìkwukwu mêjomo me mkpa.”
44023007	Ikọ ya itata Pọọlu me otu, ebi Farisi mè ebi Sadusi ebebene ikibaak ibaak. Uwu Oru ya ocheche irek iba.
44023008	(Mije ebi Sadusi kpechieek ibe ke ebi ìkwukwu mêjomo me mkpa, kpechieek si ibe ke ebi osat mè ebi erumun̄ òwa. Ire, ebi Farisi mîchieek ibe ke otutuuk cha òwa.)
44023009	Okput ibaak ya onyenye enenen. Usini me lek ebi ìjeen̄ Ikan ìrere ebi Farisi enanan̄a ikeke, mè ikigbini ikọ ya atalek unye unye, mè ikibe, “Eji kpemun̄ ijo inu geege ogwu enerieen̄ yi orọbe. Ekene oriọọn̄, môkọt ire erumun̄, mè ìre ogwu osat ge onitumu ikọ inyi!”
44023010	Ubọk ifan̄a ya onyebe enenen, mè ikup afa afa, ogwu ibot akọn̄ ya ofefieek owot ibe ke agan̄ iba cha mêkọt itaba Pọọlu igwak. Inyinyi ebi akọn̄ ida ibe enin̄ etete ife cha, mè esan̄a Pọọlu esibi me etete kiban̄ me unye, mè esa esi etap me oyet egep ebi akọn̄.
44023011	Me eririeen̄ usen ya, Okaan̄-ene onenikeke me agba lek kè Pọọlu, mè itumu inyi ibe, “Kafieek owot! Ike otumube emi isibi me Jeruselem, ikeya si, owu môtumu emi isibi me Rom.”
44023012	Me òfit iwele kan̄, me ewelegwe, usini ebi Ju enwenween̄ lek ititiin̄ ikup itọt otitọt, mè igbaan̄ inyan̄a ibot ibe ke ema kpeberie inorie geege, kpebenwọ si miin̄ geege mege ire mgbọ ema mêkpan̄be Pọọlu.
44023013	Ebi ìninin̄ oru yi mîwa iraka akọp ene ini.
44023014	Ema esisi itumu inyi ebi ibot ngwugwa mè ebi ugane ama ibe, “Eji mînyan̄a ibot ibe ke eji kpeberie inu geege mege ire mgbọ eji mêkpan̄be Pọọlu.
44023015	Me mgbọ keyi, enyi melek ebi Oru, ìge ikpa ge ìjet ogwu ibot akọn̄ ya, mè ìfiaan̄ ìtumu ìnyi ibe iria Pọọlu inu me isi kinyi, ke enyi ekiweek inọnọ otutuuk atikọ òfolek ikọ kan̄. Sabum Pọọlu mônije ire ere keyi, eji mêcho ọmọ ifiin̄ me oniin̄.”
44023016	Ire, gwun̄ enerieen̄ ge òrere gwun̄ ngwan̄ kè Pọọlu enenwaan̄ onọnọ otitọt ya, mè ije inin̄ emen oyet egep ebi akọn̄ ya isi ikpa inyi Pọọlu.
44023017	Pọọlu ogwegwen ene ge me lek ebi ibot akọn̄ me ere ya, mè itumu inyi ibe, “Sa gwun̄ enerieen̄ yi si me isi ogwu ibot otutuuk ebi akọn̄, mije, îkaan̄ inu ìbokpa inyi.”
44023018	Ogwu ibot akọn̄ ya osasa gwun̄ enerieen̄ ya isi me isi ogwu ibot otutuuk ebi akọn̄, mè itumu inyi ibe, “Pọọlu ogwu mkpọn ya obeek ibe emi ǹsa gwun̄ enerieen̄ yi ǹnu me isi kwun̄, mije ke îkaan̄ inu ìbotumu inyi owu.”
44023019	Ogwu ibot otutuuk ebi akọn̄ ya onenitet gwun̄ enerieen̄ ya me ubọk, mè isa ije ida ibọkọ, mè ido ibe, “Ìre kpasi ikọ ke oweek itutumu inyi emi?”
44023020	Gwun̄ enerieen̄ ya otutumu inyi ibe, “Ebi Ju mîgbaan̄ itọt isan̄a ibe ke ema mêfiaan̄ ibeek ibe owu òria Pọọlu ònu me isi ebi Oru me iyakwut, mije ke ema ekiweek inọnọ otutuuk atikọ òfolek ikọ kan̄.
44023021	Soso, kachieek, mije, ebi Ju ìraraka akọp ene ini mîlet me agba oniin̄ ikikpọ mgbọ Pọọlu oboniraka, inyi ema ekpan̄ ọmọ sabum ìbore isi ebi Oru. Ife chi mînyan̄a ibot ibe ke ema kpebechak inu geege me otu, mè ìre inorie, mè ìre miin̄, mege ire mgbọ ema mêsan̄abe ugwem kè Pọọlu. Ema mîbem lek isan̄a mgbọ keyi, ekikup ikpọ mgbọ owu môsan̄abe Pọọlu isibi inyi ema.”
44023022	Ogwu ibot ya obebe gwun̄ enerieen̄ ya, “Fo, mè katumu ìnyi ene geege ibe ke onikpa ikọ yi inyi emi.”
44023023	Ogwu ibot otutuuk ebi akọn̄ ya onenigwen ene iba me lek ebi ibot akọn̄ ìkup me irak kan̄, mè inyi ema ida ibe, “Ìgwat lek ìtitiin̄ efit ebi akọn̄ iba, mè ofifi akọp ebi akọn̄ jaaba ebi ìkilibi me inyọn̄ inyinya, mè ebi akọn̄ ìkitọbọ otunwa, efit iba, mè ìbem lek. Òfuk-mgbọ isisulu onaan̄ge me ikakwun̄ cherekeyi, enyi mêsa Pọọlu isi Sisaria.
44023024	Ìgobo si inyinya echi Pọọlu obokọp, mè ìmun̄ ibe ke enyi mîsa Pọọlu isi ire isi kè Filikis ogwu ibot mkpulu me utelelek.”
44023025	Ogwu ibot otutuuk ebi akọn̄ ya onenige ikpa igbaalek inyi ema. Ìge ikpa ya ikeyi:
44023026	“Emi Kọlọdiọs Lisiọs nge ikpa etip keyi ijet owu Filikis, ogwu ibot mkpulu, ogwu otutuuk ebi ene ekinyi umin.
44023027	“Ebi Ju etet ene yi ibekpan̄ me unye. Ire, mgbọ nnọbe ibe ke ọmọ ìre gwun̄ owot Rom, nsasa ebi akọn̄ n̄a isi ere ya isi inyan̄a ọmọ isibi me ubọk kiban̄.
44023028	Mgbọ mweekbe irọriọọn̄ ikan òtetet ọmọ, nnenisa ọmọ isi me isi Oru kiban̄.
44023029	Me ere ya, emi nniweek imun̄ ibe ke uraamọn ekitoon̄ ọmọ ìgbaan̄ me lek Ikan kiban̄. Ire, ǹkamun̄ ikan geege îrọn̄be eyi ebesa me lek ikpan̄ ọmọ, mè ìyaka ire, eyi ebesa itap ọmọ mkpọn.
44023030	Mgbọ yi, mbọkọ si etip ibe ke mîtọt isan̄a ikpakpan̄ ogwu enerieen̄ yi. Eya orọ mbe ke m̀kpayaka ifiat mgbọ, mè iria ọmọ ijet owu. Ntumu si inyi ebi ìkitoon̄ ọmọ uraamọn cha ibe egọọk enu me isi kwun̄, enetumu unaan̄-ejit kiban̄ ejeen̄ owu.”
44023031	Ebi akọn̄ cha erọrọ ubọk enyibe ema ida, mè isa eririeen̄ yaage isan̄a Pọọlu isibi me ama, mè isa ọmọ isi ire ama ekigwen Antipatiris.
44023032	Me òfit iwele kan̄, ebi ibot akọn̄ cha mè otutuuk kè ebilọ enenibe mè ebi ìkikọp inyinya cha esa Pọọlu esi ere Sisaria, mè igwu ikom eyi kiban̄ ika inu oyet egep ebi akọn̄ me Jeruselem.
44023033	Ebi ìkikọp inyinya cha esasa Pọọlu ikọp inire Sisaria, mè isa ikpa etip ya inyi Filikis ogwu ibot mkpulu, mè ikana Pọọlu itap ọmọ me ubọk.
44023034	Filikis ofufuk ikpa ya isan̄a, mè inido Pọọlu agan̄ înan̄abe. Mgbọ înọbe ibe ke Pọọlu ìre ogwu Silisia,
44023035	itutumu inyi Pọọlu ibe, “Mâgwen ikọ kwun̄ isibi mgbọ ebi ìtotoon̄ owu uraamọn isinu.” Inyinyi ida ibe esa Pọọlu esi etap me uwu ubọọn̄ eyi Erọdu ogwu ubọọn̄ onamabe, mè eto ebi akọn̄ inyi ekebem.
44024001	Egwe go iraraka, Ananayas ogwu ibot ebi ibot ngwugwa oneninan̄a me Jeruselem inu me Sisaria, ọmọ melek usini ebi ugane ama, mè ogwu usọ ikan ge ekigwen Tetulọs, ibenikpa otutuuk ikọ ema ekaan̄be ikeme Pọọlu me isi kè Filikis ogwu ibot mkpulu.
44024002	Mgbọ ema onube me isi ogwu ibot mkpulu ya, ogwu ibot mkpulu ya oraria ibe esa Pọọlu enu. Mgbọ Pọọlu onube, Tetulọs onenibene ikọ kan̄ itumu me isi ogwu ibot mkpulu ya, mè ibe, “Filikis ogwu otutuuk ene ekinyi umin! Eji otutuuk ene mîluk me esuuk ijọn̄ọ mgbọ me irak ubọk mkpulu kwun̄. Owu osasa ata ifuk-ibot kwun̄ inen̄e si owuwa inu òlọlọ isun̄ itat me ido yi.
44024003	Me oniin̄ geelek, eji otutuuk ene me ere geelek mîbele ejit mije inu chi owu orọbe, mè ibe owu, usọ! Owu onirọ!
44024004	Me nkafiatge mgbọ kwun̄, ǹkibeek owu ibe, soso, nye lek kat ejit gban̄ mgbidim ikọ keyi eji ebetumu.
44024005	“Adasi irek, eji emun̄ ogwu enerieen̄ yi kubọk ogwu òkitap uyọrọlek. Ene yi ìkitap uyọrọlek, mè òto etim ijọn̄ me etete ebi Ju me ere geelek îsibe me linyọn̄. Ọmọ gwu ore ogwu ibot me otu-ogbo ge me ama Najeret.
44024006	Ene yi îkat ejit iraka inin̄ emen Uwu Mbuban ibosi ichaka mbuban me lek uwu ya. Eji etetet ọmọ, [mè ibesibi ọmọ oyerebet me ibot igọọk me lek Ikan kiji.
44024007	Ire, Lisiọs ogwu ibot otutuuk ebi akọn̄ osasa ebi akọn̄ inu, mè inisa me unye ubọk ibọkọ ọmọ isan̄a me ubọk kiji,
44024008	mè inyi ida ibe ebi geelek ìkakaan̄ inu ebetumu ikeme ọmọ enu me isi kwun̄.] Ire owu me lek kwun̄ odo ọmọ ikọ, owu môweek imun̄ me otu kan̄ gaalek ibe ke otutuuk ikọ eji ekitumu ikeme ọmọ ìre atikọ.”
44024009	Otutuuk ebi Ju ìkup me ere ya egọgọọk itap otu, mè itumu ibe ke ikọ chi etumube ìre atikọ.
44024010	Ogwu ibot mkpulu ya oneniwuwum ubọk inyi Pọọlu ibe itumu ikọ. Pọọlu otutumu inyi ogwu ibot mkpulu ya ibe, “Emi nriọọn̄ ibe ke owu osibi oyerebet inyi owuwa ene me ido yi owuwa acha. Eya orọ, ejit îbele emi itutumu ikọ ibot n̄a me isi kwun̄.
44024011	Do, ke mêtumu inyi owu ibe, me ikarakage akọp mè usen iba chereyi, emi nje isi Jeruselem ibasi itọbọ ebum inyi Awaji.
44024012	Ebi ìkitoon̄ emi ikọ mgbọ keyi kpemun̄ emi nkigọọk ene geege iwut ifan̄a me Uwu Mbuban, kpemumun̄ si ubọk nkitap wọlọwọlọ me etete ebi ene me emen uwu ntitiin̄, mè ìyaka ire me ofifi ere geege me emen ama yi.
44024013	Me atikọ, me lek otutuuk ikọ chi ife chi ekitumu itoon̄ emi, kpunu inu geege eyi ene geege me lek ife chi obokọt ichak ubọk me lek ibe ke ìre ikan eyi emi nrọn̄be ore eyi.
44024014	Ubọk geelek, emi nchieek me isi kwun̄ ibe ke ǹkitọbọ ebum inyi Awaji ebi nte nte kiji igọọk me ijejeen̄ eyi Oniin̄ ya eyi ema chi ekibe ke ìre ijo otu-ogbo. Emi nchieek si me lek otutuuk inu geelek òjeje itat me lek Ikan kè Mosis, mè inu egebe me emen ikpa ebi Nriran.
44024015	Emi ǹkaan̄ si ikpọchieen̄ yaage eyi ife chi ekaan̄be me lek Awaji ibe ke otutuuk ebi ìkwukwu mêjomo me mkpa, ebi ata irọrọ me ebi ijo irọrọ.
44024016	Mije keyi ke nkisa iluluk ugwem n̄a mgbọ geelek me isi Awaji mè isi ebilene me oniin̄ eyi ejit n̄a ìkpofieekbe emi ikọ.
44024017	“Emi nnan̄a me ido kiji ijọn̄ọ acha, mè inika inu Jeruselem ibaniche owuwa uche inyi ebi kiji, mè igwa si ngwugwa igọọk me lek ọrọmijọn̄ kiji.
44024018	Ǹdadasi ifaka mfaka igwọk-lek, me itana si igọọk me lek Ikan kiji sabum njebe isi inin̄ emen Uwu Mbuban isi igwa ngwugwa ya, eyi ema enube inimun̄ emi me lek. Ebi ene kpefan̄a igọọk emi, kpunu si okput geege òninin̄ me ere ya.
44024019	Ire, usini ebi Ju ìnan̄a me agan̄ Esia inu Jeruselem òwa si me ere ya. Kè ònwọn ire ema mekup me isi kwun̄ mgbọ keyi, ikitumu ikọ itoon̄ emi, ire ikaan̄ inu geege ema ebetumu ikeme emi.
44024020	Ìrere mgbọ esabe emi isi me isi ebi Oru, ire ikaan̄ ikan geege eyi eweekbe imun̄ òtetet emi, ife chi ebi ìkup me ere yi etumu esibi-nu.
44024021	Otutuuk inu ife chi mêsabe itumu ikeme emi ìre inu ge yi gaalek ntaan̄be ukpo itumu me isi ebi Oru ibe ke ìre mije nchieekbe ibe ke ebi ìkwukwu mêjomo me mkpa ke etet emi inisibi oyerebet me ibot.”
44024022	Pọọlu itutumu ikọ kan̄ isan̄a, Filikis obebieen̄ oyerebet ya ifo isi, mè itumu inyi ema ibe ikaan̄ mgbọ Lisiọs ogwu ibot akọn̄ ya isinu, ke ọmọ môfieek oyerebet kiban̄. Filikis me lek kan̄ îriọọn̄ inu òfolek Oniin̄ Okaan̄-ene ya ijaan̄ lek.
44024023	Filikis oneninyi ida ibe mè ogwu ibot akọn̄ ge isa Pọọlu igwu ikom, mè ito ebi akọn̄, inyi ekebem, mè inyi irek, inyi ebi unene kè Pọọlu ekenu enesi ikwaan̄ enyi mè ekeche inu enyi.
44024024	Usen inen mè inen iraraka, Filikis osasa ogwu nwa òrere ogwu Ju ekigwen Durusila, inu, mè iniria ibe esa Pọọlu enu. Pọọlu onunu, mè inikpa inu òfolek ichechieek me lek kè Jisọs Karais inyi ema, ema egbagban̄.
44024025	Ubọk Pọọlu okitumu ikọ òfolek ata irọrọ, mè itetet lek, mè oyerebet Awaji eyi òbonunu, ukpook otetet Filikis. Itutumu inyi Pọọlu ibe, “Ikup ikeya mgbọ keyi nu! Gwu kom fo! Mgbọ geelek irek osibibe, mâyaka igwen owu.”
44024026	Me mgbọ ya, Filikis ìkikpọ chieen̄ ibe ke Pọọlu mônyi ọmọ ikpoko udun̄. Eya orọ ikpọkpọ ikiria ikwaan̄ igwen Pọọlu igọọk ikpa ukpatu me mgbọ me mgbọ.
44024027	Mgbọ acha iba orakabe me lek, enwenwene Filikis, mè iria ofifi ogwu ibot mkpulu ekigwen Pọsiọs Fesitọs inu inyi inibọkọ irek kè Filikis. Ubọk Filikis oweekbe irọrọ inyi ebi Ju ebele ejit melek kan̄, itetele inyi Pọọlu ibia me mkpọn.
44025001	Mgbọ Fesitọs obenebe ikwaan̄ kan̄ kubọk ogwu ibot mkpulu, egwe ita iraraka, inanan̄a me Sisaria isi ikpọ ama Jeruselem.
44025002	Mgbọ Fesitọs orebe Jeruselem, ebi ibot ngwugwa, mè ebi ibot ebi Ju enenisa irek keya igwen ikọ kè Pọọlu isibi me isi kan̄.
44025003	Ema ebebeek ọmọ, kubọk ntap-ubọk, ibe inye lek iria Pọọlu inu me Jeruselem. Ema ebeek mbeek ya, mije, ema ekibem lek ilelet ebi ene me agba oniin̄ inyi ekpebe Pọọlu me oniin̄ ya ekpan̄.
44025004	Ire, Fesitọs ofọfọọk ema ibe, “Iin̄-iin̄, ebi akọn̄ ekibebem Pọọlu me Sisaria. Emi me lek n̄a si, m̀bagwugwu ikom ifo Sisaria me nkafiatge mgbọ.
44025005	Ire Pọọlu irọ enyi ilọ, ìria usini ebi ibot kinyi inyi egọọk emi eje ukot ge esi egwen ikan îrọn̄be ekeme ọmọ me ere keya.”
44025006	Fesitọs îkup me Jeruselem iso usen jeeta, mè ire akọp usen, mè inigwu ikom ika inu Sisaria. Òfit iwele kan̄, igwegwen ebi uwu oyerebet, mè inyi ida ibe esa Pọọlu enu me isi kan̄.
44025007	Mgbọ esabe Pọọlu inu, ebi Ju cha ìgọgọọk inan̄a me Jeruselem inu ebebene ikigwen owuwa ataak ataak ulobo ikan ikeme ọmọ. Kpunu ikan cha geege eyi ema ekọtbe ijeen̄ ibe ke ìre atikọ.
44025008	Pọọlu onenitumu ikọ ibot kan̄, mè ibe, “Emi ǹkafiat Ikan ebi Ju geege, ǹkachaka mbuban geege me Uwu Mbuban. Ǹkarọ si inu geege ìkeme ogwu Sisa.”
44025009	Fesitọs oneniweek irọrọ inyi ebi Ju ebele ejit me lek kan̄, mè inido Pọọlu ibe, “Ìre môneme owu isisi Jeruselem, mè ǹsi ǹsibi oyerebet kwun̄ me ere keya mije otutuuk inu chi ekitumu ikeme owu?”
44025010	Pọọlu ofọfọọk ibe, “Isi ikasi oyerebet ogwu Sisa ire eyi nkekebe. Îre ere keyi gaalek si ogbe ere mêsibibe emi oyerebet me ibot. Ìkakaan̄ ijo inu geege nrọbe ebi Ju, kubọk owu me lek kwun̄ oriọọn̄be ijaan̄ lek.
44025011	Ubọk geelek, ire nrọn̄ ikan, mè irọ inu eyi ògbegbe ibe ekpan̄ emi, ǹkajit mkpa. Ire, ire kpunu atikọ geege me emen otutuuk ikọ ebi Ju chi etumube ikeme emi, kpunu ene geege òkakaan̄ unye ikakana emi itap ema me ubọk. Eya orọ, mgbọ keyi, emi ǹkibeek ibe ikọ n̄a ifo isi ogwu Sisa me lek kan̄.”
44025012	Fesitọs ogbagbaan̄ ibot ichọk melek ebi oru kan̄, mè initumu inyi Pọọlu ibe, “Owu òkiweek ibe ikọ kwun̄ ifo isi ogwu Sisa. Isi ogwu Sisa si ke owu obosi!”
44025013	Sọnja mgbọ iraraka, ogwu ubọọn̄ Agiripa melek Benais ogwu ngwan̄ enenwaan̄, enenije inu Sisaria ibenitọp Fesitọs, aya ogwu ibot mkpulu amọn, mè ibọkọ ọmọ itap.
44025014	Mije ema ekupbe me Sisaria ya iwa usen, Fesitọs oneniben ikọ kè Pọọlu ikpa ijeen̄ ogwu ubọọn̄ Agiripa, ibe “Ogwu enerieen̄ ge òwa me ere yi, ogwu Filikis otelebe me mkpọn, mè inan̄a.
44025015	Mgbọ nsibe Jeruselem, ebi ibot ngwugwa, mè ebi ugane ama ebi Ju mîgwen owuwa ikan ikeme ogwu enerieen̄ yi, mè ibeek ibe emi m̀fieek oyerebet mkpa ǹnyi.
44025016	“Nnenitumu inyi ema ibe ke ebi Rom kpekisa ene inyi ekpan̄ ikeya me ekanyige ene ya irek, mè idasi ikeke itumu ikọ ibot kan̄ me isi ebi ìgwegwen ikan ikeme ọmọ.
44025017	Mgbọ ebi Ju cha egọọkbe emi inu me ere keyi, ǹkafiat mgbọ geege. Òfit iwele kan̄, ngwegwen ebi oyerebet ititiin̄, mè inyi ida ibe esa ogwu enerieen̄ ya enu. Esasa inu.
44025018	Ire, mgbọ ebi ìtotoon̄ ọmọ ikọ cha enan̄abe ikeke ibetumu ikọ, kpegwen ikan geege mkpọbe chieen̄ ibe ke mêgwen ikeme ogwu enerieen̄ ya.
44025019	Kpan̄asi ikeya, ìyaka inire sọntiik gọlọgọlọ gaalek ke ema ekaan̄ melek ogwu enerieen̄ ya òfolek ubọk iriaak Awaji kiban̄, mè inu òfolek ene ge òkwukwu iraka ekigwen Jisọs, ogwu Pọọlu okitumu inye otu ibe ke ọmọ òwa me lek ugwem.
44025020	Ikọ ya okpọkpọ iniwuwọlọ emi. Ǹkayaka ìriọọn̄ ubọk mbasa iweek emen òjelek ikọ keyi, inyi ǹriọọn̄ atikọ. Mije keya, ndodo ogwu enerieen̄ ya ibe mè ìre môneme ogwugwu isisi Jeruselem inyi ǹsi ǹkup me ere keya ǹsibi oyerebet me lek otutuuk ikọ cha ekitumu ikeme ogwugwu.
44025021	Ire, ogwu enerieen̄ ya ìkachieek. Kpan̄asi ikeya, itutumu ibe esa oyerebet kan̄ esi isi ogwu Sisa. Eya orọ, nnyinyi unye ibe etet ọmọ ekaan̄ me mkpọn mege ire mgbọ mâkọtbe iria ọmọ ijet ogwu Sisa.”
44025022	Ogwu ubọọn̄ Agiripa onenitumu inyi Fesitọs ibe ke ọmọ me lek kan̄ môweek si inọnọ ikọ me otu ogwu enerieen̄ ya. Fesitọs ofọfọọk ọmọ ibe, “Owu mônọ ikọ otu kan̄ me iyakwut.”
44025023	Me òfit iwele kan̄, ogwu ubọọn̄ Agiripa mè Benais ogwu ngwan̄ enenwaan̄ enenije ikeya òrirọ òrirọ, me umin kiban̄ inu, mè inin̄ uwu oyerebet ya, ema melek ebi ibot akọn̄, mè ebi ibot ama. Fesitọs onyinyi ida, esasa Pọọlu inu.
44025024	Fesitọs onenitumu ibe, “Ogwu ubọọn̄ Agiripa, mè otutuuk kinyi ebi melek kiji ekupbe me ere yi, enyi mîmun̄ ogwu enerieen̄ yi. Otutuuk ebi Ju mîge ikpa inyi emi ikeme ene yi me Jeruselem mè ere keyi si me Sisaria, mè ikitaan̄ ukpo ibe ke ogwu enerieen̄ yi ìkayaka ìgbe iluluk ugwem ofifi.
44025025	Ire, emi mweek imun̄ ibe ke kpunu ikan geege îrọn̄be eyi ògbegbe ibe ekpan̄ ọmọ. Mgbọ keyi, ubọk ọmọ gaalek otumube ibe esa ikọ kan̄ ejet ogwu Sisa, emi si ntumu ifieek iraria ọmọ isi Rom.
44025026	Ire, kpunu ikan geege ogwu enerieen̄ yi orọn̄be, eyi emi mbakọt itet ubọk me lek isa ige ikpa ijet ogwu ibot mkpulu ido Rom. Eya orọ nsan̄abe ogwu enerieen̄ yi isibi inu me isi kinyi otutuuk ene, ògak ge, me isi kwun̄, owu ogwu ubọọn̄ Agiripa. Soso ìgọọk emi ìwọlọ emen ikọ yi, inyi ǹkọt ǹkaan̄ inu mâkọtbe ige itap me ikpa iria ijet ogwu Sisa.
44025027	Mije, ikpọkpọ imọnọ ogwu mkpọn iria ikeya ijet ogwu Sisa, me ikakaan̄ge ata ikan geege esabe ibọp ene ya ìre inu burubut.”
44026001	Agiripa onenitumu inyi Pọọlu ibe, “Mînyi owu irek mgbọ keyi ibe owu otumu ikọ ibot kwun̄.” Pọọlu onanan̄a ikeke, mè iwuwum ubọk ibe egban̄ utọn̄, mè inibene itumu ikọ ibe,
44026002	“Ogwu ubọọn̄ Agiripa, emi mmọnọ lek n̄a kubọk ogwu atisi, mije irek osibibe inyi emi, mè ǹkeke me isi kwun̄ me chereyi ǹtumu ikọ ibot n̄a me emen otutuuk ikọ geelek ebi Ju etumube ikeme emi.
44026003	Ògak ge, mmọnọ lek n̄a kubọk ogwu atisi enenen, mije, owu oriọọn̄ otutuuk ọrọmijọn̄ ebi Ju mè ubọk igbini-ikọ kiban̄ ijaan̄ lek. Eya orọ, ǹkibeek owu ibe, soso, kat ejit gban̄ ikọ n̄a.
44026004	“Otutuuk ebi Ju mîriọọn̄ ubọk nsabe ikiluk ugwem n̄a bene me karake nkupbe ijija, bene me mgbọ nlukbe me ido iman n̄a na re mgbọ nlukbe me Jeruselem.
44026005	Ife chi mîriọọn̄ emi karake ujọn̄ọ mgbọ. Ire môneme ema itutumu atikọ, ema mêkọt isa otu kiban̄ itumu ibe ke emi ǹluk ugwem igọọk ọrọmijọn̄ ebi Farisi. Ebi otu-ogbo yi ere ebi ìkitet Ikan kè Mosis mè ọrọmijọn̄ ebi Ju inye igak otutuuk ene me ubọk eji ebi Ju ekiriaak Awaji.
44026006	Ire, me mgbọ keyi, ibot ibot inu òrọrọ mè ekesibi emi oyerebet me ibot chereyi ìre mije ǹkikpọ chieen̄ ibe ke Awaji môrọ otutuuk use îchieekbe ebi nte nte kiji iso.
44026007	Use yi ke otutuuk akọp mè otoko iba kiji ekikpọ chieen̄ ibe ke Awaji môrọ iso inyi ema. Eyi ore utoon̄-ejit kiban̄ eyi ema ekisi ikwaan̄ inyi Awaji me eririeen̄ mè ikarek. Ogwu ubọọn̄ Agiripa ogwu otutuuk ene ekinyi umin, îre mije ikpọchieen̄ yi gaalek ke ebi Ju ekitoon̄ emi otutuuk ikọ chi.
44026008	Ǹdo enyi nu, enyi ebi Ju, ìre keke orọ mè iyọt enyi me lek ichechieek ibe ke Awaji îkijomo ene me mkpa?
44026009	“Me adasi mgbọ, emi me lek n̄a si nchieek inye ibe ke îgbe ibe ǹrọ inu geelek nkọtbe isasa ifiat erieen̄ kè Jisọs ogwu Najeret.
44026010	Ikeya si ke nrọ me Jeruselem. Mbọkọ unye me ubọk ebi ibot ngwugwa, mè ikpulu owuwa bọn Awaji itap me mkpọn. Mgbọ geelek etipbe ema oyerebet mkpa, emi nra igọọk ichieek ibe ke îgbe ibe ekpan̄ ema.
44026011	Owuwa mgbọ, ǹkijijen̄e ikana me uwu ntitiin̄ ebi Ju geelek ikisi isulu ema osusut, mè ikiweek irọrọ inyi ema etumu Awaji elọ. Ìkayaka me ikeya, emi nsa si me ujat ejit yi igọọk ife cha me ama ile geelek me ofifi ido, mè isisaak ema enenen.
44026012	“Me òjelek ije yi, usen ge, nsisi ibọkọ unye me ubọk ebi ibot ngwugwa, ife cha si eraria emi isibi isi ama Damasikọs.
44026013	Me umin kwun̄, Ogwu ubọọn̄, kigban̄. Me oniin̄ ije ya nkije isi Damasikọs, me ejit ikarek, mmumun̄ ikpele utoon̄ òtotoon̄ igak ura onan̄abe me isinyọn̄, mè initoon̄ ikana emi mè ebi melek n̄a me ijọn̄ okokop.
44026014	Eji otutuuk ene erọrọn̄ me ijọn̄. Emi nnọnọ ida ge okitumu ikọ inyi emi me usem ebi Iburu ibe, ‘Sọọlu Sọọlu! Ìre keke orọ okisisaak emi ikeyi? Îyọt enenen owu isasak lek kwun̄ unan ikeyi, kubọk erie mbuuk okisa ukot isook uti ukpak eyi ogwukaan̄ kan̄ okisa ilap ọmọ.’
44026015	“Emi nnenido ibe, ‘Okaan̄-ene, ìre owu ìre ekene?’ “Okaan̄-ene ofọfọọk ibe, ‘Emi ìre Jisọs, ogwu owu okisisaak.
44026016	Ire, me mgbọ keyi, nan̄a keke me ukot kwun̄. Emi ǹsa lek n̄a ijeen̄ owu isasa igobo owu, inyi owu ònore ogwu ikwaan̄ n̄a, mè òre si ogwu ata-ikọ n̄a, inyi owu òkọt òtumu ikọ òfolek inu echi owu osabe chieen̄ kwun̄ imun̄ òfo me lek n̄a, mè echi mâjeen̄be owu me mgbọ òkup me isi.
44026017	Mânyan̄a owu isibi me ubọk ebi kwun̄, mè inyan̄a owu isibi si me ubọk ebi ekarege ebi Ju, ebi mâriabe owu isi lek.
44026018	Owu môrọ inyi ema emọọn̄ inu, mè egwu ekom enan̄a me udun enin̄ me utoon̄, mè enan̄a si me unye eyi Setan enu me lek unye eyi Awaji, inyi Awaji itele ijo kiban̄ inyi ema, mè ema esa me ikeya ekaan̄ uche me lek ugbana eyi òkukup inyi ebi Awaji osan̄abe isun̄ esese inyi lek kan̄ sa me ichechieek echieekbe me lek n̄a.’
44026019	“Eya orọ, ogwu ubọọn̄ Agiripa, emi ǹkakpaka ibot ìnyi ilaak ọkpọchieen̄ ya eyi ònan̄a me emen inyọn̄ inu inyi emi.
44026020	Adasi kan̄, m̀bene ilolook etip ya me Damasikọs, mè inilook si me Jeruselem, mè isi ilook si ikana otutuuk agan̄ Judia, mè inikana igọọk ebi ekarege ebi Ju isi ilook etip yaage ibe mè ema egwu ekom, mè eyaka enu me lek Awaji, mè ekerọ si irọrọ echi òkijeen̄ ibe ke ema mîgwu ikom.
44026021	Îre mije ilolook ata etip yi ke ebi Ju etet emi me Uwu Mbuban, mè ibekpan̄ emi.
44026022	Ire, Awaji îtap ubọk inyi emi mege inire chereyi, mè irọ inyi ǹkeke me isi owuwa ebi ene, ebi asasa mè ebi ilile, ǹtumu ikọ Awaji. Inu nkitumu ìre inu yaage eyi ebi nriran mè Mosis etumube ibe ke môrọ.
44026023	Ema otutuuk ene etumu ibe ke Karais ya môbọkọ ufialek, mè inire adasi ogwu òbojomo me mkpa, mè isa me ikeya inilook otutuuk ebi Ju, mè ebi ekarege ebi Ju ibe ke utoon̄ eyi Awaji, eyi oboninyan̄a ema îra inu.”
44026024	Mgbọ Pọọlu okitumu ikọ yi isa inyan̄a lek kan̄, Fesitọs ofefieek Pọọlu ikọ ya me otu, mè itaan̄ ukpo itumu ibe, “Îyak Pọọlu, ibot kwun̄ îwuwọlọ isan̄a. Uga ikween̄-inu îrama owu iraak.”
44026025	Pọọlu ofọfọọk ọmọ ibe, “Me umin kwun̄ Fesitọs, emi ǹkare iraak. Ikọ nkitumu ìre atikọ, mè ire si ikọ ògbegbe itutumu.
44026026	Ogwu ubọọn̄ Agiripa îriọọn̄ inu chi ijaan̄. Eya orọ, emi mâkọt ifet lek itumu ikọ melek kan̄, mije, nriọọn̄ ibe ke ìkakaan̄ inu chi geege eyi ọmọ ikariọọn̄ge inu geege òfolek, bak me lek ìkakaan̄ geege me lek inu chi echi erọbe me nlelet.
44026027	Ogwu ubọọn̄ Agiripa, ìre owu ochieek me lek inu ebi nriran egebe me Ikpa Mbuban? Emi nriọọn̄ ibe ke owu ochieek.”
44026028	Agiripa onenido Pọọlu ibe, “Ìre òkikeek ibe ke owu môkọt inwene emi ejit mè ǹkana ogwu eyi kè Karais me sọntiik mgbidim mgbọ keyi gaalek?”
44026029	Pọọlu ofọfọọk ibe, “Mè ìre mgbidim mgbọ, mè ìre ujọn̄ọ mgbọ, uriaak n̄a me isi Awaji ìre, mè owu, mè ìre otutuuk ebi ìkup me ere yi ekana ere inu emi nrebe. Ire, ekakaan̄ mkpọn me ubọk kubọk emi nkaan̄be.”
44026030	Ogwu ubọọn̄ Agiripa, mè Benais ogwu ngwan̄ enenwaan̄, mè Fesitọs ogwu ibot mkpulu, mè otutuuk ebi melek kan̄ cha enanan̄a ikeke, mè isibi.
44026031	Mgbọ ema ekije isibi, ema ekekitumu me etete kiban̄ ibe, “Ogwu enerieen̄ yi ìkarọ inu geege eyi mêkọtbe isa itet ọmọ ikpan̄, mè ìyaka ire itetet itap me mkpọn.”
44026032	Agiripa onenitumu inyi Fesitọs ibe, “Mebe ene yi ìkatumu ibe esa oyerebet kan̄ esi me isi ogwu Sisa, kè owu okọt òtele inyi ifo me utelelek.”
44027001	Mgbọ etumube ifieek isan̄a ibe ke eji mênikọp isi Itali, enenibene Pọọlu mè ofifi ebi mkpọn itap me ubọk ogwu ibot ebi akọn̄ ge ekigwen Juliọs, òrere ene ge me lek ogbo ebi akọn̄ ebi ekigwen “Urum akọn̄ ogwu Sisa” ebi ìkisi ikwaan̄ inyi ogwu ibot mkpulu ebi Rom.
44027002	Eji esisi inin̄ uji ile ge me atasuk ama Adaramitiọm, mè ikọp isibi. Uji ile ya ìbonan̄a me ere ya isi otutuuk ama mgba-uji òkup me agba okwaan̄ ile me ido Esia. Ogwu enerieen̄ ge ekigwen Arisitakọs, ogwu ònan̄a me ama Teselonaika me agan̄ Mesidonia òwa melek kiji.
44027003	Me òfit iwele kan̄, eji ekọkọp itoon̄ me atasuk Saidọn. Juliọs onenikaan̄ ata ejit me lek kè Pọọlu, mè itele ibe isibi ijọn̄ isi ikpọ ebi unene, inyi etap ubọk enyi me lek inu geelek òkup ọmọ me uyọt.
44027004	Eji enenisan̄a uji me ama ya. Mije efet okiwut ibieen̄ eji, eji ekọkọp isi ikana me agan̄ udun̄ achọ Saipọrọs inyi eji enan̄a me isi efet.
44027005	Eji enenikọp isaba okwaan̄, mè iraka me isi okwaan̄ agan̄ Silisia mè Pamfilia, mè isi itoon̄ me ijọn̄ me ama ekigwen Maira me agan̄ Laisia.
44027006	Me ere ya ke Juliọs ogwu ibot ebi akọn̄ ya onimun̄ uji ge ònan̄a me Alikisendira ibosi ido Itali, mè inisan̄a eji itap me emen.
44027007	Eji enenisan̄a uji, mè ikikọp ususuk ususuk, mè ifiat owuwa usen me okwaan̄ mije efet okiwut ikweek eji. Eji mîmun̄ ufialek sabum eji enikọt ikọp itoon̄ me atasuk ge òkup me agba lek ama Kinidọs. Mije efet ya ikachieekge ibe eji ekọp ubọk ekiwuuk lek ikọp, ebi ìkikọp uji ya ebeben uji ya ikọp isi ikana me udun̄ achọ Keret inan̄a me isi efet, mè ikọp iraka me otu ọsọt ekigwen Salimọni,
44027008	mè itet iriaak me agba ijọn̄ ikikọp. Eji mîmun̄ ufialek enenen sabum eji enikọt inwan̄a efet ya mege isi ire emen ọfọ ekigwen, “Ata Atasuk” òkup me agba lek ama ekigwen Lasia.
44027009	Sabum mgbọ yi, mgbọ îwuuk lek ije enenen me lek kiji, mè inin̄ emen mgbọ unye efet okiwut, òrere mgbọ mfaka Usen Itetele Ijo orakabe igwook. Eya orọ, ikọkọp me okwaan̄ ya mgbọ ya onenire mkpa mè ugwem. Mije keya, Pọọlu onenitaba otutuuk ebi ìkup me uji ya ubọk me utọn̄ ibe,
44027010	“Ebi une n̄a, emi nra imun̄ ibe ke ùrioon̄ mônu inyi eji me emen ije kiji yi, mè itap ikpele ichep me lek uji yi, mè otutuuk akpan inu òjot me emen, melek ugwem kiji si.”
44027011	Ire, kpan̄asi ogwu ibot ebi akọn̄ ya môgban̄be ida kè Pọọlu, ìyaka isi igban̄ ida ogwu òkikọp uji, mè ogwukaan̄ uji.
44027012	Mije atasuk ya ikanwọnge ere ikukup me mgbọ utọọk, owuwa ene me uji ya ebebe mè esan̄a uji ekọp efo ama Finikis me achọ Keret ya si esi ekup mè mgbọ utọọk iraka. Atasuk Finikis ya ìyaka isi ikikpọ agan̄ ichep-ura, bene me ntut inyọn̄ re ntut òsiki.
44027013	Sọntiik mgbọ, efet awaji obebene ikiwut ususuk. Ebi ìkikọp uji ya ekekikeek ibe ke ema mêkọt ikọp uji ya isi ire ere ema ebenbe me ejit, mè initaba iloma, mè isan̄a uji, mè itap awala, mè ikikọp agba ijọn̄ agba ijọn̄ me isi okwaan̄ achọ Keret ya.
44027014	Ìkajọn̄ọ mgbọ, unye egwijo ge ekigwen “Efet inyọn̄ agan̄ mbum-ura” obebene ikiwut inan̄a me inyọn̄ achọ Keret ya, mè itap ogbururu ijot okwaan̄.
44027015	Egwijo ya osisik eji ito me eden̄ okwaan̄ mgbọ yaage. Eji kpeyaka ikọt ikọp inwan̄a efet ifo agba ijọn̄. Eji ekakana uji ito itat, inyi iben eji ije.
44027016	Unye efet ya obeben eji ikọp ejit yaage isi ikana inin̄ udun̄ achọ ge ekigwen Kawuda, inan̄a me isi efet sọnja. Me ere ya ke ebi ìkikọp uji ya enisa mege, mè inikọt itaba gwun̄ uji etobobe me edim uji ile ya itap me emen uji ile ya.
44027017	Mgbọ etababe gwun̄ uji ya itap isan̄a, ema esasa olik itap ikana me lek uji ile ya, mè itobo ikam, inyi inu geege ikawaka ìrọn̄. Mije ema ekifieek owot ibe ke egwijo ya môben uji ya isi itọbọ irak me inyọn̄ okpurukpu yereyerek okpoon̄ òkup me isi okwaan̄ ido Libia, ema ekpọkpọk awala isan̄a me lek uji ya, mè itele uji ya ikeya inyi efet ikibieen̄ ije.
44027018	Ubọk egwijo ya omabe lek isulu uji ya enenen, me òfit iwele kan̄, ebi ìkikọp uji ya ebebene ikikpulu inu etapbe me uji ya itoon̄ ifiin̄ me okwaan̄.
44027019	Me òso egwe ita, ebikaan̄ uji ya esasa ubọk kiban̄ gaalek ikpulu otutuuk inu ekisa ikọp uji ile ya itọọn̄ ifiin̄ me okwaan̄ isan̄a.
44027020	Mije egwijo ya owutbe unye unye ikeya owuwa usen, eji kpemun̄ ura me ikarek, kpemun̄ ntoronyan̄ me eririeen̄, eji otutuuk ene ekpọkpọ iyaka imọnọ me ejit kiji ibe ke kpunu ubọk ebesa ikọt inyan̄a eji isibi.
44027021	Eji otutuuk ene mîkup ikeya owuwa usen, kperie inorie geege. Usen ge, Pọọlu onanan̄a ikeke me isi ebikaan̄ uji ya, mè itumu inyi ema ibe, “Ebi une n̄a, mebe enyi mîgban̄ utọn̄ me lek ikọ n̄a ya, mè itele isasan̄a uji me agba achọ Keret, enyi kpemekaan̄ òjelek ichep kechi, kpunu si inu geege eyi mofiat.
44027022	Ire, me mgbọ keyi, ǹkiriaak enyi ibe, soso, ìkat ejit! Mije, kpunu ene geege me lek kinyi òbokwukwu. Uji gaalek obofiat.
44027023	Me eririeen̄ òraraka, ogwu osat Awaji Ogwukaan̄ n̄a, ogwu nkisi ikwaan̄ inyi, înu inikeke me agba lek n̄a,
44027024	mè itumu inyi emi ibe, ‘Pọọlu katet ukpook! Owu òkpolọlọ ikekeke me isi ogwu Sisa, inyi isibi oyerebet me ibot kwun̄. Mije kwun̄, Awaji îsa me atata nnwọn kan̄ inyan̄a ebek ugwem otutuuk ebi melek kwun̄ ekupbe me emen uji yi.’
44027025	Eya orọ, ebi une n̄a, ìtet lek ìnye. Mije, emi nkaan̄ ichechieek me lek Awaji, mè itoon̄ ejit ibe ke ìkpolọlọ irọrọ ike îtumube inyi emi.
44027026	Ire, ubọk geelek, efet yi môben eji itọbọ irak me ijọn̄ me agba lek achọ ge.”
44027027	Eji mîkup me inyọn̄ isi mun̄ me okwaan̄ ya ekigwen okwaan̄ Ediria iso akọp mè eririeen̄ ini. Me ejit eririeen̄, me òso akọp mè eririeen̄ ini ya, ebi ìkikọp uji ya eweweek iriọọn̄ ibe ke eji mêkigbet ijọn̄.
44027028	Ema enenitọ ijọn̄, mè imun̄ ibe ke îdọk iso akọp ejit iba. Sọnja mgbọ iraraka, ema ekpọkpọk itọ, mè imun̄ ibe ke oke ere keya îdọk iso akọp mè ejit go.
44027029	Ubọk efet egwijo ya okpọkpọ ikiwut ibieen̄ uji kiji itap me ijọn̄, ema efefieek owot ibe ke uji ya mônisi itọbọ me lek ewuuk, mè inito iloma ini me agan̄ edim uji isa itet uji ikaan̄, mè ikup ikiriaak Awaji ibe egwe iwele.
44027030	Ebi ìkikọp uji ya etọtọt inwenween̄ lek inan̄a isibi itele uji ya, mè inisan̄a gwun̄ uji ya ito me mun̄, mè ifiaan̄ ikirọ kubọk ema ebesi itọn̄ọ iloma òkup me otu uji ito me mun̄.
44027031	Mgbọ Pọọlu omun̄be inu ya, itutumu inyi ogwu ibot akọn̄ ya mè ebi akọn̄ melek kiban̄ ibe, “Ire ebi ife chi inan̄a me uji yi isibi, kpunu ene geege me etete kinyi òbonwọnọ mkpa.”
44027032	Mgbọ yaage, ebi akọn̄ cha esọsọp olik esabe itobo gwun̄ uji ya, gwun̄ uji ya onanan̄a irọn̄ me okwaan̄, mè ichep.
44027033	Me agan̄ egwe, mgbọ egwe okitoon̄ inu, Pọọlu orariaak otutuuk ebi uji ya erie inorie, mè itumu inyi ema ibe, “Chereyi mè ọmọ oso akọp mè usen ini, enyi ekpọkpọ ikup me ufieejit mgbọ geelek, kperie inu geege.
44027034	Mgbọ yi, soso, ìnye lek ìrie inorie, inyi enyi ekaan̄ efuuk me owot. Me atikọ, kpunu ukut ijeek geege òbonan̄a me ibot ene geege me etete kinyi ichep.”
44027035	Mgbọ Pọọlu otumube ikọ ya inyi ema isan̄a, ibọbọkọ fituru, mè inyi Awaji itọn̄ me isi otutuuk kiban̄, mè ikpọkọ me lek ikitaka.
44027036	Inu ya Pọọlu orọbe onenitap ema efuuk me emen. Ema ererie si inorie.
44027037	Otutuuk otu ifuk kiji ebi ìkup me emen uji ya ìre efit ene iba, mè akọp jaaba, mè gweregwen.
44027038	Mgbọ ema eriebe inorie ijot, ema etọtọọn̄ otutuuk inorie òsisik me uji ya ifiin̄ me okwaan̄, inyi uji ya ifet.
44027039	Mgbọ egwe owelebe ita, ebi ìkikọp uji ya ebebene chieen̄ imun̄ emen ọfọ ge, mè imun̄ si inyọn̄ okpoon̄, mè itumu ifieek ibe ke ema mêkọp uji ya itoon̄ me ere ya. Ire, ema kpekọt iriọọn̄ ere ijọn̄ ya orebe.
44027040	Ema enenisọp otutuuk olik iloma cha, mè itele iloma cha me okwaan̄, mè itọn̄ọ si olik esabe itobo uran̄ edim uji ikaan̄, mè itaba awala eyi isi iwele inyi efet, mè iyaka otu uji ikpọ ijọn̄.
44027041	Ire, uji ya olilibi itoon̄ me inyọn̄ okpurukpu ge òkup me ògbet ijọn̄ ya, mè isa otu ichim inwaan̄ me emen okpoon̄ ya. Kpeyaka ikọt ibieen̄ isan̄a. Ikpele ekoon̄ cha onenitọọn̄ agan̄ edim uji ya ibak isan̄a.
44027042	Ebi akọn̄ cha enenitọt ibe ke ema mêkpan̄ otutuuk ebi mkpọn ìkup me uji ya, inyi ene geege me lek kiban̄ ikakọt igwọk ìsi ìre ijọn̄, mè ìlibi ìfo ìtoon̄ ema me ibot.
44027043	Ire, ogwu ibot ebi akọn̄ ya ogbagban ema, mije ìkaweek ibe ekpan̄ Pọọlu. Kpan̄asi ikeya, inyinyi ida ibe ebi geelek ìbekọt igwọk ugwọk edasi ewulu erọn̄ me okwaan̄, mè egwọk efo ijọn̄,
44027044	mè ebi ekariọọn̄ge ugwọk etet uwot mè ọkpọkọ uji òkup me isi mun̄ esa ete esi ere ijọn̄. Sa me ikeya, ema otutuuk ene esisi ire ijọn̄ me esuuk.
44028001	Mgbọ otutuuk kiji egwọkbe isi ire ijọn̄, mè inwọnọ mkpa, eji eneniriọọn̄ ibe ke ere ya eji ekupbe ìre achọ Mọlita.
44028002	Ebi ìluk me inyọn̄ achọ ya ekakaan̄ ata ejit òmimin enenen me lek kiji, mè ibọkọ eji itap ubọk ògbegbe. Ike ibot ya okpọkpọ ikirep, mè itap eji utọọk me emen, ife cha esọsọk ukan̄ inyi eji egwele.
44028003	Pọọlu onenikpulu bọn nkirika me ere ya ibotap me ukan̄. Mgbọ îsabe nkirika cha igbet lek ukan̄, mije uyok ukan̄ ya, ijo ulu ge onanan̄a me emen nkirika cha isibi, mè ilom Pọọlu me ubọk, mè ijeen̄ ibia ikeya.
44028004	Mgbọ ebi ama ya emun̄be ubọk ijo ulu ya ojeen̄be Pọọlu me ubọk, ema ebebene ikitumu me etete kiban̄ ibe, “Me atikọ, ene yi ìkpolọlọ irere ogwu òkpan̄ ene. Mije, înwọnọ mkpa me okwaan̄, ire ijo inu kan̄ oyayaka iniweek si ọmọ imun̄ me inyọn̄ ijọn̄. Awọ îtet, ìkpoluk ugwem.”
44028005	Ire, Pọọlu osisisik ubọk kan̄, ijo ulu ya owawaka irọn̄ inin̄ emen ukan̄, ìkasak Pọọlu unan geege me lek.
44028006	Ife cha ekekikpọ chieen̄ ibe ke Pọọlu ìkpolọlọ ifufuuk. Ire ìkafuuk, ke ìbokpọkpọ inan̄a irọn̄, mè ikwu. Ire, ema mîkpọ igak, mgbọ îjọn̄ọ me lek, kpemun̄ ubọk inu geege orọbe Pọọlu me lek. Ema enwenwene ejit, mè ibe me atikọ, ke ene yi ìre yọk ge.
44028007	Ogwu ibot mkpulu ekigwen Pubọlọs, ogwu ebi Rom etobe ibe ikikpulu otutuuk achọ ya, îkaan̄ owuwa ijọn̄ uko me agba lek ere ya. Pubọlọs yi obọbọkọ eji itap me uwu kan̄, mè iriak eji ichen enenen. Eji eluluk me uwu kan̄ usen ita.
44028008	Me mgbọ ya, ogwu ute me inyọn̄ mkpilaak, lek ìkanye. Ukan̄ îbak ichit lek, ikekigwook si asuk eje eje. Pọọlu onenije isi ikpọ ọmọ, mè itoon̄ ọmọ ubọk me lek, mè iriaak uriaak inyi, lek kan̄ onyenye.
44028009	Mgbọ inu yi orọbe, otutuuk ebi lek ikanyege me inyọn̄ achọ ya enunu me lek kè Pọọlu, Pọọlu ogwagwa ema otutuuk ene.
44028010	Ife cha mînyi eji umin me owuwa oniin̄ òkup esese esese me mgbọ eji egọọkbe ema ikup. Mgbọ eji ebenan̄a me achọ ya, ema etatap inorie mè owuwa inu geelek eji mêweekbe me okwaan̄ ijot uji inyi eji.
44028011	Mgbọ eji ekupbe me ere ya iso onyan̄ ita, eji enenigọọk inin̄ uji ebi Alikisendira ge ekigwen “Awaji Mgban Iba” ikọp inan̄a isi Rom. Uji ya ìkup me achọ ya otutuuk mgbọ utọọk ya. Esa uji ya igwen yọk iba ekigwen Kasitọ mè Polọkis echi ekọbe isi kiban̄ me otu uji ya.
44028012	Eji enenikọp isi itoon̄ me ama Sirakọs, mè ikup me ere ya egwe ita,
44028013	mè ininan̄a me ere ya ikọp isi itoon̄ me ama Regiọm. Òfit iwele kan̄, eji esasan̄a uji me ere ya, efet awaji obeben eji ikọp mege egwe ofifit, mè iwele, sabum eji enire ama Putioli.
44028014	Eji enenimun̄ owuwa bọn Nte me ama ya. Ema enenibeek ibe eji egọọk ema ekup nde ge. Eji egọgọọk ema ikup, mè inije ifo Rom. Ikeya ke ije osa iben eji itutobo inire Rom.
44028015	Bọn Nte ìkup me Rom mînọ ibe ke eji mêkinu. Eya orọ, ema enanan̄a ije inigwook me ama ekigwen “Ewe Apiọs” mè eyi ekigwen “Uwu Iwọ-ifi Ita” inikup ikpọ eji. Mgbọ Pọọlu omun̄be ebirieen̄ chi, itọtọn̄ Awaji, mè ikaan̄ ukarajit.
44028016	Mgbọ eji erebe Rom, etetele inyi Pọọlu iluk me lek kan̄, mè ito ogwu akọn̄ ge ibe ikibem ọmọ.
44028017	Egwe ita iraraka, Pọọlu ogwegwen otutuuk ebi ibot ebi Ju ititiin̄. Mgbọ ema etitiin̄be, Pọọlu onenitumu inyi ema ibe, “Ebi ngwan̄ n̄a, me atikọ, kpunu ijo inu geege nrọbe ebi kiji, kpunu si ọrọmijọn̄ ebi nte nte kiji geege eyi mfiatbe. Ire, ebi kiji etetet emi me Jeruselem kubọk ogwu mkpọn, mè ikana emi itap me ubọk ebi Rom.
44028018	Ebi ibot mkpulu ebi Rom eneniwọlọ emen ikọ ya ikpọ, mè imun̄ ibe ke kpunu ikan geege nrọn̄be eyi ògbegbe mkpa, mè iweek itetele emi inyi ǹje m̀fo.
44028019	Ire, ebi Ju ejijit otu oyerebet ya. Mije keya ke mbe esa oyerebet n̄a enu me isi ogwu Sisa. Ìkakaan̄ ikan geege ngwenbe ikeme ebi kiji.
44028020	Îre mije keyi ke mweek imumun̄ enyi, mè itumu ikọ yi melek kinyi. Ìkare mije ofifi inu ke etap emi mkpọn yi. Îre mije ikpọchieen̄ eyi otutuuk ebi Ijeren ekaan̄be ke etap emi mkpọn.”
44028021	Ife cha efọfọọk Pọọlu ibe, “Eji kpebọkọ-nu ikpa ulook geege òfolek kwun̄ inan̄a me Judia. Kpunu si ebi ngwan̄ kiji geege ìsasa etip inan̄a me ere ya inilook eji òfolek kwun̄, kpetutumu si ijo ikọ geege ibak owu.
44028022	Mgbọ keyi eji ekiweek inọnọ inu owu okeekbe òfolek ebi otu-ogbo yi eyi ekigwen Oniin̄ Okaan̄-ene, mije, ebi ene me ere geelek mêkitumu ikọ ikeme ebi otu-ogbo yi.”
44028023	Ema melek kè Pọọlu enenitumu ifieek me lek ofifi usen ema ebeyaka inititiin̄. Mgbọ usen ya orebe, ema enunu me uwu ere Pọọlu olukbe. Otu ifuk ebi ìnunu me usen ya îwa igak ebi inunu me adasi usen. Pọọlu onenibene me ewelegwe ya ilook ema etip òfolek mkpulu eyi Awaji mege ifit egwe usen ya, mè ikisa inu egebe me emen Ikan kè Mosis mè emen ikpa ebi Nriran ikiweek inwenwene ebi ife cha ejit òfolek ogwu Jisọs orebe.
44028024	Usini ebi ife cha enwenwene ejit bak me lek ikọ Pọọlu otumube. Ire, usini kiban̄ kpechieek.
44028025	Wọlọwọlọ oninin̄ me etete kiban̄, ema echeche lek, mè ibene ikije ifon mgbọ Pọọlu otumube òta ikọ kan̄ inyi ema. Òta ikọ ya ìre eyi Pọọlu otumube inyi ema ibe, “Ikọ Ekwukwu Mbuban otumube me otu kè Asaya ogwu nriran inyi ebi nte nte kinyi ìkpọkpọ itat. Ekwukwu Mbuban ìtumu inyi Asaya ibe,
44028026	‘Je si lek ife chi, mè tumu nyi ema ibe, Enyi mênọ, ire enyi kpebekọt igobo itet. Enyi mêmun̄, ire enyi kpebekọt imọọn̄ itet.
44028027	Mije, ejit ife chi înye enenen. Utọn̄ kiban̄ ìkayaka ìkigwat lek ìnọ ikọ. Ema mîtet chieen̄ kiban̄ ichit Mebe ìkare ikeya, kè ema esa chieen̄ kiban̄ emọọn̄ inu, mè esa utọn̄ kiban̄ ènọ ikọ, mè esa ejit kiban̄ egobo inu ètet, mè ègwu ekom ènu me lek n̄a, inyi emi ǹgwa ema.’
44028028	“Eya orọ, emi ǹkiweek ibe mè enyi eriọọn̄ ibe ke Awaji îra iria unyan̄a kan̄ yi ijet ebi ekarege ebi Ju. Ebi ife chi mêgban̄ utọn̄, mè ibọkọ si unyan̄a yi itap.” [
44028029	Ikọ keyi itata Pọọlu me otu, ebi Ju cha ebebene ikiwut ifan̄a me etete kiban̄, mè inan̄a me ere ya isibi.]
44028030	Pọọlu îluk me Rom otutuuk acha iba me uwu eyi ubọk kan̄, eyi îbọkọbe, mè ikikpe ikpoko me lek. Ebi ene ekekinu inikpọ ọmọ, ọmọ okekibọkọ ema itap ijaan̄ lek.
44028031	Pọọlu okukup me Rom ya, mè ikilook ata etip eyi mkpulu eyi Awaji, mè itet lek inye ikijeen̄ ene geelek inu òfolek Okaan̄-ene Jisọs Karais, ìkatet ukpook. Kpunu ene geege òyayaka ikput ọmọ.
45001001	Emi Pọọlu ogwu usun̄ kè Karais Jisọs, ogwu Jisọs ogwenbe ibe inire ogwu otuchieen̄ kan̄, mè isan̄a isun̄ esese ibe ikilook ata etip eyi Awaji, îre emi nge ikpa etip yi ijet enyi.
45001002	Ata etip yi ke Awaji ochieek me use me otu ebi nriran kan̄ karake ukot ikaan̄, kubọk egebe me emen Ikpa Mbuban.
45001003	Ata etip yi ìre etip òfo me lek Gwun̄ kan̄, òrere Okaan̄ kiji Jisọs Karais. Me akpalek ebilene, ọmọ ìre gwun̄ owot iman kè Debit.
45001004	Awaji îjeen̄ ibe ke ọmọ ore Gwun̄ Awaji, sa me unye eyi Ekwukwu Mbuban, mè ijojomo me mkpa eyi ọmọ ojomobe.
45001005	Sa me lek kan̄ ke Awaji onyi eji atata nnwọn, mè igwen eji ibe eji enere ebi otuchieen̄, mè esa ata etip esi elook ebi ekarege ebi Ju, mije erieen̄ kan̄, inyi ema enechieek me lek kan̄, mè esiki ibot enyi ọmọ.
45001006	Enyi ebi Rom si me otu ifuk ebi Awaji ogwenbe ibe enekana ebi eyi Jisọs Karais.
45001007	Emi ǹkige ikpa etip yi ijet enyi otutuuk ebi ìkup me Rom, enyi ebi Awaji omabe, mè igwen ibe enere ebi kan̄. Atata nnwọn mè esuuk eyi ònan̄a me ubọk Awaji ogwu òrere Nte kiji, mè eyi ònan̄a me ubọk Okaan̄-ene Jisọs Karais ikup inyi enyi.
45001008	Me adasi irek, ntọn̄ Awaji n̄a me ibot kinyi, sa me erieen̄ kè Jisọs Karais, mije, ukpatu òfolek ichechieek kinyi òkitaan̄ ikana ere me linyọn̄.
45001009	Awaji ogwu nkisa otutuuk ejit n̄a isi ikwaan̄ inyi, ikwaan̄ eyi ilolook ata etip eyi ogwu Gwun̄, Awaji ya ore ogwu ata-ikọ inyi emi.
45001010	Awaji îriọọn̄ ibe ke nkikeek enyi me uriaak n̄a mgbọ geelek. Ǹkiriaak si uriaak mgbọ keyi ibe, ire ineme Awaji, mè isan̄a irek isibi inyi emi, mè ǹnu ǹnemkpọ enyi.
45001011	Ǹkiweek inunu inimun̄ enyi, inyi eji egbaan̄ ekaan̄ usini uche eyi Ekwukwu Mbuban, mè enyi esa me ikeya ekeke enye.
45001012	Eyi ìsibi ibe, ire nnu, ke ichechieek kinyi môtap emi efuuk me emen, eyi n̄a si oyayaka itap enyi efuuk me emen.
45001013	Bọn Nte n̄a, ǹkiweek ibe enyi eriọọn̄ ibe ke nkitọt owuwa mgbọ inunu inikpọ enyi, inyi ǹkọt ǹrọ mè owuwa ene me etete kinyi egwu ekom echieek me lek kè Jisọs Karais, kubọk nrọbe me esese ofifi ido ebi kpere ebi Ju. Ire, mege inire mgbọ keyi, ìkire nsitọt, inu ge îra ikput emi, mè irọ inyi nkanu.
45001014	Emi nkaan̄ otutuuk ene urieek itutumu ikọ Awaji inyi ema, mè ìre ebi Giris, mè ìre ebi kpere ebi Giris, mè ìre ebi ìriọọn̄ inu, mè ìre ebi kperiọọn̄ inu.
45001015	Îre mije keyi ke îkup emi me uyọt enenen isasa ata etip ya inilook enyi ebi ìkup me Rom.
45001016	Esip geege ìkatet emi ilolook ata etip yi, mije ọmọ ore unye eyi Awaji okisa inyan̄a ebi geelek ìchechieek. Edasi ilook ebi Ju ata etip yi, sabum enilook si ebi ekarege ebi Ju.
45001017	Mije, ata etip yi okijeen̄ ubọk ene obosa ire ogwu ata irọrọ inan̄a me ubọk Awaji. Ata irọrọ keyi ìkinan̄a me lek ichechieek, bene me ibebene kan̄ re itata kan̄. Ikeya si ke ege me emen Ikpa Mbuban ibe, “Ogwu ata irọrọ ìboluk ugwem inan̄a me ichechieek kan̄.”
45001018	Awaji òkinaan̄ ejit me emen inyọn̄ ikeme ebilene mije ema ekirọ ijo inu, kpekimin Awaji, melek si mije ema ekisa ijo inu kiban̄ ikana ichit atikọ eyi Awaji.
45001019	Awaji ìkinaan̄ ejit inyi ema, mije, otutuuk inu ògbegbe ibe eriọọn̄ òfolek Awaji îsibi utoon̄ me isi kiban̄. Awaji me lek kan̄ osan̄a inu chi isibi ijeen̄ ema.
45001020	Karake Awaji orombe linyọn̄, ebilene mîmun̄ inu Awaji okaan̄be me ugwem kan̄ echi chieen̄ ene ìkpokọt imun̄. Inu chi ìre unye Awaji eyi òkukup ire mgbọ ikakaan̄ge itata, mè òjelek ugwem Awaji okaan̄be. Ebilene esa me lek inu Awaji orombe igobo inu chi itet. Mije inu chi ema eriọọn̄be, ema kpekaan̄ inu geege ebetumu isa inyan̄a lek kiban̄.
45001021	Mije, ema mîriọọn̄ ogwu Awaji orebe isan̄a, mè ijit imimin ọmọ kubọk Awaji, mè ijit si ibebe ọmọ: “Owu onirọ.” Kpan̄asi ikeya, ifuk-ibot kiban̄ ìkpọkpọ iwuwọlọ isan̄a kpai, ejit burubut kiban̄ okpọkpọ idun.
45001022	Ema ekimọnọ lek kiban̄ kubọk ebi ìriọọn̄ inu, ire ema mîkana ndide.
45001023	Kpan̄asi ema ebekitọbọ ebum inyi Awaji ogwu òkakaan̄ umin, ogwu ìkakikwu, ema eyaka ikisi itọbọ ebum inyi mkpọmfaka erombe me mbet ebilene òkikwukwu, mè echi òbet lek ofut, mè anam, mè inu òkinyinyọnọ me ijọn̄.
45001024	Mije keyi, Awaji ojijit ema itele, inyi ema ekeluk ugwem egọọk ijo ulọk geelek òkup ema me ejit, mè ekenyam lek kiban̄ enyi ten̄ten̄ ugwem barabat me etete kiban̄, mè ekesa lek kiban̄ erọ inu ochak.
45001025	Ema mîjit atikọ eyi Awaji, mè iyaka inikichieek ikọ ataak. Ema ekitọbọ ebum, mè ikisi ikwaan̄ inyi inu erorom, kpan̄asi ebekitọbọ ebum mè ikisi ikwaan̄ inyi ogwu òrorom inu chi geelek, ogwu itọn̄ okupbe inyi ire mgbọ ikakaan̄ge itata. Ikup ikeya!
45001026	Mije keyi ke Awaji ojit ema itele me emen ijo ulọk kiban̄. Ulọk ilaak îtap ebibaan̄ kiban̄ iraak. Ema mîtele igọgọọk ebirieen̄ ilaak, ubọk Awaji esun̄be, mè iyaka ikisi igọọk ebibaan̄ ogbo kiban̄ ilaak.
45001027	Ikeya si ke ebirieen̄ kiban̄ etele igọgọọk ebibaan̄ ilaak, ubọk Awaji osun̄be, mè iyaka ikibumu ejit inin̄ lek ebirieen̄ ogbo kiban̄ ikigọọk ilaak, mije ijo ulọk kiban̄. Inu esip! Mije ten̄ten̄ ugwem barabat chi ema ekiluk melek ebirieen̄ ogbo kiban̄, ema mîbọkọ si mkpukpe ògbegbe nlilọ ugwem kiban̄.
45001028	Ofifi si, ubọk ebilene emọnọbe ibe ke irọriọọn̄ Awaji ìkakup me uyọt, Awaji îjit ema itele me emen njijọ wọlọwọlọ ekiket, inyi ema ekerọ inu ikagbege ibe erọ.
45001029	Inu ikpak, mè ijo inu geelek, mè chieen̄ ile, mè wọlọwọlọ ugwem geelek, mè njijọ ejit, mè ikpakpan̄ ene, mè ibaak, mè ataak, mè ejit mba ìjojot emen kiban̄. Ema ìre ebi ìkikpa ene,
45001030	mè ebi ìkifiat ene, mè ebi ìchacha Awaji, mè ebi unyechieen̄, mè ebi ugumulek, mè ebi otu ile. Ema ekisan̄a owuwa aya oniin̄ ekisa irọ ijo inu isibi, kpekilibi nte kiban̄ mè nga kiban̄.
45001031	Ema kpekaan̄ ifuk-ibot geege, kpekaan̄ ichechieek geege me lek kè Karais, kpekisun̄ ikọ otu kiban̄ geege, kpekito ene nsan kubọk ge.
45001032	Ubọk geelek ema eriọọn̄be unen ikan Awaji otapbe ibe ke ebi geelek ìkirọ inu chi ebekwukwu, ema ekpọkpọ ikirọ si inu chi ifo isi, mè ikirọ ebi geelek ìkirọ ijo inu chi inye.
45002001	Eya orọ, owu ogwu òkifieek ofifi ene ikọ, kpunu inu geege obokọt itumu isa inyan̄a lek kwun̄. Mije, mgbọ geelek ofieekbe ene ikọ, mè ikirọ si inu ya osabe ifieek ene ikọ, owu òkitip lek kwun̄ oyerebet.
45002002	Eji mîriọọn̄ ibe ke oyerebet Awaji ofieekbe inyi ebi ìkirọ òjelek ijo inu chi ìre unen oyerebet, mè ire si oyerebet atikọ.
45002003	Mgbọ owu ogwu ebilene ikike okifieek oyerebet inyi ebi ofifi ife, mè ikirọ si òjelek ijo inu ife cha ekirọ, ìre owu òkikeek ibe ke owu mônwọnọ oyerebet Awaji?
45002004	Sa ìre owu òkikpọ Awaji isiki chieen̄ mije îkaan̄be ikpele ata ejit, mè ujọn̄ọ ukarajit, mè ikime inu ebilene ekirọ? Ìre owu òkariọọn̄ ibe ke Awaji ìkikaan̄ ata ejit me lek kwun̄, inyi owu ògwu òkom òsibi me emen ijo kwun̄?
45002005	Ire, owu òkpọkpọ itet ejit inye, òkachieek inwenwene. Sa me ikeyi, owu gwa òkititiin̄ unaan̄-ejit Awaji ikeme me ibot kwun̄ iban mgbọ Awaji môjeen̄be ojot ojot unaan̄-ejit kan̄, me usen ìbosibi oyerebet me ibot ebilene. Oyerebet kan̄ ìre unen oyerebet.
45002006	Awaji ìbokpe ene geelek mkpukpe igọọk me lek ikwaan̄ ene ya osibe.
45002007	Ebi ìkpọkpọ itet lek inye ikirọ ata inu ikisa iweek itọn̄ mè umin ònan̄a me ubọk Awaji, mè ikiweek si inyi ema ekakwu, Awaji mônyi ema ugwem ikakaan̄ge itata.
45002008	Ire, ebi geelek ìkiweek inu inyi lek kiban̄ gaalek, mè ikijit atikọ eyi Awaji, mè ikirọ ijo inu geelek, Awaji mônaan̄ ejit enenen inyi ema, mè irọ ema inu me lek uyọt uyọt.
45002009	Ufialek mè ujat môkup inyi otutuuk ebi geelek ìkirọ ijo inu. Uyọrọlek yi môdasi ibene me lek ebi Ju, sabum ònore lek ebi kpere ebi Ju.
45002010	Ire, ebi geelek ìkirọ ata inu, Awaji mônyi ema umin, mè itọn̄, mè esuuk. Ìbodasi ibene me lek ebi Ju, sabum ònore lek ebi kpere ebi Ju.
45002011	Mije, Awaji ìkakilibi ene chieen̄.
45002012	Ebi geelek ekakaan̄ge Ikan kè Mosis, ire ema irọ ijo inu, ema mêkwaan̄ mije ijo kiban̄. Awaji ìkposa Ikan kè Mosis itip ema oyerebet. Ire, ebi geelek ìkakaan̄ Ikan kè Mosis, mè ikirọ ijo inu, Awaji ìbosa Ikan kè Mosis itip ema oyerebet.
45002013	Mije, ìkare ebi ìnọnọ Ikan ya gaalek ere ebi ata irọrọ me isi Awaji. Îre ebi ìnọnọ Ikan ya, mè ikirọ inu Ikan ya otumube ke Awaji omọnọ kubọk ebi ata irọrọ.
45002014	(Me atikọ, ebi kpere ebi Ju kpekaan̄ Ikan kè Mosis. Ire, mgbọ geelek ema esabe me ifuk-ibot kiban̄ ikirọ inu òlilibi itat me lek Ikan ya, ema ekijeen̄ ibe ke ema mîkaan̄ ikan me emen kiban̄, ubọk geelek ema kpekaan̄ Ikan kè Mosis.
45002015	Ugwem kiban̄ ìkijeen̄ ibe ke mîge inu geelek Ikan kè Mosis otumube me ejit kiban̄. Mije, ejit kiban̄ îkifieek ema ikọ mgbọ geelek ema ekirọ inu òlọlọ, mè ikirọ ema inye mgbọ geelek ema ekirọ inu òtatat.)
45002016	Eya orọ, me Usen Oyerebet ya, Awaji môsa me ubọk kè Jisọs Karais isibi oyerebet me ibot ebilene igọọk me lek nlelet inu geelek òkup ema me emen ejit. Ikeyi ke ata etip eyi nkilook okitumu.
45002017	Mgbọ keyi, owu òkigwen lek kwun̄ ogwu Ju, mè ikisa Ikan kè Mosis itoon̄ ejit, mè ikigugo lek ibe ke owu melek Awaji ìre òma;
45002018	owu oriọọn̄ inu geelek Awaji okiweek, mè isa me lek Ikan eyi ejeen̄be owu iriọọn̄ inu echi ònwọnwọn ichit, mè ikilibi igọọk echa;
45002019	owu oriọọn̄ ijaan̄ lek ibe ke ìre owu okijeen̄ ebi ǹnàan̄ oniin̄, mè ire utoon̄ inyi ebi ìkup me emen udun, ebi kperiọọn̄ Awaji,
45002020	mè ire si ogwu nteme inyi ebi ekakaan̄ge iriọọn̄-inu, mè ire ogwu ijejeen̄ inyi asasa nsabọn. Me emen Ikan kè Mosis, enyi mîkaan̄ ojot ojot ifuk-ibot, mè ojot ojot atikọ.
45002021	Ire ikeya, me mgbọ keyi, owu ogwu òkijeen̄ ebi ofifi ife inu, ìre keke orọ owu òkakijeen̄ lek kwun̄ inu? Ǹdo owu nu! Owu ogwu òkitumu ikọ Awaji ibe mè ebi ene ekachiin̄ inọ, ìre owu òkakichiin̄ inọ?
45002022	Owu ogwu òkitumu ibe mè ekakirọ ugan-nwa, ìre owu òkakirọ ugan-nwa? Owu ogwu òchacha mkpọmfaka, ìre owu òkachiin̄ inu me isi mkpọmfaka?
45002023	Owu ogwu òkisa Ikan kè Mosis igugo lek, ìre owu òkakirọn̄ Ikan ya, mè ìsa esip ìjet Awaji?
45002024	Îre mije keyi ke ege me emen Ikpa Mbuban ibe, “Mije kinyi ebi Ju ke ebi ekarege ebi Ju ekitumu erieen̄ Awaji ifiat.”
45002025	Ire owu okisun̄ Ikan kè Mosis, ifefieek afi eyi ofieekbe îkaan̄ oruru. Ire, ire owu òkakisun̄ Ikan ya, ifefieek afi eyi owu ofieekbe ìkakaan̄ oruru, owu òyaka inikup kubọk ogwu ikafieekge afi.
45002026	Ire ebi ekafieekge afi irọ inu Ikan kè Mosis obe erọ, mêmọnọ ema kubọk ebi ìfefieek afi.
45002027	Me atikọ, ebi ekafieekge afi ebi ìrọrọ inu Ikan kè Mosis obe erọ, mêkeke ata-ikọ ikeme enyi ebi ìfefieek afi, mè ikaan̄ si Ikan kè Mosis eyi egege isibi, mije enyi ekifiat Ikan cha.
45002028	Ata ogwu Ju ìkare ogwu òrere ogwu Ju me akpalek gaalek. Ikeya si, ata ifefieek afi ìkare inu eyi akpalek, eyi ebilene ekimun̄ gaalek.
45002029	Ire, ata ogwu Ju ìre ogwu òrere ogwu Ju ire emen ejit kan̄. Ikeya si, ata ifefieek afi ìre inu eyi Ekwukwu Mbuban okirọ me emen ejit ene. Ìkare Ikan egege isibi okifieek ene òjelek afi keya. Mije keyi, Awaji me lek kan̄ ore ogwu òbotọn̄ òjelek ogwu òkup ikeya, ìkare ebilene ebetọn̄.
45003001	Ire ikeya, ìre keke ke irere ogwu Ju osa inwọn igak ekarege ogwu Ju? Sa ìre keke ke ifefieek afi osa inwọn igak ekafieekge afi?
45003002	Me atikọ, irere ogwu Ju îkaan̄ owuwa oruru me agan̄ geelek. Me adasi irek, îre ebi Ju ke Awaji osa ikọ kan̄ itap me ubọk.
45003003	Ire usini kiban̄ kpekeke inye me emen inu ema echieekbe me lek, ìre eya môkọt irọ inyi Awaji ikakeke ìnye me emen use îchieekbe ema?
45003004	Iin̄-iin̄, eya ìkpokọt irọ! Awaji ìkpolọlọ irere ogwu atikọ, ìrere ibe ke otutuuk ebilene ìre ebi ataak, kubọk egebe me Ikpa Mbuban ibe, “Sa me ikeyi, ire otumu ikọ, ikọ kwun̄ ìbore atikọ. Ire osi oyerebet, oyerebet ìbonwọnwọn owu.”
45003005	Ire ijo inu kiji irọ inyi ata irọrọ eyi Awaji isibi utoon̄ ijaan̄, ìre keke ke eji ebetumu? Ìre eji mêtumu ibe ke unaan̄-ejit Awaji onaan̄be inyi eji ìkatat? Ifuk-ibot ebilene ke nkisa igbini ikọ yi.
45003006	Iin̄-iin̄, ìkare ikeya! Mije, ire Awaji ìkare ogwu ata irọrọ, ìre ìbojeje ikọt isibi oyerebet me ibot ebi linyọn̄?
45003007	Ofifi ene môkọt igbini si ibe, ire ugwem ataak kan̄ itap ubọk irọ inyi atikọ Awaji isibi utoon̄, mè irọ inyi Awaji isa me ikeya ibọkọ itọn̄, ìre Awaji ìjeje ikitip ọmọ oyerebet si ibe ke ọmọ ìre ogwu ijo?
45003008	Mebe ke ìre ikeya ke îkup, inu eji mekijeen̄ ìre, mè eji otutuuk ene ekpọkpọ ekerọ ijo inu, inyi ata inu ikinu. Ire, ìkare ikeya ke eji ekijeen̄. Me atikọ, usini ene mêkitumu eji ifiat, mè ikikpa inyi ebi ene ibe ke eyiyi ore inu eji ekijeen̄. Itip-oyerebet eyi Awaji obotip ema îgbe.
45003009	Mgbọ keyi, ìre keke ke eji ebeyaka itumu? Ìre eji ebi Ju mînwọn igak ebi ofifi ife? Eji kpenwọn igak ema kubọk ge! Eji mîwuuk lek ijeen̄ ibe ke otutuuk ene ìre ìkike, ebi Ju mè ebi kpere ebi Ju, ema otutuuk ìre ebi ijo.
45003010	Mîge si me Ikpa Mbuban ibe, “Kpunu ene geege òrere ogwu ata irọrọ, kpunu kubọk ge!
45003011	Kpunu ene geege òkikọt igobo inu itet, kpunu si ene geege òkiweek Awaji.
45003012	Otutuuk ene mîtele Awaji, mè ifiat isan̄a, kpeyaka ikup me lek inu geege. Kpunu ene geege òkirọ inu òtatat, kpunu kubọk ge!
45003013	Ikọ òkisibi ema me emen ebek ìkijọ kubọk udọn̄ ufuun̄ ekachitge otu. Ema ekisa alọm kiban̄ itumu ikọ ifiaan̄ ene ifiin̄. Ikọ òkinan̄a ema me otu isibi ìkifiat ene kubọk iwot òkup me otu ijo ulu.
45003014	Ijo ikọ, mè ogbo ojot ema otu.
45003015	Ema kpekifiat mgbọ isasan̄a ugwem ene.
45003016	Ere geelek ema erebe, ema ekifafiat inu igwook, mè ikitap ebi ene me ufieejit mè ichep.
45003017	Ema kperiọọn̄ inu esuuk orebe.
45003018	Ukpook Awaji geege kpunu me emen kiban̄.”
45003019	Mgbọ keyi, eji mîriọọn̄ ibe, inu geelek Ikan kè Mosis okitumu, ke ìkitumu inyi ebi ìkup me irak Ikan ya, inyi otu ebilene ichit, mè ekakaan̄ inu ebesa itumu inyan̄a lek kiban̄. Sa me ikeyi, ema mêriọọn̄ ibe ke otutuuk ebi linyọn̄ ekup me irak oyerebet Awaji.
45003020	Kpunu ene geege òbokọt ikana ogwu ata irọrọ me isi Awaji inan̄a me isusun̄ Ikan kè Mosis. Kpan̄asi ikeya, inu Ikan kè Mosis okirọ ìre irọrọ inyi ene iriọọn̄ ibe ke ọmọ ìre ogwu ijo me atikọ.
45003021	Me mgbọ keyi, Awaji îjeen̄ eji oniin̄ eyi kan̄ eyi ene môsabe ikana ogwu ata irọrọ me isi Awaji. Oniin̄ ata irọrọ keyi ìkagbaan̄ me lek Ikan kè Mosis. Ikan kè Mosis mè inu ebi Nriran egebe îrọ oniin̄ ata irọrọ keyi inye.
45003022	Awaji ìkirọ mè ene ikana ogwu ata irọrọ me isi kan̄ inan̄a me lek ichechieek ene ya ochieekbe me lek kè Jisọs Karais. Awaji ìkirọ inu yi inyi otutuuk ebi geelek ìchechieek me lek kè Jisọs Karais, mè ìre ebi Ju, mè ìyaka ire ebi kpere ebi Ju. Kpunu esese geege òkukup.
45003023	Mije, otutuuk ene mîrọ ijo inu, kpekọt ikaan̄ umin mè uja eyi ònan̄a me ubọk Awaji.
45003024	Ire, bak me lek atata nnwọn eyi Awaji onyibe eji me ikike, Awaji ìkayaka ìtip eji oyerebet, mije, Karais Jisọs îfaka eji isibi me emen itip-oyerebet Awaji.
45003025	Awaji ìsasa Karais inyi ibe inikwu mkpa me ibot ebilene kubọk ngwugwa esabe isuuk ọmọ ejit, inyi ọmọ itele ijo inyi ebi geelek ìchechieek me lek kè Karais. Awaji ìrọ inu yi isasa ijeen̄ ibe ke ọmọ ìre ogwu ata irọrọ. Mije, Awaji îsa me ujọn̄ọ ukarajit kan̄ ikpọ chieen̄ ilọ me lek ijo inu ebilene erọbe me mgbọ òraraka, ìkasulu ema osusut.
45003026	Awaji ìrọ inu yi, inyi ọmọ isa ijeen̄, me mgbọ keyi, ibe ke ọmọ ìre ogwu ata irọrọ, mè ogwu òkirọ unen, mè ire si ogwu òkisan̄a itip-oyerebet isan̄a me ibot ebi geelek ìchechieek me lek kè Jisọs.
45003027	Ire ikeya, inu eji ekisa ìgugo lek ya ìkup me owa? Ìkayaka ìkup! Ìre keke orọ mè ikayaka ìkup? Ìre mije eji esun̄be Ikan kè Mosis? Iin̄-iin̄ ìkare! Îre mije eji echieekbe me lek kè Jisọs Karais.
45003028	Mije, eji ekitumu ibe ke Awaji ìkisan̄a ene itip-oyerebet me ibot sa me ichechieek, ìkare sa me isusun̄ Ikan kè Mosis.
45003029	Ìre Awaji ìre Awaji ebi Ju gaalek? Ìre ìkare ọmọ yaage ore Awaji ebi kpere ebi Ju? Iin̄, me atikọ, ọmọ yaage ore si Awaji ebi kpere ebi Ju,
45003030	mije, Awaji ge gaalek okup. Ọmọ si obosan̄a itip-oyerebet isan̄a me ibot ebi Ju, òrere ebi efieekbe afi, sa me lek ichechieek ema echieekbe me lek kè Jisọs Karais, mè isan̄a si itip-oyerebet isan̄a me ibot ebi kpere ebi Ju sa me lek ichechieek yaage si.
45003031	Ìre ìsibi ibe ke eji mîsa ichechieek yi inigwak Ikan kè Mosis isan̄a? Iin̄-iin̄, ìkare ikeya. Kpan̄asi ikeya, eji ekirọrọ inyi Ikan kè Mosis ikeke inye.
45004001	Mgbọ keyi, ìre keke ke eji ebekọt itumu òfolek kè Ebereham nte nte kiji ukot ikaan̄? Ìre keke ke ọmọ me lek kan̄ oweek isibi?
45004002	Mebe ke Ebereham ìkana ogwu ata irọrọ me isi Awaji sa me inu îkọtbe irọ, kè òkaan̄ inu mokọtbe isa ikigugo lek. Ire, gogolek keya kpomore me isi Awaji.
45004003	Ìre keke ke Ikpa Mbuban otumu òfolek kè Ebereham? Ikpa Mbuban ìbe, “Ebereham îchieek ikọ Awaji otumube, Awaji osasa mije keya ifuk ọmọ kubọk ogwu ata irọrọ.”
45004004	Ogwu òsi ikwaan̄ îkibọkọ mkpukpe ubọk ikwaan̄ kan̄. Kpekicheche mkpukpe ya inyi ọmọ kubọk uche. Ekikpekpe mkpukpe ya inyi ọmọ mije ikwaan̄ îsibe.
45004005	Ire, ìkakup ikeya me lek ogwu òchechieek me lek Awaji ogwu òkirọ inyi ebi ijo ekana ebi ata irọrọ. Ubọk geelek ene ya ikarọge ikwaan̄ geege, Awaji ìkisa me ichechieek ene ya ifuk ene ya kubọk ogwu ata irọrọ, ìkare me lek ikwaan̄ ene ya osibe.
45004006	Ikọ yaage si ke ogwu ubọọn̄ Debit otumu mgbọ îtumube ikọ òfolek ugbana òkukup inyi ene geelek Awaji ofukbe kubọk ogwu ata irọrọ me oniin̄ eyi ikagbaan̄ge me lek isisi ikwaan̄.
45004007	Debit ìtumu ibe, “Ugbana ikup inyi ebi Awaji otelebe nrọ-nlọ kiban̄ inyi, mè ichit ijo inu kiban̄!
45004008	Ugbana ikup inyi ene ya ogwu Okumugwem ìkpoyakabe ifuk nrọ-nlọ kan̄ itoon̄ me ibot.”
45004009	Ugbana eyi ogwu ubọọn̄ Debit otumube ikọ òfolek yi, ìre ìkup inyi ebi efieekbe afi gaalek? Sa ìre îre si lek ebi kpefieek afi? Eji mîwuuk lek ikitumu me ibe ke Awaji ìfuk Ebereham kubọk ogwu ata irọrọ mije ichechieek kan̄.
45004010	Ìre mgbọ owa ke Awaji ofuk Ebereham kubọk ogwu ata irọrọ? Ìre mgbọ îfieekbe afi isan̄a, sa ìre sabum înifieek afi? Ìkare mgbọ îfieekbe afi isan̄a. Inu yi îrọ sabum înifieek afi.
45004011	Eya orọ, efieek Ebereham afi kubọk iman̄ oriọọn̄ isasa ijeen̄ ibe ke ọmọ îkana ogwu ata irọrọ. Ọmọ ìkana ogwu ata irọrọ ya mije ichechieek îchieekbe me mgbọ ikafieekge afi nu. Mije keyi, Ebereham ìre ute inyi otutuuk ebi ìchechieek me lek Awaji, mè isa me ikeya ikana ebi ata irọrọ, ubọk geelek kpefieek ema afi.
45004012	Ebereham ìre si nte nte otutuuk ebi ìfefieek afi mè ikaan̄ si ichechieek igbaalek ifefieek afi. Ìkare ebi ìfefieek afi gaalek. Îre ebi ìfefieek afi mè ikaan̄ si ichechieek ya eyi Ebereham nte kiji okaan̄be sabum înifieek afi.
45004013	Ofifi si, mgbọ Awaji ochieekbe use ibe ke ọmọ môsa otutuuk linyọn̄ inyi Ebereham mè bọn owot iman kan̄ me irot, ìkare mije Ebereham osun̄be Ikan kè Mosis. Îre mije Ebereham ochieekbe me lek Awaji, mè isa me ikeya ikana ogwu ata irọrọ.
45004014	Mije, ire ke ìre ebi ìsusun̄ Ikan kè Mosis ebekaan̄ linyọn̄ me irot, ìsibi ibe ke ichechieek me lek Awaji ìre inu ikike ikakaan̄ge oruru, use eyi Awaji ochieekbe ya si ìkakup me lek inu geege.
45004015	Mije, bak me lek ebilene kpekikọt isun̄ otutuuk Ikan kè Mosis, Ikan cha ìkisa unaan̄-ejit Awaji inu. Ire, ere ikan ikakupge, kpekirọn̄ ikan.
45004016	Eya orọ, use Awaji ochieekbe ya ìkinu inan̄a me ichechieek, inyi ije me atata nnwọn Awaji gaalek. Use ya si ìkup inyi otutuuk bọn owot iman kè Ebereham. Ìkakup ìnyi ebi ìkisun̄ Ikan kè Mosis gaalek, ìkup si inyi ebi ìkakaan̄ òjelek ichechieek kè Ebereham.
45004017	Ikeyi ke ege me Ikpa Mbuban ibe, “Nrọ owu ute inyi owuwa ido.” Ebereham ìre nte kiji me isi Awaji ogwu ọmọ me lek kan̄ si ochieekbe me lek, Awaji ogwu òkitap ugwem me emen ebi ìkwukwu. Ọmọ si okisa ikọ otu irom inu isibi me ere inu kpunube.
45004018	Me ere kpunube ikpọchieen̄ geege, Ebereham osasa me ikpọchieen̄ ichieek ikọ Awaji otumube, mè inan̄a me ikeya ikana ute inyi owuwa ido. Ike egebe me Ikpa Mbuban, Awaji ìtumu inyi Ebereham ibe, “Ikeya ke bọn owot iman kwun̄ ebewa ikup.”
45004019	Mgbọ Ebereham okikup ikpọ use ya, îriọọn̄ ibe, mije ọmọ okanbe iso efit acha ge, ke akpalek kan̄ îwọ ikup kubọk eyi nkwukwu ene, mè iriọọn̄ si ibe, mije ukan, ke owot kè Sera nwa kan̄ si îwọ ikup kubọk eyi nkwukwu ene. Ire, ìkachieek ibe ichechieek kan̄ iwọ.
45004020	Ìkakaan̄ si ejit iba me lek use Awaji ya, kubọk ogwu una ichechieek. Kpan̄asi ikeya, ìtetet lek inye me emen ichechieek kan̄, mè isa itọn̄ inyi Awaji,
45004021	mije, îriọọn̄ ijaan̄ lek ibe ke Awaji îkaan̄ unye isasa irọ use ya îchieekbe ọmọ iso.
45004022	Eyi ke Awaji osa ifuk Ebereham kubọk ogwu ata irọrọ.
45004023	Usem ya egebe ibe, “Eyi ke Awaji osa ifuk ọmọ kubọk ogwu ata irọrọ,” kpege ibak Ebereham gaalek.
45004024	Ire, usem ya ìkup inyi eji si ebi Awaji obofuk kubọk ebi ata irọrọ, eji ebi ìchechieek me lek kan̄, ọmọ ogwu òjojomo Okaan̄ kiji Jisọs Karais me mkpa.
45004025	Mije, Awaji ìsa Jisọs inyi ibe inikwu mkpa mije ijo inu kiji, mè iyaka ijomo ọmọ me mkpa, inyi iniben itip-oyerebet isan̄a me ibot kiji.
45005001	Eya orọ, mije Awaji ofukbe eji kubọk ebi ata irọrọ sa me ichechieek, eji mîkup me esuuk melek Awaji inan̄a me lek Okaan̄ kiji Jisọs Karais.
45005002	Sa me lek kan̄, ogwu eji echieekbe me lek, ke eji ekaan̄ uche me lek atata nnwọn eyi eji ekupbe me emen mgbọ keyi. Eji mîbele ejit enenen, mije, eji mîkaan̄ ikpọchieen̄ ibe ke eji mêgọọk ikaan̄ uche me lek umin mè uja eyi Awaji.
45005003	Ìkare eya gaalek. Eji ekibele ejit si me emen ufialek eji ekibọkọ, mije, eji mîriọọn̄ ibe ke ufialek chi ìkijeen̄ eji ubọk ekikat ejit.
45005004	Ukarajit okekirọ inyi eji ekeluk ata ugwem eyi Awaji obọkọbe itap. Ata ugwem eyi Awaji obọkọbe itap okekinyi eji ikpọchieen̄.
45005005	Ikpọchieen̄ òkup ikeyi ìkakifiin̄ ene ìtele, mije Awaji înyi eji imumechieen̄ kan̄ imin enenen me emen ejit kiji. Imumechieen̄ yi ìje me ubọk Ekwukwu Mbuban ogwu Awaji ochebe inyi eji.
45005006	Mije, mgbọ mgbọ Awaji okembe, mgbọ eji ekakaan̄ge unye geege isasa inwọnọ unaan̄-ejit Awaji, Karais onunu inikwu mkpa mije kiji ebi ìkirọ ijo inu.
45005007	Ìkiyọyọt enenen sabum ene ònokwu mkpa me ibot ogwu ata irọrọ. Ire, usini mgbọ, ene ge môkọt ichieek ikwukwu mkpa me ibot ogwu ata ene.
45005008	Ire, Awaji îjeen̄ imumechieen̄ kan̄ me lek kiji me oniin̄ òsisibi esese. Mije, mgbọ eji ekupbe me emen ijo inu kiji ke Karais okwu mkpa me ibot kiji.
45005009	Me mgbọ keyi, mije mkpa kan̄, Awaji îben itip-oyerebet isan̄a eji me ibot. Eyi ògak eya ìre ke eji mênwọnọ unaan̄-ejit Awaji sa me lek kè Karais.
45005010	Mije, ire Awaji isa mkpa ogwu Gwun̄ itap esuuk me etete kan̄ melek kiji me mgbọ eji erebe ebi ochicha kan̄, me mgbọ keyi eji ekanabe ebi òma melek kan̄, ọmọ ìkpolọlọ inyanyan̄a eji isibi mije ugwem Gwun̄ kan̄ ojomobe me mkpa iniluk.
45005011	Ire, ìkayaka me ikeya gaalek. Eji mîbele ejit mgbọ keyi eji melek Awaji ekigbaan̄ inu irọ inan̄a me lek Okaan̄ kiji Jisọs Karais, ogwu òrọrọ inyi eji enekana ebi òma melek Awaji.
45005012	Ijo inu ìnan̄a me lek ene ge inin̄ linyọn̄. Mkpa onanan̄a me lek ijo inu ya înin̄ si linyọn̄. Ikeya ke mkpa osa inu inyi otutuuk ebilene, mije otutuuk ebilene mîrọ ijo inu.
45005013	Mije, sabum eninyinyi Ikan, ijo inu òwa me linyọn̄. Ire, ire kpunu ikan, kpekifuk ijo inu ene okirọ.
45005014	Ire, mkpa îkpan̄ ene me linyọn̄ keyi bene me ukot kè Adam na re ukot kè Mosis, mè ikpan̄ ire lek ebi ekarọge òjelek ijo inu Adam orọbe mgbọ îrọn̄be ikan Awaji. Adam ìkup kubọk ogwu esabe itọ me lek ene ya ogwu òbonunu, òrere Jisọs Karais.
45005015	Ire, Adam mè ogwu òbonunu ya kpere ìkike, mije, uche Awaji onyibe me ikike ìkakup kubọk nrọ-nlọ kè Adam. Iin̄, nrọ-nlọ eyi ene ge gaalek, òrere Adam, îsa mkpa ijet owuwa ene. Ire, atata nnwọn eyi Awaji melek uche Awaji eyi ònan̄a me lek atata nnwọn eyi ogwu ene ge ya, òrere Jisọs Karais, môso ire lek otutuuk ene igak ikeya.
45005016	Ofifi si, uche Awaji onyibe me ikike ìkakup kubọk mkpukpe ijo inu eyi ene ge, òrere Adam, orọbe. Oyerebet ìnu mije ijo inu ge gaalek, mè isa itip-oyerebet igbaalek inu. Ire, uche Awaji ìnu me mgbọ owuwa ebi ene erọbe ijo inu, mè iniben itip-oyerebet isan̄a ebilene me ibot.
45005017	Îre mije ijo inu eyi ene ge gaalek orọbe ke mkpa onan̄a me ibot ene ge ya inikikpan̄ owuwa ene. Ikeya si, inu ene ge gaalek si, òrere Jisọs Karais, orọbe îmin enenen igak unye mkpa. Ebi geelek ìbọbọkọ ogbogbo atata nnwọn eyi Awaji, mè ibọkọ si uche ata irọrọ eyi Awaji onyibe me ikike, ife cha mêre ebi ìbekitim ikpan̄ me ugwem keyi inan̄a me lek kè Jisọs Karais.
45005018	Mije keya, ike ikwaan̄ ijo irọrọ ge gaalek osabe itip-oyerebet ijet otutuuk ebilene, ikeya si ke ikwaan̄ ata irọrọ ge gaalek orọ inyi eben itip-oyerebet esan̄a otutuuk ebilene me ibot, mè isa si ugwem ijet otutuuk ebilene.
45005019	Ike owuwa ene ekanabe ebi ijo mije unye ibot ene ge, ikeya si, owuwa ene mêkana ebi ata irọrọ inan̄a me lek isisiki ibot eyi ene ge.
45005020	Ikan kè Mosis ìnu inenirọ inyi nrọ-nlọ imumana. Ire, ere nrọ-nlọ okimumana, ere ya si ke atata nnwọn eyi Awaji okimumana ichit.
45005021	Ìkup ikeyi inyi: Ike ijo inu okitọ ikọ, mè ikisa mkpa ijet ebi ene, ikeya si, atata nnwọn eyi Awaji môkitọ ikọ si, mè ikirọ inyi ebi ene ekana ebi ata irọrọ, mè ekaan̄ ugwem ikakaan̄ge itata inan̄a me lek Okaan̄ kiji Jisọs Karais.
45006001	Ubọk îkupbe ikeya, ìre keke ke eji ebeyaka itumu? Ìre eji mêkpọkpọ ikirọ ijo inu, inyi atata nnwọn eyi Awaji ikimumana?
45006002	Iin̄-iin̄, ìkare ikeya! Eji mîwuuk lek ikwaan̄ isan̄a me ere ijo inu okupbe. Ìre eji ebejeje iyaka ikiluk me emen ijo inu ifo isi?
45006003	Me atikọ, enyi mîriọọn̄ ibe, me mgbọ egwookbe eji mun̄, inyi eji melek Jisọs Karais ere ge, ke egwook eji mun̄ ya inyi eji melek kan̄ ere ge me emen mkpa kan̄.
45006004	Mgbọ egwookbe eji mun̄, egbaan̄ eji melek kan̄ ifuun̄, inyi eji ekaan̄ uche me lek mkpa eyi ọmọ okwube. Sa me ikeya, ike Awaji osabe me unye kan̄ eyi òkakaan̄ umin mè uja ijomo Karais me mkpa, ikeya si, eji si mêluk ayaya ugwem.
45006005	Ire eji melek kan̄ ire ge mije eji melek kan̄ ekwube mkpa, eji melek kan̄ si mêre ge inan̄a me lek eji mêjomobe me mkpa kubọk ọmọ ojomobe.
45006006	Eji mîriọọn̄ ibe ke egbaan̄ oka akpalek kiji melek Karais igon ikpan̄ me inyọn̄ uti nkwurieen̄, inyi akpalek ijo inu ikayaka ìkaan̄ unye geege, mè eji ekayaka ìre usun̄ ìnyi ijo inu ofifi,
45006007	mije, ene geelek òkwukwu, înwọnọ irọrọ ijo inu.
45006008	Ire eji ikwu melek Karais, eji mîchieek ibe ke eji mêgọọk ọmọ si ikaan̄ aya ugwem.
45006009	Mije, eji mîriọọn̄ ijaan̄ lek ibe, eyi Karais ojomobe me mkpa, ke ìkpokọt iyaka ikwu ofifi, mije, mkpa ìkpoyaka ikaan̄ unye me lek kan̄.
45006010	Mkpa Karais okwube, ìkwu isasa iben mkpukpe ijo inu isan̄a mgbọ yaage gaalek. Ire, ugwem îkiluk mgbọ keyi, ìkiluk inyi Awaji.
45006011	Ubọk yaage si, enyi ìfuk lek kinyi kubọk ebi ìkwukwu isibi itele ijo inu, mè ìkiluk ugwem ìnyi Awaji, mije, enyi mîkana ire ge melek Jisọs Karais.
45006012	Eya orọ, ikachieek ibe ijo inu ikitọ ikọ me akpalek kinyi eyi òbokwukwu, inyi ikasa enyi ìrọ usun̄ ìnyi ijo ulọk kan̄.
45006013	Ikasa nriro lek kinyi geege ìnyi ijo inu isa irọ inu ikpak kan̄. Kpan̄asi ikeya, ìsa lek kinyi ìnyi Awaji, kubọk ebi esan̄abe me mkpa itap me ugwem, mè isa otutuuk nriro lek kinyi ìnyi ọmọ isa irọ inu ikwaan̄ eyi ata irọrọ.
45006014	Mije, ijo inu ìkpore nte uwu inyi enyi, bak me lek enyi kpekup me irak Ikan kè Mosis, enyi ekup me irak atata nnwọn eyi Awaji.
45006015	Keke si? Ìre eji mêkirọ ijo inu, mije eji ekupbe me irak atata nnwọn eyi Awaji, kpekup me irak Ikan kè Mosis? Iin̄-iin̄, ìkare ikeya!
45006016	Ìre enyi kperiọọn̄ ibe, ire enyi isa lek kinyi irọ usun̄ inyi ene, mè ikisiki ibot inyi ene ya kubọk usun̄, ke enyi mîkana usun̄ inyi ene ya me atikọ? Inu geelek ene ya otọbe inyi enyi, eya ke enyi eberọ, mè ìre ijo inu eyi môsabe mkpa ijet enyi, mè ìre isisiki ibot eyi môrọbe inyi enyi ekana ebi ata irọrọ.
45006017	Me mgbọ òraraka, enyi ìre usun̄ inyi ijo inu. Ire, itọn̄ ikup inyi Awaji, mije, enyi mîsa otutuuk ejit kinyi ibọkọ ata ijejeen̄ eyi ejeen̄be enyi itap.
45006018	Mgbọ keyi enyi mînwọnọ me ubọk ijo inu, mè ikana usun̄ inyi ata irọrọ.
45006019	Ǹkitumu usem ebilene mêkọtbe itet inyi enyi, mije, akpalek kinyi îwọ me mgbọ òraraka. Enyi mîsa nriro lek kinyi irọ usun̄ inyi inu ikatanage me isi Awaji, mè ikpọkpọ ikirọ inu ikpak mgbọ geelek. Me mgbọ keyi, ìyaka ìsa otutuuk nriro lek kinyi cha ìnin̄ usun̄ ìnyi ata irọrọ, mè ìkup me mbuban.
45006020	Mgbọ enyi erebe usun̄ inyi ijo inu, ata irọrọ ìkakikọt ìtọ ikọ ìnyi enyi.
45006021	Ìre kpasi oruru ke enyi ekaan̄ me emen ijo inu cha echi òkitet enyi esip mgbọ keyi? Ijo ugwem òkup ikecha ìkisa mkpa ijet ene.
45006022	Ire, mgbọ keyi esan̄abe enyi isibi me irak ubọk ijo inu, enyi enenikana usun̄ inyi Awaji, oruru enyi ebekaan̄ ìre iluluk ugwem òkup mbuban, eyi òbonyi enyi ugwem ikakaan̄ge itata me mgburudun̄ mgbọ.
45006023	Mije, mkpukpe ijo inu ìre mkpa. Ire, uche Awaji okiche inyi ene me ikike ìre ugwem ikakaan̄ge itata, inan̄a me lek Okaan̄ kiji Jisọs Karais.
45007001	Bọn Nte n̄a, enyi ìre ebi ìrọriọọn̄ ikan ijaan̄. Ìre enyi kperiọọn̄ ibe ke ikan ìkikaan̄ unye me lek ene mgbọ ene okupbe me ugwem gaalek?
45007002	Eji esa enenwaan̄ òbat olom ekween̄ inu. Ikan ìbọp ogwu enenwaan̄ òbat olom ikam me lek ogwu olom me mgbọ ogwu olom okupbe me ugwem gaalek. Ire, ire ogwu olom ikwu, ogwu enenwaan̄ ya ìkayaka ìkup me irak ikan olom mè nwa ya.
45007003	Ire ogwu enenwaan̄ òbat olom itele ogwu olom, mè isi ibat ofifi ene, me ere ogwu olom okupbe me ugwem, ogwu enenwaan̄ ya îrọn̄ ikan ugan-nwa. Ire, ire ogwu olom ikwu iraka sabum înisi ibat ofifi ene, ikan ugan-nwa ìkayaka ìbọp ọmọ. Mgbọ ya, ọmọ môkọt ibat ofifi ene, mije, ọmọ ìkup me lek kan̄.
45007004	Ìkup ikeya si me lek kinyi, bọn Nte n̄a, me inu òfolek Ikan kè Mosis. Mije enyi melek Karais erebe akpalek ge sa me mkpa kan̄, enyi mîkwaan̄ isibi itele Ikan kè Mosis. Me mgbọ keyi, enyi mîkana ebi eyi Karais ogwu òjojomo me mkpa, inyi eji eneluk ugwem òkaan̄ oruru enyi Awaji.
45007005	Mije, mgbọ eji ekupbe me irak ubọk akpalek ijo inu kiji, ijo ulọk eyi Ikan kè Mosis okisan̄a isibi ke eji ekigọọk, mè ikiluk ugwem eyi òkisa mkpa ijet eji.
45007006	Mgbọ keyi, mije eji ekwube isibi itele inu ya òbọbọp eji ikaan̄, eji mîsibi itele Ikan kè Mosis. Eya orọ, eji mêsi ikwaan̄ inyi Awaji me aya oniin̄ eyi Ekwukwu Mbuban, ìkayaka ìre me oka oniin̄ eyi Ikan kè Mosis egege isibi.
45007007	Ìre keke ke eji ebeyaka itumu? Ìre Ikan kè Mosis ìre ijo inu? Iin̄-iin̄, ìkpokọt ire ikeya! Ikwaan̄ Ikan okirọ ìre ikpọkpọk mbum ijo inu. Me atikọ, mebe kpunu Ikan, emi kpamariọọn̄ inu ijo inu orebe. Mije, mebe Ikan ìkatumu ibe, “Kakaan̄ chieen̄ ile me lek inu ofifi ene,” emi kpamariọọn̄ ibe ke îkaan̄ inu ekigwen chieen̄ ile.
45007008	Ire, mgbọ yaage Ikan osan̄abe irek isibi, ijo inu onwenween̄ lek iraka inin̄ emen ugwem n̄a, mè inisan̄a owuwa ijo ulọk eyi chieen̄ ile òkup esese esese isibi me emen n̄a. Mije, ere ikan ikakupge, ijo inu ìre inu òkwukwu.
45007009	Emi me lek n̄a, nluk ugwem mgbọ ge me kpunube ikan. Ire, mgbọ ikan onube, ijo inu obebene unye me emen n̄a,
45007010	mè irọ inyi emi ǹkwu. Ikan eyi morọ inyi ene iluk ugwem, irere lek n̄a, ìyaka inisa mkpa ijet emi.
45007011	Mije, mgbọ yaage ikan osan̄abe irek isibi, ijo inu onenifiaan̄ emi, mè ije me irak ikan ya inikpan̄ emi ito.
45007012	Eya orọ, Ikan kè Mosis me lek kan̄ îkup me mbuban, nteme geelek enyibe me Ikan kè Mosis ya si îkup me mbuban, mè itat, mè inwọn.
45007013	Ire ikeya, ìre Ikan ya òrere inu ònwọnwọn ìyaka inikana mkpa inyi emi? Iin̄-iin̄, ìkpokọt ire ikeya! Ire, ijo inu ìje me irak inu ònwọnwọn inisa mkpa ijet emi, inyi otutuuk ene esa eriọọn̄ ibe ke ijo inu ìre ijo inu me atikọ. Ikeya si, inan̄a me lek ikan, îsibi utoon̄ ibe ke ijo inu ìre inu òfefieek enenen isaba iraka iman̄.
45007014	Eji mîriọọn̄ ibe ke Ikan ìre inu eyi ekwukwu. Ire, emi ǹkiluk ugwem igọọk me ọrọmijọn̄ eyi akpalek. Ijo inu îlep emi isa irọ usun̄ inyi lek kan̄.
45007015	Ǹkakiriọọn̄ inu nkirọ. Mije, inu geelek mweekbe irọrọ, ǹkakirọ. Ire, inu nchabe, eya ke nkirọ.
45007016	Mije nriọọn̄be ibe ke inu nkirọ ìre inu nkaweekge irọrọ, nchieek ibe ke Ikan kè Mosis înwọn.
45007017	Eya ìkijeen̄ ibe ke ìkare emi me lek n̄a nkirọ inu ya; ke ìre ijo inu òkup emi me emen okirọ.
45007018	Nriọọn̄ ibe ke kpunu ata inu geege òkup me emen n̄a, òrere me emen akpalek ijo inu eyi nkaan̄be. Mije, îkilọk emi irọrọ inu òtatat, ire, ǹkakikọt ìrọ.
45007019	Mije, inu nkirọ ìkare ata inu eyi nkiweek irọrọ. Iin̄-iin̄, kpan̄asi ikeya, ijo inu eyi nkaweekge irọrọ, eya ore eyi mkpọkpọ ikirọ mgbọ geelek.
45007020	Ire emi nkirọ inu nkaweekge irọrọ, ìsibi ibe ke ìkayaka ìre emi nkirọ inu ya; ke ìre ijo inu òkup emi me emen okirọ.
45007021	Inu nyakabe iniweek imun̄ me emen n̄a ìre ikeyi: Mgbọ geelek mweekbe irọrọ ata inu, ìkire ijo inu ijo inu gaalek ke nkirọ.
45007022	Me ijọn̄ ijọn̄ ejit n̄a, mma irọrọ ikan Awaji.
45007023	Ire, îkaan̄ ofifi ikan òkisi ikwaan̄ me emen otutuuk nriro lek n̄a, mè ikitim akọn̄ melek ata ikan eyi òkup me emen ejit n̄a, mè irọ inyi emi ǹkana usun̄ ǹnyi ikan eyi ijo inu eyi òkitọ ikọ me emen n̄a.
45007024	Jei, njijin lek n̄a îmin! Ìre ekene obotaba emi isibi me ubọk akpalek keyi òbosa emi ijet mkpa?
45007025	Itọn̄ ikup inyi Awaji ibe ke mîtaba emi isibi sa me lek Okaan̄ kiji Jisọs Karais! Eya orọ, emi me lek n̄a, me ijọn̄ ijọn̄ ejit n̄a, emi ìre usun̄ inyi ikan Awaji. Ire, me emen akpalek ijo inu nkaan̄be, emi ìre usun̄ inyi ikan eyi ijo inu.
45008001	Eya orọ, mgbọ keyi, itip-oyerebet geege ìkayaka ìkup ìnyi ebi geelek ìrere ge melek Jisọs Karais.
45008002	Mije, inan̄a me lek kè Jisọs Karais, ikan Ekwukwu Mbuban eyi òkinyi ene ugwem, înyan̄a emi isibi me irak ubọk ikan ijo inu eyi òkisa mkpa ijet ene.
45008003	Inu Ikan kè Mosis ikakọtge ìrọ, mije akpalek ijo inu kiji orọbe inyi Ikan ya iwọ, Awaji îrọ inu ya sa me lek îriabe Gwun̄ kan̄ gaalek inu me mbet ebilene ebi ìkirọ ijo inu, inyi inisa lek kan̄ igwa ngwugwa iben ijo inu ebilene isan̄a. Sa me ikeyi, Awaji îfieek oyerebet itip ijo inu òkup me emen ebilene, ìrere ebi ijo,
45008004	mè irọ otutuuk otu Ikan kè Mosis ya iso me emen kiji, inyi eji enwọnọ itip-oyerebet, mije, eji ekiluk ugwem igọọk me nteme eyi Ekwukwu Mbuban, kpeyaka ikiluk igọọk me ijo ulọk eyi akpalek ijo inu kiji.
45008005	Ebi ìkiluk ugwem igọọk me akpalek ijo inu kiban̄ ekikeek ubọk ema mêsabe ikirọ inu akpalek ijo inu ya okitọ inyi ema mgbọ geelek. Ire, ebi ìkiluk ugwem igọọk me nteme eyi Ekwukwu Mbuban ekikeek ubọk ema mêsabe ikirọ inu Ekwukwu Mbuban okiteme ema mgbọ geelek.
45008006	Ekiket irọrọ inu akpalek ijo inu okiweek mgbọ geelek ìkisa mkpa ijet ene. Ire, ekiket irọrọ inu Ekwukwu Mbuban okiweek mgbọ geelek ìkisa esuuk mè ugwem ikakaan̄ge itata ijet ene.
45008007	Mije, ejit ene eyi ijo inu okikpulu ìkichacha Awaji, ìkakima irọrọ ikan Awaji, ìkpokọkọt si irọ.
45008008	Ebi akpalek ijo inu kiban̄ okikpulu kpekikọt irọ inu òkibele Awaji ejit.
45008009	Ire, eyi kinyi, ìkare akpalek ijo inu kinyi okitọ ikọ inyi enyi, îre Ekwukwu Mbuban okitọ, mè ire Ekwukwu Awaji ikup me emen kinyi me atikọ. Ene geelek ikakaan̄ge Ekwukwu kè Karais me emen kan̄, ene ya ìkare ogwu eyi Karais.
45008010	Ire Jisọs Karais ikup me emen kinyi, akpalek kinyi îkwu, ìkpoyaka isi ikwaan̄ inyi ijo inu. Ire, ekwukwu kinyi òwa me ugwem, mije, enyi mîkana ebi ata irọrọ me isi Awaji.
45008011	Ire Ekwukwu Awaji ogwu òjojomo Jisọs Karais me mkpa ikiluk me emen kinyi, ọmọ ogwu òjojomo Jisọs Karais môtap ugwem me akpalek kinyi ya òbokwukwu sa me Ekwukwu kan̄ ogwu òkiluk me emen kinyi.
45008012	Eya orọ, bọn Nte n̄a, eji mîkaan̄ urieek ikpekpe òfo me lek ubọk iluk ugwem. Urieek ya ìkare iluluk ugwem igọọk me lek akpalek eyi ijo inu kiji.
45008013	Mije, ire enyi ikiluk ugwem kubọk akpalek ijo inu ya okiweek, enyi mêkwaan̄. Ire, ire enyi isa me unye eyi Ekwukwu Mbuban ikpan̄ ijo inu cha enyi ekisa akpalek kinyi irọ, enyi mêluk ugwem ikakaan̄ge itata.
45008014	Ebi geelek Ekwukwu Mbuban okikpulu, ebiba ere bọn Awaji.
45008015	Mije, Ekwukwu Mbuban ogwu Awaji onyibe enyi ìkporọ inyi enyi eketet ukpook, mè ekpọk esi enin̄ usun̄. Kpan̄asi ikeya, Ekwukwu Mbuban ìborọ inyi enyi ekana bọn Awaji, mè ekegwen Awaji, “Papa! Nte n̄a!”
45008016	Ekwukwu Awaji me lek kan̄, melek ekwukwu òkup eji me emen ekigbaan̄ itumu otu ge, mè ikirọ inye ibe ke eji ìre bọn Awaji.
45008017	Mgbọ keyi eji erebe bọn Awaji, eji mêbọkọ irot eyi Awaji osun̄be inyi ebi kan̄, mè igọọk Jisọs Karais igbaan̄ ikaan̄ uche me irot ogwu Ute osun̄be iban ọmọ. Mije, ire eji igọọk Karais imun̄ ufialek îmun̄be me atikọ, eji mêgọọk ọmọ si igbaan̄ ikaan̄ umin mè uja kan̄.
45008018	Mfuk isan̄a, mè imun̄ ibe ke ufialek eji ekimun̄ mgbọ keyi ìkaso inu ebesa itọ me lek umin mè uja eyi Awaji obochili inyi eji.
45008019	Otutuuk inu geelek Awaji orombe ìkikup me mbem-lek ikikpọ mgbọ Awaji môsan̄abe ebi ìrere bọn kan̄ isibi ijeen̄ otutuuk ene.
45008020	Awaji îrọ inyi otutuuk inu îrombe ikup me irek usun̄ ere ema kpebekọt irọ inu geege òsibi oruru. Ìkare inu chi me lek kiban̄ eweek ikukup ikeya, îre Awaji osa me nkeek kan̄ isun̄ ema ikeya. Ìsun̄ ema ikeya,
45008021	mè ikikpọ chieen̄ ibe ke ọmọ môsan̄a ema isibi me irek usun̄ ya ere ema ebekup ijọ, mè isa ema itap me utelelek òkakaan̄ umin mè uja, eyi esun̄be inyi bọn Awaji.
45008022	Eji mîriọọn̄ ibe, mege inire mgbọ keyi, ke otutuuk inu geelek Awaji orombe òkito mfi me irak uga ufialek kubọk nwa-owot uman okitet.
45008023	Ire, ìkare ema gaalek, eji me lek kiji ebi Awaji onyibe Ekwukwu Mbuban kubọk adasi mfut me lek ugbana òkinu me isi, eji si mêkito mfi me emen kiji ike eji ekupbe me mbem-lek ikikpọ mgbọ Awaji môbọkọbe eji itap isa irọ bọn kan̄, mè inwene akpalek kiji.
45008024	Îre ikpọchieen̄ keyi eji ekaan̄be ke esa inyan̄a eji. Kpunu ene geege òkikpọ chieen̄ ikakaan̄ inu îwuukbe lek ikaan̄ isan̄a. Eya orọ, ikakaan̄ ikpọchieen̄ me lek inu eyi esabe chieen̄ imun̄ ìkare ikpọchieen̄ kubọk ge.
45008025	Ire, ire eji ikikpọ chieen̄ ikakaan̄ inu eji kpewuuk lek ikaan̄, eji ekikakat ejit ikikup ikpọ inu ya.
45008026	Ikeya si, îre Ekwukwu Mbuban okitap ubọk inyi eji mgbọ lek kiji owọbe. Eji kpekiriọọn̄ ubọk ògbegbe ibe eji ekeriaak uriaak. Ire, Ekwukwu Mbuban me lek kan̄ okibọkọ uriaak kiji iriaak inyi eji, mè ikito mfi òdọdọk enenen me emen uriaak ya, eyi ikọ otu ìkpokọt ibum ibot.
45008027	Awaji ogwu òkiriọọn̄ otutuuk inu òkup ene me ejit, îriọọn̄ inu òkup Ekwukwu Mbuban me ejit, mije, Ekwukwu Mbuban ìkibeek mbeek me ibot bọn Awaji igọọk me nkeek Awaji.
45008028	Eji mîriọọn̄ ijaan̄ lek ibe ke Awaji ìkisa otutuuk inu igbaan̄ irọ ata ikwaan̄ inyi ebi ìmumun̄ ọmọ me chieen̄, òrere ebi ọmọ ogwenbe ibe enerọ inu ọmọ odọmọbe isun̄.
45008029	Mije, ebi Awaji owuukbe lek iriọọn̄, ebiba ere ebi îwuukbe lek igobo isibi isun̄ esese, inyi enebet lek Gwun̄ kan̄, mè ekup kubọk Gwun̄ kan̄ okupbe, inyi Gwun̄ kan̄ ya inikup me etete kiban̄ kubọk adasi gwun̄ me etete owuwa ngwan̄.
45008030	Ebi îgobobe isun̄ esese cha, ebiba si ke îgwen. Ebi îgwenbe cha, ebiba si ke îben itip-oyerebet isan̄a me ibot. Ebi îbenbe itip-oyerebet isan̄a me ibot, ebiba si ke înyi umin mè uja kan̄.
45008031	Eyi Awaji orọbe otutuuk inu chi inyi eji, ìre keke ke eji ebeyaka itumu? Ire Awaji ikeke inyi eji, ìre ekene obokọt irọ ikeme eji?
45008032	Ire Awaji iria ogwu Gwun̄ inu ibe inibọkọ ufialek me ibot kiji otutuuk ene, ìkatet ìkaan̄, ìre Awaji ya ìkpofat inyi eji otutuuk inu geelek me ikike igbaalek Gwun̄ kan̄ ya înyibe eji?
45008033	Ìre ekene obokọt ifuk ikan ikeme ebi Awaji ogobobe inyi lek kan̄? Awaji me lek kan̄ okiben itip-oyerebet isan̄a ema me ibot.
45008034	Ìre ekene obotip ema oyerebet? Jisọs Karais ogwu òkwukwu, mè ijomo si me mkpa, ọmọ òwa osikibe ikweek me agan̄ ubọk ulom Awaji ikitumu ikọ ibot kiji inyi Awaji.
45008035	Ire ikeya, ìre ekene obokọt iche eji isan̄a me lek imumechieen̄ Karais okaan̄be me lek kiji? Ìre uyọrọlek môkọt, sa ìre uga ufialek, sa ìre saasaak, sa ìre una inorie, sa ìre ijeje njak, sa ìre unan, sa ìre mkpa? Kpunu inu geege òbokọt iche eji isan̄a me lek imumechieen̄ Karais okaan̄be me lek kiji!
45008036	Kubọk egebe me Ikpa Mbuban ibe, “Mije kwun̄, eji ekikup me otu mkpa egwe geelek; emọnọ eji kubọk arọọn̄ ebesa isi ifieek ebek.”
45008037	Iin̄-iin̄, kpan̄asi ikeya, me emen inu chi geelek, eji mîgak ebi ìkitim ikpan̄ me linyọn̄ keyi, sa me unye kè Jisọs Karais ogwu òmumun̄ eji me chieen̄!
45008038	Mije, emi nriọọn̄ ijaan̄ lek ibe ke kpunu inu geege òbokọt iche eji isan̄a me lek imumechieen̄ Awaji, mè ìre mkpa mè ìyaka ire ugwem, mè ìre ebi osat Awaji, mè ìyaka ire ijo erumun̄, mè ìre inu òkukup me mgbọ keyi, mè ìyaka ire echi òkup me isi, mè ìre unye eyi mkpulu geelek,
45008039	mè ìre ere òbebene ichit, mè ìre ere òdọdọk ichit, mè ìyaka irere ofifi inu geelek me etete otutuuk inu geelek Awaji orombe. Kpunu inu geege obokọt iche eji isan̄a me lek imumechieen̄ Awaji okaan̄be me lek kiji, eyi eji ekaan̄be sa me lek kè Jisọs Karais Okaan̄ kiji.
45009001	Ǹkitumu atikọ kubọk ogwu òchieek me lek kè Jisọs Karais, ǹkakan̄ ataak, ejit n̄a eyi Ekwukwu Mbuban okikpulu îrọ si inye ibe ke ìkare ataak ke nkikan̄.
45009002	Ejit îkifieek emi enenen, mè ikisisaak emi mgbọ geelek mije ebi kiji, ebi Ijeren.
45009003	Ubọk îkupbe emi me ejit, emi me lek n̄a mâkọt ichieek ibe Awaji ifieek otu inyi emi, mè ifieek emi isan̄a me lek kè Karais, mije una ichechieek ebi ngwan̄ n̄a, ebi melek n̄a erebe akpalek ge mè eje ge,
45009004	ìrere ebi Ijeren, ire eya môrọ mè ema ekaan̄ ichechieek. Awaji îrọ owuwa inu inyi ema, ire, ema kpegban̄ utọn̄ inyi Awaji. Îre ema ke Awaji ogobo isa irọ bọn inyi lek kan̄, ema si ke Awaji onyi umin kan̄ mè uja kan̄. Ema ke Awaji onyan̄a ibot inyi, mè inyi Ikan kan̄. Ema ke Awaji onyi unye ibe eketọbọ ebum me Uwu Mbuban enyi ọmọ, ema si ke Awaji ochieek use inyi.
45009005	Ebi nte nte ukot ikaan̄ cha eriọọn̄be erieen̄ me mfufuk ìre nte nte kiban̄. Me akpalek ebilene, Karais me lek kan̄ ìre si gwun̄ owot iman kiban̄. Itọn̄ ikup inyi Awaji ogwu òkup me ibot otutuuk inu geelek ire mgbọ ikakaan̄ge itata. Ikup ikeya!
45009006	Ikọ n̄a ìkasibi ibe ke use Awaji ìkakọt ìsi ikwaan̄ kan̄ ìso, mije, ìkare otutuuk ebi Ijeren ere ata ebi Ijeren.
45009007	Ìkayaka ìrere si otutuuk bọn owot iman kè Ebereham ere ata bọn kè Ebereham, mije, Awaji ìtumu inyi Ebereham ibe, “Îre bọn owot iman kè Ajiki ke ebefuk kubọk echi kwun̄.”
45009008	Eya ìsibi ibe ke ìkare bọn esabe me akpalek iman ere bọn Awaji. Îre bọn emanbe igọọk me lek use Awaji ke ekifuk kubọk bọn kè Ebereham.
45009009	Mije, mgbọ Awaji ochieekbe use ya, ìtumu ibe, “Mgbọ nsun̄be isikem, emi mâgwu ikom inu. Nsigwu ikom inu, Sera môman gwun̄ enerieen̄.”
45009010	Ìkare eya gaalek. Ute ge gaalek obon nsabọn ebirieen̄ iba Ribeka omanbe. Îre Ajiki, nte nte kiji ukot ikaan̄ obon ema.
45009011	Ribeka ìgbagbaan̄ nsabọn iba chi iman mgbọ ge. Mgbọ Ribeka okupbe me owot kiban̄, Awaji otutumu inyi Ribeka ibe, “Îre ogwu ugane obokisi ikwaan̄ inyi ogwu ijija!” Inu yi ìrọrọ iraka sabum eniman ema, me mgbọ ema kperọriọọn̄-nu ata inu mè ijo inu. Awaji ìrọ ikeyi igọọk me nkeek kan̄ isasa ijeen̄ ibe ke ìre ọmọ me lek kan̄ ogobo gwun̄ ge me etete nsabọn iba cha, mè itele ogwulọ. Awaji ìrọ si ikeyi inyi ebi ene esa eriọọn̄ ibe ke ìkare ikwaan̄ gwun̄ ya orọbe ke esa igobo gwun̄ ya; ke ìre me nkeek Awaji ogwu ògwegwen ọmọ gaalek ke esa igobo ọmọ.
45009013	Ikeya si ke ege me Ikpa Mbuban ibe ke Awaji ìbe, “Jekọp ke mma, Isọ ke ncha!”
45009014	Ìre keke ke eji ebetumu? Ìre eji mêbe ke Awaji ìkakirọ inu òtatat? Iin̄-iin̄, eji kpebekọt itumu!
45009015	Mije, Awaji ìtumu inyi Mosis ibe, “Ogwu òneme emi ke mbato nsan; ogwu òneme emi si ke mbakaan̄ ejit njijin me lek.”
45009016	Eya orọ, inu chi geelek ìkakire mije nkeek ebilene mè kwulukwulu ebilene, ìkire mije ejit nsan Awaji.
45009017	Mije, Awaji ìtumu inyi ogwu Fero, ogwu ubọọn̄ ebi Ijipiti, ibe, “Îre mije keyi ke mkpukpo owu isibi, inyi ǹsa me lek kwun̄ ǹjeen̄ unye n̄a, mè ebi ene eketumu erieen̄ n̄a esibi me otutuuk linyọn̄.”
45009018	Eya orọ, ogwu Awaji oweekbe itoto nsan ke îkito nsan, ogwu îweekbe irọrọ mè inye ejit, ogwa ke îkirọ inyi ejit inye.
45009019	Ene ge me etete kinyi môkọt ido emi ibe, “Ire ikeya, ìre keke orọ mè Awaji ikpọkpọ ikifieek eji ikọ? Ìre ekene okikọt isisik ibot ibe mè ekiket Awaji ikarọ ìso?”
45009020	Owu ogwu ebilene, ìre owu ìre ekene, eyi obokifọọk Awaji otu? Ìre inu ene orombe môkọt ikaan̄ otu ido ogwu òrorom ọmọ ibe, “Òjeje irom emi ikeyi?” Ìkpokọt ido!
45009021	Mije, me atikọ, ogwu òbot ugọn̄ îkaan̄ unye isasa owut arika ge gaalek îsan̄abe ibot owuwa esese ugọn̄. Môkọt isa ọkpọkọ ibot ugọn̄ echi mêkisa irọ inu òkakaan̄ umin, mè isa si ofifi ọkpọkọ ibot ugọn̄ echi mêkisa irọ ten̄eten̄e inu geelek.
45009022	Ikeya ke îkup si me lek inu Awaji okirọ. Awaji îweek irọrọ inyi unye kan̄ mè unaan̄-ejit kan̄ iriọọn̄ ubọk isibi utoon̄ enenen. Mije keya, mgbọ îkisun̄ ebi înaan̄be ejit inyi cha iban usen mkpa kiban̄, ikekikaan̄ ujọn̄ọ ukarajit me lek ife cha, mè ikime ijo inu geelek ema ekirọ. Ire Awaji ikirọ ikeya, ìre îlọ?
45009023	Awaji îwuuk lek igobo usini ene isibi inyi enegọọk ọmọ ekaan̄ umin kan̄ mè uja kan̄, mè ikikaan̄ ejit nsan me lek ife chi. Ire Awaji ikikaan̄ ujọn̄ọ ukarajit me lek ebi ìkup me irak unaan̄-ejit kan̄ cha, inyi ebi ọmọ okaan̄be ejit nsan me lek esa me ikeya eriọọn̄ ubọk umin kan̄ mè uja kan̄ osabe imin iyaka, ìre îlọ?
45009024	Eji ere ebi ife ba, ebi Awaji ogwenbe inyi lek kan̄. Eji kpere ebi Ju gaalek. Îgwen usini kiji inan̄a me etete ebi Ju, mè igwen usini kiji inan̄a me etete ebi ekarege ebi Ju.
45009025	Ikeyi ke Awaji otumu me otu kè Hosia ogwu nriran ibe, “Ebi kpewuuk lek ire ebi n̄a, mâgwen ema ‘Ebi n̄a.’ Ido ebi kpewuuk lek ire ebi òma n̄a, mâgwen ema ‘Ebi òma n̄a.’
45009026	Me ere etumube inyi ema ibe, ‘Enyi kpere ebi n̄a,’ me ere yaage si ke mêgwen ema ‘Bọn Awaji òkup me ugwem.’ ”
45009027	Asaya îtaan̄ ukpo itumu ikọ òfolek ebi Ijeren ibe, “Ubọk geelek ido ebi Ijeren ebi n̄a ewabe ikup kubọk okpoon̄ agba awaji, ene inen mè inen ebi ìsisik gaalek ke ebenyan̄a.
45009028	Mije, Okaan̄-ene môrọ ikọ otu kan̄ iso me linyọn̄ keyi ugwat ugwat, mè irọ otutuuk isan̄a mgbọ ge kpai.”
45009029	Awaji îtumu si sa me otu kè Asaya me adasi mgbọ ibe, “Mebe Okumugwem ogwu òkaan̄ otutuuk inyọn̄ mè ijọn̄ ìkasik sọntiik ibot bọn kiji inen mè inen, kè eji èkwaan̄ èsan̄a, mè ido kiji okana ǹrioon̄ kubọk ama Sọdọm mè ama Gọmọra.”
45009030	Mgbọ keyi, ìre keke ke eji ebeyaka itumu? Ìre eji mêtumu ibe ke ebi kpere ebi Ju, ebi kpekisasa lek ikakana ebi ata irọrọ, mîkana ebi ata irọrọ inan̄a me lek ichechieek kiban̄,
45009031	me ere ebi Ju me lek kiban̄, ebi ìkiweweek ikan eyi òborọ inyi ema ekana ebi ata irọrọ, kpekọt ikana ebi ata irọrọ?
45009032	Ìre keke orọ mè ebi Ju ekakọt ìkana ebi ata irọrọ? Îre mije ema kpesa me ichechieek iweek ikakana ebi ata irọrọ. Kpan̄asi ikeya, ema ekirọ kubọk ke ekisa me ata ubọk ikwaan̄ ikana ebi ata irọrọ. Mije keyi, ema mîtọbọ ukot me lek “ewuuk òkitọbọ ene ukot.”
45009033	Ikeyi ke Awaji otumu me Ikpa Mbuban ibe, “Ìkpọ, mben ewuuk ge iyik me Sayọn, eyi ebi ene ebetọbọ ukot me lek; ewuuk ya oborọ inyi ema enan̄a erọn̄. Ire, ene geelek òtotoon̄ ejit me lek ewuuk ya, kpunu inu geege òborọ inyi esip itet ene ya.”
45010001	Bọn Nte n̄a, inu mbenbe me ejit, mè ikiriaak Awaji me lek me ibot ebi Ijeren ìre, mè Awaji inyan̄a ema.
45010002	Mije, emi me lek n̄a mâkọt ikeke ata-ikọ inyi ema ibe, me atikọ, ke ema mîkaan̄ ulọk òmimin enenen me lek Awaji. Ire, ulọk kiban̄ ya ìkaje melek ata ifuk-ibot.
45010003	Ema mîtele oniin̄ ata irọrọ eyi ònan̄a me ubọk Awaji, mè ikiweek ikakana ebi ata irọrọ me oniin̄ eyi akpalek kiban̄ gaalek. Sa me ikeya, ema mîjit ikakana ebi ata irọrọ me oniin̄ eyi Awaji osan̄abe isibi.
45010004	Karais îra isa Ikan kè Mosis isi ire òta kan̄. Eya orọ, ikakana ebi ata irọrọ ìyaka inikup inyi ebi geelek ìchechieek me lek kè Karais.
45010005	Òfo me lek ikakana ebi ata irọrọ sa me isusun̄ Ikan kè Mosis, Mosis me lek kan̄ ìtumu ibe, “Ene geelek òkisun̄ Ikan ìboluk si inan̄a me lek Ikan.”
45010006	Ire, inu ekitumu òfo me lek ikakana ogwu ata irọrọ inan̄a me ichechieek ìre ikeyi, “Kakitumu me ejit kwun̄ ibe: Ìre ekene obonene ifo emen inyọn̄?” (Eya ìre isasa Karais isibi inu me ijọn̄.)
45010007	“Kakitumu si ibe: Ìre ekene obokwala isibi ifo ere òdọdọk ichit?” (Eya ìre ibebene Karais isibi me ama ekwukwu inu me linyọn̄.)
45010008	Ikọ ekitumu ìre ikeyi: “Ikọ Awaji ya îgbet owu lek enenen, ìkup me otu kwun̄, mè ikup si me ejit kwun̄.” Etip yi ore etip eyi ichechieek eyi eji ekilook ibe:
45010009	Ire owu osa otu kwun̄ itumu isibi ibe ke Jisọs Karais ore Okaan̄-ene, mè ichieek si me ejit kwun̄ ibe ke Awaji îjomo ọmọ me mkpa, mênyan̄a owu.
45010010	Mije, ejit kwun̄ ke obosa ichieek, mè inwọnọ itip-oyerebet Awaji. Otu kwun̄ ke obosa itumu ichechieek kwun̄ isibi, mè ikaan̄ unyan̄a.
45010011	Ikeya ke ege me Ikpa Mbuban ibe, “Ogwu geelek òtotoon̄ ọmọ ejit me lek, kpunu inu geege òborọ inyi esip itet ene ya.”
45010012	Kpunu esese geege òkukup me etete ebi Ju mè ebi kpere ebi Ju. Okaan̄-ene yaage ore Okaan̄ kiban̄ otutuuk, ọmọ yaage si okisa ikpele ugbana igbana otutuuk ebi geelek ìgwegwen erieen̄ kan̄.
45010013	Mije, Ikpa Mbuban îtumu ibe, “Ene geelek ògwegwen erieen̄ Okaan̄-ene, mênyan̄a ene ya.”
45010014	Ire ikeya, ìre ema ebejeje igwen erieen̄ ogwu ema kpechieek me lek? Ofifi si, ìre ema ebejeje ichieek me lek ogwu ema kpewuuk lek inọ etip òfolek? Sa ìre ema ebejeje inọ etip ya, ire ene geege ìkasi ìlook ema etip ya?
45010015	Ìre ife cha ebejeje ikọt isi ilook etip ya, ire ìkakaan̄ ogwu òraria ema isibi? Ikeya ke ege me Ikpa Mbuban ibe, “Inunu ebi ìkilook ata etip mikijaan̄ igak eke!”
45010016	Ire, ìkare otutuuk ebi Ijeren ebọkọ ata etip ya itap. Ikeya ke Asaya otumu si ibe, “Okumugwem, ìre ekene ochieek etip kiji?”
45010017	Eya orọ, îre inọnọ ata etip okisa ichechieek inu. Ata etip ya ìre ata etip kè Karais eyi eji ekilook.
45010018	Ire, mâdo enyi nu, ìre ema ebi Ju kpenọ ata etip ya? Ema otutuuk ene mînọ iso kpai, kubọk Ikpa Mbuban orọbe inye ibe, “Ida kiban̄ îtaan̄ ikana otutuuk linyọn̄; ikọ kiban̄ îso ikana ntutun̄ ere geelek me linyọn̄.”
45010019	M̀kpọk ǹdo si, ìre ebi Ijeren kperiọọn̄ ibot usem ya? Ema mîriọọn̄! Me adasi irek, Awaji ìtumu me otu kè Mosis ibe, “Mâsa ido ebi ekariọọn̄ge Awaji irọ inyi enyi emin ejit me lek n̄a. Mâsa ido ebi kpekikọt igobo inu geege itet irọ inyi ejit inaan̄ enyi.”
45010020	Ikeya si, Asaya ìkatet ukpook itutumu ibe ke Awaji ìbe, “Ebi kpeweweek emi ere ebi ìmumun̄ emi, ebi kpedodo inu òfolek n̄a, ebiba ke nchili lek n̄a ijeen̄.”
45010021	Ire, òfolek ebi Ijeren ke Awaji otumu ibe, “M̀kpọkpọ inyana ubọk iba n̄a itele, ibene me ewelegwe ifit egwe, ikigwen, mè ikiriaak ebi unye ibot kechi, ebi ìkikpaka ibot ibe enu. Ema kpechieek inunu.”
45011001	Mâdo-nu ikọ ge: Ìre Awaji îjit ebi kan̄? Iin̄-iin̄, eya ìkpokọt irọ! Emi me lek n̄a, emi ìre ogwu Ijeren, gwun̄ owot iman kè Ebereham, ogwu otoko kè Benjamin.
45011002	Awaji ìkajit ebi kan̄, ebi îwuukbe lek iriọọn̄, mè igobo bene me ibebene. Ìre enyi kperiọọn̄ inu egebe me Ikpa Mbuban òfolek mgbọ Ilaija okitumu ikọ ikeme ebi Ijeren me isi Awaji?
45011003	Ilaija ìtumu ibe, “Okumugwem, ife chi mîkpan̄ ebi nriran kwun̄ isan̄a, mè igwak otutuuk ntook ngwugwa kwun̄ igwook me ijọn̄. Ìyaka inisik emi gaalek. Me mgbọ keyi, ema mêkiweek si ikpakpan̄ emi.”
45011004	Ìre keke ke Awaji ofọọk ọmọ? Awaji ìfọọk ọmọ ibe, “Nsun̄ obop ene jaaba me Ijeren inyi lek n̄a, ebi kpetọbọ akpatukot me ijọn̄ inyi yọk ekigwen Baali.”
45011005	Ikeya si, me mgbọ keyi, îkaan̄ ibot ene inen mè inen ìsisik, ebi Awaji ogobobe me etete ebi Ijeren isun̄ inyi lek kan̄ sa me atata nnwọn kan̄.
45011006	Awaji ìkigobo ene sa me atata nnwọn kan̄, ìkare sa me ikwaan̄ ene orọbe. Mije, ire Awaji ikisa me ikwaan̄ ene orọbe igobo ene, ìsibi ibe ke atata nnwọn ya ìkayaka ire atata nnwọn.
45011007	Ìre keke si oyaka irọ? Inu ya eyi ebi Ijeren ekwukwulube iweek igak, kpekọt ikaan̄, ebi Awaji ogobobe me etete kiban̄ inyi lek kan̄ mîkaan̄. Ebibilọ cha mîkana ìnan, kpechieek inọnọ igwen eyi Awaji okigwen ema.
45011008	Mîge si me Ikpa Mbuban ibe, “Awaji îrọ inyi ema ekana ebi ndide. Ema mîkaan̄ chieen̄, ire, kpekisa imọọn̄ inu, ema mîkaan̄ utọn̄, ire, kpekisa inọ ikọ. Ikeya ke îkup mege inire chereyi.”
45011009	Debit si îtumu ibe mè, “Inorie ijọk kiban̄ itet ema kubọk ufe, mè ikana si ewuuk òkitọbọ ene ukot inyi ema, mè ema erọn̄ enin̄ emen osusut.
45011010	Chieen̄ kiban̄ idun, inyi ema ekakọt ìmọọn̄ inu; udun̄ kiban̄ inwun ekpuk me irak ulobo ufialek ire mgbọ geelek.”
45011011	Mâkpọk ido si: Ìre ebi Ijeren mînan̄a irọn̄ isan̄a ire lek eyi kpebeyaka ikọt ibene ema igwuun̄? Iin̄-iin̄, ìkare ikeya. Inu òkukup ìre ke, mije nrọ-nlọ kiban̄, unyan̄a înan̄a isi ire lek ebi kpere ebi Ju, inyi ebi Ju esa me ikeya ekaan̄ ejit mba.
45011012	Nrọ-nlọ ebi Ju îrọ inyi Awaji isa inu ubọọn̄ kan̄ igbana otutuuk ebi linyọn̄. Ichep ema ekaan̄be mije nrọ-nlọ kiban̄ îtap ebi kpere ebi Ju ubọọn̄ me emen ugbana eyi Awaji. Ire nrọ-nlọ ebi Ju isa ata inu chi inu, ìsibi ibe ke ugbana mômin enenen mgbọ otutuuk ebi Ju mêkanabe igọọk Awaji.
45011013	Enyi ebi kpere ebi Ju ke nkitumu ikọ yi inyi. Eyi emi nrebe ogwu otuchieen̄ ogwu òkilook ebi kpere ebi Ju ata etip, nkisa ikwaan̄ yi igugo lek enenen.
45011014	Inan̄a me irọrọ ikeya, mâtitọ ebi Ju kiji ejit, inyi ema ebene ekaan̄ ejit mba me lek kinyi. Usini mgbọ, usini kiban̄ mêgwu ikom, mè isa me ikeya ikaan̄ unyan̄a inan̄a me ubọk ikwaan̄ n̄a.
45011015	Îre mije ejitbe ema ke Awaji obak me lek irọ esuuk melek ebilene me otutuuk linyọn̄. Ire ijijit ema eyi Awaji ojitbe irọ inyi ebilene me otutuuk linyọn̄ ekana ebi òma melek Awaji, mgbọ Awaji môbọkọbe ema itap, ìre keke ke eya obosa inu? Eya môrọ inyi ebi ìkwukwu ejomo me mkpa, mè eneluk ugwem.
45011016	Ire usini me lek akpa ekọkọk eyi esabe irọ fituru isa igwa ngwugwa adasi mfut inyi Awaji ikup me mbuban, ìsibi ibe ke otutuuk akpa ekọkọk ya îkup me mbuban. Ikeya si, ire ugwun̄-ijọn̄ uti ikup me mbuban, otutuuk otu agọọk uti ya si îkup me mbuban.
45011017	Awaji ogwu òwowop ata uti olifu, òrere ebi Ijeren, îfieek usini otu agọọk isan̄a, mè isi isa otu agọọk ijo olifu oron, òrere enyi, ininwaan̄ me ere ata otu agọọk cha onan̄abe, enyi enenikigọọk ata otu agọọk kechilọ ikinyinyan̄a ata inorie ònan̄a me lek ugwun̄-ijọn̄ ata uti olifu ya.
45011018	Eya orọ, ikagugo lek, mè ìkpọ otu agọọk echi efieekbe isan̄a cha chieen̄ ìsiki. Sabum enyi ebegugo lek, ìkeek ibe ke enyi ìre otu agọọk ikike. Ìkare enyi ekibeme ugwun̄-ijọn̄, îre ugwun̄-ijọn̄ okibeme enyi.
45011019	Usini mgbọ, enyi mêkitumu ibe, “Iin̄ ma, esọsọp otu agọọk kechilọ isan̄a inyi eji ekaan̄ irek.”
45011020	Îre atikọ! Esọp ema isan̄a mije una ichechieek kiban̄, mè iyaka isa enyi ininwene, mije enyi ekaan̄be ichechieek. Eya orọ, ikagumu lek mije keya. Kpan̄asi ikeya, ìkifieek owot.
45011021	Mije, ire Awaji ìkatele ema ebi ìrere otu agọọk òtitibi isibi me lek uti ya me lek kan̄, ìkpotele enyi si ebi esabe ininwaan̄, mè ire enyi inan̄a irọn̄.
45011022	Ikawuuk ibe ke Awaji ìre ogwu ata ejit, mè ire si ogwu unye ejit. Awaji înye ejit me lek ebi Ijeren ebi ìnanan̄a irọn̄, mè ikaan̄ ata ejit me lek kinyi, ire enyi ikeke inye me ikekirọ inu òbokirọ mè ọmọ ikikaan̄ ata ejit me lek kinyi ifo isi. Ire enyi kpekeke inye, ìbosọsọp enyi si ifiin̄.
45011023	Ema ebi Ju si, ire ema itele una ichechieek kiban̄, Awaji môkpọk iyaka ema inwaan̄, mije, Awaji môkọt ikpọk iyaka ema inwaan̄ me irek kiban̄.
45011024	Eyi kinyi, enyi ìre ijo olifu oron. Awaji onenisan̄a enyi isa ininwaan̄ me lek ata uti olifu eyi ewowop, inu kpekirarak irọ! Ire Awaji ikat ejit irọ òjelek inu òkup ikeya, ìsibi ibe ke ìkpoyọt ọmọ me lek ikpọkpọk isa ebi Ijeren, ìrere otu agọọk uti ya me lek kan̄, ininwaan̄ me irek kiban̄, me ere ema enan̄abe me lek uti kiban̄.
45011025	Bọn Nte n̄a, îkaan̄ udọk udọk atikọ ge nkiweek irọrọ mè enyi eriọọn̄, inyi enyi ekamọnọ lek kinyi kubọk enyi mîmalek iriọọn̄ inu, mije unyan̄a keyi enyi ekaan̄be. Unye-ibot ebi Ijeren ekinye mgbọ keyi ìkpokup ire mgbọ geelek. Ojot ojot otu ifuk ebi kpere ebi Ju isigwu ikom igọọk Awaji isan̄a, unye-ibot ebi Ijeren môta.
45011026	Sa me ikeya, mênyan̄a otutuuk ebi Ijeren kubọk egebe me Ikpa Mbuban ibe, “Ogwu unyan̄a mônan̄a me Sayọn inu, mè inisan̄a una ukpook Awaji isan̄a me emen bọn owot iman kè Jekọp.
45011027	Mârọ inyan̄a-ibot keyi melek kiban̄ mgbọ mâmọnọbe ijo inu kiban̄ isan̄a.”
45011028	Ebi Ju mîjit ata etip, mè ikana ebi ochicha Awaji mije kinyi ebi kpere ebi Ju. Ire, sa me lek igogobo eyi Awaji ogobobe ema inyi lek kan̄, ema ìre ebi Awaji omabe, mije ebi nte nte kiban̄ ukot ikaan̄.
45011029	Mije, Awaji isigobo ene, îgobo isan̄a. Isigbana ene, îgbana isan̄a. Ìkakinwene ejit.
45011030	Enyi ebi ìkikpaka ibot inyi Awaji me adasi mgbọ mîkaan̄ ejit nsan Awaji mgbọ keyi mije unye-ibot ebi Ijeren.
45011031	Ikeya si, mije ejit nsan Awaji okaan̄be me lek kinyi, ema mîkana ebi ìkikpaka ibot inyi Awaji, inyi Awaji ikaan̄ si ejit nsan me lek kiban̄ mgbọ keyi.
45011032	Mije, Awaji îrọ inyi otutuuk ebilene ekana ebi ìkikpaka ibot, inyi ọmọ ikaan̄ ejit nsan me lek otutuuk kiban̄.
45011033	Ìre ekene oriọọn̄ ubọk Awaji osabe ibọọn̄ ubọọn̄ iyaka? Sa ìre ekene oriọọn̄ ubọk iriọọn̄-inu kan̄ mè ifuk-ibot kan̄ osabe idọk iyaka? Ìre ekene obokọt igobo itet ubọk îkisa idọmọ inu me nkeek kan̄? Ubọk irọ-inu kan̄, kpunu ogwu òbokọt iriọọn̄.
45011034	Kubọk Ikpa Mbuban otumube ibe, “Ìre ekene oriọọn̄ ejit Okumugwem? Sa ìre ekene obokọt iteme ọmọ nteme?
45011035	Ìre ekene orak ìfọọk inu inyi Awaji, eyi mêbe Awaji iniyaka ikpe?”
45011036	Mije, otutuuk inu geelek ìnan̄a me ubọk kan̄, otutuuk inu geelek ìkiluk ugwem inan̄a me ubọk kan̄, otutuuk inu geelek ìkup inyi ọmọ. Itọn̄ mè umin ikup inyi ọmọ mege ire mgbọ ikakaan̄ge itata! Ikup ikeya!
45012001	Eya orọ, bọn Nte n̄a, mije Awaji okaan̄be ejit nsan me lek kinyi, soso, nriaak enyi, ìsa lek kinyi ìnyi Awaji kubọk ke esasa enyi me ògat ugwem igwa ngwugwa inyi Awaji, ngwugwa òkup me mbuban, mè ikibele Awaji ejit. Eyi ore isisi ikwaan̄ inyi Awaji kubọk ebi ìkaan̄ ifuk-ibot.
45012002	Ikayaka ìluk ugwem ìgọọk me lek ọrọmijọn̄ linyọn̄ keyi ofifi. Kpan̄asi ikeya, ìtele mè Awaji inyi enyi ayaya ejit, mè isa me ikeya inwene enyi. Mgbọ keya ke enyi mêkọt iriọọn̄ nkeek Awaji. Nkeek Awaji înwọn, mè ikibele Awaji ejit, mè iso ifuk.
45012003	Sa me atata nnwọn eyi Awaji onyibe emi, ǹkitumu inyi enyi ibe, ene geege ikamọnọ lek kan̄ ubene ubene ìsaba ìraka ubọk îgbebe. Kpan̄asi ikeya, ìfiat mgbọ ìkeek lek kinyi, mè ìriọọn̄ ubọk enyi ekupbe me atikọ, mè ìtọ lek kinyi ìgọọk me okike ichechieek Awaji onyibe enyi.
45012004	Ene geelek ìkaan̄ akpalek ge, melek owuwa nriro me lek. Ire, otutuuk nriro cha kpekigbaan̄ irọ chieen̄ ikwaan̄ ge gaalek.
45012005	Ikeya si, me emen kè Karais, ubọk geelek eji erebe owuwa ene, eji otutuuk ene ìre akpalek ge gaalek. Ene geelek me etete kiji ìkup inyi otutuuk kiji, ìkakup ìnyi lek kan̄ gaalek.
45012006	Eji ekaan̄ si uche esese esese igọọk me lek atata nnwọn Awaji onyibe eji me ene me ene. Ire uche ene ge ire ibeben nriran, ene ya isa ibeben nriran ya isi ikwaan̄ igọọk me okike ichechieek ọmọ okaan̄be.
45012007	Ogwu eyi kan̄ orebe isisi ikwaan̄, ene ya ikisi ikwaan̄. Ogwu eyi kan̄ orebe ijejeen̄ inu, ene ya ikijeen̄ inu.
45012008	Ogwu uche kan̄ orebe itatap ebi ene efuuk me emen, ene ya ikitap ebi ene efuuk me emen. Ogwu eyi kan̄ orebe isasa inu îkaan̄be ikitap ubọk inyi ebi una, ene ya ikichili ubọk iche inu inyi ebi una. Ogwu eyi kan̄ orebe ikpukpulu, ene ya igbala chieen̄, mè ikikpulu ijaan̄. Ogwu eyi kan̄ orebe ikakaan̄ ejit nsan me lek ene, ene ya ikisa me ubelejit ito ene nsan.
45012009	Ikachieek ibe imumechieen̄ kinyi ire eyi ofiaan̄, ire, ire eyi atikọ. Ìcha ijo inu, me ìkitet ata inu ìnye.
45012010	Ìkikaan̄ ulọk me lek bọn Nte kinyi me ejit imumechieen̄ ngwan̄ mè ngwan̄. Ìkinyi ebi melek kinyi umin ìgak ubọk enyi ekinyi lek kinyi.
45012011	Ìkikaan̄ ulọk me isisi ikwaan̄, ikawọ lek. Ìkisa otutuuk ejit kinyi ìsi ikwaan̄ ìnyi Okaan̄-ene.
45012012	Ìkinwọọn̄ unwọọn̄ mije ikpọchieen̄ kinyi, ìkikat ejit me emen ufialek, mè ìkiriaak uriaak mgbọ geelek.
45012013	Ìkiche inu enyi ekaan̄be ìnyi ebi eyi Awaji ebi kpekaan̄ inu, mè ìkibọkọ ebi ichen ìtap.
45012014	Ìkiriaak Awaji ibe igbana ebi ìkisisaak enyi, ìkigbana ema, ikakifieek otu ìnyi ema.
45012015	Ìkibele ejit melek ebi ìkibele ejit, mè ìkifieek ejit melek ebi ìkifieek ejit.
45012016	Ìgọọk ebi melek kinyi ìluk me esuuk. Ikakibene lek. Ìkigọọk ebi irek kiban̄ osikibe igak eyi kinyi ìkigbaan̄ inu ìrọ. Ikakimọnọ lek kinyi kubọk enyi gaalek eriọọn̄ inu igak.
45012017	Ikakisa ijo inu ìyaka ìkpe ene me ijo inu eyi ene orọbe enyi. Ìmun̄ ibe ke enyi mîkirọ inu ònwọnwọn me chieen̄ otutuuk ene.
45012018	Ìkiluk me esuuk melek otutuuk ene, ire ifet, mè ikup enyi me ubọk ikọkọt irọ.
45012019	Bọn Nte n̄a, ikarọ ene useen̄ inu. Kpan̄asi ikeya, ìkinyi irek mè unaan̄-ejit Awaji isi ikwaan̄, mije, Okaan̄-ene ìtumu me Ikpa Mbuban ibe, “Îre emi mbasan̄a useen̄. Mâyaka ikpe.”
45012020	Kubọk Ikpa Mbuban otumube, “Ire uraafiọọn̄ itaka ogwu ochicha kwun̄, nyi inorie. Ire ebek irak, nyi inu enwọnwọ mè inwọ. Mgbọ okirọ inu chi inyi ogwu ochicha kwun̄, òkititiin̄ mbubuuk ukan̄ igwook ọmọ me ibot.”
45012021	Ikakinyi irek ibe ijo inu ikitim ikpan̄ enyi. Kpan̄asi ikeya, ìkisa ata inu ìtim ìkpan̄ ijo inu.
45013001	Ene geelek ikisiki lek kan̄ inyi mkpulu geelek òkikpulu ọmọ, mije, kpunu mkpulu geege eyi ikanan̄age me ubọk Awaji. Mkpulu geelek òkikpulu me mgbọ keyi, îre Awaji osun̄ ema otutuuk.
45013002	Eya orọ, ene geelek ònyenye ibot inyi mkpulu ìnye ibot inyi inu eyi Awaji me lek kan̄ osan̄abe isibi. Ebi geelek ìkirọ òjelek inu òkup ikeya, ekisa oyerebet ijet lek kiban̄.
45013003	Mije, ebi ibot mkpulu kpere inu ukpook inyi ebi ìkirọ inu òtatat. Ema ìre inu ukpook inyi ebi ìkirọ inu ikatatge. Ire okiweek ibe ukpook ebi ibot mkpulu ikakitet owu, kirọ inu òtatat, inyi ema eketọn̄ owu.
45013004	Mije, ogwu ibot mkpulu ìre gwun̄ ikwaan̄ Awaji, ogwu Awaji osan̄abe isun̄ ibe ikirọ owu ata inu. Ire, ire orọ ilọ, fieek owot me lek kan̄, mije, oge akọn̄ òkup ọmọ me ubọk ya ìkare me ikike. Ọmọ ìre gwun̄ ikwaan̄ Awaji ogwu Awaji osan̄abe ibe inijeen̄ unaan̄-ejit Awaji me lek ebi ìkirọ inu ikatatge.
45013005	Eya orọ, îgbe ibe ene isiki ibot inyi mkpulu geelek. Ìkare mije ukpook osusut gaalek, ire, mije owu me lek kwun̄ oriọọn̄be ibe ke îtat irọrọ ikeya.
45013006	Mije keyi si orọ îgbebe ibe enyi eketip otitip ido, mije ebi ibot mkpulu ekisa otutuuk mgbọ kiban̄ isi ikwaan̄ inyi Awaji.
45013007	Ìkpe otutuuk ene urieek geelek enyi ekaan̄be ema. Ebi enyi ekaan̄be urieek otitip ido, ìkpe otitip ido ìnyi. Ebi enyi ekikpe mkpukpe inyi me ibot inu enyi ekaan̄be, ìkikpe mkpukpe cha ìnyi ema. Ebi ìgbegbe inyinyi ulibi, ìnyi ulibi. Ebi ìgbegbe inyinyi umin, ìnyi umin.
45013008	Ikakaan̄ ene geege urieek, îtata urieek eyi imumechieen̄ gaalek, mije, urieek imumechieen̄ ìkakita. Ene geelek òmumun̄ ogwu melek kan̄ me chieen̄ îrọ otutuuk Ikan kè Mosis iso.
45013009	Inu Ikan kè Mosis okitumu ibe, “Karọ ugan-nwa, kakpan̄ ene, kachiin̄ inọ, kakaan̄ chieen̄ ile me lek inu ofifi ene okaan̄be,” mè otutuuk ofifi inu geelek egebe me Ikan kè Mosis, otutuuk ikan chi ìre ikan ge gaalek, eyi òrere: “Mun̄ ogwu melek kwun̄ me chieen̄ kubọk omun̄be lek kwun̄ me chieen̄.”
45013010	Ogwu òmumun̄ ene me chieen̄ ìkpokọt irọ ene ya ijo inu geege. Eya orọ, imumechieen̄ ore irọrọ Ikan kè Mosis iso.
45013011	Ìnye lek ìkirọ ikeya, mije, enyi mîriọọn̄ inu mgbọ keyi orebe. Îkem mgbọ enyi mênan̄abe ikeke me ilaak, mije, unyan̄a kiji îgbet enenen mgbọ keyi igak mgbọ eji ebenebe ikaan̄ ichechieek.
45013012	Eririeen̄ môniraka. Ìsik sọntiik egwe môwelebe itoon̄ ene me lek! Eya orọ, eji ewọọk irọrọ echi emen udun esan̄a me lek kiji, mè etap nroon̄ akọn̄ eyi mêsabe itim akọn̄ me utoon̄ ikarek.
45013013	Eji eluk ugwem òtatana me isi Awaji ubọk îgbebe ibe ekeluk me chieen̄ ikarek. Eji etele ijo ifit miin̄ mè òje oyet, mè inwọnwọ miin̄ isa, mè ijeje oyet, mè ugwem barabat, mè gọlọgọlọ eyi etim, mè etele si chieen̄ ile.
45013014	Kpan̄asi ikeya, ìtap Jisọs Karais kubọk ọfọnti, mè ìjit irọrọ ijo ulọk cha echi akpalek ijo inu kinyi okitọ inyi enyi.
45014001	Ìbọkọ gwun̄ Nte ogwu ichechieek kan̄ ikanyege ìtap kubọk ogwu melek kinyi, mè ikafieek ọmọ ikọ mije inu îchieekbe me ejit kan̄, eyi ikajege ìkike melek eyi kinyi.
45014002	Ichechieek ene ge môkọt inyi irek ibe ene ya ikirie otutuuk inu geelek. Ire, ofifi ene ogwu ichechieek kan̄ ikanyege môkọt ikirie inu ònan̄a me lek uti gaalek.
45014003	Ogwu òkirie inu geelek ikakpọ ogwu ìkakirie inu geelek chieen̄ ìsiki. Ogwu ìkakirie inu geelek ikafieek oyerebet ìtip ogwu òkirie inu geelek îmun̄be, mije, Awaji îbọkọ ene ya itap.
45014004	Owu ogwu òkisibi oyerebet me ibot gwun̄ ikwaan̄ ofifi ene, ìre owu ìre ekene? Îre ogwu nte uwu kan̄ gaalek obokọt iriọọn̄ mè ìre òkirọ inwọn, mè ìre ìkarọ ìnwọn. Ọmọ môrọ inwọn, mije, Okaan̄-ene môrọ inyi ọmọ irọ ijaan̄.
45014005	Ene ge môkọt ikimọnọ ibe ke usen ge îkup me mbuban igak usen kechilọ, me ere ofifi ene okimọnọ ibe ke otutuuk usen ìre ìkike. Ene geelek imun̄ ibe ke inu ọmọ ochieekbe me lek ìre eyi ejit kan̄ ochieekbe inye.
45014006	Ogwu òkisun̄ usen ge me mbuban igak usen kechilọ, ìkirọ ikeya inyi Okaan̄-ene. Ogwu òkitaka anam, ìkitaka isa imin Okaan̄-ene, mije, ìkinyi Awaji itọn̄. Ogwu ìkakirie inu geelek, ìkirọ si ikeya inyi Okaan̄-ene, mè ikinyi Awaji itọn̄.
45014007	Mije, kpunu ene geege me etete kiji ogwu òkiluk ugwem inyi lek kan̄ gaalek. Kpunu si ogwu òkikwu mkpa inyi lek kan̄ gaalek.
45014008	Ire eji igat ugwem, eji egat inyi Okaan̄-ene. Ire eji ikwu, eji ekwu si inyi Okaan̄-ene. Eya orọ, mè ìre eji ekup me ògat ugwem, mè ìre eji ekwukwu, eji ìre eyi Okaan̄-ene.
45014009	Îre mije keyi ke Jisọs Karais okwu, mè iyaka ijomo me mkpa, inyi ọmọ inire Okaan̄-ene inyi ebi ìkwukwu, mè ebi ìkup me ugwem.
45014010	Ire ikeya, ìre owu òjeje ikifieek gwun̄ Nte kwun̄ ikọ? Sa ìre owu òjeje ikikpọ gwun̄ Nte kwun̄ chieen̄ isiki? Mije, eji otutuuk ene mêkeke me isi ogboon̄ oyerebet Awaji, mè Awaji isibi eji oyerebet me ibot.
45014011	Okumugwem ìtumu me Ikpa Mbuban ibe, “Eyi nkupbe me ugwem, ene geelek môtọbọ ekpe me isi n̄a; otu geelek môtumu isibi ibe ke emi nre Awaji.”
45014012	Eya orọ, ene geelek me etete kiji ìbofuk ifuk eyi ibot kan̄ inyi Awaji.
45014013	Eya orọ, eji ekayaka ìfieek bọn Nte kiji ikọ. Kpan̄asi ikeya, ìtumu ìfieek ibe ke enyi kpeberọ inu geege òbokana ukput inyi gwun̄ Nte kinyi, mè irọ inyi inan̄a irọn̄ inin̄ me emen ijo inu.
45014014	Emi kubọk ogwu ògọgọọk Jisọs igbaan̄ ire ge, nriọọn̄ ijaan̄ lek ibe ke kpunu inorie geege òkukup me lek kan̄, mè ire inorie ikatanage me isi Awaji. Ire, ire ikaan̄ ogwu ifuk inu ge kubọk inu ikatanage me isi Awaji, me lek ene ya, inu ya si ìkatana me isi Awaji.
45014015	Ire inu owu okirie ikisisaak gwun̄ Nte kwun̄, ìsibi ibe ke owu òkayaka ìrọ inu me imumechieen̄. Kasa me lek inorie okirie ìjijaka ugwem gwun̄ Nte kwun̄ ogwu Jisọs Karais okwube mkpa me ibot.
45014016	Kachieek ibe inu owu okimọnọ kubọk ata inu iyaka inikana inu ebi ene ekitumu ibe ke ìre ijo inu.
45014017	Mije, mkpulu eyi Awaji ìkagbaan̄ me lek inu irerie mè inwọnwọ, ire, ìkido ata irọrọ, mè esuuk, mè unwọọn̄ echi Ekwukwu Mbuban okinyi.
45014018	Mije, ene geelek òkisi ikwaan̄ inyi Karais me oniin̄ òkup ikeyi ìre ogwu Awaji okibele ejit me lek, mè ire si ogwu inu kan̄ okineme ebilene.
45014019	Eya orọ, ubọk geelek eji ekọtbe, eji ekerọ inu echi òbokitap esuuk, mè echi òbokinama eji mè ebi melek kiji inye.
45014020	Kajijaka ikwaan̄ Awaji mije inorie. Otutuuk inorie geelek îtana me isi Awaji. Ire, ìkatat ibe ene irie inorie eyi òborọ inyi ofifi ene inan̄a irọn̄.
45014021	Înwọn enenen ire owu òkataka anam, òkanwọ miin̄, òkarọrọ si ofifi inu geege eyi môrọbe inyi gwun̄ Nte kwun̄ inan̄a irọn̄.
45014022	Eya orọ, ire ikaan̄ inu geelek owu ochieekbe me lek òfolek inu chi, sun̄ nyi lek kwun̄ melek Awaji. Ugbana môkup inyi ene geelek ikatipge lek kan̄ oyerebet sa me lek inu îbọkọbe itap inyi lek kan̄.
45014023	Ire, ire ikaan̄ ogwu ikaan̄ ejit iba òfolek inu îkirie, Awaji îtip ene ya oyerebet, mije, ìkasa me ichechieek ìrie inu ya, bak me lek, irọrọ geelek eyi ikanan̄age me ichechieek ìre ijo inu.
45015001	Îgbe ibe eji ebi ìkekeke inye me ichechieek ekeme nrọ-nlọ òkup me emen ebi kpekeke inye me ichechieek, me ekakeekge ubelejit eyi akpalek kiji.
45015002	Ene geelek me etete kiji ikirọ inyi ejit ibele ogwu melek kan̄, mè ikirọ ene ya ata inu, mè inama ichechieek ene ya ibene.
45015003	Mije, Jisọs Karais me lek kan̄ ìkaweek ubelejit eyi lek kan̄ gaalek, kubọk egebe me Ikpa Mbuban ibe: “Otutuuk unyechieen̄ ebi ene ekinyi owu ìnikikeme emi.”
45015004	Mije, inu geelek egebe me Ikpa Mbuban me ukot ikaan̄, ege isasa ijeen̄ eji inu eyi òbokikat eji ejit, mè ikitap eji efuuk me emen, inyi eji esa me ikeya ekaan̄ ikpọchieen̄.
45015005	Awaji ogwu òkikat ene ejit, mè ikitap ene efuuk me emen, irọ inyi enyi otutuuk ene egbaan̄ eluk me ejit ge me mgbọ keyi enyi ekigọọk Jisọs Karais,
45015006	inyi enyi otutuuk ene egbaan̄ esa ejit ge, mè ida ge etọn̄ Awaji ogwu òrere Nte Okaan̄ kiji Jisọs Karais.
45015007	Me mgbọ yi, ìbọkọ ebi melek kinyi ìtap, kubọk Jisọs Karais obọkọbe enyi itap, inyi itọn̄ ikup inyi Awaji.
45015008	Mije, ǹkitumu atikọ inyi enyi ibe ke Karais îkana gwun̄ ikwaan̄ inyi ebi Ju, inenirọ use Awaji ochieekbe ebi nte nte kiban̄ ukot ikaan̄ inye, inyi ema esa eriọọn̄ ibe ke Awaji ìre ogwu atikọ.
45015009	Sa me ikeyi ebi kpere ebi Ju mêtọn̄ Awaji mije ejit nsan kan̄, kubọk Ikpa Mbuban otumube ibe, “Mije keyi, mâtọn̄ owu me etete ebi kpere ebi Ju; mâkọt okwa itọn̄ erieen̄ kwun̄.”
45015010	Ofifi si, Ikpa Mbuban îtumu ibe, “Enyi ebi kpere ebi Ju, ìgọọk ebi eyi Awaji ìnwọọn̄ unwọọn̄.”
45015011	Ikpa Mbuban îtumu me ofifi ere si ibe, “Otutuuk kinyi ebi kpere ebi Ju, ìtọn̄ Okumugwem, mè ìkọt okwa ìtọn̄ ọmọ, enyi ebi otutuuk ido geelek.”
45015012	Ofifi si, Awaji îtumu me otu kè Asaya ogwu nriran ibe, “Gwun̄ owot iman kè Jesi ge mônan̄a isibi; ọmọ ore ogwu òbonikpulu ebi ido geelek me linyọn̄. Ebi ido geelek me linyọn̄ ebekaan̄ ikpọchieen̄ me lek kan̄.”
45015013	Awaji ogwu òkinyi ene ikpọchieen̄, inyi enyi ojot ojot unwọọn̄ mè esuuk, mè irọ inyi ikpọchieen̄ enyi ekaan̄be me lek kan̄ ikpọkpọ ikimin, sa me unye eyi Ekwukwu Mbuban.
45015014	Bọn Nte n̄a, emi me lek n̄a nchieek ibe ke enyi me lek kinyi mîkaan̄ ata ejit, mè inwọn me ugwem, mè ikaan̄ ojot ojot ifuk-ibot. Nriọọn̄ si ibe ke enyi mîso ebi mêkọtbe ikijeen̄ lek kinyi inu.
45015015	Ire, ǹge ikpa keyi ijet enyi, inyi ǹsa irek keyi ǹkpọk ǹkeek enyi usini ikọ òkup me uyọt, eyi mwuukbe lek itumu inyi enyi. Ǹkatet ukpook, ǹnyenye otu ikitumu ikọ keyi, mije atata nnwọn eyi Awaji onyibe emi,
45015016	mè isa emi irọ ogwu ikwaan̄ kè Jisọs Karais me etete kinyi ebi kpere ebi Ju. Ǹkirọ ikwaan̄ ilolook ata etip me etete kinyi, kubọk ogwu ngwugwa eyi Awaji, inyi enyi ekana inu esabe igwa ngwugwa òkibele Awaji ejit, mije, Ekwukwu Mbuban îgwọk enyi itana, mè isun̄ enyi me mbuban.
45015017	Mije keyi, ǹkisa ikwaan̄ nkisi inyi Awaji ibaan̄ alọm mije kè Jisọs Karais.
45015018	Me atikọ, emi m̀kpatumu ofifi ikọ geege ilọ me lek ikọ òfolek ikwaan̄ Karais osabe emi irọ me etete ebi kpere ebi Ju, mè irọ inyi ema enesiki ibot enyi Awaji. Karais ìrọ inu yi sa me ikọ otu n̄a, mè irọrọ n̄a,
45015019	mè unye esese inu ukechieen̄, mè uyeke inu, mè sa me unye eyi Ekwukwu Mbuban. Ikeya ke mbene me Jeruselem ijijen̄e ikana otutuuk ere isi igwook me agan̄ ekigwen Ilirikọm, mè ilook ata etip kè Karais iso otutuuk ere cha.
45015020	Ulọk òmimin emi me ejit ichit bene me ibebene ìre isasa ata etip kè Jisọs Karais isi ilook me ere ebi ene kpewuuk lek ilook, inyi nkatumu ikọ Awaji me ere ofifi ene owuukbe lek itọbọ ọdọ.
45015021	Ire, kubọk egebe me Ikpa Mbuban ibe, “Ebi kpekpa inu òfolek kan̄ inyi, mêmun̄, ebi kpewuuk lek inọ ikọ kan̄ mêgobo itet.”
45015022	Me atikọ, eyiyi ore inu òtetet emi ikaan̄ owuwa mgbọ, inyi nkakọt ìnu ìnimun̄ enyi.
45015023	Ire, îwuuk lek ikilọlọk emi imumun̄ enyi karake owuwa acha òraraka. Eya orọ, mgbọ keyi nkayakage ìkaan̄ ikwaan̄ geege irọrọ me agba agan̄ kechi, ǹkiweek inunu inimun̄ enyi.
45015024	Ǹkitọt igbagba ikpọ enyi mgbọ mbaraka isi Sipen. Me oniin̄ ije n̄a, mâgba Rom inigọọk enyi ikup sọnja mgbọ. Nsinwọọn̄ enyi isan̄a, mânenije ije n̄a isi Sipen. Ǹkikpọ chieen̄ ibe ke enyi mêtap ubọk inyi emi, inyi ije ya ifet.
45015025	Ire, me mgbọ keyi, ǹkup me oniin̄ ije, m̀basa inu ijet bọn Awaji ìkup me Jeruselem.
45015026	Mije, ebi ntitiin̄ Awaji ìkup me agan̄ Mesidonia mè agan̄ Akaya mîsa me ata ejit ititiin̄ inu iria ibe esa esi eche enyi ebi ìkup me una me etete ebi ntitiin̄ Awaji ìkup me Jeruselem.
45015027	Ema gaalek etumu ifieek me ejit kiban̄, mè irọ. Me atikọ, îgbe ibe ema etap ubọk enyi ebi ugbọọn̄ ìkup me ntitiin̄ Awaji me Jeruselem. Mije, ire ebi Ju iche usini ugbana Awaji eyi ema ekaan̄be inyi ebi kpere ebi Ju, îgbe si ibe ebi kpere ebi Ju eche usini ugbana linyọn̄ keyi eyi ema ekaan̄be enyi ebi Ju.
45015028	Nsirọ ikwaan̄ keyi isan̄a, mè imun̄ ibe ke nkana uche ikpoko yi itap ema me ubọk, mânibene ije isi Sipen, mè igba itọp enyi amọn.
45015029	Nriọọn̄ ibe, mgbọ mânube, ke mâsa ojot ojot ugbana kè Jisọs Karais igbaalek inu.
45015030	Bọn Nte n̄a, nsa me erieen̄ Okaan̄ kiji Jisọs Karais, mè imumechieen̄ eyi Ekwukwu Mbuban okinyi, iriaak enyi ibe, soso, ìgọọk emi ìriaak uriaak ìnye me ibot n̄a ìsa ìtap ubọk ìnyi emi me emen ufialek n̄a.
45015031	Ìriaak Awaji ibe inyan̄a emi isibi me ubọk ebi kpechieek me lek kè Jisọs Karais me Judia, mè Awaji irọ mè bọn Awaji ìkup me Jeruselem ebọkọ inu chi nkisa ijet ema me atata.
45015032	Ire ineme Awaji, nsikana uche chi inyi ema isan̄a, mgbọ ya ke mbanikọt ije me unwọọn̄ inu me lek kinyi, inyi enyi melek n̄a egbaan̄ ebele ejit, mè ekaan̄ aya efuuk.
45015033	Awaji ogwu òkinyi ene esuuk ikup melek kinyi otutuuk ene. Ikup ikeya!
45016001	Ǹkiweek ibe enyi eriọọn̄ gwun̄ Nte kiji enenwaan̄ ekigwen Fibi, òrere ogwu ntap-ubọk me ntitiin̄ Awaji òkup me ama Kenkiriye.
45016002	Soso, ìbọkọ ọmọ ìtap me erieen̄ Okaan̄-ene ubọk ògbegbe ibe ebọkọ gwun̄ eyi Awaji etap, mè ìtap ubọk ìnyi ọmọ me inu geelek òkup ọmọ me uyọt. Mije, ọmọ îtap ubọk enenen inyi owuwa ene, mè itap si inyi emi.
45016003	Ìtọp Pirisila mè Akwila amọn ìnyi emi. Îre ema melek n̄a ekigbaan̄ isi ikwaan̄ inyi Jisọs Karais.
45016004	Ema mîsa ugwem kiban̄ isun̄ inu ikike, inyi ema ekọt etap ubọk enyi emi. Ejit îbele emi enenen mije kiban̄. Ìkare emi gaalek nkitọn̄ ema, otutuuk ebi ntitiin̄ Awaji ìkup me ido ebi kpere ebi Ju si mîbele ejit enenen me lek kiban̄.
45016005	Ìtọp si ebi ntitiin̄ Awaji eyi òkup me uwu kiban̄ amọn ìnyi emi. Ìtọp ata ogwu une n̄a, Epenitọs, amọn ìnyi emi. Ọmọ ore adasi ene òchechieek me lek kè Jisọs Karais me otutuuk agan̄ Esia.
45016006	Ìtọp Meri amọn ìnyi emi. Ọmọ îsa otutuuk unye kan̄ isi ikwaan̄ inyi enyi.
45016007	Ìtọp Andọrọnikọs mè Junias amọn ìnyi emi. Ema ìre ebi Ju ama n̄a, ebi melek n̄a ekupbe me uwu mkpọn. Ema ìre ebi eriọọn̄be erieen̄ me etete ebi otuchieen̄. Ema edasi n̄a ikana ebi eyi Karais.
45016008	Ìtọp Ampilietọs amọn ìnyi emi. Ọmọ ìre ogwu mmabe enenen me emen Okaan̄-ene.
45016009	Ìtọp Ọbanọs amọn ìnyi emi. Ọmọ melek kiji ekigbaan̄ isi ikwaan̄ inyi Karais. Ìtọp si ata une n̄a Sitakis amọn ìnyi emi.
45016010	Ìtọp Apelis amọn ìnyi emi. Ọmọ ìre ogwu etọbe ikpọ, mè imun̄ ibe ke îsiki ibot inyi Karais. Ìtọp ebi ototun̄ ukan̄ kè Arisitobulọs amọn ìnyi emi.
45016011	Ìtọp Erọdiọn, ogwu ama n̄a, amọn ìnyi emi. Ìtọp ebi ototun̄ ukan̄ kè Nasisọs ebi ìkup me emen Okaan̄-ene amọn ìnyi emi.
45016012	Ìtọp Tarafina melek Tarafosa amọn ìnyi emi. Ebibaan̄ chi mîkwukwulu enenen me irọrọ ikwaan̄ Okaan̄-ene. Ìtọp ata une n̄a Pesis amọn ìnyi emi. Ọmọ si ìre ofifi enenwaan̄ òtatap lek isi ikwaan̄ Okaan̄-ene enenen.
45016013	Ìtọp Rufọs amọn ìnyi emi. Ọmọ ìre ogwu ikwaan̄ ogwu Okaan̄-ene ogobobe inyi lek kan̄. Ìtọp si ogwu uga amọn ìnyi emi. Ọmọ îre si uga inyi emi.
45016014	Ìtọp Asinkiritọs, mè Felegọn, mè Hemes, mè Patorobas, mè Hemas, mè bọn Nte ebi melek kiban̄ amọn ìnyi emi.
45016015	Ìtọp Filologọs, mè Julia, mè Neriọs, mè ogwu ngwan̄ enenwaan̄, mè Olimpas, mè otutuuk bọn Awaji ìkup melek kiban̄ amọn ìnyi emi.
45016016	Ìkat lek kinyi, mè ìtọp lek kinyi amọn me oniin̄ òkup mbuban ìnyi emi. Otutuuk ntitiin̄ kè Karais mîtọp enyi amọn isan̄a.
45016017	Ǹkiriaak enyi, bọn Nte n̄a ibe, soso ìgbala chieen̄ me lek ebi ìkitap icheche lek, mè ikiwuwọlọ ichechieek ebi ene, mè ikije ikeme ijejeen̄ ya enyi ebọkọbe. Ìsan̄a lek kinyi me lek kiban̄.
45016018	Mije, ìkare Karais Okaan̄ kiji ke ema ekitọbọ ebum inyi. Îre ulọk kiban̄ ke ema ekitọbọ ebum inyi. Ema ekisa unin̄i otu, mè ikọ ofiaan̄ ikileke ekiket ebi kperiọọn̄ ofiaan̄ kiban̄.
45016019	Etip kinyi òkitaan̄ ikana ere geelek ibe ke enyi mîsiki ibot inyi ata etip enenen. Eya orọ, ejit îbele emi enenen mije kinyi. Ire, ìgbala chieen̄. Ǹkiweek ibe enyi ekerọ ata inu kubọk ebi ìriọọn̄ inu. Ǹkaweek ibe enyi eriọọn̄ inu geege òfolek ijo inu.
45016020	Ìkpofiin̄ mgbọ Awaji ogwu òkinyi ene esuuk môkpukpukube Setan me irak ukot kinyi. Atata nnwọn Okaan̄ kiji Jisọs ikup melek kinyi!
45016021	Timọti, ogwu melek n̄a ekigbaan̄ isi ikwaan̄, îtọp enyi amọn. Lusiọs, mè Jesin, mè Sosipata, ebi ama n̄a, mîtọp enyi amọn si.
45016022	Emi Tetiọs ogwu ògege ikpa yi inyi Pọọlu, ntọp enyi amọn si.
45016023	Gayọs, ogwu òsa me ata ejit inyi emi melek ebi ntitiin̄ Awaji irek me uwu kan̄, îtọp enyi amọn si. Erasitọs ogwu òkisun̄ ikpoko ikwaan̄ ama, mè Kwọtọs gwun̄ Nte kiji enerieen̄ mîtọp enyi amọn si.
45016024	[Atata nnwọn Okaan̄ kiji Jisọs Karais ikup melek kinyi otutuuk ene. Ikup ikeya!]
45016025	Mgbọ keyi, eji etọn̄ Awaji ogwu òbokọt irọ inyi enyi ekeke enye me ichechieek sa me ata etip kè Jisọs Karais eyi nkilook igọọk me lek nlelet inu echilibe ijeen̄ emi. Awaji ìlelet udọk udọk inu yi karake ukot ikaan̄,
45016026	mè inichili ikpọk mbum mgbọ keyi sa me owuwa inu ebi nriran egebe, melek ida Awaji ogwu mgbọ ikakaan̄ge itata onyibe, inyi otutuuk ebi ido geelek me linyọn̄ esa me ikeya echieek, mè esiki ibot enyi ọmọ.
45016027	Itọn̄, ikup inyi Awaji ogwu ọmọ gaalek oriọọn̄be inu ichit, sa me lek kè Jisọs Karais! Ikup ikeya!
46001001	Emi Pọọlu, ogwu Awaji osabe me nkeek kan̄ igwen ibe inire ogwu otuchieen̄ kè Jisọs Karais, emi mè Sọsitenis gwun̄ Nte kiji
46001002	ege ikpa etip keyi ijet enyi ebi ntitiin̄ Awaji òkup me ama Kọrint, ebi Awaji osan̄abe isun̄ esese inyi lek kan̄ sa me lek kè Jisọs Karais, mè igwen ibe eneluk ugwem òkup me mbuban. Eji ege ikpa yi inyi enyi melek otutuuk ebi geelek ìkigwen erieen̄ Okaan̄ kiji Jisọs Karais, ogwu òrere Okaan̄ kiban̄, mè ire si Okaan̄ kiji.
46001003	Atata nnwọn mè esuuk eyi ònan̄a me ubọk Awaji ogwu òrere Nte kiji, mè Okaan̄-ene Jisọs Karais ikup melek kinyi.
46001004	Nkitọn̄ Awaji mgbọ geelek me ibot kinyi, mije atata nnwọn eyi înyibe enyi sa me lek kè Karais Jisọs.
46001005	Mije, inan̄a me lek kè Karais, enyi mîbọọn̄ ubọọn̄ enenen me oniin̄ geelek, ìrere me otu itumu-ikọ kinyi geelek, mè ifuk-ibot kinyi geelek.
46001006	Îsibi utoon̄ ibe ke etip òfolek Karais eyi enyi ebọkọbe itap îtibi ugwun̄-ijọn̄ me emen kinyi.
46001007	Eya orọ, kpunu uche eyi Ekwukwu Mbuban geege ònanan enyi me mgbọ keyi enyi ekikup ikpọ mgbọ Awaji môchilibe Okaan̄ kiji Jisọs Karais ijeen̄ eji.
46001008	Ọmọ môtet enyi ikaan̄ inye mege ire òta mgbọ, inyi ekamun̄ okpa geege me emen kinyi me usen ọmọ Okaan̄ kiji Jisọs Karais môkpọkbe inu.
46001009	Awaji ogwu ògwegwen enyi ibe enyi enegọọk Gwun̄ kan̄ Jisọs Karais egbaan̄ inu erọ îgbe ogwu etoon̄be ejit me lek.
46001010	Bọn Nte n̄a, nsa erieen̄ Okaan̄-ene Jisọs Karais iriaak enyi ibe enyi otutuuk ene ere otu ge, inyi icheche lek ikakup me etete kinyi, inyi enyi egbaan̄ ere ge ejaan̄ lek, mè ekaan̄ ejit ge, mè ekiket ge.
46001011	Bọn Nte n̄a, usini ebi ìnan̄a me ototun̄ ukan̄ kè Kolowi mîkpa inyi emi ibe ke owuwa ibaak òwa me etete kinyi.
46001012	Ikọ nkitumu ìre ke usini kinyi ekibe, “Emi ǹkigọọk Pọọlu.” Usini ekitumu ibe, “Emi ǹkigọọk Apọlọs.” Usini ekitumu ibe, “Emi ǹkigọọk Pita.” Sa usini ene ekitumu si ibe, “Emi ǹkigọọk Karais.”
46001013	Ìre mîche Karais? Ìre Pọọlu ke egon ikpan̄ me uti nkwurieen̄ mije kinyi? Sa ìre me erieen̄ kè Pọọlu ke egwook enyi mun̄?
46001014	Ntọn̄ Awaji ibe ke ǹkagwook ene geege mun̄ me etete kinyi, ilọ me lek Kirisipọs mè Gayọs gaalek.
46001015	Eya orọ, kpunu ogwu òbotumu ibe ke emi ǹsa me erieen̄ n̄a igwook enyi mun̄.
46001016	Iin̄, nkeek si ibe ke ìre emi ngwook ebi ototun̄ ukan̄ kè Sitifanas mun̄. Isan̄a me lek kè ebibi, ǹkayaka ìkeek ibe ke ngwook ebi ofifi ife mun̄.
46001017	Karais ìkaria emi ìnu ibe emi ǹnengwook ene mun̄. Ìria emi inu ibe emi ǹnenlook ata etip, mè nkasa ikọ iriọọn̄-inu ebilene ìlook ata etip ya, inyi mkpa eyi Karais okwube me inyọn̄ uti nkwurieen̄ ikakana inu kpunube unye me emen.
46001018	Ata etip òfolek mkpa eyi Karais okwube me inyọn̄ uti nkwurieen̄ ìre inu burubut isa inyi ebi ìbechechep. Ire, me lek kiji ebi ekinyanyan̄a isibi, ata etip ya ìre unye eyi Awaji.
46001019	Ege me Ikpa Mbuban ibe, “Mâjijaka iriọọn̄-inu ebi ìriọọn̄ inu; Mârọ inyi ifuk-ibot ebi ìkween̄ uga ikpa ikayaka ìkup me lek inu geege.”
46001020	Omọmọ ebi ìriọọn̄ inu cha? Omọmọ ebi ìkween̄ uga ikpa cha? Sa ebi uga ifan̄a ibot ikpa eyi linyọn̄ mgbọ keyi cha ekup me owa? Me atikọ, Awaji îjeen̄ ibe ke iriọọn̄-inu eyi linyọn̄ keyi ìre burubut.
46001021	Me iriọọn̄-inu eyi Awaji, Awaji ìkasun̄ ibe ebi linyọn̄ esa me iriọọn̄-inu eyi kiban̄ eriọọn̄ ọmọ. Eya orọ, îbele Awaji ejit isasa me lek burubut ikọ eyi eji ekitumu inyan̄a ebi geelek ìchechieek.
46001022	Ebi Ju ekiweek imumun̄ uyeke uyeke inu ijejeen̄ sabum ema ènechieek ibe ke ata etip yi ìre atikọ. Ikeya si, ebi Giris ekiweek isasa ifuk-ibot ebilene igobo ata etip yi itet.
46001023	Ire, ata etip eji ekilook ebi ene ìre ata etip òfolek kè Karais ogwu egonbe ikpan̄ me inyọn̄ uti nkwurieen̄. Eya orọ, ata etip yi ìre njijọ inu me lek ebi Ju, mè ire inu burubut me lek ebi ekarege ebi Ju.
46001024	Ire, me lek ebi Awaji ogwenbe, ebi Ju mè ebi kpere ebi Ju, Karais ore unye eyi Awaji, mè ire si iriọọn̄-inu eyi Awaji.
46001025	Ire ebi ene ikimọnọ ibe ke inu yi Awaji orọbe ìre inu burubut, burubut eyi Awaji îgak iriọọn̄-inu ebilene. Ofifi si, ire ebi ene ikimọnọ ibe ke Awaji îdek, idedek eyi Awaji odekbe înye igak unye geelek ebilene ekaan̄be.
46001026	Bọn Nte n̄a, ìkeek-nu òjelek ife enyi erebe sabum Awaji onigwen enyi! Me chieen̄ ebilene, owuwa kinyi kpere ebi ìriọọn̄ inu, owuwa kinyi kpere ebi isi ile, ebi ìkakaan̄ unye isasa ikitọ ikọ, owuwa kinyi si kpemiin̄ me irek.
46001027	Ire, Awaji ìgobo ebi ebi linyọn̄ emọnọbe kubọk ebi burubut, inyi esip itet ebi ìriọọn̄ inu, mè igobo si ebi ìdedek me linyọn̄, inyi esip itet ebi unye.
46001028	Awaji ìgobo inu òsisiki ichit me linyọn̄ keyi, mè inu echi ebi linyọn̄ ekpọbe ilọ chieen̄, mè inu echi ikarege inu geege, isa irọ inyi inu ebi linyọn̄ esabe igwen inu ikayaka ìkup me lek inu geege.
46001029	Awaji ìrọ ikeyi inyi ene geege ikagugo lek me isi kan̄.
46001030	Îre Awaji orọ mè eji egọọk Jisọs Karais egbaan̄ ere ge. Ọmọ si orọ inyi eji ekaan̄ iriọọn̄-inu, mè ekana ebi ata irọrọ, sa me lek kè Jisọs Karais. Sa me lek kè Karais si ke eji ekana ebi ìkup me mbuban. Karais si ofaka eji isibi me irak ubọk ijo inu.
46001031	Îre mije keyi ke Ikpa Mbuban otumu ibe, “Ogwu geelek òbogugo lek, igugo lek mije inu echi Okaan̄-ene orọbe.”
46002001	Bọn Nte n̄a, mgbọ nnube me ere kinyi inilook enyi etip òfolek udọk udọk atikọ eyi Awaji, ǹkasa utop otu ikọ mè uga iriọọn̄-inu ìnitumu ikọ isasa inwene enyi ejit.
46002002	Mije, mgbọ nkupbe melek kinyi, ǹtutumu ifieek me ejit n̄a ibe ke ǹkabakeek ekiket òfolek inu geege, ilọ me lek kè Jisọs Karais, ògak ge, mkpa eyi ọmọ okwube me inyọn̄ uti nkwurieen̄.
46002003	Ǹnu me lek kinyi kubọk ogwu òwọwọ idek, mè ikitet ukpook, mè ikiran enenen mije ukpook.
46002004	Mgbọ nnube inijeen̄ enyi inu, mè ilook enyi ata etip, ǹkasa me iriọọn̄-inu mè ikọ ekisa inwene ene ejit ìnu me lek kinyi. Ire, ǹnu melek ikpele unye eyi Ekwukwu Mbuban eyi enyi emun̄be.
46002005	Eya orọ, ichechieek kinyi ìkanan̄a me lek iriọọn̄-inu ebilene, ìnan̄a me lek unye eyi Awaji.
46002006	Eji ekitumu ikọ òkinyi ene iriọọn̄-inu inyi ebi ìmimiin̄ iso me emen inu eyi Awaji. Ire, ìkare iriọọn̄-inu eyi linyọn̄ mgbọ keyi, ìkare si iriọọn̄-inu eyi ebi ibot mkpulu eyi linyọn̄ mgbọ keyi ebi unye kiban̄ obokana inu ikike.
46002007	Ire, eji ekitumu ikọ òfolek nlelet iriọọn̄-inu eyi Awaji, eyi Awaji oletbe me chieen̄ ebilene mè itumu ifieek, karake sabum enirom linyọn̄, ibe ke ọmọ môchili ijeen̄ eji me ukot keyi, inyi eji esa me ikeya ekaan̄ umin kan̄ mè uja kan̄.
46002008	Me etete ebi ìkikpulu linyọn̄ me ukot keyi, kpunu ogwu òkọkọt igobo iriọọn̄-inu ya itet. Ire ema mekọt igobo itet, ema kpemetet Okaan̄-ene ogwu òkaan̄ otutuuk umin mè uja igon ikpan̄ me inyọn̄ uti nkwurieen̄.
46002009	Ubọk geelek, mîge si me Ikpa Mbuban ibe, “Inu echi Awaji onen̄ebe isun̄ iban ebi ìmumun̄ ọmọ me chieen̄, kpunu chieen̄ ene geege òrarak imun̄, kpunu utọn̄ ene geege òrarak inọ, kpunu ejit ene geege òbokọkọt ikeek ubọk inu cha osabe ikup.”
46002010	Ire, îre eji ke Awaji ochili inu chi ijeen̄, sa me unye eyi Ekwukwu Mbuban kan̄. Mije, îre Ekwukwu Mbuban okimọọn̄ inu geelek itibi, ìrere nlelet udọk udọk inu òkup Awaji me ejit.
46002011	Mije, kpunu ene geege òkikọt iriọọn̄ inu òkup ene me ejit, îtata ekwukwu ene ya gaalek obokọt iriọọn̄. Ikeya si, kpunu ogwu òrọriọọn̄ ekiket Awaji, ilọ me lek Ekwukwu eyi Awaji gaalek obokọt iriọọn̄.
46002012	Ekwukwu eyi Awaji onyibe eji ìkanan̄a me linyọn̄ keyi, îre Ekwukwu eyi Awaji me lek kan̄. Ekwukwu ya okirọ inyi eji eriọọn̄ otutuuk uche geelek Awaji ochebe inyi eji me ikike.
46002013	Eya orọ, iko eji ekitumu ìkare ikọ ònan̄a me ifuk-ibot ebilene, eji ekitumu ikọ eyi Ekwukwu Mbuban ojeen̄be eji. Eji ekikpa atikọ eyi Ekwukwu Mbuban inyi ebi ìkakaan̄ Ekwukwu Mbuban me emen kiban̄.
46002014	Ire, ogwu ikakaan̄ge Ekwukwu Mbuban me emen kan̄ ìkpokọt ibọkọ inu Ekwukwu Mbuban Awaji okinyi ene, mije, inu cha ìre inu burubut me lek kan̄. Ìkpokọt igobo inu cha si itet, mije, ekisa me unye Ekwukwu Mbuban gaalek igobo inu cha itet.
46002015	Ogwu òkakaan̄ Ekwukwu Mbuban me emen gaalek okikọt iweek inu geelek iriọọn̄, ire, ọmọ me lek kan̄, kpunu ene geege òkikọt iweek ọmọ iriọọn̄.
46002016	Ege me Ikpa Mbuban ibe, “Ìre ekene oriọọn̄ inu òkup me ejit Okumugwem? Ìre ekene obokọt iteme ọmọ nteme?”  Ire, eji ebi ìkakaan̄ Ekwukwu Awaji me emen kiji, eji mîkaan̄ ekiket kè Karais me ejit kiji.
46003001	Bọn Nte n̄a, me mgbọ nkupbe melek kinyi, ǹkakọt ìtumu ikọ melek kinyi kubọk ebi ìkakaan̄ Ekwukwu Mbuban me emen. Kpan̄asi ikeya, ǹkitumu ikọ melek kinyi kubọk ǹkitumu inyi ebi linyọn̄ ikike, ebi ekariọọn̄ge Awaji, mije, mgbọ ya, enyi ìre asa nsabọn emanbe ayaya me oniin̄ eyi Karais.
46003002	Me mgbọ ya, mfufet ikọ Awaji òbet lek mun̄ ebe ikike ekisa inyi nsabọn ke nsa ikinyi enyi. Ǹkanyi enyi echi udọk udọk cha òbet lek unye unye inorie ebi ugane ekirie. Mije, enyi kpemiin̄-nu iso ebi ìberie òjelek inorie òkup ikeya. Mege inire mgbọ keyi si, enyi kpemiin̄ iso-nu.
46003003	Mije, enyi ekiluk si ugwem kubọk ebi linyọn̄. Eyi enyi ekikaan̄ chieen̄ ile me lek ebi melek kinyi, mè ikibaak ibaak, ìre eya ìkajeen̄ ibe ke enyi ìre ebi linyọn̄, ebi ìkiluk ugwem igọọk me lek ọrọmijọn̄ ebilene ikike?
46003004	Ire ene ge me etete kinyi ikibe, “Emi ìre ogwu kè Pọọlu,” ofifi ene otutumu ibe, “Emi ìre ogwu kè Apọlọs,” ìre eyi ìkajeen̄ ibe ke enyi ìre ebilene ikike?
46003005	Ìre ekene ore Apọlọs? Sa ìre ekene ore Pọọlu? Ema ìre ebi usun̄ gaalek, ebi enyi esabe me lek kiban̄ inichieek me lek kè Karais. Ema ekirọ ikwaan̄ igọọk ubọk Awaji ochebe ikwaan̄ inyi ema, me ene me ene.
46003006	Eji ekup kubọk ebi ikwaan̄ uko. Emi Pọọlu mwop mfut, Apọlọs onenigwook mun̄ me ebon mfut cha. Ire, Awaji gaalek ire ogwu òrọrọ inyi mfut cha itibi.
46003007	Eya orọ, ogwu òwowop mfut mè ogwu ògwogwook mun̄ me ebon mfut kpekup me lek inu geege. Ire, Awaji ogwu òrọrọ inyi mfut cha itibi, ọmọ gaalek okup me uyọt.
46003008	Ogwu òwop mfut mè ogwu ògwook mun̄ me ebon mfut ìre ìkike. Ire, ogwu ikup, môbọkọ mkpukpe ubọk ikwaan̄ kan̄ igọọk me ikeke ikwaan̄ îsibe.
46003009	Mije, eji ìre ebi melek Awaji ekigbaan̄ isi ikwaan̄. Enyi ìre uko eyi Awaji, mè ire si uwu eyi Awaji okinama.
46003010	Sa me atata nnwọn eyi Awaji onyibe emi, ntọbọ ọdọ uwu ya kubọk ogwu usọ ikwaan̄ uwu ogwu òrọriọọn̄ ikwaan̄ kan̄ ijaan̄. Ebi ofifi ife enenikinama uwu ya me inyọn̄ ọdọ ntọbọbe ya. Ire, ogwu geelek òkinama uwu me inyọn̄ ọdọ ya, igbala chieen̄ iriọọn̄ ubọk îkisa inama.
46003011	Mije, kpunu ofifi ọdọ ebeyaka itọbọ, ilọ me lek ọdọ ge ya gaalek eyi Awaji me lek kan̄ otọbọbe, eyi òrere Jisọs Karais.
46003012	Inu geelek ene geelek osabe inama uwu me inyọn̄ ọdọ ya, mè ìre alata araran̄, mè ìre alata okuket, mè ìre ewuuk unye otu ewe geelek, mè ìyaka ire uti, mè ìre mbubet, mè ìre nchat uti akpa,
46003013	ubọk ikwaan̄ ene ya môkpọk mbum me Usen Okaan̄-ene môkpọkbe inu. Mije, Awaji me lek kan̄ môsa ukan̄ itọ ikwaan̄ ene geelek ikpọ. Sa me lek inu ukan̄ ya môrọbe me lek ubọk ikwaan̄ cha, ene geelek mômọọn̄ ijaan̄ lek ike ikwaan̄ ọmọ osibe okupbe.
46003014	Ire ukan̄ ìkataka inu ene onamabe itoon̄ me inyọn̄ ọdọ ya, ene ya môbọkọ mkpukpe kan̄.
46003015	Ire, ire ukan̄ itaka inu ene onamabe itoon̄ me inyọn̄ ọdọ ya iriọk, ene ya môkaan̄ ichep. Mênyan̄a ene ya me lek kan̄ isibi. Ire, ọmọ ìbokup kubọk ogwu òwuwulu isibi me emen uwu ukan̄ okitaka, mè inwọnọ me otu alọm ukan̄.
46003016	Ìre enyi kperiọọn̄ ibe ke enyi ìre uwu mbuban eyi Awaji; ke Ekwukwu Awaji ìkiluk me emen kinyi?
46003017	Ikaan̄ ogwu ijijaka uwu mbuban Awaji, Awaji môjijaka ene ya. Mije, uwu mbuban eyi Awaji ìkup me mbuban. Enyi me lek kinyi ere uwu mbuban ya.
46003018	Ene geege ikafiaan̄ lek kan̄! Ire ikaan̄ ene me etete kinyi ogwu òkikeek ibe ke ọmọ îriọọn̄ inu me linyọn̄ mgbọ keyi, ene ya ikana ogwu burubut, inyi isa me ikeya ikana ogwu òriọọn̄ inu me atikọ.
46003019	Mije, iriọọn̄-inu eyi linyọn̄ keyi ìre burubut me isi Awaji. Mije keya ke ege me Ikpa Mbuban ibe, “Awaji îtet ebi ìriọọn̄ inu me emen ngan kiban̄,”
46003020	mè ige si ibe, “Okumugwem îriọọn̄ ibe ke ekiket ebi ìriọọn̄ inu ìkasibi inu geege.”
46003021	Eya orọ, ikayaka ìsa ubọk ikwaan̄ ebilene ìgugo lek. Mije, otutuuk inu geelek ìre eyi kinyi.
46003022	Îre enyi ekaan̄ Pọọlu, mè Apọlọs, mè Pita, mè ikaan̄ si otutuuk linyọn̄, mè ugwem, mè mkpa, mè inu geelek òkukup mgbọ kechi, mè echi òkup me isi. Otutuuk inu chi geelek ìkup inyi enyi.
46003023	Sa enyi otutuuk ekup inyi Karais. Karais me lek kan̄ okukup inyi Awaji.
46004001	Îgbe ibe ebi ene ekemọnọ eji ebi ìkijeen̄ enyi inu kubọk ebi ìkisi ikwaan̄ inyi Karais, ebi Awaji okanabe nlelet udọk udọk atikọ kan̄ itap me ubọk ibe esa ejeen̄ ebi ene.
46004002	Ute-uwu geelek ìkikpọ chieen̄ ibe ke gwun̄ uwu kan̄ ogwu ọmọ okanabe inu kan̄ itap me ubọk môre ogwu ọmọ môkọtbe itoon̄ ejit me lek.
46004003	Inu geelek enyi, mè ìyaka ire ebi ofifi ife, ekikeek òfolek n̄a ìkasisaak emi kubọk ge. Mè ìre ekitọtọn̄ emi, mè ìyaka ire ekifefieek emi ikọ, eya ìre sọntiik inu me lek n̄a. Emi me lek n̄a si, ǹkakikeek inu geege òfolek n̄a, mè ìyaka ire ikwaan̄ n̄a.
46004004	Ejit n̄a ìkafieek emi ikọ. Ire, eya ìkasibi ibe ke emi ǹkariọọn̄ ijo inu. Okaan̄-ene me lek kan̄ ore ogwu òbosibi oyerebet me ibot n̄a.
46004005	Eya orọ, ikasibi oyerebet ìnyi ene geege me mgbọ usen ikakemge-nu. Ìtele inyi Okaan̄-ene ikpọk inu. Me usen ya, Okaan̄-ene isinu, mônikpọk mbum otutuuk nlelet inu geelek ebi ene ekirọ me emen udun, mè ikpọk mbum otutuuk nlelet otitọt geelek òkup me ejit ebilene. Me mgbọ ya, ogwu geelek ògbegbe itọn̄, môbọkọ itọn̄ inan̄a me ubọk Awaji.
46004006	Atata bọn Nte n̄a, ǹkitumu inu chi ibak Apọlọs melek n̄a, mije kinyi, inyi enyi esa me lek kiji ekween̄ inu òfolek inu egebe me Ikpa Mbuban ibe, “Kasaba ìraka inu egebe me Ikpa Mbuban.” Sa me ikeya, enyi kpebeyaka ikisa ene ge igugo lek, mè ikpọ ogwulọ chieen̄ ìsiki.
46004007	Ìre keke ke owu osa inwene me lek ofifi ene? Ìre îkaan̄ inu owu okaan̄be eyi ikarege Awaji onyi owu? Ire, ire ke enyinyi owu otutuuk inu owu okaan̄be, ìre keke orọ okigugo lek kubọk ke ìre mije ata ikwaan̄ osibe ke okaan̄ inu chi; ke ìkare echeche inyi owu?
46004008	Eyi kinyi, mgbọ keyi mgbọ keyi mege, enyi mîbene ikimọnọ ibe ke inu geege ìkayaka ìnan enyi; ke enyi mîbọọn̄ ubọọn̄, mè ikana ebi ubọọn̄ itele eji. Kè obele emi ejit enenen, mebe ke enyi mîkana ebi ubọọn̄ me atikọ, inyi eji si egọọk enyi ekana ebi ubọọn̄.
46004009	Mije, ìkup me lek n̄a kubọk Awaji ìgogobo eji ebi otuchieen̄ ito me irek òsisiki ichit. Eji ekup kubọk ebi etipbe oyerebet mkpa, mè ikpulu igwook me eden̄ oyet me isi otutuuk inu geelek Awaji orombe, me isi ebi osat Awaji, mè isi ebilene, ibe ekenu enekpọ eji kubọk ekikpọ ifit.
46004010	Eji mîkana ebi burubut mije kè Karais! Ire, me emen kè Karais, enyi ekimọnọ lek kinyi kubọk ebi ìriọọn̄ inu! Iin̄, eji mîwọ, mè idek! Ire, enyi mînye lek! Enyi ke ebi ene ekinyi umin! Sa eji ke ekikpọ chieen̄ isiki!
46004011	Mege inire mgbọ keyi, eji ekikup me uraafiọọn̄, mè urak-ebek, mè ikisa oka ekwut mè oka ọfọnti ichit lek, mè ikibọkọ osusut me ubọk ebilene. Eji kpekaan̄ ere iluluk.
46004012	Eji ekisa ubọk iba kiji ikwukwulu, inyi eji ekọt ekpọ owot kiji. Ebi ene isigbo eji, eji ekigbagbana ema. Ema isikisisaak eji, eji mîra ikime.
46004013	Ebi ene isikitumu eji ifiat, eji mîra ikisa ata otu ikifọọk ema. Mege inire cherekeyi, eji ekup kubọk nsak inu eyi ebi linyọn̄ echanbe isa isi ifiin̄ me inyọn̄ otiton. Me chieen̄ ebi linyọn̄, eji ìre njijọ inu ikagbege ibe etele me ere ebilene elukbe.
46004014	Ǹkage inu chi isasa itap enyi esip me isi. Ire, ǹkiweek iteteme enyi nteme, mije, enyi ìre bọn n̄a ebi mmabe.
46004015	Enyi mêkọt ikaan̄ obop obop ebi ijejeen̄ ebi ìkikpukpo enyi me oniin̄ eyi Karais. Ire, ute ge gaalek ke enyi ekaan̄, ìkare owuwa. Emi nre nte kinyi me emen kè Jisọs Karais. Mije, emi nre adasi ene ogwu òsasa ata etip kè Jisọs Karais inilook enyi, eyi enyi ebọkọbe itap.
46004016	Eya orọ, soso nriaak enyi, ìkikpọ inu me ubọk n̄a ìrọ.
46004017	Îre mije keyi ke nria Timọti, òrere gwun̄ n̄a me emen Okaan̄-ene, inu me lek kinyi. Emi mmun̄ ọmọ me chieen̄ enenen. Ọmọ ìre ogwu òkigban̄ utọn̄, mè ikisa otutuuk ejit kan̄ irọ ikwaan̄ inyi Okaan̄-ene. Ọmọ môyaka inirọ mè enyi ekeek ubọk nsabe ikiluk ugwem me oniin̄ kè Jisọs Karais. Ubọk iluk-ugwem yi si ke emi nkijeen̄ ebi ene me ntitiin̄ Awaji me ere geelek nsibe.
46004018	Usini kinyi mîbene ikigumu lek, mè ikikeek ibe ke emi m̀kpayaka igwu ikom inu me lek kinyi.
46004019	Ire, ire ineme Awaji, mâgwat lek inu inikpọ enyi. Mgbọ ya, mâniweek iriọọn̄ òjelek ikọ ebi ìkigumu lek cha ekitumu, mè iriọọn̄ si unye ema ekaan̄be.
46004020	Mije, mkpulu eyi Awaji ìkije melek unye, ìkare me ikọ otu gaalek.
46004021	Ìre eyi owa ke enyi eweek? Ìre enyi eweek ibe emi ǹsa njijan̄ ǹkaan̄ me ubọk ǹnu? Sa ìre enyi mênwene ugwem, mè ǹnu me imumechieen̄, mè ekwukwu eyi irọrọ inu esuuk esuuk?
46005001	Ukpatu òkitaan̄ ikana ere me mgbọ keyi ibe ke îkaan̄ ebi ìkiluk ugwem barabat me etete kinyi ebi ntitiin̄ Awaji. Ebe ke ugwem barabat ya îfieek ire lek, kperarak imun̄ òjelek kan̄, ìrere me etete ebi ekariọọn̄ge Awaji. Ebe ke enerieen̄ ge me etete kinyi òkigọọk nwa ogwu ute ilaak.
46005002	Ìre enyi ejeje ikigumu lek, kpan̄asi enyi mekikup me ufieejit? Ogwu òkup ikeya ìre ogwu enyi melalap isibi me emen ntitiin̄ kinyi!
46005003	Ubọk geelek nkakupge me etete kinyi isi mè isi, ire, me emen ejit n̄a, emi melek kinyi ekup me ere ya. Sa me erieen̄ Okaan̄-ene Jisọs, emi mwuuk lek ifieek oyerebet isan̄a inyi ogwu òrọrọ inu ya. M̀fieek oyerebet ya kubọk ǹkukup me ere ya melek kinyi.
46005004	Enyi ebi ntitiin̄ Awaji ìgbaan̄ ìtitiin̄ me ere ge. Me emen ejit n̄a, mâgọọk enyi ikup. Unye Okaan̄ kiji Jisọs môkup si melek kinyi. Ìsa me unye Okaan̄-ene,
46005005	ìkana ene ya ìtap me ubọk Setan, inyi ijijaka akpalek ijo inu ene ya, mè Awaji inyan̄a ibot ejit kan̄, me usen Okaan̄-ene Jisọs môkpọkbe inu.
46005006	Gogolek kinyi ìkatat. Ìre enyi kperiọọn̄ urọk ge ekito ibe, “Sọntiik olat etapbe me emen akpa ekọkọk okirọ inyi otutuuk owut fituru iwuku?”
46005007	Ìsan̄a ijo inu ya ìsan̄a me etete kinyi, inyi enyi etana kubọk ayaya akpa ekọkọk, eyi ekatapge olat geege me lek. Me atikọ, enyi mîtana isan̄a, mije, Karais îkwu mkpa mije kinyi. Karais ìkup kubọk arọọn̄ ekisa igwa ngwugwa inyi Awaji me mgbọ ijọk Iraraka.
46005008	Eya orọ, eji esan̄a lek kiji me lek otutuuk ijo inu geelek, kubọk njijọ ejit mè inu ikpak, inyi eji ekakup kubọk fituru òkakaan̄ oka olat me lek. Kpan̄asi ikeya, eji ekeluk ugwem eyi atikọ, eyi ofiaan̄ geege ikakupge me emen, inyi eji ekup kubọk fituru eyi ekatapge olat geege me lek, eyi ebi Ju ekisa irie ijọk Iraraka. Sa me ikeya, eji mêre ebi ìkirie ijọk ya ubọk ògbegbe.
46005009	Me emen ikpa ngebe ijet enyi, ntumu ibe mè enyi ekagọọk ebi barabat ìgbaan̄ ìrọ inu geege.
46005010	Ǹkatumu ikọ yi ìbak ebi linyọn̄ ebi kpechieek me lek kè Karais, ebi ìrere ebi barabat, mè ebi ejit ile, mè ebi ofiaan̄, mè ebi ìkiriaak mkpọmfaka. Mije, ire ebiba, kpunu ubọk geege enyi ebesa iluk me linyọn̄ keyi, mè ilọ ichichichini ema, îtata me enyi enanan̄a isibi isi ge, kpeyaka iluk me linyọn̄ keyi.
46005011	Ire, ǹkitumu ibe enyi ekagbaan̄ inu geege ìrọ melek ene geelek òbebe ke ọmọ ìre gwun̄ Nte, mè ire ogwu barabat, mè ogwu ejit ile, mè ogwu òkiriaak mkpọmfaka, mè ogwu òkitumu ene ifiat, mè ogwu usa-miin̄, mè ogwu mfeen̄. Ikagọọk òjelek kè ebiba ìgbaan̄ ìrọ inu geege. Ìrere inorie ikike, ikagọọk ema ìgbaan̄ ìrie.
46005012	Ìkare ikwaan̄ n̄a itatap chieen̄ me emen ugwem ebi kpere ebi ntitiin̄ Awaji ikikpọ mè ìre ema mêkirọ inwọn, mè ìre kperọ inwọn. Ire, îre ikwaan̄ kinyi iwọwọlọ ugwem ebi ìkup me emen ntitiin̄ Awaji ikpọ, mè ìre ema mêkirọ inwọn, mè ìre kpekirọ inwọn.
46005013	Awaji gaalek ore ogwu òbotumu oyerebet inyi ebi kpekup me emen ntitiin̄ Awaji. Ire enyi, kubọk egebe me Ikpa Mbuban, “Ìsan̄a ogwu ijo ene ya ìsibi me etete kinyi.”
46006001	Ire gwun̄ Nte ge me etete kinyi ikaan̄ ikọ melek ofifi gwun̄ Nte, ìre ìjeje itat ibe ene ya isi igwen gwun̄ Nte kan̄ oyerebet me isi ebi ekariọọn̄ge Awaji, kpan̄asi ìbosa ikọ ya isi me isi bọn Nte?
46006002	Ìre enyi kperiọọn̄ ibe ke ìre ebi eyi Awaji ebesibi oyerebet inyi ebi linyọn̄? Ire, ire ke ìre enyi ebesibi oyerebet inyi ebi linyọn̄, ìre keke orọ enyi kpebekọt isibi oyerebet me lek asabọn ikọ òsisibi me etete kinyi gaalek?
46006003	Ìre enyi kperiọọn̄ ibe ke ìre eji ebesibi oyerebet inyi ebi osat Awaji? Ire ikeya, ìre keke orọ enyi kpekọt isibi oyerebet me lek inu eyi linyọn̄ keyi?
46006004	Eya orọ, ire òjelek gọlọgọlọ òkup ikeya ikpọk ikup me etete kinyi, ìgwen bọn Nte, ìrere ebi ìsisiki ichit me emen ntitiin̄ Awaji, inyi enesibi oyerebet ya.
46006005	Ǹkitumu ikọ yi inyi esip itet enyi! Ìre ìkakakaan̄ kubọk ene ge me etete kinyi ogwu òkakaan̄ ifuk-ibot ire lek môkọtbe isibi oyerebet me lek gọlọgọlọ òkup me etete ebi ìchechieek me lek kè Karais?
46006006	Ìkatatat kubọk ge ibe gwun̄ Nte ge isi igwen ogwu ngwan̄ oyerebet me uwu oyerebet, inyi ebi ekachieekge me lek Okaan̄-ene enekup ekesibi ema oyerebet me ibot!
46006007	Me atikọ, eyi enyi ekigwen bọn Nte kinyi oyerebet me uwu oyerebet, eya ìkijeen̄ ibe ke enyi mîrọn̄ inin̄ emen ijo inu isan̄a. Kpan̄asi uwu oyerebet, kè ònwọn ibe enyi eme ijo inu bọn Nte kinyi erọbe enyi. Kè ònwọn si ibe enyi etele inyi bọn Nte kinyi efeen̄ enyi.
46006008	Ire, kpan̄asi ebi ofifi ife mekifeen̄ enyi, ìyaka inire enyi me lek kinyi ekifeen̄ ene, mè ikirọ ene ijo inu, mè ikirọ si ire lek bọn Nte kinyi gaalek!
46006009	Ìre enyi kperiọọn̄ ibe ke ebi ìkirọ ijo inu kpebekaan̄ uche geege me mkpulu eyi Awaji? Ikachieek ibe efiaan̄ enyi! Ebi barabat, mè ebi ìkiriaak mkpọmfaka, mè ebi ugan-nwa, mè ebirieen̄ ebi ìkilaak ebirieen̄ ogbo kiban̄, mè ebibaan̄ ebi ìkilaak ebibaan̄ ogbo kiban̄,
46006010	mè ebi inọ, mè ebi ejit ile, mè ebi usa-miin̄, mè ebi ìkitumu ene ifiat, mè ebi mfeen̄ geelek kpebekaan̄ uche me mkpulu eyi Awaji kubọk ge.
46006011	Ubọk usini kinyi ekupbe ire eya me adasi mgbọ. Ire, mîgwọk enyi isan̄a me emen ijo kinyi, mè irọ inyi enyi ekup me mbuban, mè irọ si inyi enyi ekana ebi ata irọrọ sa me erieen̄ Okaan̄-ene Jisọs Karais, mè unye eyi Ekwukwu eyi Awaji kiji.
46006012	Usini kinyi ekitumu ibe, “Emi mâkọt irọ inu geelek, ikan ìkatet emi.” Iin̄, îre ikeya. Ire, ìkare otutuuk inu geelek okaan̄ oruru. Emi me lek n̄a si, mâkọt irọ inu geelek, ikan ìkatet emi. Ire, m̀kpatele ibe inu geege isa emi irọ usun̄, mè ikitọ ikọ inyi emi.
46006013	Usini kinyi ekitumu ibe, “Inorie ìkup inyi owot, owot ìkup inyi inorie!” Iin̄, îre ikeya. Ire, owot mè inorie ìre inu Awaji obojijijaka isan̄a kpai. Akpalek ene ìkakup ìnyi ugwem barabat, ìkup inyi Okaan̄-ene Jisọs Karais. Okaan̄-ene si ore ogwu òkinyi akpalek ene inu îweekbe.
46006014	Awaji ìsa me unye kan̄ ijomo Okaan̄-ene me mkpa. Ikeya si ke ìbojomo eji me mkpa.
46006015	Ìre enyi kperiọọn̄ ibe ke akpalek kinyi ìre nriro lek kè Karais me lek kan̄? Ìre îgbe ibe emi ǹsa nriro lek kè Karais ǹchim ǹriaak me lek ogwu òje oyet?
46006016	Ìre enyi kperiọọn̄ ibe ke ene geelek òsasa lek kan̄ isi ichim iriaak me lek ogwu òje oyet îkana akpalek ge melek ogwu òje oyet ya? Mije, ege me Ikpa Mbuban ibe, “Ema ene iba mêkana ire akpalek ge.”
46006017	Ire, ene geelek òsasa lek kan̄ ichim iriaak me lek Okaan̄-ene îkana ge melek Okaan̄-ene me emen ekwukwu.
46006018	Ìlibi ìnan̄a me lek ugwem barabat! Otutuuk ofifi ijo inu geelek eyi ene okirọ ìkakigbaan̄ me lek akpalek ogwu òkirọrọ. Ire, ene geelek òkekibubat ìkirọ ijo inu ya ikeme akpalek kan̄.
46006019	Ìre enyi kperiọọn̄ ibe ke akpalek kinyi ìre uwu mbuban, ere Ekwukwu Mbuban òkup enyi me emen okiluk? Îre Awaji onyi enyi Ekwukwu Mbuban ya. Ìkare enyi ekaan̄ lek kinyi. Îre Awaji okaan̄ enyi!
46006020	Awaji ìlelep enyi, mè ikpe ewe! Eya orọ, ìsa akpalek kinyi ìmin Awaji.
46007001	Nteme mbanyi enyi òfolek ikọ ya enyi etumube me emen ikpa enyi egebe ijet emi ìre ikeyi: Ire ogwu enerieen̄ ibe ke ọmọ ìkpokaan̄ nwa, ìkpochak si ubọk me lek enenwaan̄ geege, înwọn.
46007002	Ire, mije ugwem barabat omalek iwa, îgbe ibe enerieen̄ geelek ikaan̄ nwa eyi kan̄, mè enenwaan̄ geelek ikaan̄ si olom eyi kan̄, inyi enyi ekanan̄a ìrọn̄ ìnin̄ me ijo inu.
46007003	Olom inyi ogwu nwa inu geelek òrere unen ogwu nwa kubọk nwa òbat olom. Nwa si inyi ogwu olom inu geelek òrere unen ogwu olom kubọk olom òyet nwa.
46007004	Mije, akpalek nwa ìkakup ìnyi nwa, ìkup inyi ogwu olom. Ikeya si, akpalek olom ìkakup ìnyi olom, ìkup inyi ogwu nwa.
46007005	Owu olom, kajit inyinyi nwa kwun̄ akpalek kwun̄, îtata mè ìre enyi egbagbaan̄ ichieek ibe ke enyi ebetap lek kinyi me uriaak. Ikeya si, owu nwa, kajit si inyinyi nlom kwun̄ akpalek kwun̄, îtata si mè ìre mije uriaak yaage. Uriaak ya ikakup ìfiin̄ ìraka sọntiik mgbidim mgbọ gaalek. Sọntiik mgbọ ya isiraka, ìyaka ìgbaan̄ ìtitiin̄. Mije, ire enyi ikup ikeya ifiin̄, mè kpeyaka ikọt itet lek kinyi ikaan̄, Setan mônitọ enyi ikpọ, enyi mênanan̄a irọn̄.
46007006	Ikọ yi nkitumu, ǹkatatap kubọk ikan. Ǹkitumu ibe, ogwu iweek ibabat olom, ibat. Ogwu iweek idodo nwa, ido, ke ibabat olom, mè idodo nwa ìkare ijo inu.
46007007	Mebe ke otutuuk ene ekup kubọk emi nkupbe, kpekaan̄ nwa, kpekaan̄ olom, kè oneme emi enenen. Ire, Awaji ìnyi ene uche esese esese, kpa ogwu mè eyi kan̄. Ene ge ikaan̄ uche keyi, ofifi ene òyaka òkaan̄ uche keyilọ.
46007008	Ire, me lek ebi kpedo nwa, mè ebi kpebat olom, mè ebi nwakpa, ǹkitumu inyi ema ibe ke înwọn ibe ema ekup ikeya, ekado nwa, ekabat olom, kubọk emi nkupbe.
46007009	Ire, ire ema kpekọt itet lek ikaan̄, ema edo nwa, mè ebat olom. Mije, înwọn ibe ogwu enerieen̄ ido nwa, mè ogwu enenwaan̄ ikaan̄ olom, igak ema itetele inyi ijo ulọk ilaak ebibaan̄ mè ebirieen̄ ikitaka ema kubọk ukan̄.
46007010	Ebi ìkaan̄ olom mè ebi ìkaan̄ nwa ke nkinyi ikan ibe: Nwa ikayaak ogwu olom. Ìkare emi nnyi ikan keyi, îre Okaan̄-ene onyi.
46007011	Ire, ire ogwu enenwaan̄ iyaak ogwu olom, ikayaka ìbat ofifi olom. Ikup me lek kan̄ gaalek. Ire ìkaweek ikeya, igwu ikom isi irọ esuuk melek ogwu olom. Olom geege ikayaak si ogwu nwa!
46007012	Ebirieen̄ mè ebibaan̄ ìkibat ebi ekachieekge me lek kè Karais ke nkinyi nteme keyi. Nteme keyi, ìkare Okaan̄-ene onyi, îre emi nnyi ibe: Ire ogwu enerieen̄ òchechieek me lek kè Karais ikaan̄ nwa ogwu ikachieekge me lek kè Karais, mè ire ogwu nwa ya ichieek ibabia melek ogwu olom, ogwu olom ya ikayaak ogwu nwa.
46007013	Ubọk yaage si, ire ogwu enenwaan̄ òchechieek me lek kè Karais ikaan̄ olom ogwu ikachieekge me lek kè Karais, mè ire ogwu olom ya ichieek ibabia melek ogwu nwa, ogwu nwa ya ikayaak ogwu olom.
46007014	Mije, Awaji îbọkọ olom ya ogwu ikachieekge me lek kè Karais itap mije ogwu nwa ogwu òchechieek me lek kè Karais. Ikeya si, Awaji îbọkọ nwa ya ogwu ikachieekge me lek kè Karais itap mije ogwu olom ogwu òchechieek me lek kè Karais. Ire Awaji ìkarọ ikeya, bọn kiban̄ ebekup kubọk bọn ebi kperiọọn̄ Awaji. Ire, mije Awaji orọbe ikeya, Awaji îbọkọ bọn kiban̄ itap kubọk ebi ìchechieek me lek Karais.
46007015	Ire, me etete olom mè nwa chi, ire ogwu ikachieekge me lek kè Karais ya iweek iyayaak, ogwu òchechieek itele inyi iyaak. Ire iyaak, ikan geege ìkatet ogwu òchechieek me lek kè Karais ya, mè ìre enerieen̄, mè ìre enenwaan̄. Mije, Awaji ìgwen eji ibe eji eneluk me esuuk.
46007016	Owu nwa, ogwu òchechieek me lek kè Karais, ìre oriọọn̄ mè ìre me lek kwun̄ ke Awaji obosa inyan̄a nlom kwun̄? Owu olom, ogwu òchechieek me lek kè Karais, ìre oriọọn̄ mè ìre me lek kwun̄ ke Awaji obosa inyan̄a nwa kwun̄?
46007017	Òfo me lek ikọ ido-nwa mè ibat-olom, îgbe ibe ene geelek irọ inu igọọk me lek uche Okaan̄-ene ochebe inyi ọmọ, mè ifo isi ikiluk ugwem kan̄ ubọk îkiluk me mgbọ Awaji ogwenbe ọmọ. Eyiyi ore ikan nkinyi me otutuuk ntitiin̄ Awaji geelek.
46007018	Ire ikaan̄ ogwu òwuwuuk lek ifieek afi sabum Awaji onigwen ọmọ, ene ya ikayaka ìweek ikakana ogwu ekafieekge afi. Ire iyaka ikaan̄ ogwu ikawuukge lek ìfieek afi sabum Awaji onigwen ọmọ, ene ya ikaweek ifefieek afi.
46007019	Ifefieek afi mè ekafieekge afi ìkakup me lek inu geege. Inu òkup me uyọt ìre irọrọ inu Awaji obe erọ.
46007020	Eya orọ, ene geelek ifo isi ikup ubọk ọmọ okupbe me mgbọ Awaji ogwenbe ọmọ.
46007021	Ire owu ore usun̄ me mgbọ Awaji ogwenbe owu, kachieek ibe eya isisaak owu. Ire owu môkọt ikaan̄ lek kwun̄, kaan̄ lek kwun̄!
46007022	Mije, ogwu geelek òrere usun̄ me mgbọ Okaan̄-ene ogwenbe ọmọ, ene ya îkana ogwu òkaan̄ lek kan̄ me emen Okaan̄-ene. Ikeya si, ogwu òkakaan̄ lek kan̄ me mgbọ Okaan̄-ene ogwenbe ọmọ, ene ya îkana ogwu usun̄ inyi Karais.
46007023	Awaji ìlep enyi me unye otu ewe. Eya orọ, ikayaka ìnin̄ usun̄ ìnyi ebilene.
46007024	Bọn Nte n̄a, òfo me lek inu chi, irek geelek ene okupbe me mgbọ Awaji ogwenbe ọmọ, ene ya ikup si me irek ya ifo isi, mè ikeke inye melek Awaji.
46007025	Ire me lek ebi ekabatge olom nu, mè ebi ekadoge nwa nu, Okaan̄-ene ìkanyi emi ikan geege òfo me lek kiban̄. Ire, emi mâtumu ejit n̄a inyi enyi, kubọk ogwu ògbegbe utoon̄-ejit sa me ejit nsan Okaan̄-ene.
46007026	Me ekiket n̄a, m̀be ke înwọn ibe enyi ekup ubọk enyi ekupbe, mije ikpele ufialek òkukup mgbọ kechi.
46007027	Ogwu òdo nwa ikayaak ogwu nwa. Ogwu ikadoge nwa, ikaweek idodo nwa.
46007028	Ire, ire owu odo nwa, owu òkarọ ijo inu geege. Ire gwun̄ enenwaan̄ ibat olom, ìkarọ si ijo inu geege. Ire, ebi ìkaan̄ olom mè ebi ìkaan̄ nwa mêbọkọ owuwa ufialek me linyọn̄ keyi. Eya orọ nkitumu inyi enyi ibe ke mônwọn ibe enyi ekado nwa, mè ekabat olom, inyi ufialek kecha iraka enyi me ibot.
46007029	Bọn Nte n̄a, ibot ikọ n̄a ìre ke mgbọ eji ekaan̄be migbidim. Eya orọ, bene me mgbọ keyi nyi isi, ebi ìkaan̄ nwa, ekeluk ugwem kubọk ema kpekaan̄ nwa.
46007030	Ebi ìkifieek ejit, ekup kubọk ema kpefieek ejit. Ebi ìkibele ejit, ekup kubọk ebi kpebele ejit. Ebi ìlelep inu, erọ kubọk inu cha ema elepbe ìkare echi kiban̄.
46007031	Ebi ìkisa inu linyọn̄ isi ikwaan̄, erọ kubọk ema kpesa otutuuk inu cha igwen inu geege. Mije, linyọn̄ keyi, kubọk eji eriọọn̄be, ìboraraka isan̄a kpai.
46007032	Ǹkiweek ibe inu geege ikayaka ìsisaak enyi kubọk ge. Ejit ogwu enerieen̄ ikadoge nwa ìkikup me lek inu eyi Okaan̄-ene. Mgbọ geelek, ìkiweek irọrọ inyi Okaan̄-ene ibele ejit.
46007033	Ire, ejit ogwu òkaan̄ nwa ìkikup me lek inu linyọn̄ keyi, mè inu ọmọ môrọbe inyi ogwu nwa ibele ejit.
46007034	Mije keya, ulọk kan̄ îbum iba. Ikeya si, ejit ogwu enenwaan̄ ogwu ikakaan̄ge olom, mè ìyaka ire enenwaan̄ ikariọọn̄ge enerieen̄ ìkikup me lek inu eyi Okaan̄-ene. Inu òkup ọmọ me uyọt ìre isasa otutuuk ejit kan̄, mè akpalek kan̄ inyi Okaan̄-ene. Ire, enenwaan̄ òbat olom ìkikeek inu òfolek linyọn̄ keyi, mè inu ọmọ môrọbe inyi nlom kan̄ ibele ejit.
46007035	Ǹkitumu ikọ chi isasa itap ubọk inyi enyi. Ǹkaweek ikwekwek enyi. Ǹkiweek ibe enyi eluk ugwem me oniin̄ òtatat, mè igbe, mè esa otutuuk ejit kinyi enyi Okaan̄-ene.
46007036	Ire gwun̄ enerieen̄ itet gwun̄ nsabọn ibaan̄ itele ibodo, mè imun̄ ibe ke ọmọ gwa òkirọ inu ikatatge me lek gwun̄ enenwaan̄ ya, mè ire ke ogwu enenwaan̄ ya îlọk ọmọ igana, ọmọ okekeek ibe ke îgbe ibe ema ebat, gwun̄ enerieen̄ ya ido gwun̄ enenwaan̄ ya, ubọk îweekbe irọrọ. Eya ìkare ijo inu.
46007037	Ire, ire gwun̄ enerieen̄ ya ikọt itet lek kan̄ ikaan̄, mè itumu ifieek me ejit kan̄ ibe ke ọmọ ìkpodo ogwu nsabọn ibaan̄ ya îtetbe itele, me ikarege etetet ọmọ me unye, gwun̄ enerieen̄ ya îrọ si inu òtatat.
46007038	Eya orọ, ogwu òdodo gwun̄ nsabọn ibaan̄ îtetbe itele îrọ inwọn. Ire, ogwu ikadoge gwun̄ nsabọn ibaan̄ îtetbe itele orọ inwọn igak.
46007039	Ogwu enenwaan̄ òbat olom ìkaan̄ ibabia melek ogwu olom otutuuk mgbọ ogwu olom okupbe me ugwem. Ire, ire ogwu olom ikwu, ogwu enenwaan̄ ya îkaan̄ unen isisi ibat ofifi olom. Ire, olom ìbobat ya ikalọlọ irere ogwu òchechieek me lek kè Karais.
46007040	Ire, me nkeek n̄a, mmun̄ ibe, ire ogwu enenwaan̄ ya ìkayaka ìsi ìbat ofifi olom, ke môbele ejit igak ire ibat ofifi olom. Nchieek ibe ke nkeek n̄a yi ìnan̄a me ubọk Ekwukwu Awaji ogwu òkup emi me emen.
46008001	Mâtumu ikọ si òfo me lek inorie esabe icho me isi mkpọmfaka. Eji mîriọọn̄ ibe ke eji otutuuk ene mîkaan̄ ifuk-ibot, kubọk enyi ekitumu. Ire, òjelek ifuk-ibot keyi ìkirọrọ mè ene igumu lek. Îre imumechieen̄ okinama ene ibene.
46008002	Eya orọ, ire ogwu ikeek ibe ke îkaan̄ inu ọmọ oriọọn̄be, ene ya ìkariọọn̄-nu inu ubọk îgbebe ibe iriọọn̄.
46008003	Ire, ogwu òmumun̄ Awaji me chieen̄ ke Awaji oriọọn̄ kubọk gwun̄ kan̄.
46008004	Eya orọ, ire me lek ikọ òfolek irerie inorie esabe igwa ngwugwa inyi mkpọmfaka, eji mîriọọn̄ ibe ke ìkakaan̄ inu geege eyi mkpọmfaka orebe me linyọn̄ keyi. Ire, eji mîriọọn̄ si ibe ke ìkakaan̄ ofifi Awaji geege òkukup, ilọ me lek Awaji ge gaalek.
46008005	Ubọk geelek, owuwa inu ọmọ òwa me inyọn̄ mè ijọn̄ echi ebi ene ekimọnọ kubọk Awaji melek Okaan̄-ene. Me atikọ, owuwa awaji mè owuwa okaan̄-ene òwa si.
46008006	Ire, me lek kiji, Awaji ge gaalek okup. Ọmọ ore Ute, ogwu òrorom otutuuk inu geelek. Ọmọ si ke ugwem eji ekiluk okup inyi. Okaan̄-ene ge gaalek si okup. Ọmọ ìre Jisọs Karais, ogwu Awaji osabe me lek kan̄ irom otutuuk inu geelek. Sa me lek kan̄ si ke eji ekiluk ugwem.
46008007	Ire, ìkare otutuuk bọn Nte eriọọn̄ inu yi ikeyi. Usini kiban̄ mîwuuk lek ikiriaak mkpọmfaka iraka lek sabum enigwu ikom igọọk Okaan̄-ene. Mege inire mgbọ keyi, ejit kiban̄ ìkanye. Ema isikitaka anam esabe igwa ngwugwa inyi mkpọmfaka, ema mîra ikikeek ibe ke ìre mkpọmfaka ya okaan̄ anam ya. Eya orọ, ema ekimọnọ ibe ke itataka anam ya môrọ inyi ema ekatana me isi Awaji.
46008008	Irerie inorie mè ekariege ìkakirọ mè eji enwọn me isi Awaji. Ire eji kperie, eya ìkporọ ibe eji ekana ebi ijo. Ire eji irie, eya ìkporọ ibe eji enwọn egak.
46008009	Ubọk geelek, ìgbala chieen̄, inyi unen eyi enyi ekaan̄be ikọkọt irie inorie geelek ikakana ukput ìnyi ebi kpekeke inye me emen ichechieek.
46008010	Mije, ire ogwu ejit ikanyege me lek òjelek inorie òkup ikeya inimun̄ owu ogwu òrọriọọn̄ inu òfolek inorie ya okupbe me emen uwu yọk ikigọọk irie inorie esabe igwa ngwugwa inyi mkpọmfaka, usini mgbọ, eya môrọ inyi ukpook ita ene ya me lek irerie inorie esabe igwa ngwugwa inyi mkpọmfaka si.
46008011	Sa me ikeya, gwun̄ Nte kwun̄ yi ogwu ikakekege ìnye me ichechieek, ogwu Karais okwube mkpa mije kan̄, môchep mije iriọọn̄-inu kwun̄.
46008012	Enyi isikirọ ijo inu ikeme bon Nte kinyi me òjelek oniin̄ òkup ikeyi, mè ikirọ inyi ema eje elọ, me mgbọ ejit kiban̄ ikakekege ìnye me emen ichechieek, îre Karais me lek kan̄ ke enyi ekirọ ijo inu ya ikeme.
46008013	Eya orọ, ire mmun̄ ibe ke inorie nkirie môrọ inyi gwun̄ Nte n̄a irọ ijo inu, mâtele inorie ya, m̀kpayaka irie, inyi nkarọ mè gwun̄ Nte n̄a inan̄a irọn̄.
46009001	Ìre emi ǹkafat ìkaan̄ lek n̄a? Sa ìre ǹkafat ìre ogwu otuchieen̄ kè Karais? Ìre ǹkafat ìsa chieen̄ ìmun̄ Okaan̄ kiji Jisọs? Sa ìkafat ìre enyi chi ere mfut ubọk ikwaan̄ emi nsibe inyi Okaan̄-ene?
46009002	Ire emi ǹkarere ogwu otuchieen̄ kè Karais me isi ebi ofifi ife, me lek kinyi, emi ìre ogwu otuchieen̄ kè Karais. Mije, ugwem kinyi, ebi ìchechieek me lek Okaan̄-ene, ore iman̄ oriọọn̄ òkijeen̄ ibe ke emi ìre ogwu otuchieen̄ Okaan̄-ene me atikọ.
46009003	Îre ikọ keyi ke nkisa ifọọk otu ebi geelek ìkifieek emi ikọ.
46009004	Ìre ìkafat ìgbe ibe ebi ene ekenyi eji inorie mè inu enwọnwọ mije ikwaan̄ kiji?
46009005	Ìre keke obokput eji ibe eji ekakaan̄ nwa òchechieek me lek kè Karais ìsa ìkaan̄ me ubọk ìkijijen̄e, kubọk Pita mè ebi otuchieen̄ kechilọ mè ebi ngwan̄ Okaan̄-ene ekirọ?
46009006	Sa ìre emi mè Banabas gaalek ere ebi ìbekisa ubọk kiji ikikwukwulu isa ikikpọ owot kiji?
46009007	Ìre ebi akọn̄ ebi owa ekitim akọn̄, mè ikisa ikpoko ubọk kiban̄ ikpọ lek? Ìre ebi owa ekiwop uko, kpekirie inorie ònan̄a me uko kiban̄? Sa ìre ekene okikpukpo erie mbuuk, ìkakinwọ mun̄ ebe ònan̄a me lek erie mbuuk ya?
46009008	Ìkare ifuk-ibot ebilene ke nkisa ìtumu ikọ yi, mije, Ikan kè Mosis ìkitumu si ikọ yaage.
46009009	Mije, ege me Ikan kè Mosis ibe, “Katobo otu erie mbuuk ìchit me mgbọ ekisa erie mbuuk ya iwaan̄ akpa isan̄a me lek mgbigbin.” Ìre enyi ekikeek ibe ke Awaji ìkitumu ikọ yi ikpọ me lek erie mbuuk?
46009010	Iin̄-iin̄, îre eji ke ìkitumu ikọ ya ibak, ìkare erie mbuuk ikike! Îre mije kiji ke ege inu yi. Mije, ebi ikwaan̄ ìkiwop inu me uko mè ebi ìkirọkọ inu me uko ekikpọ chieen̄ ibe ke ema mêgọọk ikaan̄ uche me lek inu ònan̄a me uko ya.
46009011	Ikeya si, kubọk eji ewopbe mfut eyi òrere ikọ Awaji me etete kinyi, ìre ìkafat ìtat ibe eji egọọk ekaan̄ uche me lek ugbana eyi inu linyọn̄ keyi eyi Awaji onyibe enyi?
46009012	Ire ebi ofifi ife ikaan̄ unen ikakaan̄ ntap-ubọk me ubọk kinyi isa ikikpọ lek kiban̄, eji mîkaan̄ unen yi igak ebi ofifi ife cha. Ire, eji kpegbini unen kiji yi. Kpan̄asi ikeya, eji ekpọkpọ ikime inu geelek, inyi eji ekakana ukput ìnyi ata etip kè Karais.
46009013	Ìre enyi kperiọọn̄ ibe ke ebi ìkisi ikwaan̄ me Uwu Mbuban ekirie inorie inan̄a me Uwu Mbuban? Sa ìre enyi kperiọọn̄ ibe ke ebi ìkigwa ngwugwa me inyọn̄ ntook inyi Awaji ekirie inorie ònan̄a me lek inu ebi ene esabe inigwa ngwugwa me inyọn̄ ntook ya.
46009014	Ikeya si, Okaan̄-ene înyi ida ibe ke ebi ìkilook ata etip mêkikaan̄ inu ema ebesa ikikpọ lek kiban̄ inan̄a me ubọk ebi ìbọbọkọ ata etip ya itap.
46009015	Ire, emi ǹkasa unen chi Okaan̄-ene onyibe eji ìrọ inu geege. Ìrere ikpa yi nkige ijet enyi, ǹkage ìsa ìweek ibe enyi erọ inu chi enyi emi. Mije, ǹkaweek ibe ene geege inirọ inyi nkayaka ìkaan̄ inu yi nkisa igugo lek. Kpan̄asi ikeya, ire nkwu, înwọn igak!
46009016	Ire, ilolook ata etip ìkare ikwaan̄ mâkọtbe isa igugo lek. Mije, Awaji ìnyinyi emi ikwaan̄ yi kubọk ikan. Ire nkalook ata etip, môfieek inyi emi enenen!
46009017	Ire nsa me ejit n̄a gaalek ikilook ata etip, mâkọt ikpọ chieen̄ ibe ke mâbọkọ mkpukpe. Ire, ìkare me ejit n̄a gaalek ke nkisa ilook, îre ikwaan̄ Awaji otapbe emi me ubọk gaalek ke nkirọ.
46009018	Ire ikeya, ìre keke ore mkpukpe n̄a? Mkpukpe n̄a ìre ilolook ebi ene ata etip yi me ikike, me nkagbinige unen eyi makaan̄be inan̄a me lek ikwaan̄ ilolook ata etip.
46009019	Me atikọ, nkaan̄ lek n̄a, ǹkare usun̄ ìnyi ene geege. Ire, emi ǹsasa lek n̄a irọ usun̄ inyi otutuuk ene, inyi ǹkọt ǹkaan̄ owuwa ene ǹsa ǹnyi Okaan̄-ene.
46009020	Me etete ebi Ju, ǹkirọ inu kubọk ebi Ju, inyi ǹkọt ǹkaan̄ ebi Ju ǹnyi Okaan̄-ene. Ubọk geelek nkakupge me irak Ikan kè Mosis, ire, me etete ebi ìkisun̄ Ikan kè Mosis, ǹkirọ inu kubọk ebi ìkisun̄ Ikan kè Mosis, inyi ǹkọt ǹkaan̄ ebi ìkisun̄ Ikan kè Mosis ǹnyi Okaan̄-ene.
46009021	Me etete ebi kpere ebi Ju, òrere ebi kpekisun̄ Ikan kè Mosis, emi ǹkirọ inu kubọk ebi kpere ebi Ju, inyi ǹkọt ǹkaan̄ ebi kpere ebi Ju ǹnyi Okaan̄-ene. Eyi ìkasibi ibe ke emi ǹkakisun̄ ikan Awaji, mije, ǹkisusun̄ ikan eyi Karais mgbọ geelek.
46009022	Me etete ebi kpekeke inye me ichechieek, ǹkirọ inu kubọk ebi kpekeke inye me ichechieek, inyi ǹkọt ǹkaan̄ ebi kpekeke inye me ichechieek ǹnyi Okaan̄-ene. Irek geelek ene geelek okupbe, nchieek ikukup kubọk ene ya okupbe, inyi ǹkọt ǹsa me oniin̄ geelek nriọọn̄be ǹrọ mè Awaji inyan̄a usini me lek kiban̄.
46009023	Ǹkirọ otutuuk inu chi mije ata etip ya, inyi emi si ǹgọọk ǹkaan̄ uche me lek ugbana ebi ene ekikaan̄ inan̄a me lek ata etip ya.
46009024	Enyi mîriọọn̄ ibe, me ere ekiwut ifan̄a ekot, ke ìre owuwa ene ekilibi, ire, ke ene ge gaalek okilibi igak otutuuk ene, mè iben mkpukpe. Eya orọ, ìlibi ekot ìjaan̄, inyi enyi eben mkpukpe.
46009025	Ene geelek òbogọọk iwut ifan̄a ekot ìkisasa ata mgbọ ikikween̄ ekot, mè ikitọ lek kan̄ ikpọ me oniin̄ òkup uyọt uyọt, sabum usen ekot ya. Ema ekibọkọ otutuuk ufialek cha inyi ema eben mkpukpe eyi òrere inwan̄ ikike eyi kpofukbe, eyi ekisa ikwuun̄ ene me ibot kubọk okpibot ubọọn̄. Ire, eji ekibọkọ ufialek eyi kiji, inyi eji ebọkọ atata okpibot ubọọn̄ eyi òbofufuk ire mgbọ ikakaan̄ge itata.
46009026	Eya orọ, emi ǹkakpọkpọ ìkilibi ekọt ubọk geelek, kubọk ogwu welewele. Ǹkilibi igọọk me ikan ekot, mè iben chieen̄ n̄a igwuun̄ me ere ekot ya obota. Ikeya si, ǹkakpọkpọ ìkisulu akpọ welewelewele kubọk ogwu òkiwum akpọ me lek efet ichep ikike, ìkakisulu ìtat.
46009027	Ǹkibọbọkọ otutuuk ufialek geelek isa isulu akpalek n̄a itap me irek, inyi ikirọ inu geelek ntọbe inyi, kubọk ogwu usun̄ okirọ. Ǹkirọ ikeyi, inyi, nsilook ebi ofifi ife ata etip, mè ema isibọkọ itap, mè ikaan̄ unyan̄a, mè emi nkayaka ìnikana ogwu ebejijit ibe ikabọkọ mkpukpe.
46010001	Bọn Nte n̄a, ìkeek inu ebi nte nte kiji ejebe itibi mgbọ Mosis okisa ema ije me emen èwê isibi me Ijipiti. Îre oduku inyọn̄ osa otutuuk kiban̄ ijeen̄ oniin̄. Ema otutuuk ejeje ukot ukot isaba okwaan̄ ekigwen Okwaan̄ Irio.
46010002	Ìkup kubọk esasa oduku inyọn̄ ya mè okwaan̄ ya igwook otutuuk kiban̄ mun̄, inyi ema ekana ebi udun̄ kè Mosis.
46010003	Ema otutuuk ene mîgbaan̄ irie inorie ònan̄a me ubọk Awaji,
46010004	mè igbaan̄ inwọ mudim ònan̄a me ubọk Awaji. Mudim ya ìnan̄a me lek ewuuk Awaji onyibe ema, eyi òkukup melek kiban̄ otutuuk mgbọ ema ekije me oniin̄ ije kiban̄. Ewuuk ya ìre Karais me lek kan̄.
46010005	Ire, ubọk geelek Awaji orọbe otutuuk inu chi inyi ema, owuwa kiban̄ mîrọ inu ònanaan̄ Awaji me ejit, mè ikwaan̄ irurọn̄ọ me emen èwê.
46010006	Inu chi ìre inu ikween̄-inu eyi òkitaba eji ubọk me utọn̄, inyi eji ekakaan̄ ulọk irọrọ ijo inu kubọk ebi nte nte kiji cha erọbe.
46010007	Enyi si, ikatọbọ ebum ìnyi mkpọmfaka, kubọk ema erọbe. Inu òfolek kiban̄ ke ege me Ikpa Mbuban ibe, “Ebi ife cha esisiki ikweek ikirie, mè ikinwọ, mè inan̄a ikeke ikijop okwa mfaka ebi yọk.”
46010008	Ofifi si, eji ekaluk ugwem barabat kubọk usini ebi nte nte kiji cha erọbe, eyi akọp obop ene iba mè obop ita egbaan̄be ikwaan̄ me usen ge gaalek.
46010009	Eji ekatọ Okaan̄-ene ìkpọ kubọk usini kiban̄ erọbe, eyi ulu otọkbe ema ikpan̄ isan̄a.
46010010	Eji ekakinunuun̄ kubọk usini kiban̄ enunuun̄be, eyi ogwu osat òkikpan̄ ene okpan̄be ema isan̄a.
46010011	Otutuuk inu cha òrọrọ ema ìre inu ebi ene ebesa ikween̄ inu inyi lek kiban̄. Ege inu cha me Ikpa Mbuban kubọk inu isasa itaba eji ubọk me utọn̄, mije eji ekupbe me ugwem me mgbọ keyi, mgbọ òta mgbọ orebe isan̄a.
46010012	Eya orọ, ogwu òkikeek ibe ke ọmọ îkeke inye, ene ya igbala chieen̄, inyi ọmọ ikanan̄a ìrọn̄ mgbọ ntọ-mkpọ isinu.
46010013	Kpunu ntọ-mkpọ geege òkinu inyi enyi, eyi ikarege eyi òkinu ìnyi otutuuk ene. Ire, Awaji ìkakitele irọrọ otu ikọ kan̄ iso. Ìkpotele ibe enyi erọn̄ enin̄ emen ntọ-mkpọ eyi òbololobo igak enyi ibebeme. Ire, mgbọ ntọ-mkpọ ya isinu, Awaji mônyi enyi unye isasa ikeke inye, mè isan̄a oniin̄ isibi mgbọ enyi mêkupbe me emen ntọ-mkpọ ya, inyi enyi etim ekpan̄.
46010014	Eya orọ, atata bọn Nte n̄a, ìsan̄a lek kinyi me itọtọbọ ebum inyi mkpọmfaka.
46010015	Ǹkitumu ikọ inyi enyi kubọk ebi ìriọọn̄ lek. Eya orọ, ìkpọ me lek kinyi, mè ìre ikọ nkitumu ìre atikọ, mè ìre ìkare.
46010016	Mgbọ eji ekigbaan̄ irie inorie mbuban, eji ekinyinyi Awaji itọn̄ me lek ekpen̄ miin̄ ugbana ya eji ekinwọ. Eji isikinwọ miin̄ ya, eji ekigọọk Karais igbaan̄ ire ge sa me lek eje kan̄. Eji isikikpọkọ fituru ya itaka, eji ekigọọk Karais igbaan̄ ire ge me akpalek kan̄.
46010017	Mije fituru ya orebe owut ge gaalek, ìsibi ibe ke eji owuwa ene ebi ìkitaka fituru ya mîgbaan̄ ire akpalek ge gaalek. Mije, eji otutuuk ene ekigbaan̄ itaka owut fituru ge gaalek.
46010018	Ìkeek-nu inu òfolek ọrọmijọn̄ ebi Ju. Ebi geelek ìtataka anam ònan̄a me inyọn̄ ntook ngwugwa, mîgọọk Awaji, ogwu egwabe ngwugwa ya inyi, igbaan̄ ire ge.
46010019	Ìre keke ore ibot ikọ nkitumu? Ìre ìsibi ibe ke îkaan̄ inu ngwugwa egwabe inyi mkpọmfaka okupbe me lek? Sa ìre ìsibi ibe ke îkaan̄ inu mkpọmfaka cha okupbe me lek?
46010020	Iin̄-iin̄, ìkare ikeya! Ibot ikọ n̄a ìre ke ngwugwa geelek ebi ekariọọn̄ge Awaji ekigwa, ekigwa inyi ijo erumun̄. Ìkare Awaji ke ekigwa inyi. Emi ǹkaweek ibe enyi egọọk ijo erumun̄ egbaan̄ ere ge.
46010021	Enyi kpebekọt inwọ miin̄ inan̄a me ekpen̄ Okaan̄-ene, mè iyaka isi inwọ si miin̄ inan̄a me ekpen̄ ijo erumun̄. Enyi kpebekọt irie inorie me inyọn̄ ikasi Okaan̄-ene, mè iyaka isi irie si me inyọn̄ ikasi ijo erumun̄.
46010022	Ìre eji ekiweek irọrọ mè Okaan̄-ene inaan̄ ejit ikeme eji? Sa ìre eji mînye lek igak Okaan̄-ene ni?
46010023	Usini kinyi ekitumu ibe, “Emi mâkọt irọ inu geelek, ikan geege ìkatet emi.” Ikeya ke ire! Ire, ìkare inu geelek eji ekirọ okikaan̄ oruru. Iin̄, enyi ekitumu ibe, “Emi mâkọt irọ inu geelek, ikan ìkatet emi.” Ire, ìkare inu geelek okinama ene ibene me inu eyi Okaan̄-ene.
46010024	Ene geege ikakirọ inu òbotap ubọk inyi lek kan̄ gaalek. Ire, ene geelek ikirọ inu òbokitap ubọk inyi ebi ofifi ife si.
46010025	Ìkpọkpọ ìtaka anam geelek ekinyam me ewe. Ikado ikọ geege òfolek anam ya eyi môsisaakbe enyi me ejit.
46010026	Mije, ege me Ikpa Mbuban ibe, “Linyọn̄ keyi mè otutuuk inu geelek òkup me emen kan̄, îre Okumugwem okaan̄.”
46010027	Ire ogwu ikachieekge me lek kè Jisọs Karais igwen enyi ibe enyi enegọọk ọmọ erie inorie, ìkpọkpọ ìrie inorie geelek eyikbe inyi enyi. Ikado ikọ geege òfolek inorie ya eyi môsisaakbe enyi me ejit.
46010028	Ire, ire ene ge initumu inyi enyi ibe ke inorie ya ìre inorie esabe igwa ngwugwa inyi mkpọmfaka, ìtele inorie ya. Mije ene ya ogwu òkpakpa inu ya ijeen̄ enyi, ikarie inorie ya, inyi ogwu ejit ikanyege ikanan̄a ìrọn̄.
46010029	Îre ejit ogwu òkpakpa inu ya inyi enyi ke nkitumu, mije, ene ya îmọnọ ibe ke îlọ irerie òjelek inorie òkup ikeya. Ìkare ejit kinyi ke nkitumu, mije, ejit kinyi înye ibe ke enyi mêkọt irie inorie geelek. Usini ebi ene mêkọt ido ibe, “Ìre îtat ibe emi nkarie inu òneme emi irerie mije inu ofifi ene okikeek?
46010030	Ire nnyi Awaji itọn̄ isan̄a me lek inorie, mè irie inorie ya, ebejeje ifieek emi ikọ mije inorie nnyibe Awaji itọn̄ me lek?”
46010031	Eya orọ, me inu geelek enyi ekirọ, mè ìre inorie ke enyi ekirie, mè ìre miin̄ ke enyi ekinwọ, ìkirọ me oniin̄ òbosa itọn̄ inyi Awaji.
46010032	Ìgbala chieen̄! Ikarọ inu òborọ mè ene geege ije ilọ oniin̄, mè ìre ebi Ju, mè ìre ebi ekarege ebi Ju, mè ìyaka irere ebi ntitiin̄ Awaji.
46010033	Ikeya si ke emi nkisa iweek irọrọ. Ǹkiweek irọrọ inyi ejit ibele otutuuk ene me inu geelek nkirọ. Ǹkakikeek inu òbokaan̄ oruru inyi emi gaalek. Ǹkikeek inu òbokaan̄ oruru inyi owuwa ebi ofifi ife, inyi Awaji isa me ikeya inyan̄a ema isibi.
46011001	Ìkigọọk akpat ukot n̄a, kubọk emi si nkigọọk akpat ukot kè Karais.
46011002	Ntọn̄ enyi, mije enyi ekikeek otutuuk inu geelek njeen̄be enyi, mè ikirọ si igọọk me ubọk njeen̄be enyi.
46011003	Ire, ǹkiweek ibe enyi eriọọn̄ ibe ke Karais ore ogwu ibot inyi ogwu enerieen̄ geelek. Olom ore ogwu ibot inyi ogwu nwa. Awaji onenire ogwu ibot inyi Karais.
46011004	Eya orọ, ogwu enerieen̄ geelek òchichit ibot me mgbọ ìkiriaak uriaak, mè ìre mgbọ ìkitumu ikọ Awaji, ìsibi ibe ke ìkanyi Karais, ogwu òrere ogwu ibot kan̄, umin.
46011005	Ogwu enenwaan̄ geelek ikachitge ibot kan̄ mgbọ ìkiriaak uriaak, mè ìre mgbọ ìkitumu ikọ Awaji, ìsibi ibe ke ìkanyi ogwu olom, ogwu òrere ogwu ibot kan̄, umin. Eyi ogwu enenwaan̄ ya ikachitge ibot, ìkup kubọk ekwọkwọkọ otutuuk ijeek òkup me ibot kan̄ isan̄a.
46011006	Ire ogwu enenwaan̄ ibe ke ọmọ ìkpochit ibot, ikwọkọ ijeek isan̄a me ibot kan̄ ma! Isọsọp ijeek, mè ikwọkwọkọ ijeek isan̄a me ibot ìre inu esip me lek ebibaan̄. Eya orọ, îgbe ibe ogwu enenwaan̄ ikichit ibot.
46011007	Ìkagbe ibe enerieen̄ ikichit ibot mgbọ ìkiriaak uriaak. Mije, Awaji ìrom enerieen̄ me mbet kan̄, ọmọ si okijeen̄ umin mè uja eyi Awaji. Ire, ogwu enenwaan̄ ìkijeen̄ umin mè uja eyi ogwu olom.
46011008	Mije, Awaji ìkarom enerieen̄ inan̄a me lek enenwaan̄, ìrom enenwaan̄ inan̄a me lek enerieen̄.
46011009	Ikeya si, Awaji ìkarom enerieen̄ ìnyi enenwaan̄, ìrom enenwaan̄ inyi enerieen̄.
46011010	Eya orọ, îgbe ibe enenwaan̄ geelek ikichit ibot, isasa ijeen̄ ibe ke ọmọ ìkup me irak enerieen̄, inyi ebi osat Awaji ekanaan̄ ejit.
46011011	Me lek kiji ebi ìchechieek me lek Okaan̄-ene, eji mîriọọn̄ ibe, ire enerieen̄ ìkakup, enenwaan̄ ìkpokup. Ikeya si, ire enenwaan̄ ìkakup, enerieen̄ ìkpokup.
46011012	Mije, ike erombe enenwaan̄ inan̄a me lek enerieen̄, ikeya si ke enenwaan̄ okiman enerieen̄. Ire, otutuuk inu chi geelek ìnan̄a me ubọk Awaji.
46011013	Enyi gaalek ìfieek-nu oyerebet keyi! Ìre îgbe ibe ogwu enenwaan̄ ikachit ibot me mgbọ ìkiriaak Awaji?
46011014	Ubọk Awaji osun̄be, ire ijeek itibi ijọn̄ọ me ibot enerieen̄, îre inu esip.
46011015	Ire, ujọn̄ọ ijeek ìre inu uja mè umin inyi enenwaan̄. Mije, Awaji ìnyi enenwaan̄ ujọn̄ọ ijeek, inyi ikisa ichit ibot.
46011016	Ire ikaan̄ ogwu iwut ifan̄a me lek ikọ yi, ene ya iriọọn̄ ibe ke îre ikeyi ke eji otutuuk, mè otutuuk ntitiin̄ Awaji geelek ekirọ. Eji kpeyaka ikaan̄ ofifi ọrọmijọn̄ òfolek ikọ keyi igak ikeya.
46011017	Me ofifi ibot ikọ mbanyi enyi nteme òfolek, m̀kpakọt itọn̄ enyi. Mije, mgbọ enyi ekigbaan̄ ititiin̄ ikitọbọ ebum inyi Awaji, ugwem enyi ekikaan̄ me ere ya ìkisa ijo inu inu, ìkakisa ata inu ìnu.
46011018	Me adasi irek, nnọ ibe ke enyi isikigbaan̄ ititiin̄ kubọk ntitiin̄ Awaji, ke icheche lek îkikup me etete kinyi. Mâkọt ichieek ibe ke ikọ ya ìre atikọ.
46011019	Me atikọ, icheche lek môkup me etete kinyi, inyi ebi ene esa me ikeya eriọọn̄ ebi ìkirọ inu òkibele Awaji ejit me etete kinyi.
46011020	Mgbọ geelek enyi ekigbaan̄ ititiin̄ iberie inorie Okaan̄-ene, ìkare inorie Okaan̄-ene ke enyi ekirie.
46011021	Ǹkitumu ikọ yi mije, me mgbọ enyi isiberie inorie ya, ìkire ogwu ikup òkwuun̄ isi òrie inorie kan̄. Kpunu ogwu òyaka ikiraan̄ chieen̄ ikpọ mè ìre ogwu melek kan̄ okirie, mè ìkarie. Îre eya orọ usini ene ekiran̄ ọfiọọn̄ ikwu, me ere ebi ofifi ife ekirie inorie, mè ikinwọ miin̄ igak lek.
46011022	Îyak! Ìre enyi kpekaan̄ uwu, ere enyi mekọtbe ikikup irie inorie, mè inwọ miin̄ kinyi ubọk òneme enyi? Ìre keke orọ enyi ekikpọ ebi ntitiin̄ Awaji chieen̄ isiki, mè ikirọ ebi ìkup me una inu esip? Ìre enyi ekikeek ibe ke m̀batumu keke inyi enyi? Ìre enyi ekiweek ibe emi ǹtọn̄ enyi mije ijo irọrọ òkup ikeya ni? Iin̄-iin̄, m̀kpatọn̄ enyi kubọk ge!
46011023	Mije, ijejeen̄ echi Okaan̄-ene ochilibe ijeen̄ emi ke nsa iyaka ijeen̄ enyi. Me eririeen̄ yaage elekebe Okaan̄-ene Jisọs Karais inyi ibe ekpan̄, Okaan̄-ene ìmọmọnọ fituru,
46011024	mè inyi Awaji itọn̄ me lek, mè ikpọkọ, mè itumu ibe, “Eyi ìre akpalek n̄a eyi esabe inyi mije kinyi. Ìkirọ ikeyi ìfo isi ìsa ìkikeek emi.”
46011025	Ubọk yaage si, mgbọ ema eriebe inorie ikakwun̄ ya isan̄a, ibeben miin̄ me emen ekpen̄, mè itumu ibe, “Ekpen̄ miin̄ keyi ìre aya inyan̄a-ibot eyi Awaji osabe eje n̄a inyan̄a melek ebilene. Mgbọ geelek enyi mênwọbe miin̄ yi, ìkirọ ikeyi, inyi enyi esa ekekeek emi.”
46011026	Mije, mege ire mgbọ Okaan̄-ene môkpọkbe inu, enyi isikitaka fituru yi, mè ikinwọ miin̄ ònan̄a me emen ekpen̄ yi, enyi ekilook ebi ene ibe ke Okaan̄-ene îkwu mkpa mije kiji.
46011027	Eya orọ, ene geelek òtataka fituru yi, mè inwọ miin̄ ònan̄a me emen ekpen̄ yi me oniin̄ ikagbege, ene ya îrọn̄ ikan ikeme akpalek Okaan̄-ene mè eje Okaan̄-ene.
46011028	Mije keyi, îgbe ibe ogwu geelek òbotaka fituru ya, mè inwọ miin̄ ònan̄a me emen ekpen̄ ya, ene ya idasi itaak chieen̄ ikpọ emen ugwem kan̄, mè ọmọ îgbe, mè ọmọ ìkagbe, sabum ònorie, mè ònwọ.
46011029	Mije, ene geelek òtataka fituru ya, mè inwọ miin̄ ònan̄a me emen ekpen̄ ya, me ikariọọn̄ge inu akpalek Okaan̄-ene mè eje Okaan̄-ene osibibe, îre itip-oyerebet Awaji ke ene ya otaka, mè inwọ itoon̄ me ibot kan̄.
46011030	Îre eya orọ owuwa ene me etete kinyi ekiwọ idek, mè ikifiak orukan̄. Mije inu yi si, usini kinyi mîkwaan̄.
46011031	Ire, ire eji idasi itaak chieen̄ ikpọ emen ugwem kiji sabum ènerie inorie Okaan̄-ene, Awaji ìkpotip eji oyerebet.
46011032	Okaan̄-ene isikisulu eji osusut, ìkisasa ijeen̄ eji ibe ke eji mîje ilọ, inyi ọmọ ikagbaan̄ eji melek ebi linyọn̄ ìtip oyerebet me mgburudun̄ usen.
46011033	Eya orọ, bọn Nte n̄a, mgbọ geelek enyi ekigbaan̄ ititiin̄ iberie inorie Okaan̄-ene, ikakirie kubọk ekifufum, ìkikup ìban ebi melek kinyi.
46011034	Ire ikaan̄ ogwu uraafiọọn̄ okitaka, ene ya idasi irie inorie me uwu kan̄ sabum, inyi enyi ekasa itip-oyerebet ìnyi lek kinyi me mgbọ enyi isigbaan̄ ititiin̄ ikirie inorie Okaan̄-ene. Nsinu, mâteme enyi nteme òfolek inu kechilọ geelek òsisik.
46012001	Bọn Nte n̄a, mgbọ keyi, ǹkiweek ibe enyi eriọọn̄ ubọk eriọọn̄ inu òfolek uche echi Ekwukwu Mbuban okinyi ene.
46012002	Ìkeek ibe, sabum enyi enichieek me lek kè Karais, ke ebi ene mîsa enyi ije ilọ oniin̄, enyi ekekitọbọ ebum inyi mkpọmfaka, echi kpunube ugwem geege me emen.
46012003	Eya orọ, ǹkitumu inyi enyi ibe ke ene geelek òkitumu ikọ sa me unye eyi Ekwukwu Awaji ìkpokọt itumu ibe, “Ifieek inyi Jisọs!” Kpunu si ene geege òbokọt itumu ibe “Jisọs ìre Okaan̄-ene,” îtata mè ìre Ekwukwu Mbuban onyi unye ibe itumu.
46012004	Uche echi Ekwukwu Mbuban okinyi ene ìkup esese esese, ire, îre Ekwukwu Mbuban yaage gaalek okinyi ema otutuuk.
46012005	Ikwaan̄ ebi ene ekisi inyi Okaan̄-ene ìkup esese esese, ire, îre Okaan̄-ene yaage gaalek ke ekisi otutuuk ikwaan̄ cha inyi.
46012006	Owuwa oniin̄ ọmọ òwa eyi Awaji okisi ikwaan̄ me emen ebi ene, inyi ekekọt erọ owuwa ikwaan̄ òkup esese esese enyi Awaji. Ire, Awaji yaage gaalek okirọ otutuuk ikwaan̄ chi geelek me emen otutuuk ene.
46012007	Inu geelek Ekwukwu Mbuban ochilibe inyi ene geelek, ìchili inu ya inyi ene ya inyi otutuuk ebi eyi Awaji ekaan̄ oruru me lek.
46012008	Ekwukwu Mbuban înyi usini ene unye isasa itumu ikọ òkijeen̄ iriọọn̄-inu eyi Awaji, mè inyi si ebi ofifi ife ifuk-ibot isasa ikpọk mbum nlelet inu eyi Awaji ijeen̄ ebi ene. Îre Ekwukwu Mbuban yaage gaalek okinyi ema otutuuk unye isasa irọ inu chi geelek.
46012009	Ekwukwu Mbuban yaage okinyi usini ene ikpele ichechieek isasa ikọt itoon̄ ejit ibe ke Okaan̄-ene ìkpolọlọ irọrọ inu òkup me uyọt me mgbọ inu oyọtbe. Ekwukwu Mbuban yaage si okinyi usini ene unye isasa igwa ebi orukan̄,
46012010	mè inyi usini ene unye isasa irọ inu ukechieen̄, mè inyi usini ene unye isasa iben nriran, mè inyi usini ene unye isasa ikọt iriọọn̄ inu echi ònan̄a me ubọk Ekwukwu Mbuban, mè echi ikanan̄age me ubọk Ekwukwu Mbuban. Ekwukwu Mbuban yaage si okinyi usini ene unye isasa itumu ikọ me nke nke usem, mè inyi si usini ene unye isasa ikana nke nke usem cha, inyi ebi ene eriọọn̄ inu îsibibe.
46012011	Îre Ekwukwu Mbuban yaage gaalek okinyi ebi ene otutuuk uche chi. Ìkinyi ene geelek esese uche igọọk me ubọk înemebe ọmọ.
46012012	Karais ìkup kubọk akpalek ene, eyi òrere ge gaalek, mè ikaan̄ owuwa nriro. Ubọk geelek nriro cha owabe, ema otutuuk egbaan̄ ire akpalek ge gaalek.
46012013	Ikeya si, me mgbọ egwookbe eji mun̄, eji otutuuk ene, ebi Ju mè ebi kpere ebi Ju, ebi usun̄ mè ebi kpere usun̄, Ekwukwu Mbuban îrọ inyi eji otutuuk ene ekana akpalek ge gaalek. Ekwukwu Mbuban yaage gaalek si ke Awaji otap eji otutuuk me emen ejit, me ene me ene.
46012014	Nriro òkup me akpalek ene îwa, ìkare nriro ge gaalek.
46012015	Ire ukot inibe, “Mije nkarege ubọk, ǹkakup me akpalek,” eya ìkasibi ibe ke ukot ìkayaka ìre ge me lek nriro òkup me akpalek ene.
46012016	Ikeya si, ire utọn̄ initumu ibe, “Mije nkarege chieen̄, ǹkakup me akpalek,” eya ìkasibi ibe ke utọn̄ ìkayaka ìre ge me lek nriro òkup me akpalek ene.
46012017	Ìkpọ-nu, ire otutuuk akpalek ene ire chieen̄ gaalek, ìre ene ìbojeje ikinọ ikọ? Ire otutuuk akpalek ene ire utọn̄ gaalek, ìre ene ìbojeje ikinọ olu inu?
46012018	Ire, me atikọ, Awaji ìnenen̄e otutuuk nriro òkup me akpalek ene isun̄ me irek me irek, mè isun̄ ema otutuuk me irek kiban̄ ubọk înemebe ọmọ.
46012019	Mebe ke ìre nriro ge gaalek okup, akpalek kpomokup!
46012020	Me atikọ, nriro òkup me akpalek ene îwa, ire, ema otutuuk egbaan̄ ire akpalek ge gaalek.
46012021	Eya orọ, chieen̄ ìkpokọt itumu inyi ubọk ibe, “Ǹkaweek owu!” Ibot si ìkpokọt itumu inyi ukot ibe, “Ǹkaweek enyi.”
46012022	Kpan̄asi ikeya, nriro lek ene echi ekimọnọ ibe ke ìre ema ewọ ichit, ema ere echi òkukup me uyọt ichit.
46012023	Ikeya si, nriro echi eji ekimọnọ ibe ke kpekup me lek inu geege, ema ke ekinyi umin ichit. Nriro echi ikagbege ibe chieen̄ imun̄, ema ke eji ekikpọ chieen̄ me lek ijaan̄ ichit.
46012024	Nriro echi òjajaan̄ mè igbe ibe chieen̄ ene imun̄, echicha ìkado òjelek ata ubọk ikpọkpọ keya. Ire, Awaji ìsun̄ nriro lek ene ikeya, inyi eji ekesa ikpele umin enyi nriro echi ikakaan̄ge umin geege.
46012025	Awaji ìkaweek ibe icheche lek ikup me etete nriro cha. Ìkiweek ibe ema otutuuk ekekpọ chieen̄ me lek kiban̄ ìkike. Ge ikakpọ chieen̄ me lek ge ìgak ofifi.
46012026	Ire nriro ge ikup me ufialek, otutuuk nriro kechilọ ekup si me ufialek melek kan̄. Ire ebi ene itọn̄ nriro ge, otutuuk nriro kechilọ mêgọọk nriro keya inwọọn̄ unwọọn̄ si.
46012027	Mgbọ keyi, enyi otutuuk ene ìre akpalek kè Karais. Ene geelek me etete kinyi ìre nriro ge me akpalek kè Karais ya.
46012028	Me emen ntitiin̄ Awaji, Awaji îgobo ebi ene ito ibe ekerọ ikwaan̄ òkup esese esese. Eyi adasi ìre ebi otuchieen̄, òso iba ìre ebi nriran, òso ita ìre ebi ijejeen̄. Îgobo si ebi ene ito ibe ekerọ inu ukechieen̄, mè igobo si ebi ìbekigwa ebi orukan̄, mè ebi ìbekitap ubọk inyi ebi ene, mè ebi mkpulu, mè igobo si ebi ìbekitumu ikọ me nke nke usem.
46012029	Ìkare otutuuk ene ere ebi otuchieen̄! Ìkare otutuuk ene ere ebi nriran! Ìkare otutuuk ene ere ebi ijejeen̄! Ìkare si otutuuk ene ekaan̄ unye isasa ikirọ inu ukechieen̄.
46012030	Ìkare otutuuk ene ekigwa ebi orukan̄! Ìkare si otutuuk ene ekitumu ikọ me nke nke usem! Ìkare otutuuk ene ke enyi unye isasa ikọt ikikana nke nke usem cha, inyi ebi ene ekeriọọn̄ inu îsibibe.
46012031	Ire, ìsa otutuuk ejit kinyi ìweek uche cha echi òkukup me uyọt ichit. Mgbọ keyi, mânijeen̄ enyi inu ònwọnwọn ichit.
46013001	Ìrere ǹkọkọt ikitumu ikọ me otutuuk usem ebilene mè usem ebi osat Awaji, mè ire ǹkakaan̄ imumechieen̄ me lek ene, emi ìre nkom ikike mè enwirinwan òkitaan̄ ida ichit ene utọn̄.
46013002	Ìrere ǹkakaan̄ uche eyi ibeben nriran, mè ikaan̄ unye isasa iriọọn̄ otutuuk udọk udọk nlelet inu eyi Awaji, mè ikaan̄ otutuuk ifuk-ibot geelek, ìkerere ǹkakaan̄ òjelek ichechieek eyi mâsabe ikọt ijibi ogoon̄ isan̄a me akpat isi iyik me ofifi ere, mè ire ǹkakaan̄ imumechieen̄ me lek ene, emi ìre inu ikike.
46013003	Ìrere mkpukpulu otutuuk inu nkaan̄be iche inyi ebi ugbọọn̄, mè isa lek n̄a inyi ibe esa ukan̄ ewọp emi ekpan̄, mè ire ǹkakaan̄ imumechieen̄ me lek ebi ene, kpunu oruru geege mbakaan̄.
46013004	Ogwu òmun̄ ene me chieen̄ îkime inu ijọn̄ọ mgbọ, mè ikikaan̄ ata ejit me lek ene. Ìkakikaan̄ chieen̄ ile, ìkakitumu otu ile, ìkakigumu si lek.
46013005	Ogwu òmun̄ ene me chieen̄ ìkakinye chieen̄ ìnyi ene, ìkakiweek nnwọn eyi lek kan̄ gaalek, ìkakigwat lek ìnaan̄ ejit, ìkakifuk ijo inu ene orọbe ọmọ ìtet ìkaan̄.
46013006	Ogwu òmun̄ ene me chieen̄ ìkakinwọọn̄ unwọọn̄ mije ijo inu ene orọbe. Kpan̄asi ikeya, ìkinwọọn̄ unwọọn̄ me mgbọ ene orọbe inu òtatat.
46013007	Ogwu òmun̄ ene me chieen̄ ìkakitumu ijo inu ene orọbe ìsibi, kpan̄asi ikeya, ìkichichit. Ìkitotoon̄ ene ejit me lek mgbọ geelek, mè ikikaan̄ ikpọchieen̄ mgbọ geelek me irek geelek ibe ke inu mônwọn, mè ikikaan̄ si ukarajit mgbọ geelek.
46013008	Imumun̄ ene me chieen̄ ìkakaan̄ okputut. Uche eyi ibeben nriran ọmọ òwa, ire, mgbọ òkinu eyi ibeben nriran ìkpoyaka ikup. Uche eyi itutumu ikọ me nke nke usem ọmọ òwa, ire, mgbọ òkinu mgbọ ìkpoyaka ikup. Uche eyi ifuk-ibot ọmọ òwa, ire, uche keyi si môraka.
46013009	Mije, me mgbọ keyi, eji kperiọọn̄ otutuuk inu isan̄a, Awaji ìkachili si otutuuk inu ìjeen̄ eji, inyi eji etumu esibi.
46013010	Ire, mgbọ Awaji isirọ inyi otutuuk inu geelek iso ifuk, inu geelek ikasoge ifuk ìkpoyaka ikup.
46013011	Mgbọ emi nrebe sọntiik gwun̄, ǹkitumu ikọ kubọk sọntiik gwun̄, ǹkikeek ekiket kubọk sọntiik gwun̄, ǹkifuk ifuk-ibot si kubọk sọntiik gwun̄. Ire, mgbọ mminbe inin̄ ene, ǹkayaka ìrọ inu kubọk sọntiik gwun̄.
46013012	Mgbọ keyi, eji ekimọọn̄ inu ogugo ogugo, kubọk inu ekimọọn̄ me isi umọọn̄ òfafiat. Ire, me mgbọ ya, eji mêmọọn̄ otutuuk inu geelek isi mè isi. Mgbọ keyi, ǹkariọọn̄ otutuuk inu ìsan̄a. Ire, me mgbọ ya, mâriọọn̄ inu geelek ojot ojot kubọk Awaji oriọọn̄be emi ojot ojot.
46013013	Inu ita okup, echi òkikup ire mgbọ geelek. Ema ìre ichechieek, mè ikpọchieen̄, mè imumechieen̄. Eyi òmimin ichit me etete inu ita chi ìre imumechieen̄.
46014001	Ìsa otutuuk efuuk kinyi ìweek ikekimun̄ ene me chieen̄. Ìsa si ejit ge ìweek uche echi Ekwukwu Mbuban okinyi ene, ògak ge, uche eyi ibeben nriran.
46014002	Ene geelek òkitumu ikọ me nke nke usem ìkitumu ikọ melek Awaji, ìkare melek ebilene. Mije kpunu ogwu òbokọt igobo ikọ kan̄ itet. Ìkitumu udọk udọk inu eyi Awaji sa me unye eyi Ekwukwu Mbuban.
46014003	Ire, ogwu òkiben nriran ìkitumu ikọ inyi ebilene ogbo kan̄, isasa irọ ema inye, mè itap ema efuuk me emen, mè ikat ema ejit.
46014004	Ogwu òkitumu ikọ me nke nke usem ìkinama ichechieek kan̄ inye. Ire, ogwu òkiben nriran ìkinama ebi ntitiin̄ Awaji inye me ichechieek.
46014005	Môneme emi ibe ene geelek me etete kinyi ikitumu ikọ me nke nke usem. Ire, môneme emi igak ikeya ire ene geelek ikiben nriran. Ogwu òkiben nriran îmin igak ogwu òkitumu ikọ me nke nke usem, îtata mè îkaan̄ ofifi ene ogwu òbokọt ikana etip ya itap me usem ebi ene ekinọ, inyi inama ichechieek otutuuk ebi ntitiin̄ Awaji inye.
46014006	Bọn Nte n̄a, ire nnu me etete kinyi, mè ibene ikitumu ikọ me usem eyi enyi ekariọọn̄ge, ìre kpasi oruru ke ìbonin̄ inyi enyi? Ìkponin̄ oruru geege. Kpan̄asi ikeya, ire ntumu nlelet inu ge eyi Awaji ochilibe ijeen̄ emi inyi enyi, mè ìre ifuk-ibot ònan̄a me ubọk Awaji ke nchili ijeen̄ enyi, mè ìre m̀beben nriran inyi enyi, mè ìyaka ire ǹjejeen̄ enyi ikọ Awaji, echichi obonin̄ oruru inyi enyi.
46014007	Ìkpọ-nu, kubọk otita mè uneen̄, òrere inu ikakaan̄ge ugwem me lek, ire ida nkwukwak chi ikitaan̄ wọlọwọlọwọlọ, ìre ebi ene ebejeje iriọọn̄ okwa ebi ìkikwak nkwukwak cha ekifit? Kpebekọt iriọọn̄, îtata mè ida nkwukwak cha ìtataan̄ ijaan̄ me utọn̄ ene.
46014008	Ofifi si, ire ida akama ikitaan̄ wọlọwọlọwọlọ, ìre ebi akọn̄ ebejeje iriọọn̄ ibe ke mênisi akọn̄, mè ibem lek?
46014009	Ikeya si ke îkup melek kinyi. Ire enyi itumu ikọ me usem ebi ene ekakọtge ìgobo ìtet, ìre ekene obokọt itet ibot me lek ikọ enyi ekitumu? Eya ìre ikpọkpọ ikitumu ikọ igwook me emen efet ikike.
46014010	Me atikọ, owuwa esese usem òwa me linyọn̄. Ire, ìkakaan̄ eyi ekitumu mè ebi ene ekariọọn̄ inu ekitumu.
46014011	Ire ene ikitumu usem, mè ǹkanọ inu ene ya okitumu, emi m̀bakup kubọk ogwu ichen me lek ene ya. Ene ya si ìbokup kubọk ogwu ichen me lek n̄a.
46014012	Ikeya si ke îkup me lek kinyi. Ike enyi ekaan̄be ulọk ikakaan̄ uche echi Ekwukwu Mbuban okinyi ene, me etete uche cha geelek, ìweek ikakaan̄ uche echi òkinama ntitiin̄ Awaji ibene ìgak otutuuk.
46014013	Mije keyi, ogwu òkitumu ikọ me nke nke usem, iriaak uriaak ibe Awaji inyi ọmọ unye isasa ikikana ikọ ya inyi ebi ene ekeriọọn̄ inu ọmọ okitumu.
46014014	Mije, mgbọ nkiriaak uriaak me nke nke usem, îre ekwukwu n̄a gaalek okiriaak uriaak ya. Ǹkasa ekiket n̄a ìgbaalek ìriaak uriaak ya.
46014015	Eya orọ, ìre keke ke mbayaka inirọ? Mâriaak uriaak me ekwukwu n̄a, ire, mâsa ekiket n̄a si igbaalek iriaak. Mâkọt okwa me ekwukwu n̄a, ire, mâsa ekiket n̄a si igbaalek ikọt.
46014016	Ire owu okitọn̄ Awaji me ekwukwu kwun̄ me emen ntitiin̄, ire, ogwu ikike ògọgọọk ikup me emen ntitiin̄ ya ìkanọ inu otumube, ìre ene ya ìbojeje ikọt igọọk ichieek igwook ibe, “Ikup ikeya,” me lek uriaak ya owu oriaakbe isa itọn̄ Awaji? Ìkpokọt, mije, ìkariọọn̄ inu owu otumube.
46014017	Môkọt ire ibe ke owu òkinyi Awaji itọn̄, me atikọ, ire, itọn̄ ya ìkanama ichechieek ene ya ìbene.
46014018	Ntọn̄ Awaji n̄a ibe ke emi ntumu ikọ me nke nke usem igak otutuuk kinyi.
46014019	Ire, me emen ntitiin̄, ire ntumu ikọ go gaalek me usem otutuuk ene enọbe, isa ìteme ebi ene nteme, eya înwọn igak itutumu akọp obop ikọ me nke nke usem, eyi ene geege ikariọọn̄ge inu îsibibe.
46014020	Bọn Nte n̄a, ikayaka ìkikeek ekiket kubọk nsabọn! Ìkup kubọk asa nsabọn me lek irọrọ ijo inu gaalek. Ire, ìkikeek ekiket kubọk ebi ugane.
46014021	Ege me Ikan kè Mosis ibe ke Okumugwem ìtumu ibe, “Mâtumu ikọ inyi ife chi inan̄a me otu ebi ìkitumu usem ema ekariọọn̄ge, mè otu ebi ichen. Ire, nriọọn̄ ibe, ìrere ikeya si, ke ema kpebegban̄ ikọ n̄a.”
46014022	Eya orọ, itutumu ikọ me nke nke usem ìre inu ijejeen̄ inyi ebi kpechieek me lek kè Karais, ìkare inu ijejeen̄ ìnyi ebi ìchechieek. Ire, ibeben nriran ìre inu ijejeen̄ inyi ebi ìchechieek, ìkare inu ijejeen̄ inyi ebi kpechieek.
46014023	Ire otutuuk ebi ntitiin̄ Awaji inigbaan̄ ititiin̄ ibetọbọ ebum, mè ikitumu ikọ me nke nke usem, mè ire ebi ekariọọn̄ge inu ife cha ekitumu, mè ìyaka ire ebi ekachieekge me lek kè Karais inin̄ inu, ìre kpebetumu ibe ke otutuuk ife cha ìre ebi iraak?
46014024	Ire, ire ogwu ikachieekge me lek kè Karais, mè ìyaka ire ogwu oyet, inin̄ emen uwu ntitiin̄ Awaji mgbọ otutuuk ene ekiben nriran, ikọ otutuuk ene cha ekitumu môfieek ọmọ ikọ, mè irọ inyi iriọọn̄ ibe ke ọmọ ìre ogwu ijo.
46014025	Ikọ cha si môkpọk mbum otutuuk nlelet inu geelek òkup ene ya me ejit. Sa me ikeya, ene ya môgwook ekpe me ijọn̄, mè itọbọ ebum inyi Awaji, mè isa otu kan̄ itumu ibe, “Jei, Awaji òwa me etete kinyi, me atikọ!”
46014026	Bọn Nte n̄a, ìtet ibot me lek nteme keyi nkinyi enyi. Enyi isigbaan̄ ititiin̄ ibetọbọ ebum inyi Awaji, ene ge inyi okwa, ene ge itumu ikọ Awaji, ene ge iben nriran itumu inu Awaji ochilibe ijeen̄ ọmọ, ene ge itumu ikọ me nke nke usem, ene ge ikana ikọ ya, inyi otutuuk ene enọ. Inu geelek mêrọbe môre inu òbonama ntitiin̄ Awaji ibene.
46014027	Ire ebetumu ikọ me nke nke usem, ene ge, mè ìre ene iba gaalek etumu. Imalek iwa ifiat, ire ene ita. Ebekitumu si, ene ge, mgbọ ge, otutuuk ene ekagbaan̄ ìtumu mgbọ ge. Ene ge isitumu isan̄a, ogwu Awaji onyibe unye isasa ikana ikọ ya, ikana, inyi otutuuk ene eriọọn̄ inu etumube.
46014028	Ire kpunu ogwu òbokọt ikana nke nke usem cha inyi ebi ene me ere ya, ebi ìkitumu usem cha echit otu me emen ntitiin̄, mè etumu ikọ me nke nke usem cha me emen ejit kiban̄ enyi lek kiban̄ melek Awaji.
46014029	Ire me lek ebi nriran, ene iba, mè ire ene ita gaalek eben nriran, mè ebi nriran kebilọ ekegban̄, mè eketọ ekpọ-nu, mè ìre ìnan̄a me ubọk Awaji, mè ìkare.
46014030	Ire Awaji ichili ayaya etip ijeen̄ ofifi ene òsisiki ikweek me mgbọ ene ge okiben nriran, ogwu adasi ya isiki ikweek, mè inyi ogwu òso iba ya irek, inyi itumu ikọ.
46014031	Mije, enyi otutuuk mêkọt iben nriran, ene ge, mgbọ ge, inyi ene geelek ibọkọ ikween̄-inu, mè inu enyi ekitumu itap si otutuuk ene efuuk me emen.
46014032	Ogwu Awaji onyibe unye isasa ikiben nriran, ọmọ okaan̄ itọtọ ikọ inyi unye ya.
46014033	Mije, Awaji ìkakima wọlọwọlọ. Kpan̄asi ikeya, ìkima ibe eji ekegbaan̄ erọ inu me esuuk. Inu ògbegbe ibe ekerọ me emen otutuuk ntitiin̄ ebi eyi Awaji geelek ìre ikeyi:
46014034	Ebibaan̄ ekeriaan̄ ere me emen ntitiin̄ Awaji. Kpenyi ebibaan̄ unye itutumu ikọ me emen uwu ntitiin̄ Awaji, me mgbọ ntitiin̄ okije inyi isi. Ikeya si ke ege me Ikan kè Mosis ibe mè ebibaan̄ ekesiki lek kiban̄, mè ekare ebi ibot.
46014035	Ire ikaan̄ inu enenwaan̄ geelek oweekbe idodo ikọ òfolek, ido ogwu olom me uwu. Mije, ebibaan̄ itutumu ikọ me emen ntitiin̄ Awaji ìre inu esip.
46014036	Îyak! Ìre ikọ Awaji ìbene me lek kinyi? Sa ìre enyi gaalek enọ ikọ Awaji?
46014037	Me etete kinyi, ire ikaan̄ ogwu imọnọ ibe ke ọmọ ìre ogwu nriran, mè ìyaka ire ke ọmọ îkaan̄ uche eyi Ekwukwu Mbuban okinyi ene, ene ya iriọọn̄ ibe ke inu chi nkige ijet enyi ìre ikan Okaan̄-ene.
46014038	Ire ikaan̄ ogwu ìkasa ikan chi ìgwen inu geege, ikamọnọ ene ya kubọk inu geege.
46014039	Eya orọ, bọn Nte n̄a, ìsa otutuuk ejit kinyi ìweek ibeben nriran. Ire, ikakput ibe ene ikatumu ikọ me nke nke usem.
46014040	Ire, ìkirọ inu geelek me onineen̄, me oniin̄ ògbegbe.
46015001	Mgbọ keyi, bọn Nte n̄a, ǹkiweek itataba ekiket kinyi ifo lek ata etip ya eyi nlookbe enyi, eyi enyi ebọkọbe itap, mè isa me ikeya ikeke inye me emen ichechieek kinyi.
46015002	Îre nan̄a me lek ata etip yi ke Awaji okinyan̄a enyi, mè ire enyi itet ata etip ya nlookbe enyi inye. Ire enyi kpetet inye, otutuuk ichechieek enyi echieekbe me lek kè Karais ìre inu ikike.
46015003	Mije, ata etip mbọkọbe me ubọk kè Jisọs Karais ke nkana itap enyi me ubọk, kubọk adasi inu òkup me uyọt ichit. Ata etip ya ìre ikeyi: Karais îkwu mkpa mije ijo inu kiji, kubọk egebe me Ikpa Mbuban ibe ke môrọ.
46015004	Mîfuun̄ ọmọ, Awaji ojojomo ọmọ me mkpa me òso egwe ita, kubọk egebe me Ikpa Mbuban ibe ke môrọ.
46015005	Ọmọ okakana isibi me isi kè Pita, mè isibi si me isi akọp mè ebi otuchieen̄ kan̄ iba.
46015006	Mgbọ eya orakabe, isisibi si me isi ogbogbo bọn Nte ìwawa iraka efit ene go, me mgbọ yaage. Owuwa me lek bọn Nte cha me ugwem mgbọ keyi. Ire, usini kiban̄ mîkwaan̄.
46015007	Ofifi mgbọ, isisibi me isi kè Jemis, mè isibi si me isi ebi otuchieen̄ kechilọ.
46015008	Me òta kan̄, isisibi si me isi n̄a me oniin̄ òsibi esese, kubọk gwun̄ emanbe me ulọ-mgbọ.
46015009	Emi nsip ichit me etete ebi otuchieen̄. Me atikọ, emi ǹkagbe ogwu ebegwen ogwu otuchieen̄, mije, nsisaak ntitiin̄ Awaji enenen.
46015010	Ire, îre sa me atata nnwọn eyi Awaji ke nre inu nrebe mgbọ keyi. Atata nnwọn ya ìkachep me ikike. Mije, me atikọ, emi nsi ikwaan̄ igak otutuuk ebi otuchieen̄. Ire, ìkare me unye n̄a ke nsa irọ ikwaan̄ cha. Îre atata nnwọn Awaji eyi òkup melek n̄a osa emi irọ otutuuk ikwaan̄ cha.
46015011	Eya orọ, mè ìre me otu n̄a, mè ìre me otu ebi otuchieen̄ kechilọ, îre ata etip ge yi gaalek ke eji otutuuk ekilook. Ọmọ si ke enyi echieek me lek.
46015012	Ire ata etip eji ekilook ikitumu ibe ke Awaji îjomo Karais me mkpa, usini ebi kinyi ejeje ikitumu ibe ke ebi ìkwukwu kpebejomo me mkpa?
46015013	Ire ebi ìkwukwu kpebejomo me mkpa, kubọk enyi ekitumu, ìsibi ibe ke Awaji ìkajomo Karais me mkpa.
46015014	Ire Awaji ìkajomo Karais me mkpa, ata etip eji ekilook îkana inu ikike, ichechieek kinyi si ìkasibi inu geege.
46015015	Ògak ge, ire Awaji ìkajomo Karais me mkpa, ìsibi ibe ke eji otutuuk ene ekikan̄ ataak ikeme Awaji, me lek eji ekitumu ibe ke Awaji îjomo Karais me mkpa. Mije, ire ebi ìkwukwu kpebejomo me mkpa, ìsibi ibe ke Awaji ìkajomo Karais me mkpa.
46015016	Ire Awaji ìkpojomo ebi ìkwukwu me mkpa, ìsibi ibe ke ìkajomo si Karais me mkpa.
46015017	Ire Awaji ìkajomo Karais me mkpa, ìsibi ibe ke ichechieek kinyi ìchechep ikike; ke Awaji ìkatele ijo kinyi geege ìnyi enyi.
46015018	Ìsibi si ibe ke otutuuk bọn Nte cha ìchechieek me lek kè Karais, mè ikwu, echechep.
46015019	Ire ikpọchieen̄ eji ekaan̄be me lek kè Karais ìyaka me lek inu linyọn̄ keyi gaalek, nsan lek kiji gaalek omin ichit me etete otutuuk ebilene me linyọn̄ keyi.
46015020	Ire, Awaji îjomo Karais me mkpa me atikọ. Awaji ìdasi ijomo Karais me mkpa isasa ijeen̄ ibe ke ọmọ môjomo si otutuuk ebi ìkwukwu me mkpa.
46015021	Mije, ike mkpa onin̄be linyọn̄ sa me ubọk ene ge, òrere Adam, ikeya si, ijojomo me mkpa mônu si inan̄a me ubọk ene ge.
46015022	Ike otutuuk ebilene ekikwaan̄ mije ema enan̄abe me owot iman kè Adam, ikeya si ke Awaji môjomo otutuuk ebilene me mkpa inin̄ me ugwem, mije ema echieekbe me lek kè Karais.
46015023	Ogwu ikup, ìbojomo me mgbọ eyi kan̄. Karais ore ogwu adasi. Ọmọ isikpọk inu, otutuuk ebi eyi kan̄ mênenijomo me mkpa eyi kiban̄.
46015024	Eya isiraka, òta inu geelek me linyọn̄ keyi môneninu. Mgbọ ya, Karais môtim ikpan̄ otutuuk ibot mkpulu geelek òkup me linyọn̄ keyi, mè echi òkikpulu me isinyọn̄, mè otutuuk unye geelek, mè inikana mkpulu kan̄ itap me ubọk Awaji Ute.
46015025	Mije, Karais môkikpulu mege ire mgbọ Awaji môtimbe ikpan̄ otutuuk ebi ochicha kè Karais, mè isa ema irọ inu ibene ukot inyi Karais.
46015026	Òta ogwu ochicha Karais môkpan̄be ìre mkpa.
46015027	Mije, ege me Ikpa Mbuban ibe, “Awaji îkeme otutuuk inu isiki itap me irak ukot kan̄.” Ubọk geelek egebe ikeya, îsibi utoon̄ ibe ke Awaji me lek kan̄, ogwu òtatap otutuuk inu me irak kè Karais, ìkakup me otu ifuk otutuuk inu cha îtapbe me irak kè Karais.
46015028	Awaji isitap otutuuk inu me irak mkpulu ogwu Gwun̄ isan̄a, ogwu Gwun̄ ya me lek kan̄ mônenikup me irak ogwu Ute ogwu òtatap otutuuk inu me irak kan̄. Mgbọ ya, Awaji mônenikana Ogwukaan̄ otutuuk inu geelek, me ire Ogwu Ibot Mkpulu me inu geelek.
46015029	Ire ebi ìkwukwu kpebejomo me mkpa, ebi ene ejeje ikigwook ebi ìkup me ugwem mun̄ me useen̄ ebi ìkwukwu? Ìre keke orọ mè ekegwook òjelek mun̄ òkup ikeya ire ife cha ebi ekigwook mun̄ ya inyi kpebejomo me mkpa?
46015030	Ire ebi ìkwukwu kpebejomo me mkpa, ìre keke orọ eji me lek kiji ekijeen̄ òjelek ijejeen̄ òkup ikeya, mè ikitap lek kiji, mgbọ geelek, me emen inu môkọtbe isa mkpa ijet eji?
46015031	Bọn Nte n̄a, me atikọ, ǹkikup me irak ubọk mkpa egwe geelek, ǹkafiaan̄ enyi. Ikeya si ke nkinwọọn̄ unwọọn̄ mgbọ geelek me ibot kinyi, mije enyi otutuuk ene erebe ebi eyi Okaan̄ kiji Jisọs Karais.
46015032	Ufialek mbọkọbe me Efesọs ìkup kubọk ǹtim etim melek ijo anam oron. Ire ke ìre mije ulọk eyi akpalek ebilene ikike ke mbọkọ ufialek ya, ìre kpasi oruru ke mbakaan̄? Ire ebi ìkwukwu kpebejomo me mkpa, “Eji erie, mè enwọ! Mije, iyakwut, eji mêkwaan̄ ita,” kubọk egebe me Ikpa Mbuban.
46015033	Ikachieek ibe ene geege ifiaan̄ enyi, “Ijo otu-ogbo, ìkekifiat ata ugwem.”
46015034	Ikayaka ìbubut! Ìluk ugwem kubọk ebi ìkakaan̄ ifuk-ibot, ikayaka ìrọ ijo inu ìfo isi. Mije, îkaan̄ usini ene me etete kinyi ebi ekariọọn̄ge Awaji kubọk ge. Ǹkitumu ikọ keyi inyi esip itet enyi.
46015035	Usini mgbọ, ebi ene mêkọt ido ibe, “Òmọmọ ubọk ebi ìkwukwu ebesa ijomo me mkpa? Ìre kpasi akpalek ke ife cha ebekaan̄?”
46015036	Eya ìre ikọ ebi burubut! Ìre enyi kperiọọn̄ ibe ke mfut ewopbe ìkakitibi ìsibi ire ìkadasi ikwu?
46015037	Mgbọ ekiwop mfut me uko, ìkare uti òbotitibi isibi ya me lek kan̄ ke ekitap me ijọn̄. Inu ekitap me ijọn̄ ìre ukwuuk mfut uti ya, môkọt ire ukwuuk akpa, mè ìre ukwuuk ofifi mfut uti.
46015038	Îre Awaji obonyi mfut ya akpalek ubọk òneneme ọmọ. Awaji ìkinyi ukwuuk mfut geelek akpalek igọọk me lek uti eyi òkito mfut ya.
46015039	Otutuuk inu òkup me linyọn̄ keyi kpegbaan̄ ikaan̄ chieen̄ akpalek ìkike. Ebilene mîkaan̄ akpalek eyi kiban̄ esese, anam si îkaan̄ eyi kiban̄, unọn îkaan̄ si eyi kiban̄. Ikeya si ke irin̄ okaan̄ eyi kiban̄ esese.
46015040	Otutuuk inu òkup me isinyọn̄ îkaan̄ akpalek eyi kiban̄. Ikeya si, otutuuk inu òkup me linyọn̄ îkaan̄ si akpalek eyi kiban̄. Uja eyi akpalek eyi inu echi òkup me isinyọn̄ ìkup esese. Uja eyi akpalek eyi inu echi òkup me linyọn̄ ìkup si esese.
46015041	Ura îkaan̄ uja eyi kan̄ esese, onyan̄ si îkaan̄ eyi kan̄. Ikeya si ke ebi kè ntoronyan̄ ekaan̄ uja eyi kiban̄ esese. Uja ntoronyan̄ ge okaan̄be înwene me lek uja ofifi ntoronyan̄ okaan̄be.
46015042	Ikeya si ke ìbokup me mgbọ Awaji môjomobe ebi ìkwukwu. Akpalek eyi ebenbe ifuun̄ ìre akpalek òbojọjọ, ire, Awaji isijomo akpalek ya me mkpa, môkana akpalek eyi kpojọbe.
46015043	Mgbọ efuun̄be akpalek ya, ìkakaan̄ umin geege, ire, Awaji isijomo akpalek ya me mkpa, akpalek ya môkaan̄ umin mè uja. Mgbọ efuun̄be akpalek ya, ìkpọkpọ idek, ìkakaan̄ unye geege. Ire, Awaji isinijomo akpalek ya me mkpa, akpalek ya môkaan̄ unye.
46015044	Mgbọ efuun̄be akpalek ya, îre akpalek ikike ke efuun̄. Ire, Awaji isinijomo akpalek ya me mkpa, ìbore akpalek eyi erumun̄. Ire ke akpalek eyi linyọn̄ keyi òwa, ìsibi ibe ke akpalek eyi erumun̄ òwa si.
46015045	Mije, ege me Ikpa Mbuban ibe, “Adam, adasi ene Awaji orombe, okakana ogwu ògat ugwem.” Ire, òta Adam, òrere Karais, onenikana Ekwukwu òkinyi ebilene ugwem.
46015046	Ìkare akpalek eyi erumun̄ odasi inu. Îre akpalek eyi linyọn̄ keyi odasi inu, sabum akpalek eyi erumun̄ oninu.
46015047	Adasi Adam ìnan̄a me ntitaak ijọn̄ eyi linyọn̄ keyi. Ire, Adam ogwu òso iba ìnan̄a me emen inyọn̄.
46015048	Ubọk ogwu Awaji osabe ntitaak ijọn̄ linyọn̄ keyi irom okupbe, ikeya si ke ebi ìrere ebi linyọn̄ keyi ekup. Ubọk ogwu ònan̄a me emen inyọn̄ okupbe, ikeya si ke ebi ìkup ìnyi ogwu ònan̄a me emen inyọn̄ ekup.
46015049	Ike eji ekupbe mgbọ keyi me mbet ogwu esabe ntitaak linyọn̄ keyi irom, ikeya si ke eji ebekup me mbet ogwu ònan̄a me emen inyọn̄.
46015050	Bọn Nte n̄a, ǹkirọ inyi enyi eriọọn̄ ibe ke akpalek mè eje ikike ìkpokọt inin̄ emen mkpulu eyi Awaji. Ikeya si, inu eyi môjọbe ìkpokọt ikaan̄ inu eyi kpojọbe.
46015051	Eya orọ, ìgban̄ utọn̄! Mânitumu nlelet inu ge inyi enyi! Eji otutuuk kpebekwaan̄ isan̄a. Ire, ebenwenwene eji otutuuk ene mgbọ yaage.
46015052	Òta mgbọ isire, ida odu môtaan̄. Òta ida odu isitaan̄, mgbọ yaage, chit chieen̄ mè bolo, bọn Nte ebi ìkwukwu mêjomo me mkpa me akpalek eyi kpoyakabe ijọ. Mêneninwene eji ebi mêkupbe me ògat ugwem mgbọ ya, inyi eji enekaan̄ ayaya akpalek. Inu chi geelek ìborọ mgbọ yaage kubọk utoon̄ okebe mgbọ ge mèrèp.
46015053	Mije, akpalek eyi òkikwukwu môkana akpalek eyi kpoyakabe ikwu. Akpalek yaage eyi òkijọjọ môkana akpalek eyi kpoyakabe ijọ.
46015054	Mgbọ akpalek keyi eyi òkijọjọ isinikana akpalek eyi kpoyakabe ijọ, mè akpalek keyi eyi òkikwukwu isinikana akpalek eyi kpoyakabe ikwu, mgbọ ya ke inu egebe me Ikpa Mbuban mônirọ iso, ibe, “Awaji îtim ikpan̄ mkpa isan̄a kpai!”
46015055	“Jei mkpa, òmọmọ unye kwun̄ ya okisa itim ikpan̄ ebilene? Jei mkpa, iwot kwun̄ ya ìkup owa?”
46015056	Iwot eyi mkpa okisa ikpan̄ ene ìre ijo inu. Unye eyi ijo inu okaan̄be ìre Ikan kè Mosis.
46015057	Ire, itọn̄ ikup inyi Awaji ogwu òkirọ inyi eji etim ekpan̄, inan̄a me unye Okaan̄ kiji Jisọs Karais.
46015058	Eya orọ, bọn Nte n̄a, ìkeke ìnye! Ikachieek ibe inu geege isisik enyi. Ìkisa lek kinyi ìtap me ikwaan̄ Okaan̄-ene mgbọ geelek. Mije, enyi mîriọọn̄ ibe ke kwulukwulu geelek enyi ekwukwulube inyi Okaan̄-ene ìkpochep me ikike.
46016001	Eyi ìre nteme òfolek ititip otitip ebekisa itap ubọk inyi bọn Nte ìkup me agan̄ Judia. Ubọk ntemebe otutuuk ntitiin̄ òkup me agan̄ Galesia ibe ekerọ, enyi si ìkirọ ikeya.
46016002	Me usen Awaji geelek, ene geelek me etete kinyi ikisan̄a ikpoko isun̄ esese ikpọ me lek mkpukpe îkaan̄be me ubọk ikwaan̄ kan̄ me nde ya. Ire enyi ikirọ ikeya, kpebeyaka ikije ikana ikitip ikpoko ya mgbọ nsinu.
46016003	Ìgobo ebirieen̄ ebi enyi etoon̄be ejit me lek ìsibi. Mgbọ nsinu, mâninyi ema ikpa unye ebesa iriọọn̄ ema, mè iria ema isibi, inyi ema esa inu cha enyi enyibe ejet bọn Nte me Jeruselem.
46016004	Ire nnu, mè imun̄ ibe ke îgbe ibe emi ǹsi Jeruselem ya si, ema mêgọọk emi ije.
46016005	Nsijijen̄e ije n̄a ikana agan̄ Mesidonia isan̄a, mânu me lek kinyi. Mwuuk lek itọt isan̄a isisi ije me agan̄ Mesidonia.
46016006	Nsinu, mâgọọk enyi ikup ifiin̄. Usini mgbọ mâgọọk enyi ikup ita mgbọ utọọk, inyi enyi etap ubọk enyi emi, mè ǹkọt ǹsi ofifi ere geelek mbasi.
46016007	Ire nnu me lek kinyi, ǹkaweek ikpọkpọ igba, mè iraka mgbọ yaage, ǹkiweek igọgọọk enyi ikup ifiin̄ sọnja, ire ineme Okaan̄-ene.
46016008	Ire, mâkup me Efesọs mege ire mgbọ ijọk Pentikọs.
46016009	Mije, irek îsibi iwa enenen inyi emi itutumu ikọ Awaji me Efesọs yi nkupbe, ubọk geelek owuwa ebi ene ekirọ ikeme emi.
46016010	Ire Timọti inu me lek kinyi, ìbọkọ ọmọ ìtap, mè ìrọ inyi ejit ibele ọmọ, mije, ọmọ ìkisi ikwaan̄ Okaan̄-ene si, kubọk emi nkisi.
46016011	Ene geege ikakpọ ọmọ chieen̄ ìsiki. Kpan̄asi ikeya, ìtutuun̄ ọmọ itap me oniin̄ me esuuk, inyi igwu ikom ika igọọk emi. Mije, emi gwa ǹkikpọ chieen̄ ikaka kan̄, ọmọ mè bọn Nte ebi melek kan̄.
46016012	Òfo me lek gwun̄ Nte kiji Apọlọs, nriaak ọmọ enenen ibe igọọk bọn Nte kebilọ inu inikpọ enyi, ire, usini mgbọ ìkatat me lek kan̄ inunu mgbọ keyi. Mgbọ geelek îkaan̄be irek, mônu.
46016013	Ìgbala chieen̄, mè ìkeke ìnye me ichechieek! Ikatet ukpook me lek inu geege! Ìnye lek!
46016014	Ìkirọ inu geelek me imumechieen̄.
46016015	Enyi mîriọọn̄ ibe ke ìre Sitifanas mè ototun̄ ukan̄ kan̄ ere adasi ebi ìgwugwu ikom ichieek me lek Okaan̄-ene me otutuuk agan̄ Akaya. Ema mîsa otutuuk efuuk kiban̄ ikisi ikwaan̄ inyi ebi eyi Awaji.
46016016	Eya orọ, bọn Nte n̄a, ǹkibeek enyi ibe, soso ìkisiki ibot ìnyi ebi ìkup ikeyi, mè ebi geelek ìgọgọọk ema ikisi ikwaan̄ yi, mè ikeke inye ikikwukwulu.
46016017	Ejit îbele emi enenen mgbọ Sitifanas, mè Fọtinetọs, mè Akaikọs enube inire ere keyi. Eyi enyi ekakupge me agba lek n̄a, inunu kiban̄ îkat emi ejit enenen. Ìyaka inikup kubọk ema enu me irek kinyi.
46016018	Ema mîtap emi unye me emen, kubọk ema erọbe inyi enyi. Îgbe ibe enyi eriọọn̄ ebi ìkup ikechi me etete kinyi, mè ekemin ema si.
46016019	Otutuuk ebi ntitiin̄ Awaji ìkup me agan̄ Esia mîtọp enyi amọn. Akwila mè Pirisila ogwu nwa mîtọp enyi amọn enenen, enyi ebi melek kiban̄ egbaan̄be ire ge sa me lek Okaan̄-ene. Ebi ntitiin̄ Awaji eyi òkititiin̄ me uwu kiban̄ si mîtọp enyi amọn.
46016020	Otutuuk bọn Nte ìkup me ere keyi mîtọp enyi amọn. Ìtọp lek kinyi amọn, mè ìkat lek kinyi me erieen̄ Awaji.
46016021	Îre emi Pọọlu nsa ubọk n̄a gaalek ige amọn keyi.
46016022	Ikaan̄ ogwu ikamun̄ge Okaan̄-ene me chieen̄, ifieek inyi ene ya. Jei, Okaan̄-ene, na!
46016023	Atata nnwọn Okaan̄-ene Jisọs Karais ikup inyi enyi.
46016024	Imumechieen̄ n̄a ikup melek kinyi otutuuk ene, enyi ebi ìrere ebi eyi kè Jisọs Karais.
47001001	Emi Pọọlu ogwu òrere ogwu otuchieen̄ kè Jisọs Karais inan̄a me nkeek Awaji, emi melek Timọti gwun̄ Nte kiji ege ikpa etip yi ijet enyi, ebi ntitiin̄ Awaji eyi òkup me ama Kọrint, mè otutuuk bọn Awaji ìkup me otutuuk agan̄ Akaya.
47001002	Atata nnwọn mè esuuk eyi ònan̄a me ubọk Awaji ogwu òrere Nte kiji, mè ubọk Okaan̄-ene Jisọs Karais ikup inyi enyi.
47001003	Itọn̄ ikup inyi Awaji ogwu òrere Nte Okaan̄-ene Jisọs Karais. Ọmọ ore Ute ogwu òkito ene nsan, mè ire si Awaji ogwu òkikat ene ejit me irek geelek.
47001004	Awaji ìkikat eji ejit mgbọ geelek eji ekupbe me ufialek, inyi eji ekọt esa ukarajit eyi eji ebọkọbe me ubọk kan̄ ekekat si ebi ofifi ife ejit mgbọ geelek ema ekupbe me ufialek.
47001005	Mije, kubọk eji ekibọkọ ufialek Karais obọkọbe owuwa owuwa, ikeya si ke eji ekikaan̄ uche owuwa owuwa me lek ukarajit eyi Awaji inan̄a me lek kè Karais.
47001006	Ire eji ikibọkọ uga osusut, eji ekibọkọ inyi enyi ekekat ejit, mè ekaan̄ unyan̄a. Ire Awaji ikitap eji efuuk me emen, ìkitap inyi enyi esa me ikeya ekekaan̄ si efuuk mè ujọn̄ọ ukarajit me mgbọ òjelek ufialek eji ekibọkọ isikikeme enyi.
47001007	Eya orọ, ikpọchieen̄ eji ekaan̄be òfo me lek kinyi ìkpọkpọ inye, mije, eji mîriọọn̄ ibe, ubọk enyi ekigọọk eji imun̄ ukwook, ke ikeya si ke enyi ebegọọk eji ikaan̄ ukarajit eyi eji ekikaan̄.
47001008	Bọn Nte kiji, eji ekiweek ibe enyi eriọọn̄ inu òfolek ufialek eji ebọkọbe me agan̄ Esia. Ufialek ya îmin isaba iraka inu eji ekikọt ibeme. Ugwem me lek kan̄ îrook eji iluluk.
47001009	Me atikọ, eji me lek kiji mîkeek ibe ke otutuuk inu òkukup inyi eji ìre mkpa gaalek. Ire, inu yi ìrọ ikeya inyi eji ekayaka ìtoon̄ ejit me lek kiji, kpan̄asi ikeya, eji etoon̄ ejit me lek Awaji ogwu òkijomo ebi ìkwukwu.
47001010	Awaji ore ogwu ònyanyan̄a eji isibi me òjelek mkpa òkup ikeya. Iin̄, môkpọk inyan̄a eji isibi si ofifi mgbọ. Eji mîtoon̄ ejit ibe ke ìbokpọkpọ ikinyan̄a eji isibi mgbọ geelek,
47001011	mije enyi ekiriaak uriaak me ibot kiji, mè ikisa me ikeya itap ubọk inyi eji. Sa me ikeya, owuwa ene mênyi Awaji itọn̄ me ibot kiji mije nnwọn înwọnbe me lek kiji, inan̄a me lek uriaak owuwa ene ekiriaak me ibot kiji.
47001012	Inu ge òkibele eji ejit enenen ìre ke ejit kiji îrọ inye ibe ke eji esa me unye eyi Awaji ikiluk ugwem me linyọn̄ keyi. Ògak ge, eji ekisa me unye Awaji iluk ugwem melek kinyi, me oniin̄ òkup me mbuban, me kpunube ofiaan̄ geege me emen ejit kiji. Ìkare me iriọọn̄-inu eyi ebi linyọn̄ keyi ke eji esa ikọt iluk ugwem ya, îre me atata nnwọn eyi Awaji gaalek.
47001013	Eji kpege inu geege ijet enyi eyi enyi kpebekọt ifuk, mè igobo itet.
47001014	Emi ǹkikpọ chieen̄ ibe, kubọk enyi eriọọn̄be eji ọkpọkọ ọkpọkọ me mgbọ keyi, ke enyi mêriọọn̄ ojot ojot, me usen Okaan̄-ene Jisọs Karais môkpọkbe inu, ibe ke enyi mêkọt isa eji igugo lek kubọk eji ekisa enyi igugo lek.
47001015	Nriọọn̄ ijaan̄ lek ibe ke inu yi ìkpolọlọ ikukup ikeya. Eya orọ mweekbe idadasi inimun̄ enyi, inyi enyi ekaan̄ ugbana mgbọ iba.
47001016	Mije, ǹkitọt igbagba ere kinyi mgbọ mbaraka isi agan̄ Mesidonia, mè iyaka inigba si ikpọ enyi me oniin̄ ikaka n̄a, mgbọ mâgwube ikom inan̄a me Mesidonia ikika inu agan̄ Judia, inyi enyi etap ubọk enyi emi me oniin̄ ije n̄a.
47001017	Ìre enyi ekikeek ibe ke ejit n̄a ìkup iba iba mgbọ nkitọt ije yi? Sa ìre ǹtọt ije yi kubọk ebi linyọn̄ ekitọt, mè ikikup me irek yaage ibe, “Iin̄, iin̄,” melek “Iin̄-iin̄, iin̄-iin̄”?
47001018	Me atikọ, kubọk Awaji orebe ogwu ògbegbe utoon̄-ejit, ikeya si, ikọ eji etumube inyi enyi ìkare òjelek ikọ “Iin̄” mè “Iin̄-iin̄” òkup ikeya.
47001019	Mije ikọ kè Jisọs Karais, Gwun̄ Awaji, eyi emi, mè Timọti, mè Sailas etumube inyi enyi ìkare ikọ ekikweek me irek yaage ibe, “Iin̄” mè “Iin̄-iin̄.” Mije, îre me emen ikọ yi ke Awaji obe, “Iin̄.”
47001020	Me emen kè Karais, otutuuk use geelek Awaji ochieekbe ebilene ìre, “Iin̄.” Eya orọ, îre nan̄a me lek kan̄ ke eji otutuuk ene ekibe, “Ikup ikeya!” Sa me ikeya, Awaji îra ikibọkọ itọn̄.
47001021	Îre Awaji me lek kan̄ okirọ inyi eji melek kinyi ekeke enye me emen kè Karais. Ọmọ si otoon̄ eji ubọk me ibot, mè îsan̄a eji isun̄ esese,
47001022	mè itap eji iman̄ oriọọn̄ kan̄ me lek, mè itap Ekwukwu Mbuban kan̄ me ejit kiji, kubọk inu esabe inyi me nsọọn̄, isasa ijeen̄ ibe ke ọmọ môrọ otutuuk use ọmọ ochieekbe eji iso.
47001023	Awaji ore ogwu ata-ikọ inyi emi ibe ke inu òrọrọ nkanuge Kọrint ìre ke ǹkaweek inenitap enyi ufialek me lek.
47001024	Eji kpetọtọ kubọk ikọ inyi enyi ibe enyi enechieek me lek inu enyi kpeweek ichechieek me lek. Ire, eji ekigọgọọk enyi igbaan̄ ikwaan̄ isi, inyi enyi ekaan̄ unwọọn̄. Mije, îre sa me ichechieek ke enyi ekeke inye.
47002001	Îre bak me lek keya ke ntumu ifieek ibe ke emi m̀kpayaka ikpọk inu me lek kinyi, inyi enyi ekayaka ìbọkọ ofifi ufialek.
47002002	Mije, ire nrọ inyi ejit ifieek enyi, ìre ekene oborọ inyi ejit ibele emi, ilọ me lek kinyi ebi nrọbe inyi efieek ejit?
47002003	Ikpa ngebe ijet enyi, ǹge ikeya, inyi, nsinu me lek kinyi, enyi ebi ìberọ inyi ejit ibele emi ekayaka ìnirọ inyi ejit ifieek emi. Me atikọ, nriọọn̄ ijaan̄ lek ibe, ire ejit ibele emi, ke enyi otutuuk ene mêbele ejit si.
47002004	Ǹsa owuwa mun̄ itọ me chieen̄, mè ikpele ufiak mè ufieejit me ejit ige ikpa ya ijet enyi mgbọ ya. Ǹkage ikpa ya isasa irọ inyi ejit ifieek enyi, ǹge isasa irọ mè enyi eriọọn̄ ibe ke imumechieen̄ nkaan̄be me lek kinyi îmin enenen.
47002005	Ire ikaan̄ ogwu irọ inyi ebi ene efieek ejit, ìkare emi ke îrọ. Îre enyi otutuuk ene, mè ìyaka ire usini kinyi, ke îrọ inyi. Ǹkatumu ikọ yi isasa irọ inyi ijo inu ene ya orọbe imalek imin enyi me chieen̄ igak ubọk îkupbe.
47002006	Ire, osusut ya eyi owuwa ebi ntitiin̄ esulube ọmọ îso.
47002007	Eya orọ, kpan̄asi ikpọkpọ ikisulu ọmọ osusut ifo isi, ìnwene ejit, mè ìtele ìnyi ọmọ, mè ìkat ọmọ ejit, inyi ulobo ufieejit ya ikamalek ìkeme ọmọ ìfiat.
47002008	Soso, nriaak enyi, ìnye lek ìrọ inyi ene ya iriọọn̄ ibe ke enyi mîmun̄ ọmọ me chieen̄.
47002009	Ikpa ya ngebe ijet enyi, ǹge isasa iweek iriọọn̄ mè ìre enyi mêkọt ikeke inye me emen ntọ-mkpọ ya, mè ikisiki ibot me inu geelek.
47002010	Ene geelek enyi etelebe ijo inyi, emi si ntele inyi ene ya. Ijo geelek ntelebe inyi ene, mè ire ikaan̄ eyi ntelebe inyi ene, me isi kè Karais, ǹtele ijo ya inyi ene ya mije kinyi,
47002011	inyi Setan ikasa me irek òkup ikeya ìfeen̄ eji. Mije, eji mîriọọn̄ otutuuk ijo otitọt Setan okitọt ibak eji.
47002012	Mgbọ nnube Torowas ibanilook ata etip kè Jisọs Karais, mweek imun̄ ibe ke Okaan̄-ene îchili oniin̄ ibook, inyi emi ǹnenlook ata etip me ere ya.
47002013	Ire, ǹkakaan̄ esuuk me ejit, mije, ǹkamun̄ Taitọs gwun̄ Nte n̄a me ere ya. Mije keya, mbebe bọn Nte ìkup me ama ya eriọọn̄ ubọk ekup, mè inan̄a itele ema ije ifo agan̄ Mesidonia.
47002014	Ire, itọn̄ ikup inyi Awaji, ogwu òkisa eji ije me emen kè Karais, kubọk ogwu òje isi akọn̄ okisa ebi akọn̄ kan̄ mè ebi ekpulube me akọn̄ ikije me onineen̄ me onineen̄ ika me unwọọn̄ mgbọ ema etimbe ikpan̄ ebi ochicha kiban̄ me akọn̄. Îre eji ke Awaji okisa irọ inyi ebi ene me ere geelek eriọọn̄ Karais. Irọriọọn̄ Karais ìkup kubọk inu òkidun̄u atalek utop olu.
47002015	Mije, eji ekup kubọk aran̄ utop olu eyi Karais osabe igwa ngwugwa inyi Awaji, eyi olu kan̄ okidun̄u ikana me etete ebi Awaji okinyan̄a isibi, mè ebi ìbechechep.
47002016	Eji ekidun̄u njijọ olu eyi mkpa me inwọm ebi ìbechechep, mè ikidun̄u utop utop olu eyi ugwem me inwọm ebi Awaji okinyan̄a isibi. Ìre ekene obokọt irọ òjelek inu òkup ikeya?
47002017	Eji kpekup kubọk owuwa ebi ene ebi ìkisa ikọ Awaji inyam ewe iweek oruru. Kpan̄asi ikeya, me unye kè Karais, eji ekisa me otutuuk ejit kiji itumu ikọ me isi Awaji, kubọk ebi Awaji oriabe ikwaan̄.
47003001	Ìre ikọ ntumube îtaan̄ enyi me utọn̄ kubọk eji mîra ikpọk ibene ikitọn̄ lek kiji? Ìre îkup me uyọt ibe mè eji ekejeen̄ enyi ikpa unye mgbọ eji isibenu lek kinyi? Sa ìre îkup me uyọt ibe eji ekebọkọ enyi ikpa unye me ubọk sabum eji ènenu me lek kinyi?
47003002	Îre enyi me lek kinyi ere ikpa unye kiji, eyi egebe me ejit kiji, eyi otutuuk ene eriọọn̄be, mè ikifuk.
47003003	Enyi mîrọ si inyi otutuuk ene eriọọn̄ ibe ke enyi ìre ikpa ulook eyi Karais ogebe, eyi eji esabe isi ichon ikana. Ikpa ya ìkare ikpa eyi esabe mun̄ ikpa ikike ige me inyọn̄ ewuuk ikike. Karais ìsa Ekwukwu eyi Awaji òkup me ugwem ige ulook ya me emen ejit ebilene.
47003004	Îre nan̄a me lek kè Karais ke eji ekaan̄ òjelek utoon̄-ejit òkup ikeyi me lek Awaji.
47003005	Eji kpebekọt itumu ibe ke ìre eji gaalek esa unye kiji irọ otutuuk inu eji erọbe. Otutuuk efuuk kiji ìnan̄a me ubọk Awaji.
47003006	Îre ọmọ orọ inyi eji ekọt ekana ebi ìkisi ikwaan̄ eyi ayaya inyan̄a-ibot. Ìkare inyan̄a-ibot eyi Ikan kè Mosis eyi egege isibi, îre inyan̄a-ibot eyi Ekwukwu Mbuban. Mije, Ikan eyi egege isibi ìkikpakpan̄ ene, ire, Ekwukwu Mbuban ìkinyinyi ene ugwem.
47003007	Ikan kè Mosis, etibi me lek ewuuk ikike. Mkpulu eyi Ikan ya si ìsa mkpa inu. Ire, mgbọ Ikan ya onube, ìje melek umin mè uja inu. Mije umin mè uja ya okitoon̄ me emen isi kè Mosis, ebi Ijeren kpekọt igwuun̄ chieen̄ ikpọ Mosis emen isi, ubọk geelek utoon̄ ya obenebe ikigwọk ita.
47003008	Ire mkpulu eyi mkpa ya inu melek umin mè uja, ìre mkpulu eyi Ekwukwu Mbuban ìkpofat ije melek umin mè uja òmimin igak ikeya?
47003009	Ire mkpulu eyi òkitip ene oyerebet ikaan̄ umin mè uja, ìre mkpulu eyi òkirọ inyi ebi ene ekana ebi ata irọrọ ìkpofat ikaan̄ umin mè uja igak ikeya?
47003010	Inu ya òkakaan̄ umin mè uja me ukot ikaan̄ ìkayaka ìkaan̄ umin mè uja geege, ire isa itọ me lek ayaya inu eyi òkakaan̄ umin mè uja igak ikeya.
47003011	Ire inu òkigwọgwọk ita ije melek umin mè uja, ìre inu eyi òbofufuk ìkpofat ikaan̄ umin mè uja igak ikeya?
47003012	Eya orọ, ire eji ikaan̄ òjelek ikpọchieen̄ òkup ikeya, ìsibi ibe ke kpunu ulibi-chieen̄ geege me lek kiji.
47003013	Eji kpekup kubọk Mosis ogwu òsasa ekwut ikana ichit isi kan̄, inyi ebi Ijeren ekakọt ìmọọn̄ ọmọ isi mgbọ utoon̄ ya okigwọk ita.
47003014	Mîchit ejit kiban̄ igon, mije, mege inire cherekeyi, mgbọ geelek ema ekifuk ikpa oka inyan̄a-ibot ya, ekwut yaage okichit ema ejit. Kpesan̄a ekwut ya isan̄a, mije, îre mgbọ ene isichieek me lek kè Karais gaalek ke ekichili ekwut ya isan̄a ene me ejit.
47003015	Iin̄, mege inire chereyi, mgbọ geelek ema ekifuk ikpa Ikan kè Mosis, ìkikup kubọk ekwut ya si ìkpọkpọ ichit ema ejit.
47003016	Ire, mgbọ geelek ene geelek ogwube ikom igọọk Okaan̄-ene, mîra isan̄a ekwut ya isan̄a ene ya me ejit.
47003017	Me mgbọ keyi, me emen etip yi, Okaan̄-ene ore Ekwukwu ya. Ere geelek Ekwukwu Okaan̄-ene okupbe, utelelek òwa me ere ya.
47003018	Eyi kiji, mije ekwut geege ikachitge eji isi, ìkup kubọk eji ekeke me isi umọọn̄ ikikpọ umin mè uja eyi Okaan̄-ene me emen umọọn̄. Umin mè uja ya okekinan̄a me isi umọọn̄ ya itoon̄ igwook eji me lek, mè ikpọkpọ ikinwene eji ifo isi inan̄a me umin mè uja itap me umin mè uja, inyi eji ekup kubọk Okaan̄-ene okupbe. Îre Okaan̄-ene, ogwu òrere si Ekwukwu ya, okinwene eji, mè ikirọ inyi eji eketibi emiin̄ me emen umin kan̄ mè uja kan̄.
47004001	Awaji ìnyi eji ikwaan̄ keyi sa me ejit nsan kan̄. Eya orọ, efuuk ìkpota eji me emen.
47004002	Eji mîjit nlelet njijọ ugwem geelek òkisa esip inu, mè ijit si ugwem ofiaan̄. Eji kpekiwuwọlọ ikọ Awaji. Kpan̄asi ikeya, eji ekitutumu otutuuk atikọ iwele me isi ebi ene ubọk îgbebe, inyi ema eriọọn̄ eji, mè eriọọn̄ me ejit kiban̄ ibe ke inu eji ekitumu ìre atikọ me isi Awaji.
47004003	Ire ata etip eji ekilook ilet kubọk inu esabe ekwut ichit, ìlet me chieen̄ ebi ìbechechep.
47004004	Me lek kiban̄, ebi ekachieekge me lek kè Jisọs, Setan, òrere awaji ebi linyọn̄ keyi ìgogon ejit kiban̄ ichit, inyi ema ekakọt ìmọọn̄ utoon̄ òkinan̄a me lek ata etip eyi umin mè uja kè Karais, ogwu òrere inu geelek Awaji orebe.
47004005	Eji kpetumu ikọ òfolek kiji inyi ene geege. Ire, eji ekitumu Jisọs Karais isibi kubọk Okaan̄-ene, mè ikisa lek kiji ijeen̄ enyi kubọk ebi usun̄ mije kè Jisọs.
47004006	Awaji ogwu òtutumu ibe, “Utoon̄ itoon̄ isibi me emen udun,” ọmọ orọ inyi utoon̄ kan̄ itoon̄ me emen ejit kiji. Sa me ikeyi ke eji ekaan̄ utoon̄ ònan̄a me irọriọọn̄ umin mè uja eyi Awaji eyi òkitoon̄ me inyọn̄ isi kè Karais.
47004007	Ata etip eyi Awaji ìkup kubọk inu ubọọn̄ ònyenye otu ewe. Ire, eji ebi Awaji otapbe ata etip yi me ubọk ibe esa elook ebilene, eji ìre otin̄ ibat ikike. Eyi ìkijeen̄ ibe ke ìre ubọk Awaji ke unye ògak otutuuk unye, eyi eji esabe ikisi ikwaan̄ yi onan̄a; ke ìkanan̄a me ubọk kiji.
47004008	Ufialek înan̄a me agan̄ geelek inikeme eji, ire, ìkakeme eji ìkpan̄. Usini mgbọ, ejit kiji îkikup iba iba, ire, kpunu mgbọ geege eji kpekaan̄ ikpọchieen̄.
47004009	Ebi ene mîsisaak eji, ire, Awaji ìkatele eji. Ebi ochicha mîsulu eji itọbọ me ijọn̄, ire, eji kpekwu.
47004010	Me mgbọ geelek, eji ekibeme osusut mkpa me akpalek kiji isa ikije ikana kubọk Jisọs obemebe mege ire usen îkwube. Eji ekibeme òjelek mkpa kè Jisọs yi me akpalek kiji, inyi ugwem kè Jisọs si isibi utoon̄ me akpalek kiji.
47004011	Eji ebi ìkup me ògat ugwem mgbọ keyi, eji ekup me ubọk mkpa mgbọ geelek mije kè Jisọs, inyi ebi ene emun̄ ugwem kè Jisọs me akpalek kiji yi, òrere inu òbokwukwu.
47004012	Eya orọ, mije eji ekikup me ubọk mkpa mgbọ geelek, enyi mîkaan̄ ugwem ikakaan̄ge itata.
47004013	Ege me Ikpa Mbuban ibe, “Nchieek, eya orọ ntumube.” Ikeya si, sa me òjelek ichechieek yaage, eji si mîchieek, eya orọ eji ekitumu inu eji echieekbe isibi.
47004014	Mije, eji mîriọọn̄ ibe ke Awaji ogwu òjojomo Okaan̄-ene Jisọs me mkpa môjomo eji si me mkpa, kubọk îjomobe Jisọs me mkpa, mè isa eji melek kinyi inigbaan̄ ichichini me isi kan̄.
47004015	Otutuuk inu chi òrọrọ ìsa ata inu ijet enyi, inyi atata nnwọn eyi Awaji imumana iso owuwa owuwa ene, mè owuwa ene esa me ikeya enyi Awaji ojot ojot itọn̄, inyi Awaji ikaan̄ umin mè uja.
47004016	Eya orọ, efuuk ìkata eji me emen. Ubọk geelek akpalek kiji okikwu ije sọntiik sọntiik, Awaji ìkpọkpọ ikirọ inyi ekwukwu kiji ikikana ayaya egwe geelek.
47004017	Mije, sọntiik ufialek chi eji ekibọkọ mgbọ keyi, eyi òbokup sọntiik mgbọ gaalek, òkinen̄e ikpele umin mè uja eyi môkupbe ire mgbọ ikakaan̄ge itata isun̄ iban eji. Umin mè uja yi îmin enenen igak otutuuk ufialek cha.
47004018	Eya orọ, eji kpekpọ chieen̄ me lek inu ekisa chieen̄ imun̄. Eji ekikpọ chieen̄ me lek inu echi kpekisa chieen̄ imun̄. Mije, inu ekisa chieen̄ imun̄ ìkikup sọntiik mgbidim mgbọ gaalek. Ire, inu kpekisa chieen̄ imun̄ okikup ire mgbọ ikakaan̄ge itata.
47005001	Eji mîriọọn̄ ibe, ire uwu ikpa anam eyi linyọn̄ keyi eyi eji elukbe me emen, òrere akpalek kiji, isigbugbọ, ke eji mîkaan̄ uwu eyi kpogbugbọbe mege ire mgbọ ikakaan̄ge itata, eyi Awaji me lek kan̄ onamabe inyi eji me emen inyọn̄. Ìkare uwu esabe ubọk ebilene inama.
47005002	Ire, me mgbọ keyi, eji ekito mfi mgbọ geelek, mije, òkilọk eji ibeben akpalek kiji eyi emen inyọn̄ ikwaan̄ me lek.
47005003	Mije, ire eji ikwaan̄ akpalek ya me lek kiji, eji kpebeyaka ikup njak.
47005004	Mgbọ keyi eji elukbe me emen uwu ikpa anam yi, eji ekitoto mfi me irak ulobo ufialek. Mije, eji kpeweek ikwukwu mkpa, inyi akpalek keyi inan̄a eji me lek. Ire, eji ekiweek itatap akpalek kiji eyi emen inyọn̄ itoon̄ me inyọn̄ akpalek keyi, inyi akpalek kiji keyi, eyi òbokwukwu, ichep ita me emen ugwem ikakaan̄ge itata.
47005005	Awaji me lek kan̄ ore ogwu òdọdọmọ isan̄a ibe ke mênwene eji. Înyi eji Ekwukwu kan̄ kubọk nsọọn̄ isasa irọ inye ibe ke inu yi ìkpolọlọ imọmọnọ irek ubọk ọmọ odọmọbe.
47005006	Eya orọ, ejit kiji înye mgbọ geelek. Eji mîriọọn̄ si ibe, eyi eji ekiluk me uwu ikpa anam yi, òrere akpalek kiji, me linyọn̄ keyi, ke eji kpekup melek Okaan̄-ene isi mè isi.
47005007	Mije, eji ekiluk ugwem me ichechieek eji echieekbe me lek Okaan̄-ene, ìkare me imumun̄ eyi eji esabe chieen̄ imun̄ ọmọ.
47005008	Ejit kiji înye. Môneme eji itetele akpalek keyi, mè ifo igọọk Okaan̄-ene isi ikup.
47005009	Eya orọ, inu eji ekiben me ejit mgbọ geelek ìre irọrọ inu òkibele ọmọ ejit mgbọ geelek, mè ìre eji ekukup me ugwem me akpalek keyi, mè ìre eji ekwukwu isibi itele akpalek yi.
47005010	Mije, eji otutuuk ene mêkeke me isi ogboon̄ ubọọn̄ kè Jisọs Karais, inyi isibi eji oyerebet me ibot, mè ene geelek ibọkọ mkpukpe ògbegbe ọmọ igọọk me lek ata inu, mè ìre ijo inu eyi ọmọ orọbe mgbọ ọmọ okupbe me ògat ugwem me akpalek.
47005011	Ubọk eji eriọọn̄be inu itetet ukpook Okaan̄-ene okupbe me lek, eya orọ eji ekisa iweek irọrọ inyi ebi ene eriọọn̄, mè egọọk echieek si me lek kan̄. Inu eji erebe îsibi utoon̄ me isi Awaji. Nkaan̄ ikpọchieen̄ ibe ke îsibi si utoon̄ me ejit kinyi.
47005012	Ìkare kubọk eji ekiweek ikpọkpọk isa lek kiji ijeen̄ enyi. Ire, eji ekinyi enyi irek, inyi enyi esa eji egugo lek, mè ekaan̄ inu enyi ebekisa itumu inyi ebi ìkisa inu ekisa chieen̄ imun̄ ikigugo lek, mè itele isasa inu òkup ene me emen ejit igugo lek.
47005013	Ire ibot kiji iwuwọlọ, îre mije Awaji ke îwuwọlọ. Ire ibot kiji iso ifuk, îre mije kinyi ke îso ifuk.
47005014	Mije, eji ekiluk ugwem igọọk me lek imumechieen̄ Karais okaan̄be me lek kiji. Eji mîriọọn̄ ijaan̄ lek ibe, mije ene ge okwube me ibot otutuuk ene, ke otutuuk ene mîkwu.
47005015	Ene ya ìkwu me ibot otutuuk ene, inyi ebi ìkup me ugwem ekayaka ìluk ugwem ìnyi lek kiban̄, ire, ekeluk enyi ọmọ ogwu òkwukwu mije kiban̄, mè ijomo si me mkpa mije kiban̄.
47005016	Eya orọ, bene me mgbọ keyi fo isi, eji kpebeyaka ikisa chieen̄ eyi linyọn̄ ikikpọ ene geege. Me adasi mgbọ, eji mîkisa chieen̄ eyi linyọn̄ ikikpọ Karais, ire, eji kpeyaka irọ ikeya me mgbọ keyi.
47005017	Eya orọ, ire ene ikup me emen Jisọs Karais, ene ya ìre ogwu ekpọkbe irom ayaya. Oka inu îraka, otutuuk inu îkana ayaya!
47005018	Otutuuk inu chi ìnan̄a me ubọk Awaji, ogwu òsasa me lek kè Karais irọ mè eji ekana ebi òma melek kan̄, mè ikana si ikwaan̄ irọrọ inyi ebi ene melek kan̄ ekana òma itap eji me ubọk.
47005019	Ibot etip kiji ire ke inan̄a me lek kè Karais, ke Awaji îrọ inyi otutuuk ebi linyọn̄ ekup me esuuk melek kan̄. Ìkayaka ìfuk ijo kiban̄ geege ìkeme ema. Îre etip eyi irọrọ esuuk yi ke îkana itap eji me ubọk.
47005020	Eya orọ, eji ekitumu ikọ me otuchieen̄ kè Karais, mije, Awaji me lek kan̄ ìkisa me otu kiji ikigwen enyi, mè ikiriaak enyi. Eya orọ, eji ekiriaak enyi me erieen̄ kè Karais ibe, soso ìrọ esuuk melek Awaji.
47005021	Awaji îben otutuuk ijo kiji isa ikeme Karais ogwu ikarọge ijo inu geege, inyi ọmọ ikana ogwu ijo, mè eji enan̄a me lek kan̄ ekana ebi ata irọrọ me isi Awaji.
47006001	Eji kubọk ebi melek Awaji ekigbaan̄ isi ikwaan̄, eji ekibeek enyi ibe, ikamọnọ atata nnwọn Awaji eyi enyi ebọkọbe kubọk inu ikike.
47006002	Mije, Awaji ìtumu ibe, “Me mgbọ înemebe emi ikakaan̄ ejit nsan me lek kinyi, nnọ ida ito kinyi. Ntap si ubọk inyi enyi me usen nnyan̄abe enyi isibi.”  Me atikọ, mgbọ keyi ore mgbọ înemebe Awaji ikakaan̄ ejit nsan me lek ene. Mgbọ keyi ore usen unyan̄a.
47006003	Eji kpekeke ikwek oniin̄ ene geege. Eya orọ, eji kpeweek si ibe ene geege itumu ijo ikọ òfolek ikwaan̄ eji ekirọ.
47006004	Kpan̄asi ikeya, me inu geelek eji ekirọ, eji ekijeen̄ ibe ke eji ìre ebi ikwaan̄ Awaji me atikọ. Eji mîkaan̄ ikpele ukarajit mgbọ eji ekije itibi owuwa ufialek, mè esese uyọrọlek, mè ùrioon̄.
47006005	Mîsulu eji me njijan̄, mè itap eji mkpọn, mè idimi ama me ibot kiji. Eji mîsi unye ikwaan̄, mè itop chieen̄ iwele egwe owuwa usen, kpelaak ilaak, mè iran̄ ọfiọọn̄ owuwa mgbọ.
47006006	Eji ekijeen̄ si ibe ke eji ìre ebi ikwaan̄ Awaji sa me unye eyi Ekwukwu Mbuban, mè iluluk ugwem òtatana, mè ikakaan̄ ifuk-ibot, mè imeme owuwa inu, mè ikakaan̄ ata ejit, mè ikakaan̄ atalek imumechieen̄ me lek ene,
47006007	mè ilolook ata etip eyi atikọ sa me unye eyi Awaji. Eji ekaan̄ nroon̄ akọn̄ eyi ata irọrọ me ubọk agan̄ ulom mè ubọk agan̄ ujit ikisa itim akọn̄, mè ikisa ikput lek kiji.
47006008	Usini ene mîmin eji, usini ene ekpọkpọ eji chieen̄ isiki. Usini ene mîtọn̄ eji, usini ene efefieek eji ikọ. Eji ìre ebi atikọ, ire, ebi ene ekimọnọ eji kubọk ebi ofiaan̄.
47006009	Ebi ene mîriọọn̄ eji, ire, ekirọ kubọk eji kpere ebi eriọọn̄be. Eji ekup kubọk ebi ìkwukwu, ire, eji òwa me ògat ugwem. Mîsulu eji kubọk ebekpakpan̄, ire, eji kpekwu.
47006010	Eji mîkup me ufieejit, ire, eji ekibebele ejit mgbọ geelek. Eji ìre ebi ugbọọn̄, ire, eji mîtap owuwa ene ubọọn̄. Me chieen̄ ebilene, eji kpekaan̄ inu geege, ire, eji mîkaan̄ otutuuk inu geelek iso.
47006011	Bọn Nte kiji ebi Kọrint, eji echichili ejit kiji ibook itumu otutuuk atikọ inyi enyi, eji kpelet enyi inu geege.
47006012	Eji mîjeen̄ imumechieen̄ me lek kinyi, ire, enyi kpejeen̄ imumechieen̄ me lek kiji.
47006013	Mgbọ keyi, ǹkiteme enyi nteme kubọk enyi ìre nsabọn n̄a. Ìchili ejit ìjeen̄ imumechieen̄ me lek kiji kubọk eji ekijeen̄ me lek kinyi, inyi mfeen̄ ikakup.
47006014	Ikasa lek kinyi ìchim ìriaak me lek ebi ekachieekge me lek kè Karais. Ìre keke ke ata irọrọ mè ijo inu egbaan̄ ikaan̄? Sa ìre utoon̄ melek udun ebejeje igbaan̄ ije?
47006015	Ìre Karais melek Yọk ebejeje igbaan̄ ichieek? Ìre ogwu òchechieek me lek kè Karais ìkaan̄ keke melek ogwu ikachieekge me lek kè Karais?
47006016	Ìre keke ke uwu mbuban Awaji ogbaan̄ ikaan̄ melek mkpọmfaka? Mije, eji ìre uwu mbuban Awaji ogwu òkup me ugwem. Awaji me lek kan̄ ìtumube ibe, “Emi mâluk melek kiban̄, mè ikijijen̄e me etete kiban̄; emi mâre Awaji kiban̄, ema mêre si ebi n̄a.”
47006017	Okumugwem si onenitumu ibe, “Eya orọ, ìnan̄a ìsibi me etete kiban̄, mè ìkup esese. Ikatet ubọk me lek inu geege ikatanage me isi Awaji, inyi emi m̀bọkọ enyi ǹtap.”
47006018	Okumugwem Ogwu Òkaan̄ Unye Geelek ìtumu si ibe, “Emi mâre Ute inyi enyi, enyi mêre bọn n̄a ebirieen̄ mè bọn n̄a ebibaan̄.”
47007001	Atata bọn Nte n̄a, îre eji ke Awaji ochieek otutuuk use chi. Eya orọ, eji egwọk akpalek kiji etana, mè esibi etele inu geelek òkirọ inyi akpalek kiji mè ekwukwu kiji ikatana me isi Awaji. Eji esa me ukpook Awaji esun̄ lek kiji me mbuban ojot ojot.
47007002	Ìsa me otutuuk ejit kinyi ìmun̄ eji me chieen̄. Eji kperọ ene geege ilọ. Eji kpefiat ene geege. Eji kpefeen̄ si ene geege me etete kinyi.
47007003	Ǹkatumu ikọ yi isasa itip enyi oyerebet, mije, mwuuk lek itumu inyi enyi ibe ke enyi mîmin eji me ejit enenen. Ire mkpa, eji mêkwaan̄ melek kinyi. Iyaka ire ugwem, eji mêgat melek kinyi.
47007004	Ntoon̄ enyi ejit me lek enenen, mè ikisa enyi si irọ otu enenen. Me emen ufialek geelek eji ekibọkọ, Awaji îkitap emi efuuk me emen enenen. Unwọọn̄ òkup emi me ejit ìkakaan̄ okputut.
47007005	Mgbọ eji erebe agan̄ Mesidonia, akpalek kiji ìkasiki efuuk. Ufialek ìkinan̄a me agan̄ geelek inu. Ebi ene ekup ifan̄a ifan̄a melek kiji. Me emen ejit kiji, eji ekup me ufieek-owot.
47007006	Ire, Awaji ogwu òkikat ejit ebi ejit orọn̄be utọọk, onenikat eji ejit sa me inunu kè Taitọs.
47007007	Ìkare sa me ìnunu kan̄ gaalek, ukarajit eyi enyi enyibe ọmọ îgọọk itap ubọk ikat eji ejit si. Îkpa inyi eji ibe ke enyi mîkaan̄ ulọk imumun̄ emi, mè ifieek ejit enenen, mè ikaan̄ ejit itatap ubọk inyi emi mije ebi ochicha n̄a. Etip yi îrọ mè ubelejit n̄a imin enenen.
47007008	Ìrere ke ikpa n̄a ya îrọ mè enyi efieek ejit, ǹkabọnọ lek kubọk ge. Ire, mbọnọ lek sọnja, mije mmun̄be ibe ke ikpa ya îrọ mè enyi enaan̄ ejit sọntiik mgbọ.
47007009	Ire, ǹkibebele ejit mgbọ keyi. Ìkare mije ikpa ya orọbe mè inu enyi erọbe ifieek enyi me lek. Îre mije ufieejit kinyi ya orọbe inyi enyi egwu ekom. Awaji ìsa ufieejit ya irọ enyi ata ikwaan̄ me emen. Eya orọ, ìkare ijo inu geege ke eji erọ enyi.
47007010	Mije, ufieejit ònan̄a me ubọk Awaji ìkirọ inyi ene igwu ikom, mè ikisa unyan̄a inu, ìkakisa ubọnọlek ìnu. Ire, ufieejit eyi linyọn̄ ìkisa mkpa inu.
47007011	Ìkpọ ikpele ikwaan̄ eyi ufieejit yi ònan̄a me ubọk Awaji osibe me emen ugwem kinyi! Enyi mîtet lek inye mgbọ keyi, kpeyaka ikaan̄ ejit iba iba. Mgbọ keyi, enyi mîra ibem lek itutumu ikọ isa isan̄a lek kinyi me emen ijo inu, inyi ebi ene eriọọn̄ ibe ke ìkare enyi erọ. Enyi mîra ikinaan̄ ejit me mgbọ ene orọbe ijo inu. Ukpook ijo inu îra ikitet enyi. Òkilọk enyi imumun̄ emi. Irọrọ inu òtatat me isi Awaji îra ikilọk enyi. Enyi mîra ibem lek isusulu ogwu òrọrọ ijo inu osusut. Me agan̄ geelek, me emen ikọ keyi, enyi mîra ijeen̄ ibe ke ubọk kinyi îtana.
47007012	Eya orọ, ubọk geelek ibe ke nge ikpa ya, ǹkage mije ogwu òrọrọ ijo inu ya, ǹkage si mije ogwu erọbe ilọ. Ire, ǹge ikpa ya isasa irọ inyi ikpele ulọk enyi ekaan̄be me lek kiji isibi utoon̄ me chieen̄ kinyi, me isi Awaji.
47007013	Otutuuk inu chi geelek îkat eji ejit enenen. Ògak ge, ejit îbele eji enenen mije unwọọn̄ Taitọs okaan̄be mgbọ îkabe, mè inikpa inyi eji ibe ke enyi otutuuk ene mîrọ inyi ukpook ita ọmọ me emen.
47007014	Mwuuk lek ikisa enyi irọ otu inyi ọmọ sabum înije. Eya orọ, ejit îbele emi ibe ke enyi kpechieek ibe esip itet emi. Ike inu geelek eji ekitumu òfolek kinyi okire atikọ, ikeya si, gogolek eyi eji esabe enyi igugo inyi Taitọs ìre si atikọ.
47007015	Taitọs isikikeek ubọk otutuuk kinyi esikibe ibot, mè isa me ukpook mè uran-lek ibọkọ ọmọ itap, imumechieen̄ îkaan̄be me lek kinyi îra ikimin enenen.
47007016	Mbele ejit enenen mgbọ keyi, mije, mâkọt itoon̄ enyi ejit me lek ojot ojot me inu geelek.
47008001	Bọn Nte n̄a, eji ekiweek irọrọ inyi enyi eriọọn̄ inu òfolek atata nnwọn eyi Awaji onyibe ntitiin̄ kan̄ òkup me agan̄ Mesidonia.
47008002	Ema ekije itibi nga ujat ujat ntọ-mkpọ ile. Ire, unwọọn̄ îmin ema me ejit enenen ire lek ema echilibe ubọk ire òta iche uche inyi bọn Awaji, ubọk geelek ugbọọri okemebe ema enenen.
47008003	Ǹkitumu atikọ inyi enyi ibe ke ema mînyi ubọk efuuk kiban̄ okọtbe, mè inyinyi si iraka ubọk ema ekaan̄be. Ema esa me ejit kiban̄ gaalek
47008004	ikibeek ibe, soso, mè eji echieek inyi ema egọọk eche inu ejet bọn Awaji ìkup me Judia, ke ema ekiweek igọgọọk ikaan̄ uche me lek ikwaan̄ yi, mè isa me ikeya igọọk bọn Nte igbaan̄ irọ inu.
47008005	Ema mîrọ igak ubọk eji ekeekbe! Ema edadasi isa lek kiban̄ inyi Okaan̄-ene, mè inisa si lek kiban̄ inyi eji, igọọk me nkeek Awaji.
47008006	Ikeya si, eji mîbeek Taitọs ogwu òwuwuuk lek inu inibọkọ uche yi, ibe ikpọk inu si me lek kinyi inisi ikwaan̄ imumechieen̄ yi ire òta me etete kinyi.
47008007	Îre enyi ekirọ inwọn ichit me owuwa inu, me ichechieek, mè itutumu ikọ Awaji, mè irọriọọn̄ atikọ, mè itetet lek inye ikisi ikwaan̄ ikọ Awaji, mè imumun̄ eji me chieen̄. Ikeya si, ìmun̄ ibe ke ìre enyi erọ inwọn ichit me inyinyi uche eyi imumechieen̄ yi.
47008008	Ǹkanyinyi enyi kubọk ikan. Ire, ǹkijeen̄ enyi ubọk ebi ofifi ife ebembe lek itatap ubọk, inyi ǹsa me ikeya ǹjeen̄ ibe ke imumechieen̄ kinyi ìre eyi atata me atikọ.
47008009	Enyi mîriọọn̄ ikpele atata nnwọn eyi Okaan̄ kiji Jisọs Karais ojeen̄be! Ubọk geelek ọmọ obọọn̄be ubọọn̄, ire, ọmọ îkana ugbọọn̄ mije kinyi, inyi enyi enan̄a me lek ugbọọri kan̄ ebọọn̄ ubọọn̄.
47008010	Nteme ònwọnwọn ichit inyinyi enyi me lek ibot ikọ yi ìre ikeyi: Me acha òraraka, enyi ere ebi ìdadasi ibene ikinyi uche yi. Ìkare inyinyi gaalek, enyi si ere ebi ìdadasi ikaan̄ ulọk inyinyi.
47008011	Eya orọ, me mgbọ keyi, ìrọ isan̄a, inyi ebi ene esa me ikeya emun̄ ibe ke enyi mîkaan̄ ulọk ya me atikọ. Ìnyi ike ubọk kinyi osoon̄be.
47008012	Mije, ire ene ikaan̄ ejit inyinyi, inu geelek òsibi ọmọ me ubọk ke ebebọkọ, ìkare inu ọmọ ikakaan̄ge.
47008013	Ìkare ǹkiweek ibe mè enyi ekemun̄ ukwook, mè ebi ofifi ife ekarọ inu geege. Ire, ǹkiweek ibe inyinyi kinyi, enyi agan̄ iba, ije ìkike.
47008014	Me mgbọ keyi enyi ekaan̄be inu owuwa, ema ekukup me una, uche ònan̄a me lek owuwa inu eyi enyi ekaan̄be môsi irọ inyi ema ekaan̄ inu geelek ònanan ema. Mgbọ inu isininwọn me lek kiban̄, mè ifieek me lek kinyi, uche ònan̄a me lek owuwa inu eyi ema mêkaan̄be mônirọ inyi enyi ekaan̄ inu geelek eyi mônanbe enyi. Mgbọ ya, inyinyi kinyi agan̄ iba mônenilibi ìkike.
47008015	Ege me Ikpa Mbuban ibe, “Ogwu òteteen̄ iwa ìkakaan̄ ìwa ìraka ikeke îweekbe; ogwu òteteen̄ sọntiik ìkakaan̄ ìsip ìraka ikeke îweekbe.”
47008016	Ntọn̄ Awaji enenen, mije, ulọk yaage nkaan̄be itatap ubọk inyi enyi ke îtap si me ejit kè Taitọs.
47008017	Mije, Taitọs îbọkọ otitọt kiji itap mgbọ yaage, mè isa me ubelejit itumu ifieek me lek kan̄ gaalek ibe ke ọmọ mônu me lek kinyi.
47008018	Eji ekiria ọmọ melek gwun̄ Nte kiji ge, ogwu otutuuk ntitiin̄ Awaji ekinyi ulibi mije ubọk îkisa isi ikwaan̄ itutumu ikọ Awaji ijaan̄ enenen.
47008019	Ògak ge, îre otutuuk ntitiin̄ Awaji egobo gwun̄ Nte kiji yi ibe ikigọọk eji ikijijen̄e ikana ere geelek eji ekisi ikwaan̄ inyinyi eyi imumechieen̄ yi. Eji ekisi ikwaan̄ yi, inyi Okaan̄-ene me lek kan̄ ibọkọ umin, mè eji esa me ikeya ejeen̄ ibe ke eji mîkaan̄ ulọk itatap ubọk inyi bọn Awaji.
47008020	Eji ekigbagbala chieen̄ irọ ikwaan̄ inyinyi eyi imumechieen̄ yi, inyi ene geege ikakaan̄ inu geege ìbosa ifieek eji ikọ me lek ubọk eji ekisa isi ikwaan̄ yi.
47008021	Eji ekibọbọkọ ufialek ikirọ ikwaan̄ yi, inyi inu geelek eji erọbe itat me isi Okaan̄-ene, mè itat si me isi ebilene.
47008022	Ofifi ene si eji ekiria igbaalek kiban̄ ìre gwun̄ Nte kiji ge ogwu eji eweekbe imun̄ ibe ke îkaan̄ ulọk itatap ubọk mgbọ geelek. Ògak ge, mgbọ keyi îtoon̄be enyi ejit me lek enenen, îweek inunu ere kinyi.
47008023	Ire Taitọs, ọmọ ìre ogwu melek n̄a ekigbaan̄ isi ikwaan̄ me etete kinyi. Bọn Nte kiji iba kechilọ ìre ebi otutuuk ntitiin̄ òkup me agan̄ keyi egobobe ito me otuchieen̄ kiban̄, inyi esa umin enyi Karais.
47008024	Eya orọ, ìjeen̄ ebirieen̄ chi ata imumechieen̄ kinyi, inyi otutuuk ntitiin̄ Awaji emun̄, mè eriọọn̄ ibe ke eji kpesa enyi irọ otu me ikike.
47009001	Ìkakup me uyọt ibe emi ǹge ikpa ǹjet enyi òfolek ikwaan̄ ntap ubọk eyi ekiria ijet ebi eyi Awaji ìkup me Judia.
47009002	Nriọọn̄ ibe ke enyi mîkaan̄ ulọk itatap ubọk. Mije keya si ke nkisa enyi igugo lek me isi ebi agan̄ Mesidonia, mè ikitumu inyi ema ibe ke enyi ebi ìkup me agan̄ Akaya mîbem lek isan̄a itatap ubọk karake acha keyilọ. Ulọk enyi ekaan̄be îsisik owuwa kiban̄, mè irọ inyi ema ebene etap lek me lek ikwaan̄ ntap-ubọk yi.
47009003	Eya orọ, ǹkiria bọn Nte kiji chi inu me lek kinyi, inyi enyi esa ata mgbọ ebem lek itatap ubọk, mè gogolek geelek eji esabe enyi igugo ìkare me ukpọk-otu ikike.
47009004	Ire ebi Mesidonia igọọk emi inu, mè inimun̄ ibe ke enyi kpebem lek me atikọ, esip môtet eji enenen, mè itet enyi si, mije, eji mîtoon̄ enyi ejit me lek enenen.
47009005	Eya orọ îkupbe me uyọt ibe emi ǹria bọn Nte kiji chi ibe edasi enu enedọmọ esan̄a melek kinyi ubọk enyi mêsabe ichili ubọk inyi inyinyi ata ejit yi kubọk enyi ewuukbe lek ichieek use ibe ke enyi mêrọ. Ìneen̄ otutuuk inu ìsun̄ sabum usen mânube, inyi ire inyinyi ata ejit me atikọ, mè ikare kubọk inu esabe ejit uduk inyi mije etetbe ene me unye.
47009006	Ikawuuk ibe ke ogwu òwop sọntiik mfut inen mè inen gaalek me uko ìborọkọ si sọntiik. Ire, ogwu òchichili ejit iwop owuwa ìborọkọ si owuwa.
47009007	Ene geelek inyi inu îtumube ifieek me ejit kan̄ ibe ke ọmọ mônyi, ikare me ejit uduk, ikare si kubọk etetet ọmọ me unye ubọk. Mije, Awaji ìkima ogwu òkisa me ubelejit inyi inyinyi.
47009008	Awaji môkọt inyi enyi otutuuk ugbana geelek ogbogbo, inyi enyi ekekaan̄ otutuuk inu geelek enyi eweekbe mgbọ geelek, mè ekechili ubọk ekeda inyinyi egwook, inyi ekesa esi ata ikwaan̄ geelek òkup me uyọt isisi.
47009009	Ege me Ikpa Mbuban ibe, “Ọmọ îchili ubọk iche uche inyi ebi ugbọọn̄; ata irọrọ kan̄ môkup ire mgbọ ikakaan̄ge itata.”
47009010	Awaji ogwu òkiche mfut inyi ogwu òwop mfut, mè ikirọ inyi mfut cha itibi ikana inorie ebererie, mônyi enyi inu ogbogbo, mè irọ inyi ikwaan̄ ata irọrọ kinyi ikimumana.
47009011	Awaji môrọ inyi enyi ebọọn̄ ubọọn̄ me oniin̄ geelek, inyi enyi ekekọt echili ubọk enyi inyinyi me irek geelek. Sa me ikeyi, owuwa ene mênyi Awaji itọn̄ mije uche kinyi, eyi eji mêsabe isi iche inyi ema.
47009012	Ikwaan̄ keyi enyi ekisi òkirọ inyi ebi eyi Awaji ekaan̄ inu geelek ònanan ema. Ìkare eya gaalek, ikwaan̄ kinyi yi òkirọ inyi ogbogbo ene ekesa me ejit unwọọn̄ enyi Awaji itọn̄ ikpele ikpele.
47009013	Ikwaan̄ keyi enyi ekirọ îjeen̄ ene ebi enyi erebe me atikọ. Eya orọ, owuwa ene mênyi Awaji umin mije enyi esikibe ibot inyi ata etip kè Karais eyi enyi echieekbe me lek, mè ikitumu isibi. Ema mênyi si Awaji umin mije uche enyi echilibe ubọk iche inyi ema, mè ofifi bọn Nte si.
47009014	Ema isiberiaak uriaak inyi enyi, ema mêsa otutuuk ejit kiban̄ iriaak, mije ikpele uyeke uyeke atata nnwọn eyi Awaji onyibe enyi.
47009015	Itọn̄ ikup inyi Awaji mije uche îchebe inyi eji, eyi otu ebilene kpokọtbe ikpa.
47010001	Emi Pọọlu ogwu enyi ebe ke ìkifieek owot me isi kinyi, mè ikinye otu me udun̄ kinyi, emi ǹkisa me isiki-lek mè ejit nsan kè Karais iriaak enyi.
47010002	Soso, nsinu me lek kinyi, ikarọ inu geege eyi môrọbe mè ǹnye otu ǹnyi enyi. Mije, nriọọn̄ ibe ke mâkọt inye otu ijaan̄ lek inyi usini ebi melek kinyi ebi ìkikeek ibe ke eji ekirọ inu ubọk ebi linyọn̄ ekirọ.
47010003	Mije, ubọk geelek eji elukbe me linyọn̄ keyi, eji kpekitim akọn̄ kubọk ebi linyọn̄ ekitim.
47010004	Nroon̄ akọn̄ eji ekisa itim akọn̄ kiji ìkare echi linyọn̄ keyi, îre echi ònan̄a me ubọk Awaji. Nroon̄ akọn̄ chi îkaan̄ unye enenen. Môkọt igbugbọ uwu mgban-akọn̄ geelek ònyenye igwook me ijọn̄.
47010005	Ọmọ ke eji ekisa igbugbọ otutuuk ifan̄a geelek, mè ofiaan̄ ugumulek geelek eyi òkikput ibe ene ekariọọn̄ Awaji, mè ikisa si itet ijo ekiket ebilene geelek me unye, inyi isiki ibot me ijọn̄ inyi Karais.
47010006	Otutuuk kinyi isijeen̄ ibe ke enyi mîsiki ibot iso, eji mêbem lek isusulu ebi unye-ibot geelek osusut.
47010007	Enyi ekikpọ inu inyọn̄ inyọn̄ gaalek. Ire ikaan̄ ogwu me etete kinyi òkimọnọ lek kan̄ ibe ke ọmọ ìre ogwu kè Karais, ene ya ikpọk ikeek ibe ke eji si ìre ebi kè Karais, kubọk ọmọ orebe.
47010008	Okaan̄-ene înyi eji unye ibe eji enama enyi ebene, mè ekagbugbọ enyi ìgwook. Ire nsa unye yi ibaan̄ alọm imin sọnja, esip geege ìkpotet emi.
47010009	Ǹkaweek ibe ikup kubọk ǹkisa ikpa n̄a chi itap enyi ukpook me emen.
47010010	Usini ebi kinyi ekitumu ibe, “Ikpa kè Pọọlu ìkisisisik ene ukot me ijọn̄, mè ikikup ene me lek unye unye. Ire, me isi mè isi, Pọọlu ìkakaan̄ ulobo geege me lek, ikọ îkitumu si ìkakisibi inu geege.”
47010011	Îgbe ibe ebi ìkup ikeya eriọọn̄ ibe, inu eji erebe me emen ikpa kiji mgbọ eji kpekup isi mè isi, ke inu yaage si ke eji ebere me emen irọrọ kiji mgbọ eji isinu isi mè isi.
47010012	Eji kpeweek isusun̄ lek kiji ìkike melek ebi ìkimọnọ lek kiban̄ ubene ubene. Eji kpeweweek si isasa lek kiji itọ me lek kiban̄. Ife chi kpekaan̄ ifuk-ibot geege. Mije, ema ekisa lek kiban̄ itọ me lek ebi melek kiban̄, mè ikisa si ebi melek kiban̄ iroon̄ lek kiban̄, inyi ema eriọọn̄ ere ema erebe.
47010013	Ire eyi kiji, eji kpebegugo lek iraka ubọk îgbebe. Ire, eji ebegugo lek iyaka me lek ikwaan̄ Awaji otapbe eji me ubọk. Ikwaan̄ ya si ke eji enirọ me etete kinyi.
47010014	Eyi eji ekisa enyi igugo lek, gogolek kiji ìkasaba ìraka iman̄, mije, îre eji esa ata etip kè Karais itutobo mege inigwook me karake ama kinyi.
47010015	Eji kpesaba si iraka iman̄, mije, eji kpesa ikwaan̄ ebi ofifi ife erọbe igugo lek kubọk ke ìre eji erọ. Eji mîkaan̄ ikpọchieen̄ ibe, ike ichechieek kinyi okimumana, ke ikeya si ke ere ikwaan̄ kiji me etete kinyi môkida iwele enenen enenen.
47010016	Mgbọ keya, eji mêkọt isa ata etip isaba iraka enyi isi ilook me ofifi ido. Mije, eji kpeweek isasa ikwaan̄ ebi ofifi ife ewuukbe lek irọ me ofifi agan̄ igugo lek.
47010017	Ikpa Mbuban ìtumu ibe, “Ene geelek òbogugo lek, igugo lek mije inu Okaan̄-ene orọbe.”
47010018	Ene isasa otu kan̄ gaalek itumu ata ikọ ibak lek kan̄, eya ìkakup me lek inu geege. Ire, Okaan̄-ene me lek kan̄ isitumu ata ikọ ibak ene, eya onwọn ichit.
47011001	Nkaan̄ ikpọchieen̄ ibe ke enyi mênye lek ime sọntiik burubut ikọ n̄a. Nriọọn̄ ibe ke enyi mîwuuk lek ikime iraka.
47011002	Nkaan̄ ikpele ejit me lek kinyi, kubọk Awaji si okaan̄be. Ǹtet enyi kubọk obaak nsabọn ibaan̄ isun̄ inyi olom ge gaalek, òrere Karais. Ǹkiweek isasa enyi inyi Karais kubọk atata obaak nsabọn ibaan̄ ekariọọn̄ge ebirieen̄.
47011003	Ire, nkaan̄ ufieek-owot ibe, kubọk ijijunu osabe me uleke ifiaan̄ Îfu, inyi inan̄a irọn̄, ikeya si, ke ebi ene mêkọt ifiat enyi ibot, mè irọ inyi enyi ekayaka ìgọọk Karais me otutuuk ejit kinyi.
47011004	Mije, mmun̄ ibe ke enyi ekpọkpọ ikibọkọ inu geelek itap, kpekifiat mgbọ ikiwọlọ ikpọ mè ìre atata, mè ìre ijijo. Ìkire, ogwu isa ofifi Jisọs inijeen̄ enyi, mè ikarege Jisọs ogwu eji ejeen̄be enyi, enyi mîra ikpọkpọ ibọkọ itap. Ogwu isa ofifi ekwukwu geelek mè ofifi ata etip geelek inijeen̄ enyi, me ikarege Ekwukwu mè ata etip eyi enyi ebọkọbe me ubọk kiji, enyi mîra ikpọkpọ ikibọkọ itap.
47011005	Ire, ǹkakeek ibe ke nsiki enenen ìgak ebi enyi ekimọnọ ibe ìre ebi otuchieen̄ ìbebene ichit cha.
47011006	Ubọk geelek nkakaan̄ge uja otu ìtumu ikọ, nkaan̄ ifuk-ibot. Eyiyi ìre inu eji esabe me oniin̄ geelek irọ inyi enyi eriọọn̄ ejaan̄ lek me emen inu geelek eji ekirọ melek kinyi.
47011007	Ubọk nsikibe lek n̄a, inyi ǹkọt ǹlook enyi ata etip eyi Awaji me ikike, mè ǹsa me ikeya m̀bene enyi m̀fo inyọn̄, ìre ijo inu ire eya nrọbe?
47011008	Mgbọ nkupbe melek kinyi ikilook enyi ata etip, ìyaka inikup kubọk ǹkichichiin̄ inu me ubọk ebi ofifi ntitiin̄ Awaji, mije, îre ebiba ekikpọ emi owot me mgbọ ya.
47011009	Mgbọ nkupbe melek kinyi ikisi ikwaan̄, inu isinan emi, ǹkakisisaak ene geege me etete kinyi ibe initap ubọk inyi emi. Mije, îre bọn Nte kiji ìnan̄a me agan̄ Mesidonia ekinyi emi inu geelek òkup emi me uyọt. Ǹkasa ufialek n̄a geege ìnikeme enyi ene geege. Ikeyi ke mbakirọ si ifo isi.
47011010	Sa me atikọ kè Jisọs Karais òkup emi me emen, kpunu ene geege me otutuuk agan̄ Akaya òbokọt ikput emi ibe nkayaka ìgugo lek.
47011011	Ìre keke orọ mè ǹtumu ikọ keyi? Ìre mije ke ǹkama enyi? Awaji îriọọn̄ ibe ke mma enyi enenen!
47011012	Mâkpọkpọ ikirọ inu nkirọ mgbọ keyi ifo isi, inyi ebi ìkigugo lek ibe ke ema melek kiji ekisi ikwaan̄ me oniin̄ yaage ekakaan̄ inu ema ebesa ikigugo lek.
47011013	Mije, ife ìkup ikecha ìre ebi otuchieen̄ eyi ataak, mè ebi ikwaan̄ ofiaan̄, ebi ìkinwene lek kiban̄ ikup kubọk ebi otuchieen̄ kè Karais.
47011014	Eyi ìkake ene geege chieen̄. Mije, Setan me lek kan̄ îkinwene lek kan̄ ikup kubọk ogwu osat eyi utoon̄.
47011015	Eya orọ, ìkake eji chieen̄ ìgana si ibe ke ebi ikwaan̄ kan̄ mînwene lek kiban̄ ikup kubọk ebi ikwaan̄ eyi ata irọrọ. Me mgburudun̄, ema mêbọkọ mkpukpe ògbegbe ikwaan̄ cha geelek ema erọbe.
47011016	Mâkpọk itumu si, ene geege ikamọnọ emi kubọk ogwu burubut! Ire, ire enyi imọnọ emi kubọk ogwu burubut, ìbọkọ emi kubọk ogwu burubut, inyi ǹkaan̄ irek ǹgugo lek si sọnja.
47011017	Me emen unye-ejit eyi nkaan̄be ikisa igugo lek, ǹkasa me unye eyi Okaan̄-ene ìkitumu inu nkitumu. Ire, ǹkitumu ikọ kubọk ogwu burubut.
47011018	Ire, ubọk owuwa ebi ene ekisa inu linyọn̄ igugo lek, ikeya si emi si mâgugo lek.
47011019	Ire, enyi mîriọọn̄ inu ikeyi, mè ikibele ejit ikigban̄ ikọ ebi burubut!
47011020	Ebi ene mêkisa enyi irọ usun̄, mè ikisa enyi ibọm mbọm inyi lek kiban̄, mè ikifeen̄ enyi, mè ikikpọ enyi chieen̄ isiki, mè ikitap enyi ada me isi, enyi ekpọkpọ ikibọkọ itap!
47011021	Eji kpebekọt inye ejit irọ ene òjelek nnaan̄ òkup ikeya. Ire ibesa eya ifuk ibe ke eji kpenye chieen̄, efuk! Esip ibotet eji, itet! Inu geelek ene môkọtbe isa igugo lek, emi si mâkọt isa igugo lek. Ǹkitumu ikọ kubọk ogwu burubut.
47011022	Ire ema ire ebi Iburu, emi si, emi ìre ogwu Iburu. Ire ema ire ebi Ijeren, emi si, emi ìre ogwu Ijeren. Ire ema ire bọn owot iman ke Ebereham, emi si, emi ìre gwun̄ owot iman kè Ebereham.
47011023	Ire ema ìre ebi ikwaan̄ kè Jisọs Karais, emi ìre ata ogwu ikwaan̄ ke Jisọs Karais igak ema otutuuk ene! Iin̄, ikọ keya môkọt itaan̄ ene me utọn̄ kubọk emi ìre ogwu iraak! Nsi ikwaan̄ inye enenen igak ema. Mîtap emi mkpọn owuwa mgbọ igak ema, mè isulu emi iwa mgbọ igak ema. Nkup me ubọk mkpa si owuwa mgbọ igak ema.
47011024	Mgbọ go ire eya ebi Ju esulube emi ìnan ge me akọp otu njijan̄ ini.
47011025	Mgbọ ita ke ebi Rom esa mgbidim okwukwut isulu emi. Mgbọ ge ke esa ewuuk itọbọ emi ibekpan̄. Mgbọ ita ke uji orek emi me okwaan̄, nkukup me inyọn̄ isi mun̄ eririeen̄ ge mè ikarek ge, me ejit okwaan̄.
47011026	Ǹkikup me oniin̄ ije mgbọ geelek, mè ikikup me ubọk mkpa me sọntiik okwaan̄, mè ikup si me ubọk mkpa me ubọk ebi inọ afa. Nkup si me ubọk mkpa me ubọk ebi Ju ama n̄a mè ubọk ebi kpere ebi Ju. Nkup me ubọk mkpa me emen uga ama ere ogbogbo ene elukbe mè emen èwê ere ebi ene ekalukge. Nkup me ubọk mkpa me okwaan̄ ile mè ubọk ataak ataak bọn Nte.
47011027	Nkwukwulu me lek ikwaan̄, mè imun̄ ukwook, mè ikitop chieen̄ owuwa eririeen̄, ǹkalaak ilaak. Owuwa mgbọ, uraafiọọn̄ îtaka emi, ebek si orarak emi, ire, ǹkamun̄ inorie geege ìrie. Nkup me lek utọọk owuwa mgbọ, mè ije njak owuwa mgbọ.
47011028	Isan̄a me lek otutuuk inu kechi, saasaak mè owuwa ekiket òfolek otutuuk ntitiin̄ Awaji ìkikekeme emi egwe geelek.
47011029	Ìre îkaan̄ ogwu lek owọbe eyi emi nkagọọkge ene ya ìkup me uwọ-lek? Ìre ekene orọn̄ inin̄ me ijo inu eyi emi nkafieekge ejit ìkwu mije ene ya?
47011030	Ire mbagugo lek me atikọ, mâsa inu òkijeen̄ uwọ-lek n̄a igugo lek.
47011031	Awaji ogwu òrere Nte Okaan̄-ene Jisọs îriọọn̄ ibe ke ìkare ataak ke nkikan̄. Itọn̄ ikup inyi ọmọ ire mgbọ ikakaan̄ge itata.
47011032	Mgbọ nkupbe me ama Damasikọs, ogwu ibot mkpulu ama ya, ogwu òkup me irak ogwu ubọọn̄ ekigwen Aretas, ito ebi ìkibem ere ikana ama ya ibe etet emi.
47011033	Ire, bọn Nte ebeben emi me emen okwun, itap itibi otu nruruk ge òkup me lek mgban ama ya, mè igele emi isiki iyik me udun̄ ama. Nsasa me ikeya ilibi inwọnọ me ubọk kan̄.
47012001	Mâkpọkpọ ikigugo lek inyi isi ubọk geelek kpunube oruru me lek. Mâtumu si ikọ ire lek ilaak ọkpọchieen̄ mè inu Okaan̄-ene ochilibe ijeen̄ emi.
47012002	Nriọọn̄ ogwu enerieen̄ ge òchechieek me lek kè Karais, ogwu ebenbe isa isi emen inyọn̄ ere òbebene ichit, akọp mè acha ini òraraka. Mè ìre inu yi ìrọ ọmọ me ọkpọchieen̄ me akpalek keyi, mè ìre me ilaak ọkpọchieen̄, ǹkariọọn̄, Awaji gaalek oriọọn̄.
47012003	Mâkpọk itumu si. Nriọọn̄ ibe ke Awaji îben ene ya isa ifo Paradais. Ire, ǹkariọọn̄ mè ìre me ọkpọchieen̄, mè ìkare ọkpọchieen̄, Awaji gaalek oriọọn̄.
47012004	Me ere ya, ene ya înọ inu otu ebilene kpokọtbe itumu isibi, echi kpenyi ebilene unye ibe ekpa.
47012005	Mâsa enerieen̄ òkup ikeya igugo lek. Ire, m̀kpasa lek n̄a igugo lek, îtata mè m̀basa inu echi òkijeen̄ uwọ-lek n̄a igugo lek.
47012006	Ìrere mweweek igugugo lek, m̀kpare ogwu burubut, mije, mâkitumu atikọ me emen gogolek n̄a. Ire, m̀kpagugo lek, mije ǹkaweek ibe ene geege ikeek inu òfolek n̄a ibene igak inu nrọbe, mè echi ntumube.
47012007	Awaji ìkaweek ibe emi m̀bene lek ǹraka iman̄ mije owuwa ikpele uyeke uyeke nlelet inu chi îchilibe ijeen̄ emi. Eya orọ, isasa ukpak ge, òrere ogwu osat kè Setan, inichim inwaan̄ emi me emen ufuk, inyi ikisisaak emi.
47012008	Mgbọ ita ke nriaak uriaak ibeek Okaan̄-ene ibe ijibi ukpak ya isan̄a emi me lek.
47012009	Ire, Okaan̄-ene okekifọọk emi ibe, “Atata nnwọn n̄a îso owu, mije, unye n̄a ìkiso ifuk me emen kwun̄ me mgbọ lek kwun̄ owọbe isan̄a.” Eya orọ, mâkibele ejit mè ikigugo lek mgbọ geelek mije lek n̄a owọbe, inyi m̀mun̄ unye kè Jisọs Karais eyi òkikana emi ichit.
47012010	Îre mije keyi ke nkima uwọ-lek, mè unyechieen̄ eyi ebi ene ekinyi emi, mè ukwook, mè saasaak, mè ufialek òkup esese esese mije kè Karais. Mije, mgbọ unye n̄a otabe isan̄a, mgbọ keya ke lek n̄a onye iso ifuk.
47012011	Nrọ inu kubọk ogwu burubut. Ire, îre enyi erọ mè ǹkup ikeya. Îre enyi ere ebi mekitumu ata ikọ òfolek n̄a inyi ebi ene, ìkare emi makitumu. Mije, ubọk geelek nkakupge me lek inu geege, emi ǹkasiki enenen ìgak ife cha ebi enyi ekimọnọ kubọk ebi otuchieen̄ ìbebene ichit.
47012012	Mgbọ nkupbe me etete kinyi, nsa me irak ikpele ukarajit irọ otutuuk inu geelek ekisa iriọọn̄ ene kubọk ata ogwu otuchieen̄ kè Karais, kubọk inu òbet lek uyeke uyeke inu ijejeen̄, mè ikwaan̄ ukpook, mè inu ukechieen̄ òkup esese esese.
47012013	Ìre me oniin̄ òkwekweek ke enyi esa isiki igak ofifi ntitiin̄ Awaji, ilọ me lek nkasage ufialek n̄a ìkeme enyi mgbọ geege? Ire eya ke nsa irọ enyi ilọ, soso ìtele ìnyi emi!
47012014	Mgbọ keyi, ǹkibem lek inunu inikpọ enyi òso mgbọ ita. M̀kpasa ufialek n̄a geege inikeme enyi, mije, ìkare inu enyi ekaan̄be ke nkiweek. Îre enyi ke nkiweek. Ìkare nsabọn ekibọm inu isun̄ iban ebi ute mè ebi uga. Îre ute mè uga ekibọm inu isun̄ iban nsabọn kiban̄.
47012015	Eya orọ, môbele emi ejit ifafiat otutuuk inu geelek nkaan̄be inyi enyi, mè ifiin̄ si lek n̄a igbaalek inyi enyi, inyi enyi ekeke enye. Ire nkaan̄ ikpele imumechieen̄ me lek kinyi, ìre sọntiik imumechieen̄ gaalek ke enyi ebekaan̄ me lek n̄a?
47012016	Ubọk geelek inu osabe ikup, enyi mîriọọn̄ ibe ke ǹkaben ufialek n̄a ìkeme enyi. Ire, usini kinyi ekekitumu ibe ke emi ǹsa ofiaan̄ inileke enyi ibọkọ inu me ubọk.
47012017	Ìtumu nu, me etete ebi nriabe inu me lek kinyi cha, ìre îkaan̄ ebi nsabe ifeen̄ enyi?
47012018	Nria Taitọs ibe inu me lek kinyi, mè iria gwun̄ Nte kiji ge ibe igọọk ije. Ìre Taitọs îfeen̄ enyi? Ìre ìkare ejit yaage mè oniin̄ yaage ke eji melek kinyi ekisa irọ ikwaan̄ yi?
47012019	Me otutuuk ikọ chi eji ekitumu, usini mgbọ enyi ekikeek ibe ke eji ekiweek ichichit mbum kiji me isi kinyi. Iin̄-iin̄, ìkare ikeya! Eji kubọk ebi eyi Karais, eji ekitumu ikọ me isi Awaji. Ofifi si, bọn Nte n̄a, inu geelek eji ekirọ melek kinyi, eji ekirọ isasa inama enyi ibene me ichechieek.
47012020	Nkaan̄ ufieek-owot ibe, nsinu, ke m̀kpanimun̄ enyi ubọk mweekbe ibe enyi ekup, enyi si kpebemun̄ emi ubọk enyi eweekbe ibe emi ǹkup. Nkaan̄ si ufieek-owot ibe ke ìre ibaak, mè ejit ile, mè ijo unaan̄-ejit, mè icheche lek, mè itutumu ene ifiat, mè ikpakpa ene, mè ugumulek, mè wọlọwọlọ ke mbanimun̄.
47012021	Nkaan̄ ufieek-owot ibe, ire nnu, ke Awaji n̄a môsiki emi me isi kinyi. Mije, ikpele ufieejit môkeme emi, ire nnu, mè inimun̄ ibe ke ebi ìrọrọn̄ inin̄ emen ijo inu karake mgbọ, kpegwu ikom itele ugwem ikatanage me isi Awaji, mè ugwem oje oyet, mè ijo ulọk barabat eyi ema ekifufuku me emen.
47013001	Eyi môre òso mgbọ ita mbanu inikpọ enyi. Ìkeek inu Ikpa Mbuban otumube ibe, “Ogwu itumu ikọ itoon̄ ene, môkaan̄ ebi ata-ikọ iba mè ìre ita isa irọ ikọ kan̄ inye.”
47013002	Me òso mgbọ iba nnube inikpọ enyi, ntaba ubọk me utọn̄ ebi ìrọrọ ijo inu mè ebi ofifi ene si. Mgbọ keyi nkakupge melek kinyi isi mè isi, mâkpọk itaba enyi ubọk me utọn̄ si ibe, nsinu, ke m̀kpalọlọ isusulu ene geelek òrọrọ ijo inu osusut.
47013003	Mije, enyi ekiweek ibe emi ǹjeen̄ enyi inu ijejeen̄ eyi enyi mêsabe iriọọn̄ ibe ke ìre Karais okitumu ikọ inan̄a me otu n̄a. Karais ìkawọ lek me inu geelek îkirọ melek kinyi, ire, ìkijeen̄ unye kan̄ me etete kinyi.
47013004	Me atikọ, egon ọmọ ikpan̄ me inyọn̄ uti nkwurieen̄ kubọk ogwu uwọ-lek, ire, ìkiluk ugwem mgbọ keyi sa me unye eyi Awaji. Ikeya si, eji ebi eyi kan̄, eji mîwọ. Ire, eji ekigọọk Karais iluk ugwem si sa me unye eyi Awaji, inyi eji ekọt esi ikwaan̄ enyi enyi.
47013005	Ìwọlọ ugwem kinyi, mè ìtọ lek kinyi ìkpọ mè ìre enyi òwa me emen ichechieek. Enyi mêweek imun̄ ibe ke Jisọs Karais ọmọ òwa me emen kinyi, îtata mè enyi ekikakan̄ ataak ibe ke enyi ìre ebi ìchechieek me lek kan̄.
47013006	Ntoon̄ ejit ibe ke enyi mêweek imun̄ ibe ke eji kpenan̄a irọn̄ me emen ntọ-mkpọ ya; ke eji ìre ata ebi otuchieen̄.
47013007	Mgbọ keyi, eji ekiriaak Awaji ibe mè enyi ekarọ inu geege ìlọ. Ìkare isasa ijeen̄ ibe ke eji mêkirọ ijaan̄. Ire, eji ekiweek ibe mè enyi ekerọ inu òtatat, ubọk geelek môkupbe me chieen̄ ebilene kubọk eji kpere ata ebi otuchieen̄.
47013008	Mije, eji kpebekọt irọ inu geege ikeme atikọ ya, kpan̄asi ikeya, eji ebekekeke inyi atikọ ya.
47013009	Eji mîkibele ejit mgbọ geelek lek kiji owọbe, eyi kinyi onyenye. Uriaak kiji ìre, mè Awaji irọ inyi enyi eso ifuk me emen ichechieek.
47013010	Îre mije keyi ke nge inu chi me ikpa ijet enyi mgbọ keyi nkakupge melek kinyi isi mè isi. Mije, nsinu, ǹkaweek isasa unye Okaan̄-ene onyibe emi kubọk ogwu otuchieen̄ irọ enyi inu me lek ikpak ikpak. Okaan̄-ene ìnyi emi unye yi ibe emi ǹsa ǹnama enyi m̀bene, ìkanyi ibe emi ǹsa m̀gbugbọ enyi ǹgwook.
47013011	Eya orọ, bọn Nte n̄a ìriọọn̄ ubọk ìluk. Ìweek ubọk enyi mêkọtbe iluk ugwem òsoso ifuk, ìgban̄ utọn̄ me lek nteme n̄a. Ìluk me ejit ge, mè ìluk me esuuk. Awaji ogwu imumechieen̄ mè esuuk môkup melek kinyi.
47013012	Ìkat lek kinyi me oniin̄ òkup mbuban, mè ìtọp lek kinyi amọn.
47013013	Otutuuk bọn Awaji mîtọp enyi amọn.
47013014	Atata nnwọn eyi Okaan̄-ene Jisọs Karais, mè imumechieen̄ eyi Awaji, mè igbagbaan̄ ititiin̄ eyi Ekwukwu Mbuban ikup melek kinyi otutuuk ene.
48001001	Emi Pọọlu, ogwu otuchieen̄ kè Jisọs Karais nge ikpa etip yi. Ìkare ebilene eria emi ikwaan̄ otuchieen̄ yi, ìkarere si ebilene egwen emi itap me lek ikwaan̄ yi. Îre Jisọs Karais me lek kan̄ melek Awaji Ute ogwu òjojomo Jisọs me mkpa egwen emi iria ikwaan̄ yi.
48001002	Emi melek otutuuk bọn Nte ebi melek n̄a ekupbe ege ikpa etip yi ijet enyi ebi ntitiin̄ Awaji ìkup me agan̄ Galesia.
48001003	Atata nnwọn mè esuuk eyi Awaji Ute, mè Okaan̄-ene Jisọs Karais ikup melek kinyi!
48001004	Jisọs Karais ore ogwu òsasa ugwem kan̄ inyi ibe esa egwa ngwugwa mije ijo inu kiji, inyi ọmọ isa me ikeya itaba eji isibi me emen ugwem eyi ijo linyọn̄ keyi, ubọk Awaji ogwu òrere Nte kiji oweekbe.
48001005	Itọn̄ ikup inyi Awaji ire mgbọ ikakaan̄ge itata! Ikup ikeya!
48001006	Îke emi chieen̄ enenen ike enyi esabe igwat lek iyaak itele Awaji ogwu òsasa me atata nnwọn kè Karais igwen enyi itap me lek kan̄, mè ikana ikigọọk ofifi etip eyi enyi ekikeek ibe ìre ata etip.
48001007	Me atikọ, etip ya ìkare ata etip kubọk ge. Ǹkitumu ikọ yi, mije, îkaan̄ ebi ìkiwuwọlọ enyi ibot, mè ikiweek si iwuwuwọlọ ata etip kè Karais.
48001008	Ire, eji ekitumu inyi enyi ibe, ìrere eji me lek kiji, mè ìyaka ire ogwu osat onan̄a me emen inyọn̄ inu, inilook enyi ofifi ata etip inwene me lek eyi eji elookbe enyi me adasi ya, unaan̄-ejit Awaji ikeme ene ya ire mgbọ ikakaan̄ge itata.
48001009	Eya orọ, ubọk eji ewuukbe lek itumu, ikeya si ke nkitumu mgbọ keyi. Ire ikaan̄ ogwu inu inilook enyi ofifi ata etip inwene me lek eyi enyi ewuwuuk lek ibọkọ itap, unaan̄-ejit Awaji ikeme ene ya ire mgbọ ikakaan̄ge itata.
48001010	Me emen ikọ yi ntumube, ìre enyi ekikeek ibe ke ìre ebi owa ke nkiweek irọrọ inyi ejit ibele? Ìre ebilene, sa ìre Awaji? Mebe ìre ebilene ke nkiweek irọrọ inyi ejit ibele, emi kpamakana ogwu ikwaan̄ inyi Karais.
48001011	Bọn Nte n̄a, ǹkiweek ibe enyi eriọọn̄ ibe ke ìkare ubọk ebilene ke ata etip eyi nlookbe enyi onan̄a.
48001012	Ǹkabọkọ me ubọk ene geege, ǹkakwekween̄ si ìnan̄a me ubọk ene geege. Îre Jisọs Karais me lek kan̄ ochili ata etip yi inyi emi.
48001013	Nkeek ibe ke enyi mînọ ukpatu òfolek ubọk nlukbe ugwem n̄a me mgbọ òraraka igọọk me ubọk ebi Ju ekiriaak Awaji, mè ubọk nsabe isisaak ebi ntitiin̄ Awaji uyọt uyọt, mè ikiweek ijijijaka ntitiin̄ Awaji, inyi ichep.
48001014	Me etete otutuuk ebi Ju ebi ìrere ogbo n̄a, emi me otu ifuk ebi ìjeje ijọn̄ọ ere ichit me igọgọọk ọrọmijọn̄ ebi Ju. Emi ǹsasa otutuuk ugwem n̄a inyi ọrọmijọn̄ ebi nte nte kiji.
48001015	Ire, Awaji îwuuk lek igobo emi sabum enimaman emi, mè isa me atata nnwọn kan̄ igwen emi inyi lek kan̄,
48001016	mè isa me ubelejit kan̄ ichili Gwun̄ kan̄ ijeen̄ emi, inyi ǹsa ata etip òfolek kan̄ ǹsi ǹlook ebi ekarege ebi Ju. Mgbọ Awaji oriabe emi ikwaan̄ yi, ǹkasa ikọ yi ìsi ìkpa melek ebilene geege.
48001017	Ǹkaje si isi Jeruselem ìsi ìmun̄ ebi ìdadasi ire ebi otuchieen̄ kè Karais me isi n̄a. Kpan̄asi ikeya, ǹnanan̄a mgbọ yaage ije isi agan̄ Arebia. Sọnja mgbọ iraraka, ngwugwu ikom ika inu ama Damasikọs.
48001018	Mgbọ acha ita orakabe, nnenisi Jeruselem inyi ǹsi ǹriọọn̄ Pita, mè igọọk ọmọ ikup akọp mè usen go.
48001019	Ìkakaan̄ ofifi ogwu otuchieen̄ geege mmun̄be, îtata Jemis ngwan̄ Okaan̄-ene gaalek.
48001020	Ǹkitumu inyi enyi me isi Awaji ibe ke otutuuk inu chi ngebe ijet enyi ìre atikọ, kpunu ataak geege me emen.
48001021	Sọnja mgbọ iraraka, nneninan̄a isi agan̄ Siria mè agan̄ Silisia.
48001022	Mege inire ike mgbọ ya, otutuuk ntitiin̄ kè Karais òkup me agan̄ Judia kperiọọn̄ ogwu nrebe.
48001023	Etip gaalek ke ema ekinọ ibe ke ogwu mgbọ òkisisaak ema ya ìyaka inikilook ata etip òfolek ichechieek ya eyi mgbọ îweekbe ibe ichep.
48001024	Ema enenibene ikitọn̄ Awaji mije inu îrọbe me ugwem n̄a.
48002001	Akọp mè acha ini iraraka, nnenikpọk isi Jeruselem, emi melek Banabas. Nsa Taitọs si igbaalek isi.
48002002	Ǹsi Jeruselem ya, mije, Awaji ojeen̄ emi ibe emi ǹsi. Mgbọ nrebe, nnenichichini melek ebi ibot ntitiin̄ Awaji gaalek me ere ònọnọọn̄, mè inikpa ata etip nlookbe ebi ekarege ebi Ju ijeen̄ ema, inyi ema enọ, mè eriọọn̄ inu njeen̄be. Ǹrọ ikeyi, mije, ǹkaweek ibe otutuuk ikwaan̄ nsibe, mè echi nkisi me mgbọ keyi ikana inu ikike.
48002003	Ubọk geelek Taitọs ogwu melek n̄a ejebe ikarege ogwu Ju, ema kpetet ọmọ ibe inifieek afi.
48002004	Ire, ubọk geelek si, mîgwen ikọ yi isibi me emen ntitiin̄ ya, mije, îkaan̄ usini ene ebi ìnwenween̄ lek ikup me emen ntitiin̄ Awaji ya, ire, kpere bọn Nte. Ife chi enin̄ ntitiin̄ yi me nlelet, mè ifiaan̄ ikirọ kubọk ema ìre bọn Nte, inyi ema enekpọ utelelek eyi eji ekaan̄be me emen kè Karais. Ema ekiweek ibe eji ekpọkpọ ebia me irak Ikan kè Mosis melek ọrọmijọn̄ ebi Ju kubọk ebi usun̄.
48002005	Ire, eji kpechieek inyi ema kubọk mgbọ ge, inyi eji ekọt esun̄ ojot ojot atikọ òkup me emen ata etip enyi enyi ebi ekarege ebi Ju, me wọlọwọlọ geege ikanin̄ge me emen.
48002006	Ire me lek ebi ìkup kubọk ebi isi cha, ǹkamun̄ esese inu geege òkup me etete kiban̄ mè ebi ofifi ife, mije, Awaji ìkakikpọ inu ene orebe me akpalek. Mgbọ mkpabe otutuuk ata etip ya eyi nkilook ijeen̄ ema, kpunu ayaya inu geege ema etapbe isọkọ me lek.
48002007	Kpan̄asi ikeya, ema enenimun̄ ibe ke Awaji îgwen emi me atikọ iria ibe ǹsa ata etip ǹsi ǹlook ebi ekarege ebi Ju kubọk îgwenbe Pita iria ibe ilook ebi Ju ata etip.
48002008	Mije, ema mîmun̄ ibe ke ìre Awaji ya ogwu ònyinyi Pita unye ibe ire ogwu otuchieen̄ kè Karais me etete ebi Ju, onyi si emi unye ibe emi ǹre ogwu otuchieen̄ kè Karais me etete ebi ekarege ebi Ju.
48002009	Jemis, mè Pita, mè Jọn, ebi bọn Nte ekimọnọ kubọk ebi ibot me etete kiban̄ enenimun̄ ibe ke Awaji îsa me atata nnwọn kan̄ inyi emi ikwaan̄ yi me atikọ. Mije keyi, ema enyinyi emi melek Banabas ubọk isasa ijeen̄ ibe ke eji melek kiban̄ ekigbaan̄ ubọk isi ikwaan̄ yaage. Ema enenichieek ibe mè eji esi elook ata etip me etete ebi ekarege ebi Ju, mè ema si esi elook ata etip yaage me etete ebi Ju.
48002010	Inu ge gaalek ema ebe eji erọ ìre mè eji ekawuuk itatap ubọk inyi ebi ugbọọn̄ me emen ntitiin̄ kiban̄ me Jeruselem. Inu yi si ìre inu nkiweweek irọrọ.
48002011	Me ike mgbọ ge Pita onube Antiọk, ngana ikọ inyi ọmọ me isi otutuuk ebi ìchechieek, mije îrọbe inu ikatatge.
48002012	Me mgbọ Pita onube Antiọk ayaya, ìkigọọk bọn Nte ebi ekarege ebi Ju igbaan̄ irie inorie. Ire, mgbọ yaage ebi ikwaan̄ Jemis oriabe inu erebe Antiọk, Pita otataba lek isan̄a me etete ife cha, mè ijit iyayaka igọọk ebi ife cha igbaan̄ irie inorie, mije ukpook îkaan̄be me lek ebi ìkibe ke ebi ekarege ebi Ju geelek ìchechieek me lek kè Karais mêfieek afi.
48002013	Ikeya si ke bọn Nte ebi Ju ìkup me ere ya egọọk si Pita irọ inu isi iba ya. Ìrere Banabas me lek kan̄, ife chi mîrọ inyi igọọk ema ikaan̄ ijo ugwem ebi isi iba ya.
48002014	Me mgbọ mmun̄be ema ekiluk ugwem ya eyi ikatatge me lek atikọ eyi ata etip okijeen̄, ntutumu inyi Pita me isi otutuuk kiban̄ ibe, “Kpọ, me atikọ, owu ìre ogwu Ju. Ire, owu òkirọ inu kubọk ogwu ikarege ogwu Ju. Ire owu ogwu Ju òkarọ inu kubọk ogwu Ju, owu òjeje inikisa me unye ubọk itet ebi ekarege ebi Ju ibe ekerọ ọrọmijọn̄ ebi Ju?”
48002015	Me atikọ, eji ìre ebi Ju inan̄a me iman kiji. Eji kpere ebi ofifi ido ìkirọ ijo inu.
48002016	Me mgbọ keyi, eji ebi Ju mîra iniriọọn̄ ibe ke ene ìkakikana ata ene me isi Awaji sa me lek isusun̄ Ikan kè Mosis. Eji mîra iniriọọn̄ ibe ke ìre nan̄a me ichechieek me lek kè Jisọs Karais gaalek ke ene obosa ikana ata ene me isi Awaji. Mije keya, eji ebi Ju si mîgọọk ichieek me lek kè Jisọs Karais, inyi eji esa me lek ichechieek eji echieekbe me lek kè Karais ekana ata ife me isi Awaji. Ìkare mije isusun̄ Ikan kè Mosis. Mije, kpunu ene geege òkikana ata ene me isi Awaji inan̄a me isusun̄ Ikan kè Mosis.
48002017	Kubọk mgbọ keyi, eji mêkiweek ikakana ebi ata ife me isi Awaji inan̄a me lek ichechieek me lek kè Karais. Ire inisibi utoon̄ ibe, mije eji kpeyaka ikisun̄ Ikan kè Mosis, ke eji ekpọkpọ ibia me emen ijo inu kiji me isi Awaji, ìre eya ìsibi ibe ke Karais ìbe mè eji ekerọ ijo inu? Ìkasibi ikeya kubọk ge, mije, Karais ìkpokọt irọ inyi ene irọ ijo inu.
48002018	Ire, ire emi njit Ikan kè Mosis, mije ìkakirọ ene ikana ata ene me isi Awaji, mè iyaka inigwu ikom ifo lek Ikan ya isi ikpọk ibene ikisun̄, me atikọ, emi ìre ogwu òfiat Ikan.
48002019	Îre nan̄a me lek Ikan cha ke nsa iriọọn̄ ibe ke emi ǹkwukwu isan̄a mije nkakọtge ìsun̄ otutuuk Ikan cha. Mije keya ke njit iyayaka itoon̄ ejit me lek Ikan cha, inyi ǹkọt ǹluk ugwem ǹnyi Awaji.
48002020	Mîgbaan̄ emi melek Karais igon ikpan̄ me inyọn̄ uti nkwurieen̄. Eya orọ, emi ǹkayaka ìkup me ugwem. Îre Karais okiluk ugwem me emen n̄a. Ugwem eyi nkiluk me linyọn̄ me mgbọ keyi, ǹkiluk nan̄a me lek nchieekbe me lek Gwun̄ Awaji, ogwu òmumun̄ emi me chieen̄, mè isa ugwem kan̄ igwa ngwugwa me ibot n̄a.
48002021	Emi m̀kpajit atata nnwọn eyi Awaji kubọk ge, mije, ire isusun̄ Ikan kè Mosis môkọt irọ inyi ene ikana ogwu ata irọrọ me isi Awaji, ìsibi ibe ke mkpa Karais okwube ìre inu ikike.
48003001	Îyak, enyi burubut ebi Galesia kechi! Ìre ekene orom enyi ikeyi? Ìre ìkare enyi kechi ke ekpa otutuuk inu ijeen̄ ike esabe igon Jisọs Karais ikpan̄ me inyọn̄ uti nkwurieen̄?
48003002	Inu ge gaalek ke emi mweek me otu kinyi! Mgbọ enyi ebọkọbe Ekwukwu eyi Awaji, ìre enyi ebọkọ Ekwukwu ya sa me isusun̄ Ikan kè Mosis, sa ìre sa me ichechieek me lek ikọ Awaji eyi etumube inyi enyi?
48003003	Ìre enyi ejeje ibubut ikeyi? Mgbọ enyi ebenebe, enyi esa Ekwukwu eyi Awaji itoon̄ ejit. Ìre keke orọ mè enyi etele Ekwukwu Awaji ya, mè eyaka enetoon̄ ejit me lek unye kinyi gaalek me mgburudun̄ mgbọ?
48003004	Ìre enyi ekimọnọ ibe ke otutuuk ikpele inu cha enyi ejebe itibi ìre me ikike? Me atikọ, ìkare me ikike!
48003005	Ekwukwu Awaji ogwu Awaji okinyi enyi mè ikpele uyeke inu eyi Awaji okirọ me emen kinyi, ìre ìnan̄a mije Ikan kè Mosis echi enyi ekisun̄, sa ìre mije ata etip eyi enyi enọbe, mè ichieek me lek?
48003006	Ìkpọ-nu Ebereham! Ege me Ikpa Mbuban ibe ke Ebereham îchieek ikọ Okumugwem otumube inyi ọmọ. Okumugwem osasa mije ichechieek ya ifuk Ebereham kubọk ogwu ata irọrọ me isi kan̄.
48003007	Eya orọ, ìriọọn̄ ibe ke ebi ìkakaan̄ ichechieek keyi ere bọn kè Ebereham me atikọ.
48003008	Sa me unye eyi Awaji, ebi ìgege Ikpa Mbuban me ukot ikaan̄ mîmọọn̄ itibi ibe ke Awaji môsa me ichechieek irọ inyi ebi ekarege ebi Ju ekana ebi ata irọrọ me isi kan̄. Mije keya ke Awaji otumu inyi Ebereham ibe, “Îre nan̄a me lek kwun̄ ke mâgbana otutuuk ido geelek.”
48003009	Eya orọ, ike Awaji ogbanabe Ebereham mije îchieekbe me lek ikọ kan̄, ikeya si Awaji môgbana ene geelek òchechieek me lek ikọ kan̄.
48003010	Ire, Awaji îfieek otu inyi ebi geelek ìkitoon̄ ejit ibe ke isusun̄ Ikan kè Mosis môrọ inyi ema ekana ebi ata irọrọ me isi Awaji. Mije, ege me Ikpa Mbuban ibe, “Awaji îfieek otu inyi ene geelek ogwu ìkakisun̄ otutuuk Ikan geelek egebe me emen ikpa Ikan kè Mosis ìso mgbọ geelek.”
48003011	Ikeya si, îbook otutuuk ene chieen̄ ibe ke kpunu ene geege òbokana ogwu ata ene me isi Awaji sa me isusun̄ Ikan kè Mosis, mije, ege me emen Ikpa Mbuban ibe, “Ogwu òsasa me ichechieek ikana ogwu ata irọrọ, ene ya môluk ugwem.”
48003012	Ire, isusun̄ Ikan ìkabieen̄ me lek ikakaan̄ ichechieek. Kpan̄asi ikeya, ege me emen Ikpa Mbuban ibe, “Ogwu òkirọ inu Ikan otumube môluk si ugwem igọọk me lek Ikan.”
48003013	Ikan îbọp eji, mije, eji kpekọt irọ otutuuk Ikan iso. Ire, Karais îsa lek kan̄ ibọkọ ufieek-otu ya me ibot kiji. Sa me ikeya, Karais îfaka eji isibi me emen ufieek-otu eyi Ikan. Mije, ege me Ikpa Mbuban ibe, “Awaji îfieek otu inyi ene geelek ejeen̄be me otu ọfọkọ.”
48003014	Jisọs Karais ìfaka eji isibi, inyi, sa me lek kan̄, ugbana eyi Awaji ogbanabe Ebereham ire lek ebi ekarege ebi Ju, mè eji esa me ichechieek ebọkọ Ekwukwu Mbuban eyi Awaji ochieekbe use inyinyi ebi kan̄.
48003015	Bọn Nte n̄a, mâsa inu òkirọ me ugwem keyi usen geelek ijeen̄ enyi inu. Inu geelek ebilene egbaan̄be ichieek me lek, mè igbaan̄ inyan̄a ibot me lek, kpunu ene geege òbokọt igwak, kpunu si ene geege òbokọkọt itap inu isọkọ me lek.
48003016	Ubọk yaage si ke îkup me lek use keyi. Awaji îchieek use, mè inyan̄a ibot inyi Ebereham mè mfut owot iman kan̄. Ikpa Mbuban ìkatumu ikọ ìbak owuwa mfut, òrere owuwa bọn owot iman. Ìtumu ikọ ibak mfut ge, eyi òrere gwun̄ owot iman ge gaalek. Gwun̄ owot iman ge kè Ebereham ya ìre Jisọs Karais.
48003017	Ibot ikọ n̄a ìre ikeyi: Awaji ìdasi inyan̄a ibot inyi Ebereham me ukot ikaan̄. Efit acha ini mè akọp ita îraka me lek, sabum Awaji oninyi ebi Ju Ikan kan̄. Ikan chi ònunu me mgburudun̄ ìkpokọt inigwak inyan̄a-ibot eyi Awaji onyan̄abe inyi Ebereham. Ìkpokọt si ifiat use ya eyi Awaji ochieekbe Ebereham.
48003018	Ire Awaji ikinyi ene irot ya sa me isusun̄ Ikan kè Mosis, ìsibi ibe ke ìkayaka ìre me use ke ekisa ikaan̄ irot ya. Ire, Awaji ìche irot ya inyi Ebereham me ikike inan̄a me lek use îchieekbe Ebereham.
48003019	Ire ikeya me atikọ, ìre Awaji ìbak me lek keke inyi Ikan cha? Awaji ìnyi Ikan cha inigbaalek inyan̄a-ibot kan̄, inyi ebi ene esa eriọọn̄ inu nrọ-nlọ orebe. Ikan cha ìkpulu eji me sọntiik mgbidim mgbọ gaalek inire mgbọ Gwun̄ Owot Iman kè Ebereham ya, ogwu Awaji ochieekbe me use onube. Îre ebi osat Awaji esa Ikan ya inu. Ene ge onenikup kubọk ogwu nteek me etete Awaji melek ebilene, mè ibọkọ Ikan cha me ubọk ebi osat cha isa inyi ebilene.
48003020	Ogwu nteek ìkikup me ere agan̄ iba ekirọ inu. Ere ene ge gaalek okirọ inu, eya ìkado ogwu nteek geege. Îre Awaji gaalek me lek kan̄ ochieek Ebereham use ya, ìkaweek ogwu nteek geege.
48003021	Ire ikeya, ìre Ikan kè Mosis îje ikeme use eyi Awaji ochieekbe? Ìkaje ìkeme kubọk ge! Mije, mebe ke îkaan̄ Ikan eyi môkọtbe inyi ene ugwem ikakaan̄ge itata, eya monijeen̄ ibe ke Ikan kè Mosis môkọt irọ inyi ene ikana ogwu ata irọrọ. Ire, kpunu òjelek Ikan òkup ikeya.
48003022	Kpan̄asi ikeya, ege me Ikpa Mbuban ibe ke ìre unye eyi ijo inu okikpulu otutuuk ebilene me linyọn̄. Îre ebi ìkakaan̄ ichechieek gaalek ebebọkọ use eyi Awaji ochieekbe inyinyi ebi ìchechieek me lek kè Jisọs Karais.
48003023	Me adasi mgbọ, sabum mgbọ ebi ene enibene ikichieek me lek kè Jisọs Karais, Ikan ìtetet otutuuk kiji itap me mkpọn, mè igon isotu ikwek eji. Eji ekukup me mkpọn ya mege inire mgbọ Jisọs Karais onube, eji enenibene ikichieek me lek kan̄.
48003024	Sa me ikeya, Ikan ìyaka inikup kubọk ogwu òkijeen̄ eji inu mege inire mgbọ Karais onube. Mgbọ keyi Karais onube, ene geelek òchechieek me lek kan̄ môkana ata ene me isi Awaji.
48003025	Mgbọ keyi irek osibibe inyi eji ekọt echieek me lek kè Karais, Ikan ìkpoyaka ire ogwu òkijeen̄ eji inu ofifi.
48003026	Enyi otutuuk ebi ìchechieek me lek kè Jisọs Karais, enyi ìre bọn Awaji inan̄a me lek ichechieek kinyi.
48003027	Otutuuk kinyi ebi ìgwogwook mun̄, mè isa me ikeya igọọk Karais igbaan̄ ire ge, enyi mîra itap ọrọmijọn̄ kè Karais kubọk ọfọnti.
48003028	Eya orọ, me etete kinyi, kpunu esese inu òkukup me etete ebi Ju mè ebi ekarege ebi Ju, mè ebi usun̄ mè ebi ekarege ebi usun̄, mè ebirieen̄ mè ebibaan̄. Otutuuk kinyi mîgbaan̄ ire ge me emen kè Jisọs Karais.
48003029	Eya orọ, ire enyi ire ebi eyi Karais, enyi ìre bọn owot iman kè Ebereham me atikọ. Enyi si mêrie irot ya eyi Awaji ochieekbe use inyinyi Ebereham.
48004001	Ibot ikọ n̄a ìre ikeyi: Mgbọ gwun̄ òbobọkọ inu ubọọn̄ ogwu ute me irot orebe sọntiik, ubọk geelek îrebe ọmọ okaan̄ otutuuk inu geelek ogwu ute okaan̄be, ọmọ melek ogwu usun̄ ìre ìkike.
48004002	Ebi ofifi ife ebekikpọ ọmọ chieen̄ me lek, mè ikikpọ si chieen̄ me lek inu ubọọn̄ kan̄ cha mege ire mgbọ ogwu ute osun̄be inyi ọmọ.
48004003	Ikeya si ke îkup me lek kiji. Me adasi mgbọ, mgbọ eji ekupbe kubọk nsabọn ekagoboge inu geege ìtet, eji ekup kubọk usun̄ inyi asabọn inu òkup kubọk ikan mè ọrọmijọn̄ cha, òfolek ubọk iriaak Awaji, echi ònan̄a me linyọn̄ keyi.
48004004	Ire, me mgbọ mgbọ okembe, Awaji oneniria Gwun̄ kan̄ inu me linyọn̄. Enenwaan̄ oman ọmọ, ineniluk si ugwem me irak Ikan kè Mosis, mije ọmọ orebe ogwu Ju.
48004005	Awaji ìria Gwun̄ kan̄ yi inu ibe inifaka ebi ìkup me irak ubọk Ikan isibi, inyi otutuuk kiji enekana bọn Awaji.
48004006	Mije enyi erebe bọn Awaji ke Awaji oria Ekwukwu eyi Gwun̄ kan̄ initap eji me ejit. Ekwukwu ya okikup me emen kiji ikitaan̄ ukpo igwen Awaji, “Papa! Nte n̄a!”
48004007	Eya orọ, owu òkayaka ìre usun̄ ofifi. Ire, owu ìre gwun̄ owot. Mije owu orebe gwun̄ Awaji, Awaji îmọnọ owu isa irọ gwun̄ kan̄ ogwu môgọọkbe ikaan̄ uche me lek irot eyi îsun̄be inyi bọn kan̄.
48004008	Me mgbọ òraraka, mgbọ enyi ekariọọn̄ge Awaji, enyi ekup me usun̄ inyi inu ikarege Awaji cha echi enyi ekitọbọ ebum inyi.
48004009	Ire, me mgbọ keyi enyi eriọọn̄be Awaji, eyi Awaji oriọọn̄be enyi kubọk bọn kan̄, ìre keke orọ mè enyi eyaka ekegwu ekom efo lek ten̄eten̄e ijo erumun̄ cha òkup njijin njijin, kpekaan̄ unye mè efuuk geege me emen? Ìre enyi ekiweek ikpọkpọk isi inin̄ usun̄ inyi inu cha?
48004010	Enyi ejeje ikimin usini usen, mè aya onyan̄, mè acha, mè ibot mgbọ, kubọk inu òsibi esese?
48004011	Ukpook îtet emi me lek kinyi! Ìkikup emi me lek kubọk otutuuk ikwaan̄ nsibe me etete kinyi mônikana inu ikike.
48004012	Bọn Nte n̄a, soso, nriaak enyi, ìkup kubọk emi nkupbe, mije, emi ǹkup si kubọk enyi ekupbe. Enyi kperọ emi ijo inu geege.
48004013	Kubọk enyi eriọọn̄be, adasi mgbọ nnube inilook enyi ata etip, îre mije lek n̄a ikanyege ke ngọọk enyi ikup, mè ikilook enyi ata etip ya.
48004014	Ubọk geelek orukan̄ n̄a ya oyaka inikana itọtọ-ikpọ inyi enyi me mgbọ ya, enyi kpejit emi, kpekpọ si emi chieen̄ isiki. Kpan̄asi ikeya, enyi ebọkọ emi itap kubọk ogwu osat Awaji, mè ibọkọ si emi itap kubọk emi ìre Jisọs Karais me lek kan̄.
48004015	Me mgbọ ya, enyi mînwọọn̄ emi enenen. Ìre unwọọn̄ kinyi ya ìnikup me owa mgbọ keyi? Me mgbọ ya si, mebe ke îkup mfufet ibe enyi erọkọ chieen̄ kinyi enyi emi, kè enyi èrọkọ enyi emi.
48004016	Ìre enyi eyaka inimọnọ emi kubọk ogwu ochicha kinyi mgbọ keyi, mije ntumube atikọ inyi enyi?
48004017	Ife cha mêkisa enenen iweek irọrọ inyi enyi ekana egọọk ema. Ire, ìkare me ata ejit ke ema ekirọ. Otutuuk inu ema ekiweek ìre ileleke enyi isan̄a me lek kiji, inyi enyi enekaan̄ ulọk me lek kiban̄ kubọk ema ekaan̄be me lek kinyi.
48004018	Înwọn ibe ene ikaan̄ ulọk me lek ene, ire inu ekibak me lek ikaan̄ ulọk ya ire ata inu. Mônwọn si ibe enyi ekekaan̄ òjelek ulọk keya otutuuk mgbọ, ìkare mgbọ nkupbe me etete kinyi gaalek.
48004019	Atata bọn n̄a ebi mmun̄be me chieen̄, kubọk uman okifiak nwa owot, ikeya si ke emi mkpọk ikup me emen ufiak mije kinyi. Ufiak yi ìbokpọkpọ ikifiak emi ikeyi mege ire mgbọ Karais môrebe ogwu ibot mkpulu me agan̄ geelek me emen ugwem kinyi otutuuk ene.
48004020	Me atikọ, ìkup emi me lek kubọk ke kè ǹkup me etete kinyi mgbọ keyi, inyi ǹriọọn̄ ubọk mâsabe itumu ikọ melek kinyi. Mije, owot îfieek emi enenen mije kinyi.
48004021	Enyi ebi ìkiweek ikukup me irak Ikan kè Mosis, ìna-nu ǹdo enyi! Ìre enyi kperiọọn̄ inu egebe me Ikan me Ikpa Mbuban?
48004022	Ege ibe ke Ebereham ìbon bọn ebirieen̄ iba. Ene ge ke enenwaan̄ usun̄, ekigwen Ega, oman. Sa ogwulọ ke enenwaan̄ ogwu ikarege usun̄, ekigwen Sera, oman.
48004023	Gwun̄ Ebereham obonbe me owot ogwu enenwaan̄ usun̄ ya, eman kubọk ekiman otutuuk ene. Ire, gwun̄ ogwu îbonbe me owot ogwu enenwaan̄ ogwu ikarege usun̄ ya, eman inan̄a me lek use eyi Awaji ochieekbe Ebereham.
48004024	Ǹsasa mfufuk yi ito kubọk urọk. Ebibaan̄ iba chi ekeke inyi inyan̄a-ibot iba echi Awaji onyan̄abe. Ega, okeke inyi inyan̄a-ibot eyi Awaji onyan̄abe inyi Mosis me inyọn̄ ogoon̄ Saina. Otutuuk bọn îmaan̄be ìre ebi usun̄.
48004025	Ubọk Ega okekebe inyi inyan̄a-ibot eyi Awaji onyan̄abe me inyọn̄ ogoon̄ Saina me agan̄ Arebia, ikeya si ke îkeke inyi ama ile Jeruselem me chereyi. Mije, Jeruselem melek otutuuk ebi ìluk me emen kan̄, ekup me usun̄ me irak Ikan eyi Awaji onyibe ebi Ju.
48004026	Ire, Jeruselem eyi òkup me emen inyọn̄ ìkakup me usun̄. Ọmọ si okup kubọk uga inyi eji otutuuk ene.
48004027	Mije, ege me Ikpa Mbuban ibe, “Nwọọn̄ unwọọn̄, owu enenwaan̄ ora! Bọn̄ okooko, owu ogwu enenwaan̄ uman ikarakge ìtet! Mije, ogwu enenwaan̄ ejitbe itele môkaan̄ bọn iwa igak ogwu enenwaan̄ òkaan̄ olom.”
48004028	Eya orọ, enyi bọn Nte n̄a, enyi ìre bọn eyi Awaji ochieekbe me use, kubọk Ajiki orebe.
48004029	Me ike mgbọ ya, gwun̄ ogwu emanbe kubọk ekiman otutuuk ene îsisaak gwun̄ ogwu emanbe me unye eyi Ekwukwu Mbuban. Ikeya si ke îkup me mgbọ keyi.
48004030	Ire, ìre keke ke Ikpa Mbuban otumu? Ikpa Mbuban ìbe, “Lap ogwu enenwaan̄ usun̄ ya, melek ogwu gwun̄ sibi. Mije, gwun̄ ogwu enenwaan̄ usun̄ ya ìkpogọọk gwun̄ ogwu enenwaan̄ ogwu ikarege usun̄ igbaan̄ ikaan̄ uche me lek irot eyi nte kiban̄.”
48004031	Eya orọ, bọn Nte, eji kpere bọn ogwu enenwaan̄ usun̄. Eji ìre bọn ogwu enenwaan̄ ogwu ikarege usun̄.
48005001	Karais îra irọ inyi eji enwọnọ me irak Ikan kè Mosis, inyi eji ekayaka ìre usun̄ ofifi. Eya orọ, ìkeke ìnye! Ikayaka ìchieek ibe ene geege ikpọk iben akpan usun̄ inikeme enyi ofifi.
48005002	Ìtap iman me lek ikọ n̄a! Emi Pọọlu nkitumu inyi enyi ibe, ire enyi ichieek ibe efieek enyi afi, ìsibi ibe ke ikwaan̄ Karais osibe me ibot kinyi ìre inu ikike.
48005003	Ǹkikpọk itaba otutuuk kinyi ubọk me utọn̄ ibe, ene geelek òchechieek ibe efieek ọmọ afi, ene ya ìkaan̄ irọrọ otutuuk inu geelek egebe me Ikan iso.
48005004	Enyi ebi ìkiweek ikakana ebi ata ene me isi Awaji inan̄a me isusun̄ Ikan kè Mosis, ìriọọn̄ ibe ke mîche enyi isan̄a me lek kè Karais. Enyi kpeyaka ikup me irak atata nnwọn eyi Awaji.
48005005	Eyi kiji, eji ekikpọ chieen̄ ibe, inan̄a me unye eyi Ekwukwu Awaji, ke Awaji mômọnọ eji kubọk ebi ata irọrọ, mije eji echieekbe me lek kè Karais.
48005006	Mije, me emen kè Karais Jisọs eji ekupbe, ifefieek afi mè ekafieekge afi ìkakup me uyọt. Otutuuk inu òkup me uyọt ìre ichechieek me lek kè Jisọs Karais, eyi òkijeen̄ lek kan̄ isibi sa me imumun̄ ene me chieen̄.
48005007	Me ibebene, enyi mîkirọ ijaan̄ enenen. Ìre keke orọ mè enyi ekayaka ìsiki ibot ìnyi ata etip ya eyi òrere eyi atata?
48005008	Inwenwene ejit enyi enwenebe ìkanan̄a me ubọk Awaji ogwu ògwegwen enyi.
48005009	Ebi ene ekito urọk ibe, “Sọntiik olat okirọ inyi otutuuk ikpele fituru iwuku.”
48005010	Ire, mije eji ekupbe me emen kè Karais, ejit n̄a înye ibe ke ekiket kinyi ìkponwene me lek eyi n̄a. Nriọọn̄ si ibe ke ebi geelek ìkiwuwọlọ enyi ibot mêbọkọ osusut me ubọk Awaji. Ebi geelek ema erebe, kpelọlọ ibọbọkọ osusut.
48005011	Bọn Nte n̄a, ire emi nkijeen̄ inyi isi ibe ke îgbe ibe ebi ene ekefieek afi, ìre keke orọ ekpọkpọ ikisisaak emi? Ekisisaak emi mije ǹkakijeen̄ ene ikeya. Mebe ke ǹkijeen̄ ibe ekefieek afi, ata etip nkilook òfo me lek uti nkwurieen̄ kè Karais kpomoyaka ikinaan̄ ebi ene ejit.
48005012	Me lek ife cha ebi ìkisisaak enyi, ire ulọk ifefieek afi imalek imin ema ikeya me ejit, ema esan̄a lek kiban̄ osok isi ge ma!
48005013	Bọn Nte n̄a, Awaji ìgwen enyi ibe enyi enekaan̄ utelelek, mè esibi me usun̄ eyi Ikan kè Mosis. Ire, ikasa me irak utelelek yi ìtele ibe oka ijo ubọk iluk ugwem kinyi ikitọ ikọ inyi enyi. Kpan̄asi ikeya, ìmun̄ lek kinyi me chieen̄, mè ìkisi ikwaan̄ ìnyi ebi melek kinyi.
48005014	Otutuuk Ikan kè Mosis ìkitumu ikọ yaage ibe, “Mun̄ ebilene ogbo kwun̄ me chieen̄ kubọk akpalek kwun̄.”
48005015	Eya orọ, ire enyi ikpọkpọ ikiloon̄ lek kinyi igwak itaka kubọk anam oron, ìgbala chieen̄. Ire enyi kpegbala chieen̄, enyi mêkpan̄ lek kinyi isan̄a.
48005016	Eya orọ, ǹkitumu inyi enyi ibe, ìtele mè Ekwukwu Awaji ikijeen̄ enyi oniin̄ me emen inu geelek, inyi enyi ekakirọ ijo inu eyi akpalek ijo inu kinyi okitọ inyi enyi.
48005017	Mije, inu eyi òkilọk akpalek ijo inu ìkare inu eyi Ekwukwu Awaji okiweek. Inu eyi Ekwukwu Awaji okiweek si ìkare inu eyi òkilọk akpalek ijo inu. Ema chi agan̄ iba, ge ìkakichieek ìnyi ge. Eya orọ, inu owu okirọ, ìkare eyi owu oweekbe irọrọ.
48005018	Ire, ire Ekwukwu Awaji ikijeen̄ owu oniin̄ me ugwem kwun̄, Ikan kè Mosis ìkayaka ìkaan̄ unye me emen ugwem kwun̄.
48005019	Irọrọ echi akpalek ijo inu ìkakilet. Irọrọ chi ìre ugwem barabat, mè ifafiat lek, mè ijo bukubuku ugwem,
48005020	mè itọtọbọ ebum inyi mkpọmfaka, mè iwot mè ido-inu, mè ichacha ene, mè ibaak mè etim, mè chieen̄ ile, mè unaan̄-ejit, mè iweweek nnwọn inyi lek ene gaalek, mè icheche lek, mè ikekikaan̄ agan̄,
48005021	mè itoto mba, mè inwọnwọ miin̄ isa, mè ijo ifit miin̄ mè òje oyet, mè owuwa ofifi ijo inu òkup kubọk kechi. Ǹkitaba enyi ubọk me utọn̄ mgbọ keyi si kubọk mwuukbe lek itaba iraka, ibe ke ebi geelek ìkirọ inu òkup ikechi kpebekaan̄ mkpulu eyi Awaji me irot.
48005022	Ire, inu Ekwukwu Mbuban okisa inu me emen ugwem kiji ìre imumechieen̄, mè unwọọn̄, mè esuuk, mè ukarajit, mè ikakaan̄ ata ejit, mè inwọnwọn nnwọn, mè igbegbe utoon̄-ejit,
48005023	mè irọrọ inu esuuk esuuk, mè itetet lek. Kpunu ikan geege ògbagban ibe ene ikakirọ ata inu kechi.
48005024	Ebi geelek ìrere ebi eyi Jisọs Karais mîjit oka akpalek ijo inu kiban̄ mè otutuuk ulọk geelek eyi oka akpalek ijo inu ya okima. Ìkup kubọk ema egogon akpalek ya mè ijo ulọk cha me inyọn̄ uti nkwurieen̄ kè Karais.
48005025	Mije îrebe Ekwukwu Mbuban okinyi eji ugwem, eji esa otutuuk ugwem kiji enyi ọmọ si ikikpulu.
48005026	Eji ekakigumu lek. Eji ekakirọ inyi ene inaan̄ ejit. Eji ekakikaan̄ si chieen̄ ile me lek ebi melek kiji.
48006001	Bọn Nte n̄a, ire ene ge me etete kinyi irọn̄ inin̄ me emen ijo inu, enyi ebi ìkakaan̄ Ekwukwu Awaji me emen, ìsa me ugwem eyi esuuk ìsi ìsa ene ya ìgwu ìkom inu me ata oniin̄. Ire, ìgwuun̄ chieen̄ inyi ene geege me etete kinyi ikarọn̄ ìnin̄ si me ntọ-mkpọ.
48006002	Ìkitap ubọk ìnyi ebi melek kinyi me emen ufialek kiban̄. Mije, sa me irọrọ ikeya, enyi mêkirọ ikan kè Karais iso.
48006003	Ire ikaan̄ ogwu ikikeek ibe ke îkaan̄ inu ọmọ orebe, me mgbọ ikarege inu geege, ene ya ìkifiaan̄ lek kan̄.
48006004	Ogwu ikup, itaak chieen̄ ikpọ irọrọ kan̄. Ire irọrọ kan̄ inwọn, mgbọ ya ke ìbobele ejit me lek inu îrọbe. Ikasa lek kan̄ ìtọ me lek ofifi ene.
48006005	Mije, ene geelek ìbobeme akpan eyi kan̄.
48006006	Îgbe ibe ene geelek òkikween̄ ikọ Awaji ikiche ata inu geelek îkaan̄be inyi ogwu òkijeen̄ ọmọ ikọ Awaji ya.
48006007	Ikachieek ibe efiaan̄ enyi. Kpunu ogwu òbokọt ifeen̄ Awaji. Inu geelek ene owopbe, eya ke ìborọkọ.
48006008	Ene geelek òkirọ inu akpalek ijo inu kan̄ okiweek, ene ya ìborọkọ mkpa kubọk mfut uko eyi ònan̄a me akpalek kan̄ ijo inu. Ire, ene geelek òkirọ inu Ekwukwu Mbuban okiweek, ene ya môkaan̄ ugwem ikakaan̄ge itata eyi ònan̄a me ubọk Ekwukwu Mbuban.
48006009	Eji ekawọ lek me irọrọ ata inu, mije, ire eji kpewọ lek, mgbọ isikem, eji mêbọkọ ata mkpukpe mije ata ikwaan̄ kiji.
48006010	Eya orọ, eji ekerọ ata inu enyi otutuuk ene mgbọ geelek irek osibibe inyi eji. Ògak otutuuk, eji ekerọ ata inu enyi ebi ngwan̄ kiji ebi ìchechieek me lek kè Jisọs Karais.
48006011	Emi gaalek nsa ubọk n̄a igwat ere keyi me lek ikpa yi ijet enyi. Ìkpọ ike ubọk ikpa n̄a osabe imiin̄ iyaka!
48006012	Ebi ife chi, ebi ìkiweek ichechieek ata erieen̄ me isi ebilene, ekiweek itetet otutuuk kinyi me unye ubọk ifieek afi. Ema ekirọ ikeya, inyi ebi ene ekasisaak ema mije ata etip òfo me lek mkpa eyi Jisọs Karais okwube me inyọn̄ uti nkwurieen̄.
48006013	Ema me lek kiban̄ ebi ìchieek me lek ifieek-afi kpekọt isun̄ otutuuk Ikan kè Mosis iso. Ire, ema ekekiweek ibe enyi enefieek afi, inyi ema ekesa egugo lek ibe ke enyi mîsiki ibot inyi Ikan kiban̄, mè isa lek kinyi inyi ibe efieek enyi afi.
48006014	Ire eyi n̄a, Awaji ikachieek ibe emi ǹsa ofifi inu geege ǹgugo lek, ilọ me lek uti nkwurieen̄ eyi Okaan̄ kiji Jisọs Karais. Mije mkpa kè Karais, inu linyọn̄ keyi îkana nkwukwu inu me lek n̄a. Emi si nkakana nkwukwu ene me lek inu linyọn̄. Ìkup kubọk ebeben inu linyọn̄ cha igon ikpan̄ me inyọn̄ uti nkwurieen̄ kè Karais.
48006015	Ifefieek afi mè ekafieekge afi ìkasibi inu geege. Inu òkup me uyọt ìre ke Awaji îra ikpọk eji irom ayaya me emen kè Karais.
48006016	Esuuk mè ejit nsan eyi Awaji ikup inyi ebi geelek ìkiluk ugwem igọọk ubọk ayaya ugwem yi oweekbe. Esuuk mè ejit nsan eyi Awaji ikup si inyi otutuuk ebi Awaji ogobobe inyi lek kan̄, ebi ìkup kubọk atata ebi Ijeren inyi Awaji.
48006017	Òta ikọ n̄a ìre ikeyi: Ene geege ikayaka ìkpọk ìsisaak emi. Mije, akpat unan òkup me akpalek n̄a ìre iman̄ òkijeen̄ ibe ke emi ìre usun̄ kè Jisọs.
48006018	Bọn Nte n̄a, atata nnwọn eyi Okaan̄ kiji Jisọs Karais ikup melek kinyi. Ikup ikeya!
49001001	Emi Pọọlu, ogwu òrere ogwu otuchieen̄ kè Jisọs Karais inan̄a me nkeek Awaji, nge ikpa etip yi ijet enyi bọn Awaji ìkup me Efesọs, enyi ebi ìtotoon̄ ejit me lek kè Karais Jisọs.
49001002	Atata nnwọn mè esuuk eyi Awaji òrere Nte kiji mè eyi Okaan̄-ene Jisọs Karais ikup inyi enyi.
49001003	Itọn̄ ikup inyi Awaji ogwu òrere Nte Okaan̄ kiji Jisọs Karais. Ọmọ onyi eji otutuuk ugbana kan̄ geelek ònan̄a me emen inyọn̄, inan̄a me lek eji ekupbe me irak ubọk kè Karais.
49001004	Sabum înirom linyọn̄, îdasi igobo eji, inyi eji enere ebi kan̄ inan̄a me lek kè Karais, mè eji ekup me mbuban, mè ekakaan̄ nrọ-nlọ geege me lek me isi kan̄.
49001005	Bene me ibebene, Awaji îwuuk lek isa me imumechieen̄ kan̄ igobo eji isibi kubọk ebi ọmọ obomọnọ isa irọ nsabọn kan̄, inan̄a me lek kè Jisọs Karais. Ikeyi ke îneme Awaji me nkeek kan̄ irọrọ.
49001006	Eya orọ, eji etọn̄ Awaji mije atata nnwọn kan̄ eyi òkakaan̄ umin mè uja, eyi îchebe inyi eji me ikike, me emen Gwun̄ kan̄ ogwu îmun̄be me chieen̄.
49001007	Awaji ìsa eje Gwun̄ kan̄ ifaka eji isibi me usun̄ eyi ijo inu. Eyiyi ìsibi ibe, bak me lek Gwun̄ Awaji, ke Awaji îtele otutuuk ijo kiji inyi eji inan̄a me lek atata nnwọn kan̄ eyi òmimin enenen.
49001008	Awaji înyi eji atata nnwọn kan̄ imin enenen. Îsa me iriọọn̄-inu mè uga ifuk-ibot kan̄
49001009	irọ inyi eji eriọọn̄ nlelet nkeek kan̄ eyi îbenbe me ejit irọrọ iso me lek kè Karais,
49001010	me mgbọ mgbọ isikem. Nlelet nkeek Awaji okaan̄be me ejit ìre ke ọmọ môgbaan̄ otutuuk inu geelek òkup me emen inyọn̄ mè echi òkup me linyọn̄ ititiin̄, mè isa ikana itap me ubọk ogwu ibot ge gaalek. Ogwu ibot ya ìre Karais.
49001011	Me emen kè Karais ke Awaji ogobo si eji isa irọ ebi kan̄. Îwuuk lek isan̄a eji isun̄ esese bene me ibebene igọọk me otitọt îtọtbe. Awaji ìkirọ inu geelek igọọk me nkeek kan̄, mè ike înemebe ọmọ.
49001012	Awaji ìrọ ikeyi, inyi eji ebi ìdadasi itoon̄ ejit me lek kè Karais ekeluk ugwem eyi òbokirọ inyi ebi ene eketọn̄ ọmọ me umin kan̄ mè uja kan̄.
49001013	Enyi si mîgọọk ikaan̄ uche me emen kè Karais. Mije, enyi mîchieek me lek kè Karais, mgbọ enyi enọbe ata etip eyi atikọ ya, eyi òrere ata etip eyi òsasa unyan̄a ijet enyi. Awaji onyinyi enyi Ekwukwu Mbuban, eyi îchieekbe me use, kubọk iman̄ òriọọn̄ kan̄ me lek kinyi isasa ijeen̄ ibe ke ìre ọmọ okaan̄ enyi.
49001014	Ekwukwu Mbuban ore inu ukarajit inyi eji ibe ke eji kpelọlọ ibọbọkọ irot eyi Awaji ochieekbe use inyinyi ebi kan̄, mè ire si inu ukarajit inyi eji ibe ke Awaji mônyi ebi kan̄ ojot ojot utelelek. Eji etọn̄ Awaji me umin mè uja kan̄!
49001015	Mije keyi, karake nnọbe inu òfolek ichechieek enyi ekaan̄be me lek Okaan̄-ene Jisọs, mè imumechieen̄ enyi ekaan̄be me lek otutuuk ebi ìchechieek,
49001016	emi ǹkakilọ itọtọn̄ Awaji me ibot kinyi, ǹkakilọ si ikekeek enyi me uriaak n̄a mgbọ geelek.
49001017	Ǹkibeek Awaji Okaan̄ kiji Jisọs Karais, òrere Ute òkaan̄ otutuuk umin mè uja, ibe inyi enyi Ekwukwu Mbuban ogwu òkinyi ene iriọọn̄-inu, mè ikichili inu geelek ijeen̄ ene, inyi enyi esa me ikeya eriọọn̄ ọmọ egak ubọk enyi eriọọn̄be.
49001018	Ǹkiriaak si uriaak ibe mè Awaji ichili ifuk-ibot kinyi, inyi enyi eriọọn̄ utoon̄-ejit ya eyi ọmọ obak me lek igwen enyi, mè eriọọn̄ si inu ubọọn̄ eyi umin mè uja eyi Awaji ochieekbe use inyinyi ebi eyi kan̄,
49001019	mè eriọọn̄ si ikpele unye kan̄, eyi îkisa isi ikwaan̄ me emen kiji ebi ìchechieek, eyi kpunube ofifi unye geege ebesa itọ me lek. Unye yi, eyi Awaji okisa isi ikwaan̄ me emen kiji,
49001020	ọmọ ore ikpele unye ya eyi îsabe isi ikwaan̄ me emen kè Karais mgbọ îjomobe Karais me mkpa, mè isa isi, inyi isi isiki ikweek me agan̄ ubọk ulom kan̄, òrere irek òmimin ichit, me emen inyọn̄ ere òbebene ichit.
49001021	Ere ya Karais okupbe îbene enenen igak otutuuk mkpulu geelek, mè ebi ibot geelek, mè ebi unye geelek, mè ebi ibot mkpulu ìkup esese esese. Erieen̄ kan̄ si obene ichit me etete otutuuk erieen̄ ebi ibot mkpulu geelek, bene me linyọn̄ keyi re linyọn̄ eyi òkinu me isi.
49001022	Awaji onenikana otutuuk inu itap me irak ukot kè Karais, mè isa ọmọ irọ ogwu ibot me otutuuk inu geelek inyi ntitiin̄ kan̄.
49001023	Ntitiin̄ ya ìre akpalek kè Karais eyi Karais orọbe ijot. Karais me lek kan̄ ore ogwu òkirọ inu geelek ijot me ere geelek.
49002001	Me mgbọ òraraka, enyi ekwakwaan̄ ita me emen erumun̄ mije unye-ibot kinyi mè nrọ-nlọ kinyi.
49002002	Emen ijo inu chi ke enyi ekiluk me mgbọ ya, mgbọ enyi ekigọọk ọrọmijọn̄ eyi linyọn̄ keyi okido, mè ikisi ikwaan̄ inyi Yọk òrere ogwu ibot mkpulu eyi otutuuk ijo erumun̄ òkiluk me isinyọn̄. Yọk yi ore erumun̄ òkitọ ikọ mgbọ keyi me emen ebi ìkikpaka ibot inyi Awaji.
49002003	Me ugwem kiji otutuuk ene, îkaan̄ mgbọ eji elukbe si igọọk me ida eyi akpalek ijo inu kiji, kubọk ebi ife chi ekiluk. Mgbọ ya, eji mîkinyi akpalek kiji inu geelek îweekbe, mè ikirọ otutuuk ulọk kan̄ geelek mè ekiket kan̄ geelek iso. Me mgbọ ya, mije ijo ugwem ya, otutuuk kiji melek ebi unye ibot cha egbaan̄ ikup me irak unaan̄-ejit Awaji.
49002004	Ire, Awaji îmun̄ eji me chieen̄ enenen. Ejit nsan kan̄ si îmin me lek kiji enenen.
49002005	Eya orọ, ubọk geelek eji ekwaan̄be ita me emen erumun̄ me mgbọ ya mije nrọ-nlọ kiji, Awaji onenitap eji ayaya ugwem me emen, inyi eji eneluk ugwem melek Karais. Awaji ìnyan̄a enyi sa me atata nnwọn kan̄.
49002006	Me emen kè Karais eji ekupbe, Awaji îgbaan̄ eji melek Karais ijomo me mkpa, mè ibene eji si, inyi eji egọọk Karais esiki ekweek me irek umin kan̄ me emen inyọn̄, mè egọọk ọmọ ekekpulu.
49002007	Awaji ìrọ inu yi inyi eji, mije ata ejit eyi îkaan̄be me lek kiji me emen kè Karais Jisọs, inyi ọmọ isa me ikeya isa atata nnwọn kan̄, eyi kpunube inu ebesa itọ me lek, ijeen̄ ebi ene me owuwa ukot òkinu me isi.
49002008	Mije, Awaji ìsa me atata nnwọn kan̄ inyan̄a enyi bak me lek enyi echieekbe me lek kè Karais Jisọs. Awaji ìkanyan̄a enyi mije ebi enyi erebe. Unyan̄a yi ìre uche eyi Awaji ocheche inyi enyi me ikike.
49002009	Ìkanan̄a mije ikwaan̄ geege enyi esibe, inyi ene geege ikakọt ìsa ìgugo lek.
49002010	Mije, îre Awaji orom eji. Awaji ìrom eji me emen kè Karais Jisọs, inyi eji enerọ ata ikwaan̄ eyi îwuukbe lek idọmọ isun̄ ibe eji enerọ.
49002011	Eya orọ, ìkeek ebi enyi erebe me adasi mgbọ! Inan̄a me imaman kinyi, enyi kpere ebi Ju. Ebi Ju ekigwen enyi ebi ekafieekge afi, mè ikigwen lek kiban̄ ebi efieekbe afi. Ire, ifefieek afi keya ìre inu ubọk ebilene orọbe me akpalek ebilene.
49002012	Ìkeek si ibe, me mgbọ ya òraraka, ke enyi kpekaan̄ Karais. Kpefuk si enyi kubọk bọn owot ido ebi Ijeren, ebi Awaji ogobobe isibi inyi lek kan̄. Enyi kpekaan̄ uche geege me emen otutuuk inyan̄a-ibot eyi Awaji onyan̄abe isa ichieek ebi kan̄ use. Enyi ekiluk me linyọn̄ keyi, kpekaan̄ ikpọchieen̄ geege, kpekaan̄ Awaji, enyi echechep.
49002013	Ire, me mgbọ keyi, me emen kè Jisọs Karais, enyi cha ebi mgbọ ìjọjọn̄ọ ere me lek Awaji, Awaji îtaba enyi igbet ere me lek kan̄ inan̄a me eje kè Karais.
49002014	Mije, Karais me lek kan̄ ore ogwu òtatap esuuk me etete kiji, mè irọ inyi eji agan̄ iba, ebi Ju mè ebi ekarege ebi Ju, ekana enere ge. Me mkpa îkwube, îsa akpalek kan̄ igbugbọ mgban eyi òcheche eji, mè ikitap ochicha me etete kiji agan̄ iba.
49002015	Karais îsa akpalek kan̄ igbugbọ mgban ya eyi òrere Ikan kè Mosis mè ogbogbo asabọn ikan mè ọrọmijọn̄ òje me lek. Sa me ikeyi ke îrọ inyi eji ido iba cha enekana ere ayaya ido ge gaalek me emen kan̄. Inan̄a me ikeya, esuuk okukup me etete kiji agan̄ iba cha.
49002016	Inan̄a me lek mkpa Karais okwube me inyọn̄ uti nkwurieen̄, Karais îsan̄a ochicha isan̄a me etete ebi Ju mè ebi ekarege ebi Ju, mè irọ inyi ema ekana ere ge me emen kan̄, mè iniyaka ema inyi Awaji.
49002017	Karais îsa ata etip eyi esuuk yi inilook enyi ebi ofifi ido ebi mgbọ ìjọjọn̄ọ ere me lek Awaji, mè isa si inilook eji ebi Ju ebi mgbọ ìgbegbet ere me lek Awaji.
49002018	Îre mije kè Karais ke eji egbaan̄ ikaan̄ irek inunu me isi Awaji Ute, sa me lek Ekwukwu Mbuban ge ya, ogwu Karais onyibe otutuuk kiji, ebi Ju mè ebi ekarege ebi Ju.
49002019	Eya orọ, me mgbọ keyi, enyi ebi ekarege ebi Ju, enyi kpeyaka ire ebi ofifi ido mè ebi ichen. Enyi mîgọọk bọn Awaji geelek igbaan̄ ikana bọn owot, mè ikana si ebi ototun̄ ukan̄ eyi Awaji,
49002020	mè ikup kubọk uwu eyi enamabe itoon̄ me inyọn̄ ewuuk irak ijọn̄ eyi ebi otuchieen̄ kè Karais mè ebi nriran enamabe, eyi Karais me lek kan̄ orebe ata ibot uwu.
49002021	Îre ata ibot uwu ya okigbaan̄ otutuuk uwu ya isọk. Inyọn̄ kan̄ si ke ekinama uwu ya ibene mege îra inikana uwu mbuban eyi òkup me mbuban me emen Okaan̄-ene.
49002022	Me emen kan̄ si ke Awaji okigbaan̄ enyi si melek otutuuk bọn Awaji geelek inama isọk, inyi enekana uwu eyi Awaji okiluk sa me Ekwukwu kan̄.
49003001	Îre mije etip atata nnwọn yi ke emi Pọọlu nkana ogwu mkpọn me ibot kinyi ebi ekarege ebi Ju, nan̄a me lek ikwaan̄ kè Karais eyi nsibe me etete kinyi.
49003002	Nkeek ibe ke enyi mîra inọ etip atata nnwọn Awaji, eyi Awaji osabe inyi enyi inan̄a me ubọk n̄a.
49003003	Etip atata nnwọn yi ore nlelet otitọt Awaji ya, eyi Awaji ochilibe ijeen̄ emi, kubọk mwuukbe lek ige sọntiik inu òfolek inyi enyi.
49003004	Enyi isifuk ikpa keyi, enyi mênikọt iriọọn̄ inu emi nriọọn̄be me lek nlelet inu òfolek kè Karais.
49003005	Awaji ìkachili inu yi ìjeen̄ ebilene me mgbọ òraraka. Ire, me mgbọ keyi, Awaji îsa me Ekwukwu kan̄ ichili nlelet inu yi ijeen̄ ebi otuchieen̄ mè ebi nriran kan̄ ìkukup me mbuban.
49003006	Nlelet otitọt ya ìre ikeyi: Me emen kè Karais, inan̄a me lek ata etip kan̄, ebi ekarege ebi Ju mîgọọk ebi Ju igbaan̄ ikaan̄ otutuuk ugbana Awaji geelek me irot. Ema melek ebi Ju mîgbaan̄ ire bọn owot ge. Ema si mîgọọk ebi Ju igbaan̄ ikaan̄ uche me lek use eyi Awaji ochieekbe ebi Ju.
49003007	Îre nan̄a me lek atata nnwọn Awaji, eyi Awaji osa me ikpele unye kan̄ iche inyi emi, ke emi nsa ikana ogwu òkilook ata etip yi.
49003008	Ubọk geelek nsipbe igak ogwu òsisip ichit me etete otutuuk bọn Awaji, îre emi ke Awaji onyi atata nnwọn yi, inyi ǹsi ǹlook ebi ekarege ebi Ju ata etip òfolek uga oruru ikakaan̄ge okputut, eyi òkup me emen kè Karais.
49003009	Awaji ìbe emi ǹrọ si, inyi otutuuk ene eriọọn̄ ubọk nlelet otitọt kan̄ obosa irọ iso. Awaji ogwu òrorom inu geelek ìlelet otitọt yi me ejit kan̄ karake ukot ukot.
49003010	Awaji ìchili inu yi ibook me mgbọ keyi, inyi ebi ibot ebi osat Awaji ìkup me emen inyọn̄, mè ebi ibot erumun̄ geelek ìkup me isinyọn̄ esa me lek ntitiin̄ kan̄ ekween̄ inu òfolek iriọọn̄-inu kan̄ me irek me irek.
49003011	Awaji ìrọ inu yi igọọk me lek nkeek kan̄ eyi òkukup ire mgbọ ikakaan̄ge itata, eyi îrọbe iso me emen Okaan̄ kiji Jisọs Karais.
49003012	Îre me emen kè Karais, inan̄a me lek ichechieek eyi eji echieekbe me lek kan̄, ke eji ekikọt ifet lek ije inu me isi Awaji me ojot ojot utoon̄-ejit.
49003013	Eya orọ, soso, ikachieek ibe osusut nkibọkọ me ibot kinyi irọ inyi lek kinyi iwọ. Mije, enyi ke ufialek chi obonin̄ oruru inyi.
49003014	Mije inu chi ke ntọbọ ekpe me isi Awaji Ute,
49003015	ogwu otutuuk ebi ototun̄ ukan̄ geelek me emen inyọn̄ mè linyọn̄ keyi esabe me lek kan̄ ikaan̄ erieen̄ kiban̄.
49003016	Ǹkiriaak uriaak ibe mè Awaji ogwu òbọbọọn̄ ubọọn̄ enenen me umin kan̄ mè uja kan̄, isa me Ekwukwu kan̄ inyi enyi unye-lek me emen ekwukwu kinyi,
49003017	inyi Karais iluk me emen ejit kinyi nan̄a me ichechieek kinyi. Ǹkiriaak si uriaak ibe mè enyi ekeke enye, mè etibi emiin̄ me emen imumechieen̄,
49003018	inyi enyi melek otutuuk bọn Awaji geelek ekọt egobo etet ubọk imumechieen̄ Karais okaan̄be me lek kiji osabe iwele, mè ijọn̄ọ, mè ibene, mè idọk iyaka.
49003019	Ǹkiriaak si Awaji ibe irọ inyi enyi ekọt eriọọn̄ imumechieen̄ yi eyi kpunube ifuk-ibot geege òbokọt igobo itet, inyi enyi esa me ikeya ejot echak me inu eyi Ekwukwu me agan̄ geelek me ugwem kinyi, kubọk Awaji me lek kan̄ ojotbe ichak isan̄a kpai.
49003020	Me mgbọ keyi, itọn̄ ikup inyi Awaji ogwu òkisa me lek unye kan̄, eyi òkisi ikwaan̄ me emen kiji, ikọt ikirọ inu geelek ijọn̄ọ ere isaba iraka ubọk eji ebeekbe, mè ìyaka ire ubọk eji ekeekbe.
49003021	Itọn̄ mè umin ikup inyi ọmọ me emen ntitiin̄ kan̄, mè emen kè Jisọs Karais, me ukot geelek mege ire mgbọ ikakaan̄ge itata. Ikup ikeya!
49004001	Eya orọ, emi ogwu òkup me mkpọn mije Okaan̄-ene, ǹkiriaak enyi ibe enyi ekeluk ugwem ògbegbe igwen eyi Awaji ogwenbe enyi.
49004002	Ìkisiki lek kinyi me ijọn̄ enenen, mè ìkirọ inu esuuk esuuk. Ìkikaan̄ ukarajit me lek ene, mè ìkisa me imumechieen̄ ìkime inu ebi melek kinyi ekirọ.
49004003	Ubọk geelek enyi ekọtbe, ìsa me oniin̄ eyi esuuk eyi ògbagbaan̄ enyi ibọp, ìgbaan̄ ìre ge me emen Ekwukwu Mbuban.
49004004	Akpalek ge gaalek okup, Ekwukwu Mbuban ge gaalek okup si. Ikeya si, ikpọchieen̄ ge gaalek okup, ọmọ ke Awaji ogwen enyi itap me emen me mgbọ îgwenbe enyi.
49004005	Okaan̄-ene ge gaalek okup, ichechieek ge gaalek okup, igwook-mun̄ ge gaalek si okup.
49004006	Awaji ge gaalek okup, ọmọ ore Ute inyi otutuuk ene. Ọmọ okikpukpo otutuuk ene, mè ikisi ikwaan̄ me emen otutuuk ene, mè iluk si me emen otutuuk ene.
49004007	Ire, Awaji ìnyi eji geelek atata nnwọn kan̄ igọọk me ike uche eyi Karais onyibe eji ominbe iyaka.
49004008	Îre mije keyi ke ege me Ikpa Mbuban ibe: “Mgbọ înenebe ifo emen inyọn̄, îsa ogbogbo ebi îkpulube me akọn̄ ikaan̄ me ubọk ifo, mè iche uche òkup esese esese inyi ebilene.”
49004009	(Ire, ìre ikọ ya eyi egebe ibe, “Înene ifo emen inyọn̄” ìsibi keke? Ìsibi ibe ke ogwu ònenene ifo emen inyọn̄ ya îdasi inan̄a me emen inyọn̄ igele isibi inu me linyọn̄, mè ikwala iraka inin̄ ejit ijọn̄.
49004010	Ogwu ògegele isibi ya ore ene ya ogwu ònenene ifo inyọn̄ ibene iraka otutuuk isinyọn̄, inyi ọmọ iwele isi ichak me otutuuk isinyọn̄ mè linyọn̄ geelek Awaji orombe.)
49004011	Îre ọmọ oche uche inyi ebilene, mè inyi usini ene ibe ere ebi otuchieen̄, mè inyi usini ene ibe ere ebi nriran, mè inyi usini ene ibe ere ebi ìkilook ata etip, mè inyi usini ene ibe ere ebi ìkikpulu ntitiin̄ Awaji mè ebi ijejeen̄.
49004012	Awaji ìnyi otutuuk uche chi isasa itutuun̄ ebi kan̄, inyi ekekọt esi ikwaan̄ òkup esese esese esa enama akpalek kè Karais, eyi òrere ntitiin̄ Awaji, ebene efo inyọn̄,
49004013	mege ire mgbọ eji otutuuk ene mêkanabe ire ge me emen ichechieek mè emen irọriọọn̄ Gwun̄ eyi Awaji, mè imiin̄ isibi, mè ijot ichak me inu geelek, kubọk Karais ojotbe ichak isan̄a kpai.
49004014	Mgbọ ya, eji kpebeyaka ire asa nsabọn ebi nlilọ ijejeen̄ geelek obokọt ikiben itọp ikana kubọk ekoon̄, mè ikiben iwut ikana kubọk efet. Eji kpebeyaka ire si ebi ebilene ebekọt isa ifiọk mè ujọn̄ọ ifuk-ibot ofiaan̄ ema ekisa ifeen̄ ene iniben ikiwumu ikana.
49004015	Kpan̄asi ikeya, eji esa me imumechieen̄ eketumu atikọ mgbọ geelek, inyi eji eketibi emiin̄ me oniin̄ geelek me emen kè Karais ogwu òrere Ibot.
49004016	Inan̄a me lek kan̄, ogwu òrere Ibot, ke otutuuk akpalek, eyi nlik mè ufuk otetbe igbaan̄ isọk, okitibi isibi, mè ikinama lek kan̄ ibene me imumechieen̄. Sabum akpalek ya obokọt ikitibi, otutuuk nriro òkup me emen akpalek ya ebekisisi ikwaan̄ kiban̄ iso.
49004017	Eya orọ, ǹkisa me erieen̄ Okaan̄-ene itumu inyi enyi ibe: Ikayaka ìluk ugwem kubọk ebi ekarege ebi Ju ekiluk me emen wọlọwọlọ ifuk-ibot kiban̄ cha ikakupge me lek inu geege.
49004018	Ifuk-ibot kiban̄ ìkpọkpọ idun. Ema mîjọn̄ọ ere enenen me lek ugwem Awaji okinyi ene, mije, bak me lek unye-ejit kiban̄, ema kpekọt iriọọn̄ inu geege.
49004019	Esip geege ìkakup ema me isi. Eya orọ, kpunu inu nsebe nsebe geege eyi ema kpekirọ. Ema si mîsa lek kiban̄ itap me emen ugwem ten̄ten̄ geelek ikagbege, mè ikpọkpọ ikikaan̄ si ulọk irọrọ ijo inu chi ifo isi igak ikeya.
49004020	Ire, inu enyi ekween̄be òfolek kè Karais ìkakup ikeya.
49004021	Nkeek ibe ke enyi mînọ inu òfolek kè Karais, mè ikeek si ibe, mije enyi echieekbe me lek kan̄, ke mîra ijeen̄ enyi atikọ eyi òkup me emen kan̄.
49004022	Eya orọ, òfo me lek oka ugwem eyi enyi ekiluk, ìwọọk oka akpalek kinyi ya eyi ijo ulọk eyi ofiaan̄ ofiatbe isan̄a ya isan̄a,
49004023	inyi Awaji inirọ mè ejit kinyi mè ifuk-ibot kinyi ikana ayaya.
49004024	Ìtap ayaya akpalek eyi Awaji orombe me mbet kan̄, inyi iniluk ata ugwem me emen ata irọrọ, mè ikup si me mbuban.
49004025	Eya orọ, ene geege ikayaka ìkan̄ ataak! Ene geelek ikitumu atikọ inyi ogwu melek kan̄, mije eji otutuuk egbaan̄ ikup me emen kè Karais yaage, kubọk otutuuk nriro òkup me lek ene ogbaan̄be ikup me akpalek yaage.
49004026	Ire onaan̄ ejit, kachieek ibe unaan̄-ejit ya isa owu isi itap me irọrọ ijo inu. Katet unaan̄-ejit ya ìkaan̄ me ejit kwun̄ mege ìfit egwe.
49004027	Kanyi Yọk irek geege me emen ugwem kwun̄.
49004028	Ogwu òkiwuuk lek ichiin̄ inọ, ikayaka ìchiin̄. Kpan̄asi ikeya, isa ubọk kan̄ ikirọ ikwaan̄ ògbegbe, inyi ikaan̄ inu ìbokisa ikpukpo lek kan̄, mè ikisa itap si ubọk inyi ebi ìkup me una.
49004029	Ikachieek ibe ijo ikọ geege ikinan̄a me otu kinyi isibi. Ire, ìkitumu ata ikọ gaalek eyi òbokitap ubọk inyi ene, mè ikibene ugwem ene igwuun̄ me agan̄ geelek ene ya okupbe me una, mè ikọ kinyi ikikaan̄ oruru inyi ebi ìkigban̄ enyi.
49004030	Ikakirọ inyi Ekwukwu Mbuban Awaji òkup me emen kinyi ikinaan̄ ejit, mije, ọmọ ore iman̄ oriọọn̄ eyi Awaji otapbe enyi me lek isasa ijeen̄ ibe ke enyi ìre ebi kan̄ mege ire mgburudun̄ usen mgbọ ọmọ môfakabe enyi isibi me usun̄ eyi ijo inu.
49004031	Ìsan̄a ujat ejit geelek, mè unaan̄-ejit geelek, mè uyok ejit, mè ibaak geelek, mè ikekeek ene ijo, mè irọrọ ikeme ene, me etete kinyi.
49004032	Ìkikaan̄ ata ejit mè ejit nsan me lek ebi melek kinyi, mè ìkitele ijo ebi melek kinyi erọbe enyi ìnyi ema, kubọk Awaji me lek kan̄ otelebe ijo kinyi inyi enyi mije kè Karais.
49005001	Kubọk enyi erebe bọn Awaji ebi Awaji omun̄be me chieen̄, ìkikpọ inu me ubọk Awaji ìrọ.
49005002	Ìkimun̄ ene me chieen̄ kubọk Karais omun̄be eji me chieen̄, mè isa ugwem kan̄ inyi Awaji kubọk inyinyi òkidun̄u utop olu, mè isa igwa si ngwugwa me ibot kiji.
49005003	Mije enyi erebe bọn Awaji ebi ìkup me mbuban, ikachieek ibe ijeje oyet, mè otutuuk ugwem ten̄ten̄ geelek, mè ikakaan̄ chieen̄ ile me lek inu ofifi ene ikup me ugwem kinyi. Ene geege me etete kinyi ikatutumu ikọ ìbak òjelek inu cha. Mije, ìkagbe ibe òjelek inu òkup ikechi ikup me etete bọn Awaji.
49005004	Ikeya si, ikakitumu ijo ikọ ebi barabat, mè ikọ ebi burubut. Ikakibele ijo mbele òkitap ikọ, mije, òjelek ikọ kechi ìkagbe inanan̄a me otu bọn Awaji isibi. Kpan̄asi ikeya, ìkitọn̄ Awaji mgbọ geelek.
49005005	Ìriọọn̄ ibe ke ogwu barabat mè ìre ogwu òkiluk ugwem ten̄ten̄, mè ìre ogwu chieen̄ ile, ìkpokaan̄ uche me emen mkpulu eyi Karais melek Awaji. Ikakaan̄ chieen̄ ile ìre si irariaak yọk.
49005006	Ikachieek ibe ene geege isa ikọ otu ikike inifiaan̄ enyi kubọk ge, mije, îre nan̄a me lek òjelek inu òkup ikeyi ke uga unaan̄-ejit Awaji oborọn̄ ikeme ebi ìkikpaka ibot inyi Awaji.
49005007	Eya orọ, ìtele ebi ìkup ikeya. Ikagọọk ema ìgbaan̄ ìrọ inu geege.
49005008	Mije, me adasi mgbọ, enyi ekup me emen udun. Ire, mgbọ keyi enyi ekupbe me emen kè Karais, enyi ekup me emen utoon̄. Eya orọ, ìluk ugwem kubọk ebi ìkup me emen utoon̄.
49005009	Mije, îre utoon̄ okisa otutuuk nnwọn geelek, mè otutuuk ata irọrọ geelek, mè otutuuk atikọ geelek inu.
49005010	Ìkikween̄ irọrọ inu echi òkineme Okaan̄-ene.
49005011	Ìsan̄a lek kinyi ìsan̄a me lek inu ikakaan̄ge oruru echi ebi ene ekirọ me emen udun. Kpan̄asi ikeya, ìtumu inu cha ìsibi ìkpọk mbum.
49005012	Mije, îre ikpele inu esip itutumu ikọ ibak inu cha ema ekirọ me nlelet.
49005013	Inu geelek esan̄abe isibi me emen utoon̄ îra ikana inu ebilene esabe chieen̄ imun̄, mè iriọọn̄ ubọk îkupbe,
49005014	mije, utoon̄ okirọ inyi ekekọt emọọn̄ inu geelek. Îre mije keya ke ege me Ikpa Mbuban ibe: “Ogwu òlaak ilaak, bolo chieen̄, nan̄a keke me mkpa, inyi Karais isa utoon̄ kan̄ itoon̄ owu me lek.”
49005015	Eya orọ, ìgwuun̄ chieen̄ me ubọk enyi ekiluk ugwem kinyi. Ikaluk ugwem kubọk ebi kpenọ lek. Ire, ìluk kubọk ebi ìriọọn̄ inu.
49005016	Ikatele ibe irek geege iraka enyi, ìkisa irek geelek enyi ekaan̄be isi ata ikwaan̄, mije, mgbọ kechi ìre ijo mgbọ.
49005017	Eya orọ, ikare ebi burubut. Ire, ìweek ìriọọn̄ inu Okaan̄-ene okiweek ibe enyi erọ.
49005018	Ikakinwọ miin̄ ìsa, mije, usa-miin̄ ìkifiat ene. Kpan̄asi ikeya ìtele inyi Ekwukwu Mbuban ijot me emen kinyi, mè ikitọ ikọ inyi enyi.
49005019	Ìkisa me okwa mbuban ìtumu ikọ melek ebi melek kinyi, mè ìkikọt okwa itọn̄, mè okwa eyi òkibene Ekwukwu Mbuban ìnyi ebi melek kinyi. Ìkikọt si okwa eyi unwọọn̄ me emen ejit kinyi mgbọ geelek ìnyi Okaan̄-ene.
49005020	Ìkitọn̄ Awaji Ute mgbọ geelek mije inu geelek, sa me erieen̄ Okaan̄ kiji Jisọs Karais.
49005021	Ìsiki ibot ìnyi ebi melek kinyi, mije umin eyi enyi ekinyi Karais.
49005022	Enyi ebi ìrere nwa, ìkisiki ibot ìnyi nlom kinyi kubọk enyi ekisiki ibot inyi Okaan̄-ene.
49005023	Mije, olom ore ibot inyi ogwu nwa, kubọk Karais orebe ibot inyi ntitiin̄ Awaji eyi òrere akpalek kan̄, eyi ọmọ orebe Ogwu Unyan̄a inyi.
49005024	Eya orọ, kubọk ntitiin̄ Awaji okisiki ibot inyi Karais, ikeya si ke îgbe ibe enyi ebi nwa ekesiki ibot enyi nlom kinyi me emen inu geelek.
49005025	Enyi ebi ìrere olom, ìmun̄ ebi nwa kinyi me chieen̄ kubọk Karais omun̄be ntitiin̄ Awaji me chieen̄, mè isa ugwem kan̄ igwa ngwugwa me ibot ntitiin̄ ya,
49005026	isasa isan̄a ọmọ isun̄ esese inyi Awaji, mè isa mun̄ igwọk ọmọ itana me emen ikọ Awaji.
49005027	Karais ìkiweek isasan̄a ntitiin̄ ya isun̄ inyi lek kan̄ kubọk ntitiin̄ òjajaan̄ isan̄a, eyi kpunube okpa, mè nwununwunu, mè iman̄ geege me lek. Ire, ìkiweek ibe ntitiin̄ ya ikup me mbuban, mè nrọ-nlọ geege ikakup me emen.
49005028	Ikeya si, îgbe ibe ebi olom ekemun̄ ebi nwa kiban̄ me chieen̄ kubọk ema emun̄be akpalek kiban̄ me chieen̄. Enerieen̄ geelek òmumun̄ ogwu nwa me chieen̄, ìmun̄ lek kan̄ me chieen̄.
49005029	Mije, kpunu ogwu òkicha akpalek kan̄. Kpan̄asi ikeya, ene geelek ìkibọbọọk akpalek kan̄ me inorie, mè ikiriọọn̄ ubọk ikpọ akpalek kan̄, kubọk Karais okiriọọn̄ ubọk ikpọ ntitiin̄ kan̄.
49005030	Eji otutuuk ene ìre nriro òkup me akpalek kè Karais.
49005031	Ege me Ikpa Mbuban ibe, “Mije keyi, ogwu enerieen̄ môtele ogwu ute mè ogwu uga, mè inisa lek kan̄ ichim iriaak melek ogwu nwa, ema ene iba mênenikana akpalek ge.”
49005032	Eyi ìre ikpele udọk udọk inu nlelet eyi echilibe. Emi m̀mọnọ ikọ yi kubọk inu ikween̄ inu òfolek mgbaan̄-nrọ eyi Karais okaan̄be melek ntitiin̄ kan̄.
49005033	Ubọk geelek, enyi ebi olom geelek ikalọlọ imumun̄ ebi nwa kinyi me chieen̄ kubọk enyi emun̄be lek kinyi me chieen̄. Enyi ebi nwa geelek, ikalọlọ inyinyi ebi nlom kinyi ulibi.
49006001	Nsabọn, enyi kubọk ebi eyi Okaan̄-ene ìkisiki ibot ìnyi ebi nte kinyi mè nga kinyi, mije, ikeyi otat.
49006002	Adasi Ikan kè Mosis eyi òkaan̄ use me emen ìre eyi òbe, “Ìmin nte kinyi mè nga kinyi,
49006003	inyi otutuuk inu ije ijaan̄ me lek kinyi, inyi enyi eluk ujọn̄ọ ugwem me linyọn̄ keyi.”
49006004	Enyi ebi ute, ikakitap nsabọn kinyi unaan̄-ejit. Kpan̄asi ikeya ìkijeen̄ ema inu, mè ìkiteme ema nteme eyi Okaan̄-ene.
49006005	Enyi ebi usun̄, ìkisa me ukpook mè ulibi ìkisiki ibot, mè ìkisi ikwaan̄ ìnyi ebi nte uwu kinyi me otutuuk ejit kinyi, kubọk enyi ekisiki ibot mè ikisi ikwaan̄ inyi Karais.
49006006	Ikakisiki ibot ìsi ikwaan̄ ìnyi ema me isi kiban̄ gaalek, inyi ema emun̄, mè ema enyi. Ire, ìkisi ikwaan̄ ìnyi ema kubọk ebi usun̄ kè Karais ebi ìkisa otutuuk ejit kiban̄ irọ inu Awaji okiweek.
49006007	Ìkisa otutuuk ejit kinyi ìsi ikwaan̄ ìnyi ema kubọk ke ìre Okaan̄-ene ke enyi ekisi inyi. Ikakisi kubọk ke enyi ekisi inyi ebilene ikike.
49006008	Mije, enyi mîriọọn̄ ibe ke Okaan̄-ene môkpe ene geelek mkpukpe ògbegbe me ibot ata inu geelek îrọbe, mè ìre usun̄, mè ìre ìkare usun̄, kpunu esese me lek.
49006009	Enyi ebi nte uwu, ìkisa si ubọk yaage ìkpulu ebi usun̄ kinyi. Ikakirọ ema inu me lek unye unye, mije, enyi mîriọọn̄ ibe ke ogwu òrere Ute inyi ema melek kinyi ọmọ òwa me emen inyọn̄, mè iriọọn̄ si ibe ke Ute yi ìkakigobo ene geege isi.
49006010	Me òta ikọ n̄a, ǹkitumu inyi enyi ibe: Ìkeke ìnye me emen Okaan̄-ene sa me lek ikpele unye kan̄.
49006011	Ìtap otutuuk nroon̄ akọn̄ eyi Awaji onyibe enyi, inyi enyi ekọt ekeke eda otutuuk ijo otitọt eyi yọk okitọt ibak enyi.
49006012	Mije, ìkare akpalek mè eje ikike ke eji ekitim akọn̄ yi ikeme. Ire, eji ekitim akọn̄ ikeme ebi ibot ijo erumun̄, mè ebi unye geelek, mè ogbogbo urum ijo erumun̄ ìkirọ inu ikpak, ebi ìkikpulu me linyọn̄ eyi kpekisa chieen̄ ìmun̄, mè unye geelek òkikpulu linyọn̄ eyi udun̄ keyi.
49006013	Eya orọ, ìtap otutuuk nroon̄ akọn̄ eyi Awaji, inyi, mgbọ ijo usen ya isinu, mè ogwu ochicha isijibi akọn̄ kan̄ igọọk enyi, enyi mêkọt ikeke ida, mè itim ọmọ ikpan̄, mè ikeke inye si me irek kinyi isi ire okputut.
49006014	Eya orọ, ìkeke ìnye, mè ìsa atikọ ìtobo me ebon kinyi kubọk fanti. Ìsa ata irọrọ ìkwek isi ejit kinyi kubọk ukwek-ejit.
49006015	Ìtap ata etip kè Karais, eyi òkinyi ene esuuk ìtap ìkwek ukot kinyi kubọk ikpukot, mije, îre ọmọ obokọt itet ukot kinyi inye me ijọn̄.
49006016	Ofifi si, ìmọnọ ichechieek ìkaan̄ me ubọk kubọk agbọ, inyi enyi ekesa ekọt eniin̄ ukan̄ me otu oran̄ echi ogwu ijo ya, òrere Setan, okisa isook enyi.
49006017	Ìmọnọ unyan̄a ìkwuun̄ ìkwek ibot kinyi kubọk okpibot akọn̄, mè ìmọnọ si oge akọn̄ eyi Ekwukwu Mbuban, eyi òrere ikọ Awaji, ìkaan̄ me ubọk.
49006018	Ìkiriaak uriaak me emen inu geelek ike geelek Ekwukwu Mbuban obe enyi eriaak, mè ìkibeek Awaji mbeek. Mije keyi, ìkup me mbem lek, mè ìkat ejit ìkiriaak uriaak mgbọ geelek me ibot otutuuk bọn Awaji, ikatetele mgbọ geege.
49006019	Ìriaak uriaak me ibot n̄a si ibe mè Awaji inyi emi inu mbatumu mgbọ geelek nchilibe otu n̄a itumu ikọ kan̄, inyi ukpook ita emi me lek, mè ǹkọt ǹrọ inyi ebi ene eriọọn̄ nlelet inu eyi Awaji ochilibe ibook me emen ata etip yi.
49006020	Mgbọ keyi, emi ìre ogwu òkeke me otuchieen̄ ata etip yi, ubọk geelek nkupbe me mkpọn. Ìriaak uriaak ibe mè Awaji irọ mè ǹkọt ǹkenlook ata etip yi ubọk îgbebe ibe ǹkenlook, mè ukpook geege ikatet emi.
49006021	Taikikọs, atata gwun̄ Nte ogwu ògbegbe utoon̄-ejit me emen ikwaan̄ Okaan̄-ene môkpa otutuuk inu inyi enyi, inyi enyi eriọọn̄ ubọk emi nkupbe, mè eriọọn̄ si inu nkirọ.
49006022	Îre mije keyi ke nria ọmọ inu me lek kinyi, inyi enyi eriọọn̄ ubọk eji ekupbe, mè ọmọ si iyaka itap enyi efuuk me emen.
49006023	Bọn Nte n̄a, Awaji Ute mè Okaan̄-ene Jisọs Karais inyi enyi esuuk, mè imumechieen̄, melek ichechieek.
49006024	Atata nnwọn eyi Awaji ikup inyi enyi otutuuk ebi ekawọge lek me imama Okaan̄ kiji Jisọs Karais.
50001001	Emi Pọọlu melek Timọti, eji ebi usun̄ kè Karais Jisọs ege ikpa etip yi ijet enyi, otutuuk bọn Awaji ìkup me Filipai, enyi ebi ìrere bọn eyi Awaji inan̄a me lek kè Karais Jisọs, mè otutuuk kinyi ebi ìkikpọ chieen̄ me ntitiin̄ Awaji, mè ebi ntap-ubọk me ntitiin̄ Awaji.
50001002	Atata nnwọn mè esuuk eyi ònan̄a me ubọk Awaji ogwu òrere Nte kiji, mè Okaan̄-ene Jisọs Karais ikup inyi enyi.
50001003	Nkitọn̄ Awaji n̄a enenen mije kinyi mgbọ geelek nkikeek enyi.
50001004	Mgbọ geelek nkiriaak uriaak me ibot kinyi otutuuk ene, ǹkiriaak melek ikpele unwọọn̄ me ejit n̄a,
50001005	mije enyi egọọkbe emi ikisi ikwaan̄ ata etip yi bene me ibebene mege na re mgbọ keyi.
50001006	Ofifi si, ejit n̄a înye ibe ke Awaji ogwu òbebene irọrọ ata ikwaan̄ kan̄ me emen ejit kinyi ìkpolọlọ isisi ikwaan̄ yi mege isi ire òta kan̄, me usen Jisọs Karais mônube.
50001007	Îgbe ibe emi ǹkaan̄ òjelek ulọk òkup ikeyi me lek kinyi otutuuk, mije, mben enyi me ejit enenen. Melek si, enyi otutuuk mîgọọk emi igbaan̄ ikaan̄ uche me lek atata nnwọn eyi Awaji onyibe emi me mgbọ keyi nkupbe me mkpọn, melek mgbọ nkije ikana ikitumu ikọ me ibot ata etip, mè ikirọ ata etip ya inye.
50001008	Ulọk nkaan̄be me lek kinyi îdọk enenen. Awaji me lek kan̄ môkọt ikeke ata-ikọ inyi emi. Ulọk yi ìnan̄a me ejit kè Jisọs Karais me lek kan̄.
50001009	Uriaak nkiriaak inyi enyi ìre, mè imumechieen̄ enyi ekaan̄be me lek ebi melek kinyi ikpọkpọ ikimin, mè enyi ekekaan̄ si atata ifuk-ibot, mè ekegobo inu etet ejaan̄ lek.
50001010	Sa me ikeyi ke enyi ebekọt ikiriọọn̄ inu ònwọnwọn ichit, inyi enyi etana esan̄a, mè ekakaan̄ nrọ-nlọ geege me emen mege ire usen Karais môkpọkbe inu.
50001011	Ofifi si, ikwaan̄ ata irọrọ eyi òkinan̄a me ubọk kè Jisọs Karais môjot me emen ugwem kinyi. Mije keyi, ebi ene mêkinyi Awaji umin mè itọn̄.
50001012	Mgbọ yi, bọn Nte n̄a, ǹkiweek irọrọ inyi enyi eriọọn̄ ibe kè otutuuk inu chi òrọrọ emi îrọ inyi ata etip yi itaan̄ ijọn̄ọ ere.
50001013	Mije ufialek n̄a chi, otutuuk ebi uwu ere ogwu Sisa okiluk, mè otutuuk ebi ofifi ife mîra iniriọọn̄ ijaan̄ lek ibe ke emi ǹkup me mkpọn mije kè Karais.
50001014	Ofifi si, mkpọn yi nkupbe me emen îtap owuwa bọn Nte efuuk me emen, inyi ema etumu ikọ Awaji, kpetet ukpook, kpelibi ene geege chieen̄.
50001015	Îre atikọ ibe ke usini ene ekilook ata etip kè Jisọs Karais me njijọ ejit, isasa itap ufialek. Ire, usini ene ekisa me ata ekiket ilook ebi ene ata etip ya, inyi ikọ Awaji ije inyi isi.
50001016	Ebi ìkisa me ata ekiket ilook ata etip ya ìre ebi ìmumun̄ emi me chieen̄, mije, ema mîriọọn̄ ibe ke Awaji ìsa emi initap me uwu mkpọn, inyi ǹsa me irek keyi ǹrọ mè ebi ene eriọọn̄ ibe ke ata etip yi ìre atikọ.
50001017	Ebibilọ cha kpesa me ata ejit ikilook ata etip ya. Ekisa me ejit mba, inyi ema etap ufialek ekeme emi me ibot me emen mkpọn yi nkupbe.
50001018	Ire, eya ìkakup me uyọt. Inu òkukup me uyọt ìre ke ema mêkilook ata etip kè Karais ya si me oniin̄ geelek, mè ìre me ijo ejit, mè ìyaka ire me ata ejit. Mije keyi, ejit îbele emi enenen. Me atikọ, mâkibele ejit si inyi isi,
50001019	mije nriọọn̄ ibe, sa me uriaak enyi ekiriaak me ibot n̄a, melek ntap-ubọk eyi Ekwukwu kè Jisọs Karais, ke inu yi môrọ inyi emi ǹsibi me mkpọn.
50001020	Inu nkiweek me otutuuk ejit n̄a, mè ikikpọ chieen̄ si, ìre, mè inu geege ikarọ inyi esip itet emi. Ire, kpan̄asi ikeya, ǹkiweek ibe ǹkat ejit enenen me mgbọ keyi kubọk nkikat otutuuk mgbọ, inyi Karais ikaan̄ umin me emen akpalek n̄a, mè ìre emi ǹkwukwu, mè ìyaka ire ǹkukup me ugwem.
50001021	Mije, me lek n̄a, ire emi nkup me ugwem, ǹkup inyi Karais. Ire nkwu mkpa, eya ìre oruru inyi emi.
50001022	Ire, ire nluk ugwem inyi isi me linyọn̄ keyi, mâkọt irọ owuwa inu eyi môtapbe ubọk inyi owuwa ene. Mije keya, ǹkayaka ìriọọn̄ agan̄ mbamọnọ.
50001023	Agan̄ iba cha ìkpọkpọ ikitaba emi. Îlọk emi ikwukwu itele linyọn̄ keyi, mè ifo isi igọọk Karais ikup, mije, eya onwọn enenen igak iluluk me linyọn̄ keyi.
50001024	Ire, mije kinyi, emi ikukup me ugwem me linyọn̄ keyi îkup me uyọt igak emi ikwukwu ifo igọọk Karais.
50001025	Eyi ìre atikọ. Eya orọ, nriọọn̄ ibe ke mâluk melek kinyi, mè ikitap ubọk inyi enyi, inyi enyi ekaan̄ unwọọn̄, mè ekeje enyi isi me emen ichechieek.
50001026	Eya orọ, ire nsibi me mkpọn, mè ikpọk inichichini melek kinyi, enyi mênwọọn̄ unwọọn̄ enenen mije n̄a, mè itọn̄ Jisọs Karais enenen mije inu îrọbe inyi emi.
50001027	Ire, enyi ìluk ugwem ògbegbe ebi ìbọbọkọ ata etip kè Karais itap. Eya ore inu òkukup me uyọt. Ire enyi ikiluk ikeya, mè ìre ǹnunu, mè ìre ǹkakọt ìnu, mâriọọn̄ ibe ke enyi mîkeke inye me ekiket ge, mè ikisa me ejit ge igbaan̄ itim akọn̄ me ibot ata etip eyi enyi echieekbe me lek.
50001028	Mânọ si ibe ke enyi kpechieek ibe ebi ìkirọ ikeme enyi etap enyi ukpook me emen. Eyi môjeen̄ ema ikpọk mbum ibe ke Awaji me lek kan̄ obotip ema oyerebet, mè inyan̄a enyi isibi.
50001029	Mije, Awaji ogwu ògwegwen enyi, inyi enyi enechieek me lek kè Karais, ìgwen enyi si ibe enyi enebọkọ ufialek mije kè Karais.
50001030	Me mgbọ keyi, îre enyi melek n̄a ekigbaan̄ itim akọn̄ ya enyi emun̄be emi nkitim me mgbọ òraraka, mè ikup me lek ititim si inire mgbọ keyi.
50002001	Karake enyi ekanabe ebi eyi Karais, igọgọọk Karais îtap enyi efuuk me emen. Imumechieen̄ kan̄ înyi enyi ukarajit. Enyi mîgbaan̄ inu irọ melek Ekwukwu Mbuban. Enyi mîkaan̄ si ata ejit mè ejit nsan me lek ebi melek kinyi.
50002002	Ire inu chi ire ikeya me atikọ, soso, ìgbaan̄ ìkaan̄ ejit ge, mè ìmun̄ lek kinyi me chieen̄, mè ìkaan̄ ekiket ge mè ulọk ge. Ìkiluk ikeyi ìfo isi, inyi unwọọn̄ n̄a ijot ichak.
50002003	Me emen inu geelek enyi ekirọ, ikakikeek lek kinyi gaalek. Ìsan̄a lek kinyi me lek ugumulek ikakaan̄ge ibot. Kpan̄asi ikeya, ìkisiki lek kinyi me ijọn̄, mè ìkimọnọ ebi ofifi ife kubọk ebi ìnwọnwọn igak enyi.
50002004	Ikakirọ inu òbokinin̄ enyi gaalek oruru. Ire, ìkiweek irọrọ inu echi òbokinin̄ oruru inyi ebi ofifi ife si igbaalek.
50002005	Ìtele inyi ekiket ejit kinyi ire ìkike melek ekiket ejit kè Karais Jisọs.
50002006	Me atikọ, bene me ibebene, Karais ìre ìkike melek Awaji. Ire, ìkasa me unye ìgọbọ irek irere ìkike melek Awaji ìkaan̄.
50002007	Kpan̄asi ikeya, ìtetele otutuuk irek ya, mè iyaka inimọnọ irek ogwu usun̄, emaman ọmọ me linyọn̄ keyi me mbet ebilene kubọk ekiman ebilene.
50002008	Mgbọ înube me linyọn̄ kubọk ebilene, ìsisiki lek kan̄ me ijọn̄, mè ichieek ikwukwu mkpa. Mkpa ya si ke îkwu me inyọn̄ uti nkwurieen̄.
50002009	Mije keya, Awaji obebene ọmọ ifo inyọn̄, mè isun̄ ọmọ me irek òbebene ichit, mè inyi ọmọ erieen̄ ilile eyi òmimin igak otutuuk erieen̄ geelek.
50002010	Eya orọ, isibak erieen̄ kè Jisọs, otutuuk inu geelek Awaji orombe, bene me lek ebi ìkup me emen inyọn̄ re lek ebi ìkup me linyọn̄ keyi, mè ebi ìkup me irak linyọn̄ keyi (eyi òrere ama ekwukwu), mêgwook akpatukot me ijọn̄, mè itọbọ ebum inyi Jisọs.
50002011	Otutuuk otu geelek môtumu isibi si ibe ke Jisọs Karais ore Okaan̄-ene, inyi itọn̄ mè umin geelek ikup inyi Awaji Ute.
50002012	Eya orọ, atata ebi une n̄a, enyi mîkigban̄ utọn̄ inyi emi mgbọ nkupbe melek kinyi. Ire, mgbọ keyi nkakupge melek kinyi, îkup me uyọt enenen ibe enyi egban̄ utọn̄ egak ikeya. Ìsiki lek ìsi ikwaan̄ ìnyi Awaji me uran-lek mè ukpook, inyi unyan̄a kinyi iso ifuk.
50002013	Mije, îre Awaji me lek kan̄ okisi ikwaan̄ me emen ejit kinyi, inyi enyi ekeweek irọrọ inu òkibele ọmọ ejit. Ọmọ si okitap ubọk inyi enyi, mè enyi ekekọt erọ si inu cha.
50002014	Ikakinunuun̄, ikakitap okput me inu geelek enyi eberọ.
50002015	Sa me ikeya, enyi mêre ebi kpunube inu geege ebesa itumu ikọ ikeme. Enyi mêre si bọn Awaji ebi ìtatana isan̄a, ebi ekakaan̄ge nrọ-nlọ geege me lek, me etete ijo ebi linyọn̄ keyi ebi ìwuwuwọlọ isan̄a. Îre enyi ekinyi utoon̄ me emen ijo linyọn̄ keyi, kubọk ebi kè ntoronyan̄ ekinyi utoon̄ me isinyọn̄.
50002016	Enyi ekinyi utoon̄ ya me linyọn̄ mije enyi ekilook ebi ene etip òkinyi ene ugwem. Ìnye lek ìkirọ ikeya ìnyi isi mege ire mgbọ Karais môkpọkbe inu, inyi ǹkaan̄ inu mâsabe igugo lek. Mije, mâriọọn̄ ibe ke ekot nlibibe mè kwulukwulu nkwukwulube ìkachep me ikike.
50002017	Ichechieek kinyi ìkup kubọk ngwugwa egwabe inyi Awaji. Usini mgbọ, ugwem n̄a obore kubọk miin̄ ebesa itọkọ igwook me lek ngwugwa ya. Ìrere ikeya ke ìbokup, emi mâbele ejit, mè igọọk otutuuk kinyi igbaan̄ inwọọn̄ unwọọn̄ si.
50002018	Ikeya si, îgbe ibe enyi ebele ejit, mè egọọk emi enwọọn̄ unwọọn̄.
50002019	Ire ineme Okaan̄-ene Jisọs, ǹkikpọ chieen̄ iraria Timọti inu me lek kinyi me mgbet mgbet mgbọ, inyi ǹnọ etip òfolek kinyi, mè ǹkaan̄ ubelejit.
50002020	Ǹkakaan̄ ofifi ene òkup kubọk Timọti, ogwu ata ekiket òfolek kinyi okiyok me ejit.
50002021	Mije, otutuuk kè ebilọ, ogwu ikup, ìkirọ inu òneme ọmọ, isasa itap ubọk inyi ugwem kan̄. Kpunu ogwu òyayaka ikikpọ chieen̄ me lek inu eyi Jisọs Karais.
50002022	Ire Timọti, otutuuk kinyi mîriọọn̄ ibe ke îkaan̄ ata ugwem. Mije, ọmọ îgọọk emi isi ikwaan̄ ilolook ata etip, kubọk gwun̄ okigọọk ogwu ute isi ikwaan̄.
50002023	Ǹkikpọ chieen̄ iraria ọmọ inu me lek kinyi mgbọ geelek mâriọọn̄be ubọk inu obokup melek n̄a me ere keyi.
50002024	Ntoon̄ ejit me lek Okaan̄-ene si ibe ke ìkpojọn̄ọ mgbọ emi me lek n̄a mânube inimun̄ enyi.
50002025	Epaforoditọs, atata gwun̄ Nte n̄a ogwu enyi eriabe ibe initap ubọk inyi emi, îgọọk emi isi ikwaan̄, mè itim akọn̄ ya ijaan̄. Me mgbọ keyi, mmun̄ ibe ke îkup me uyọt ibe emi ǹria ọmọ ǹka ǹjet enyi me ere keya.
50002026	Mije, otutuuk kinyi mêkilọk ọmọ. Ofifi si, îfieek ọmọ me lek ibe ke enyi mîra inọ ibe ke lek kan̄ ìkanye.
50002027	Me atikọ, Epaforoditọs îfiak enenen, mè ibonikwu. Ire, Awaji okakaan̄ ejit nsan me lek kan̄, mè ikaan̄ si me lek n̄a, mè inyan̄a ugwem kan̄, inyi nkarọn̄ ìnin̄ ofifi inu ufieejit eyi òmimin igak eyi nkupbe me emen mgbọ keyi.
50002028	Eya orọ îkupbe emi me uyọt igak otutuuk igwagwat lek iria ọmọ ijet enyi, inyi enyi emun̄ ọmọ, mè ebele ejit, mè ufieejit n̄a si iyaka igele.
50002029	Ọmọ isinu, ìsa unwọọn̄ ìbọkọ ọmọ ìtap kubọk ngwan̄ kinyi me emen Okaan̄-ene. Îgbe ibe enyi ekemin ebi ìkup kubọk Epaforoditọs.
50002030	Mije, ìsik sọntiik ọmọ mokwu mije ikwaan̄ kè Karais. Îsa ugwem kan̄ igwen inu ikike, inyi ọmọ ikọt inyi emi ntap-ubọk eyi ikafetge ibe enyi me lek kinyi ekọt etap enyi emi.
50003001	Me òta kan̄, bọn Nte n̄a, ìbele ejit mije enyi erebe ebi eyi Okaan̄-ene. Efuuk ìkata emi me emen ikpọkpọk ige si ikọ yaage mwuukbe lek ige ijet enyi, mije, ire ǹkakpọk ìge ikọ yi ìjet enyi, enyi mêkọt inin̄ emen ufialek.
50003002	Ìgbala chieen̄ kinyi me lek ebi ife cha ìkisi ijo ikwaan̄ kubọk ibo, mè ikitọ ibe efieek otutuuk ene afi eyi akpalek.
50003003	Eji ebi ìrere bọn Awaji inan̄a me ichechieek me lek kè Karais, eji ere ebi efieekbe afi ya me atikọ, ìkare ema cha. Eji ekitọbọ ebum inyi Awaji igọọk me nteme eyi Ekwukwu Awaji, mè ikimin Karais Jisọs mije inu îrọbe. Eji kpetoon̄ ejit me lek ọrọmijọn̄ eyi akpalek.
50003004	Mebe ke ọrọmijọn̄ eyi akpalek îkup me uyọt, emi me lek n̄a nso ogwu motoon̄ ejit me lek. Ire ikaan̄ ogwu òkigugo lek ibe ke ọmọ îso ogwu môkọtbe itoon̄ ejit me lek ọrọmijọn̄ eyi akpalek, emi me lek n̄a nso igak ene ya.
50003005	Mije, mgbọ emanbe emi isan̄a, efieek emi afi me òso egwe jeeta, igọọk me lek ọrọmijọn̄ ebi Ju. Ire me lek irere ogwu Ijeren, emi ìre gwun̄ owot ido Ijeren ònan̄a me otoko kè Benjamin, mè ire si atalek ogwu Iburu esabe eje ebi Iburu ibon. Ire me agan̄ isusun̄ Ikan ebi Ju, emi ìre ogwu Farisi.
50003006	Ire me agan̄ ulọk itetet ọrọmijọn̄ ebi Ju, emi me lek n̄a nsisaak ebi ntitiin̄ Awaji me otutuuk efuuk n̄a. Ire si me agan̄ irere ogwu ata irọrọ me emen Ikan ebi Ju, emi ǹkare fọkọfọkọ ene, kpunu nlilọ geege me emen n̄a, nrọ otutuuk Ikan iso.
50003007	Ire, otutuuk inu cha geelek echi mafukbe kubọk oruru inyi lek n̄a, mfuk ema otutuuk kubọk ichep mgbọ keyi mije kè Karais.
50003008	Ìkare inu kecha gaalek ke mfuk ichep! Me atikọ, mfuk otutuuk inu nkaan̄be kubọk ichep mije kè Karais, mije, irọriọọn̄ Karais Jisọs Okaan̄ n̄a, ọmọ onwọn ichit. Îre mije kè Jisọs Karais ke ntele otutuuk inu. M̀mọnọ otutuuk inu cha kubọk ifin ikike me lek n̄a, inyi ǹkọt ǹkaan̄ Karais me lek kan̄ me emen ugwem n̄a kubọk oruru,
50003009	mè ǹkana ogwu eyi Karais me atikọ. Sa me ikeyi, emi m̀kpare ogwu ata irọrọ inan̄a me isusun̄ Ikan. Ire, mâkana ogwu ata irọrọ mije nchieekbe me lek kè Karais. Òjelek irere ogwu ata irọrọ keyi ìkinan̄a me ubọk Awaji, mè ikup inyi ebi geelek ìchechieek me lek kè Karais.
50003010	Inu nkiweek ichit me ugwem n̄a ìre irọriọọn̄ Karais, mè irọriọọn̄ si unye ònan̄a me lek ijojomo me mkpa eyi ọmọ ojomobe. Ǹkiweek si imumun̄ ufialek ọmọ omun̄be, mè ikukup kubọk ọmọ okupbe me emen mkpa îkwube.
50003011	Sa me ikeya, usini mgbọ, emi mâgọọk ikup me otu ifuk ebi ìbejomo me mkpa.
50003012	Ǹkatumu ibe ke nra iwuuk lek ikaan̄ otutuuk inu cha nkiweek ikakaan̄. Ǹkatumu si ibe ke nra inwọn isan̄a. Ire, ǹtetet lek inye ikilibi ekọt yi, inyi ǹkọt ǹkaan̄ inu cha, mije, îre bak me lek inu cha ke Karais onyan̄a emi, mè itet emi ikaan̄.
50003013	Bọn Nte n̄a, emi ǹkamọnọ ibe ke nra ikaan̄ inu ya nkibak me lek ilibi ekot ya. Ire, inu ge gaalek ke nkirọ mgbọ geelek. Ǹkiwuwuuk otutuuk inu echi òrọrọ iraka, mè itet lek inye ikilibi ekot ya inyi isi, mè iben chieen̄ n̄a igwuun̄ me lek inu echi òkup me isi.
50003014	M̀kpọkpọ itet lek n̄a inye ikilibi ekot ya, inyi ǹlibi ǹre òta, mè m̀ben mkpukpe. Mkpukpe ya ìre igwen, eyi Awaji osabe me lek kè Jisọs Karais igwen emi itap me ugwem eyi emen inyọn̄.
50003015	Îgbe ibe otutuuk kiji ebi ìmimiin̄ ikem me emen inu eyi Awaji ekekaan̄ òjelek ekiket òkup ikeyi. Ire ikaan̄ ogwu ikaan̄ ofifi ekiket me lek inu geelek, Awaji môrọ inyi ene ya igobo itet.
50003016	Inu òkukup me uyọt ìre, mè eji ekeluk ugwem egọọk me lek atikọ ya eyi eji ewuukbe lek ikaan̄.
50003017	Bọn Nte n̄a, ìgọọk otutuuk ene ìkiluk ugwem kubọk nkiluk me agan̄ geelek. Eji mîra ijeen̄ enyi òjelek ugwem ògbegbe ibe enyi ekeluk. Eya orọ, enyi isimun̄ ebi geelek ìkiluk ugwem ikeya, ìgbala chieen̄ ìkween̄ ubọk ema ekirọ inu.
50003018	Mije, nra iwuuk lek itaba enyi ubọk me utọn̄ owuwa mgbọ ibe ke owuwa ene me etete kinyi ekiluk ugwem kubọk ebi ochicha uti nkwurieen̄ kè Karais. Mgbọ keyi, ǹkisa mun̄ ito me chieen̄ ikpọk itaba enyi ubọk me utọn̄ òfolek ikọ yaage si.
50003019	Òta kiban̄ ìbore mkpa me ama yọk. Owot kiban̄ ke ema ekisi ikwaan̄ inyi kubọk ìre Awaji. Inu echi mokitap ema esip me isi ke ema eyaka ikisa igugo lek. Inu linyọn̄ keyi gaalek ke ema ekisa itoon̄ ejit.
50003020	Eyi kiji, eji ìre bọn owot emen inyọn̄. Eji ekikpọ chieen̄ mgbọ Ogwu Unyan̄a, òrere Okaan̄-ene Jisọs Karais, mônan̄abe me emen inyọn̄ inu.
50003021	Ọmọ isinu, môninwene mwuwọ akpalek kiji yi òbokwukwu, inyi ikaan̄ umin mè uja kubọk akpalek kan̄. Unye ìbosa inwene akpalek kiji ìre ikpele unye kan̄ ya eyi îsabe ikpulu otutuuk inu geelek itap me irak ubọk mkpulu kan̄.
50004001	Atata bọn Nte n̄a ebi mmun̄be me chieen̄, îkilọk emi enenen imumun̄ enyi mgbọ geelek. Enyi ere unwọọn̄ n̄a, mè ire si okpibot ubọọn̄ eyi nkaan̄be kubọk mkpukpe ikwaan̄ n̄a. Atata ebi une n̄a, mije inu ya Karais oborọ inyi eji, îgbe ibe enyi ebi eyi Awaji ekeke enye.
50004002	Mgbọ keyi, ǹkiriaak ebi ngwan̄ kiji ebibaan̄ iba, Yuwodia mè Sintiki, ibe soso, mè ema erọ esuuk me etete kiban̄, mè egbaan̄ echieek, mije ema ìre ge me emen Karais.
50004003	Owu si, atata ogwu une n̄a, ogwu melek n̄a ekigbaan̄ isi ikwaan̄, soso, tap ubọk rọ inyi esuuk ikup me etete ebibaan̄ iba cha, mije, ema melek n̄a mîgbaan̄ imun̄ ufialek mgbọ ema egọọkbe emi ikisi ilook ebi ene ata etip. Kelementi mè ebi ofifi ife ìgọgọọk eji ijijen̄e mîmun̄ si ufialek. Awaji îge otutuuk erieen̄ kiban̄ me emen ikpa ugwem.
50004004	Enyi ebi ìrere ebi eyi Karais, ìkinwọọn̄ unwọọn̄ mgbọ geelek! Iin̄, m̀be enyi ìkinwọọn̄ unwọọn̄!
50004005	Ìkirọ inu esuuk esuuk melek otutuuk ene. Inunu Okaan̄-ene îkup mgbet.
50004006	Ikasisaak ejit kinyi òfolek inu geege. Kpan̄asi ikeya, ìkpa inu geelek òkup enyi me uyọt ìnyi Awaji me uriaak. Me emen uriaak kinyi, ìkibeek Awaji mbeek, mè ìkinyi si ọmọ itọn̄.
50004007	Ire enyi ikirọ ikeya, esuuk Awaji, eyi ebilene kpebekọt igobo itet, môbem ejit kinyi mè ekiket kinyi, inyi unan geege ikare enyi ebi eyi Karais Jisọs lek.
50004008	Bọn Nte n̄a, òta ikọ n̄a ìre ikeyi: Ìkikeek ekiket òfolek inu geelek òrere atikọ, mè inu geelek òtatat, mè inu geelek òtatana me isi Awaji, mè inu geelek òjajaan̄, mè inu geelek ebi ene ekima. Inu geelek ònwọnwọn ichit, mè echi ebi ene mêkọtbe itọn̄, echichi ore inu ògbegbe ibe enyi ekekeek ekiket òfolek.
50004009	Inu geelek enyi ekween̄be me ubọk n̄a, mè echi enyi ebọkọbe emi me ubọk, mè echi enyi enọbe emi me otu, mè echi enyi emun̄be me ugwem n̄a, ìkirọ otutuuk cha, ke Awaji ogwu ibot esuuk môkup melek kinyi.
50004010	Nnwọọn̄ unwọọn̄, mè itọn̄ Okaan̄-ene enenen ibe ke enyi mîyaka ikpọk ibene ikikpọ emi chieen̄ me lek. Îfiin̄ mgbọ, karake enyi kpeyaka ikirọ. Me atikọ, nriọọn̄ ibe ke enyi mîkikaan̄ ulọk irọrọ, ire, irek ìkasibi ìnyi enyi ekọt ejeen̄ ulọk kinyi.
50004011	Ìkare kubọk ke îkaan̄ inu ònanan emi orọ mè ǹtumu ikọ ya, mije, m̀bọbọọk ugwem n̄a, inyi irek geelek nkupbe iso emi.
50004012	Nriọọn̄ ubọk ekisa iluk ugwem me mgbọ una, mè iriọọn̄ si ubọk ekisa iluk ugwem me mgbọ owuwa. Nra ije itibi irek chi geelek, mè iriọọn̄ nlelet inu òkup me emen. Eya orọ, me mgbọ geelek, mè irek geelek, me uraafiọọn̄, mè mgbọ owot ojotbe emi, mè ìre m̀bọbọọn̄ ubọọn̄, mè ìre m̀gbọgbọọn̄ ugbọọn̄, nriọọn̄ ubọk mbasa ikup me ubelejit, mè itele inyi inu geelek nkaan̄be iso emi.
50004013	Mâkọt irọ inu chi geelek sa me unye kè Karais ogwu òkitap emi efuuk me emen.
50004014	Ubọk geelek si, enyi mîrọ ijaan̄ enenen me itatap ubọk inyi emi me emen otutuuk ufialek n̄a.
50004015	Ògak ge, enyi ebi Filipai mîriọọn̄ ijaan̄ lek ibe, me mgbọ ntelebe Mesidonia, mè inibene ilolook ata etip keyi me etete kinyi me adasi mgbọ, ke kpunu ofifi ntitiin̄ Awaji geege ògọgọọk emi igbaan̄ isi ikwaan̄ kubọk enyi erọbe. Ike enyi ekibọkọ ikwaan̄ n̄a itap, enyi mîra ikiche si uche inyi emi. Îre enyi gaalek ekirọ inu ya.
50004016	Mije, mgbọ nkupbe me Teselonaika, enyi mîria ntap-ubọk owuwa mgbọ ijet emi mgbọ inu okinan emi.
50004017	Ìkare inu cha enyi ekiria ijet emi okup emi me uyọt. Inu òkup emi me uyọt ìre oruru eyi Awaji obonyi enyi mije ntap-ubọk chi enyi ekitap inyi emi.
50004018	Inu enyi eriabe ijet emi inan̄a me ubọk kè Epaforoditọs îtap emi ubọọn̄. Kpunu inu geege òyayaka inan emi. Enyi mînyi emi otutuuk inu mweekbe, mè inyi iraka. Uche cha ìkup kubọk ngwugwa òkidun̄u utop olu, eyi egwabe inyi Awaji, Awaji obọbọkọ, mè ibele ejit me lek.
50004019	Eya orọ, Awaji n̄a ogwu òbọbọọn̄ ubọọn̄ ichit me umin kan̄ mè uja kan̄, môsa me lek kè Karais Jisọs inyi enyi otutuuk inu geelek òkup enyi me uyọt.
50004020	Itọn̄ ikup inyi Awaji kiji òrere Nte kiji, isi ire mgbọ geelek ikakaan̄ge itata. Ikup ikeya.
50004021	Ìtọp otutuuk ebi eyi Awaji ebi ìrere si ebi eyi Karais amọn ìnyi emi. Otutuuk bọn Nte ebi melek n̄a ekupbe me ere keyi mîtọp enyi amọn si.
50004022	Otutuuk ebi eyi Awaji ìkup me ere keyi, ògak ge ebi ìkup me uwu ogwu Sisa, mîtọp enyi amọn si.
50004023	Atata nnwọn eyi Okaan̄-ene Jisọs Karais ìkup me emen kinyi otutuuk ene.
51001001	Emi Pọọlu ogwu òrere ogwu otuchieen̄ kè Jisọs Karais inan̄a me nkeek Awaji, emi melek Timọti gwun̄ Nte kiji ege ikpa etip keyi
51001002	ijet enyi bọn Awaji me ama Kọlọsi, enyi bọn Nte ebi ìgbegbe utoon̄-ejit me emen Karais. Awaji ogwu òrere Nte kiji inyi enyi atata nnwọn kan̄ mè esuuk kan̄.
51001003	Mgbọ geelek eji ekiriaak uriaak me ibot kinyi, eji kpekilọlọ itọtọn̄ Awaji ogwu òrere Nte Okaan̄ kiji Jisọs Karais.
51001004	Eji ekitọn̄ ọmọ, mije, eji mînọ ibe ke ichechieek kinyi îkeke inye, mè inọ si ibe ke enyi mîmun̄ otutuuk bọn Awaji me chieen̄.
51001005	Enyi ekaan̄ ichechieek yi mè imumechieen̄ yi mije enyi ekikpọ chieen̄ ikakaan̄ ugbana eyi Awaji osun̄be iban enyi me emen inyọn̄. Enyi mîwuuk lek inọ inu òfolek ugbana yi me emen ata etip eyi atikọ eyi elookbe enyi.
51001006	Ata etip yi òkitaan̄ si ikana otutuuk linyọn̄, mè ikisi ata ikwaan̄ me ugwem ebi ene. Owuwa ene mêkichieek me lek. Ubọk yaage si ke ata etip yi osi ata ikwaan̄ me emen ugwem kinyi karake enyi enọbe, mè isa me ikeya iriọọn̄ ubọk atata nnwọn eyi Awaji okupbe me atikọ.
51001007	Epafaras odasi isa ata etip yi inilook enyi. Ọmọ ìre ata ogwu eji emun̄be me chieen̄ enenen, ogwu melek kiji ekisi ikwaan̄ inyi Jisọs Karais. Ọmọ ore ogwu òsasa ejit ge isi ikwaan̄ kè Karais me irek kiji me etete kinyi.
51001008	Ọmọ si onikpa inyi eji ubọk enyi ekimun̄ ene me chieen̄ inan̄a me unye eyi Ekwukwu Awaji.
51001009	Mije keyi, karake adasi usen eji enọbe inu òfolek kinyi, eji ekpọkpọ ikiriaak uriaak me ibot kinyi, mè ikibeek Awaji ibe irọ mè enyi eriọọn̄ nkeek kan̄ ejaan̄ lek, mè ekaan̄ ojot ojot iriọọn̄-inu eyi Ekwukwu kan̄ okinyi, inyi enyi ekekọt egobo inu geelek etet.
51001010	Iriọọn̄-inu yi oborọ inyi enyi ekeluk ugwem ògbegbe ebi ìkigọọk Okaan̄-ene, mè ekerọ inu òkibele ọmọ ejit mgbọ geelek. Sa me ikeyi, enyi mêkirọ ata inu me oniin̄ geelek, mè ikpọkpọ ikiriọọn̄ inu eyi Awaji ifo isi.
51001011	Eji ekiriaak si uriaak ibe mè Awaji isa ikpele unye kan̄, eyi òmimin ichit, irọ mè enyi ekeke enye, mè ekaan̄ ujọn̄ọ ukarajit, mè ekawọ lek, mè ekebele ejit me emen inu geelek.
51001012	Eji ekiriaak si ibe mè enyi eketọn̄ Nte kiji ogwu òrọrọ inyi enyi egbe ebi ìbegọọk ikaan̄ uche me lek ugbana eyi ọmọ osun̄be iban ebi kan̄ me emen mkpulu eyi utoon̄ kan̄,
51001013	mije, Awaji îtaba eji isibi me irak ubọk mkpulu eyi udun̄, mè isa eji isi itap me emen mkpulu eyi ogwu Gwun̄ ogwu îmun̄be me chieen̄.
51001014	Îre ogwu Gwun̄ ya ofaka eji isibi me usun̄ eyi ijo inu, mè itele otutuuk ijo kiji inyi eji.
51001015	Karais, ogwu eji esabe chieen̄ imun̄, ìre inu geelek eyi Awaji ogwu eji ekasage chieen̄ ìmun̄ orebe. Ọmọ ore adasi Gwun̄ enerieen̄ eyi Awaji. Ọmọ îmin enenen, kpebekọt isa inu geelek Awaji orombe itọ me lek kan̄.
51001016	Mije, Awaji ìsa me ubọk kan̄ irom otutuuk inu geelek, echi òkup me emen inyọn̄, mè echi òkup me linyọn̄, echi ekisa chieen̄ imun̄, mè echi kpekisa chieen̄ imun̄, mè irom si otutuuk ebi osat geelek, mè otutuuk ijo erumun̄ geelek, mè ebi ibot ìkikpulu ema, mè ebi unye kiban̄, mè otutuuk kiban̄ me irek me irek. Awaji ìsa me ubọk Gwun̄ kan̄ yi irom otutuuk inu geelek eyi îrombe. Otutuuk inu chi ìnan̄a me ubọk kè Karais. Karais si ke otutuuk inu chi okup inyi.
51001017	Ọmọ ìwuwuuk lek ikup sabum enirom otutuuk inu. Me emen kan̄ si ke otutuuk inu okigbaan̄ isọk.
51001018	Ọmọ ore ibot isa inyi akpalek kan̄ eyi òrere ntitiin̄ Awaji, eyi ọmọ me lek kan̄ obenebe. Me etete otutuuk ebi geelek ìkwukwu, ọmọ odasi ijomo me mkpa. Eyi ìkijeen̄ ibe ke ọmọ ore ogwu òmimin ichit me emen inu geelek.
51001019	Mije, îbele Awaji ejit ibe otutuuk inu geelek ọmọ orebe ikup iso ifuk ojot ojot me emen kè Karais.
51001020	Îneme si Awaji isasa me lek kè Karais ikpulu otutuuk inu geelek îrombe iyaka isa ika inu me lek kan̄. Awaji ìsa me eje eyi Gwun̄ kan̄ ofiin̄be mgbọ îkwube me inyọn̄ uti nkwurieen̄ irọ esuuk melek otutuuk inu geelek, echi òkup me linyọn̄, mè echi òkup me emen inyọn̄, inyi ema otutuuk eyaka egwu ekom eka egọọk ọmọ.
51001021	Me mgbọ òraraka, enyi me lek kinyi si mîjọn̄ọ ere me lek Awaji, mije enyi erebe ebi òchicha Awaji, inan̄a me lek ijo ekiket enyi ekikeek me emen ejit kinyi melek ijo ugwem enyi ekiluk.
51001022	Ire, me mgbọ keyi, Awaji îrọ inyi enyi melek kan̄ eyaka enere unene, sa me mkpa eyi Gwun̄ kan̄ okwube me akpalek ebilene me inyọn̄ uti nkwurieen̄ mije kinyi. Sa me ikeyi ke îgwọk enyi itana me emen ejit kinyi, mè isun̄ enyi me mbuban inyi lek kan̄, inyi ene geege ikamun̄ inu ìbosa ifieek enyi ikọ me isi kan̄.
51001023	Ìkeke ìnye me emen ichechieek ìfo isi, ikasisik. Ìkaan̄ ikpọchieen̄ me lek inu geelek etumube inyi enyi me emen ata etip. Ata etip yi eyi ekilook otutuuk ene me otutuuk linyọn̄, ke Awaji ogwen emi Pọọlu kubọk ogwu usun̄ kan̄ ibe emi ǹkenlook ǹkana ere.
51001024	Mgbọ keyi, ejit îbele emi enenen me lek ufialek mbọkọbe mije kinyi. Mije, ubọk Karais obọkọbe ufialek, ikeya si ke emi nkisa akpalek n̄a ibọkọ ufialek me ibot ntitiin̄ Awaji, eyi òrere akpalek kè Karais. Ǹkibọkọ ufialek yi isasa irọ inyi ikwaan̄ eyi Karais osibe iso ifuk.
51001025	Awaji ìgogobo emi ibe emi ǹnensi ikwaan̄ ǹnyi ntitiin̄ kan̄. Ìgobo emi ibe emi ǹnenlook otutuuk ene otutuuk ata etip kan̄.
51001026	Ata etip yi ìre nlelet inu eyi Awaji ochitbe isun̄, ìkachili ìnyi ene geege karake ukot ukot, ire, mè inichili ibook me mgbọ keyi inyi ebi kan̄.
51001027	Awaji îwuuk lek itumu ifieek ibe ke ọmọ môrọ inyi ebi kan̄ eriọọn̄ ubọk nlelet inu yi osabe imin iyaka, mè ubọk îsabe ikaan̄ ikpele oruru inyi ebilene me otutuuk ido geelek. Nlelet etip yi eyi Awaji ochilibe ibook ìre, ke Karais ọmọ òwa me emen ejit kinyi. Eya orọ, ke enyi mîkaan̄ ikpọchieen̄ ibe ke enyi mêgọọk ọmọ ikup me emen umin mè uja kan̄.
51001028	Îre mije keya ke eji ekilook otutuuk ene ata etip òfolek kè Karais, mè ikitaba ene geelek ubọk me utọn̄, mè ikisa me otutuuk iriọọn̄-inu ijeen̄ ebilene inu, inyi ogwu geelek òchechieek me lek kè Karais imin iso ifuk ubọk ògbegbe, me mgbọ môkekebe me isi Awaji.
51001029	Eya orọ, ǹkisa otutuuk ikpele unye Karais onyibe emi irọ ikwaan̄ yi, ubọk efuuk n̄a obenbe, inyi ǹkọt ǹrọ ǹre okputut me atata.
51002001	Ǹkiweek ibe enyi eriọọn̄ ibe ke nkwukwulu enenen me emen ikwaan̄ me ibot kinyi, ebi Kọlọsi mè ebi Lawodisia, mè otutuuk ebi geelek ekararakge ìmun̄ emi isi mè isi.
51002002	Ǹkirọ ikwaan̄ yi, inyi ǹkat ife cha ejit, mè ǹtap ema efuuk me emen, inyi ema ekana ere ge sa me imumun̄ lek kiban̄ me chieen̄. Ǹkiweek ibe ema egobo inu chi etet ejaan̄ lek, inyi ema ekaan̄ ojot ojot utoon̄-ejit, mè esa me ikeya eriọọn̄ nlelet inu ya eyi Awaji ochilibe ibook. Nlelet inu yi ìre Karais me lek kan̄.
51002003	Me emen kè Karais ke Awaji otap otutuuk udọk udọk unye otu ewe ifuk-ibot mè iriọọn̄-inu kan̄.
51002004	Ǹkitumu ikọ yi inyi enyi, inyi ene geege ikasa unin̄i otu ikọ ìnifiaan̄ enyi ìfiin̄.
51002005	Mije, ubọk geelek nkakupge me etete kinyi me akpalek, ekiket òfolek kinyi îmin emi me ejit mgbọ geelek. Ejit îbele emi si, mije enyi ekiriọọn̄ ubọk itet lek kinyi ikaan̄, mè ikeke inye me ichechieek kinyi me emen kè Karais.
51002006	Mgbọ keyi enyi ebọkọbe Jisọs Karais itap kubọk Okaan̄ kinyi, ìkiluk si ugwem kubọk ebi ìchechieek me lek kan̄.
51002007	Ìtap ugwun̄-ijọn̄ kinyi ìdọk me emen kan̄, inyi enyi ekaan̄ ugwem, mè eketibi emiin̄ me emen kan̄. Ìkeke ìnye me emen ichechieek kinyi kubọk ejeen̄be enyi, mè ìkinyi ọmọ ogbogbo itọn̄ mgbọ geelek.
51002008	Ìgbala chieen̄, inyi ene geege ikasa ujọn̄ọ ifuk-ibot ebilene ìnifiaan̄ enyi ìsan̄a me lek ata ichechieek kinyi. Mije, òjelek iriọọn̄-inu keyi ìkanan̄a me ubọk kè Karais, ìnan̄a me lek ọrọmijọn̄ eyi ebilene, mè ubọk Yọk ogwu òkikpulu linyọn̄ keyi.
51002009	Mije, otutuuk inu geelek eyi Awaji orebe îso ifuk me emen kè Karais mgbọ îlukbe me akpalek ebilene.
51002010	Eyi enyi ekupbe me emen kè Karais, enyi si mîkaan̄ ojot ojot ugwem ya, mije, ọmọ ore ogwu ibot òmimin igak otutuuk ebi ibot geelek, mè ebi ibot erumun̄ geelek.
51002011	Me emen kè Karais si, mîfieek enyi afi. Ifieek-afi keyi ìkare òjelek eyi ebilene ekirọ. Eyi ìre ifieek-afi eyi kè Karais, eyi òrere isasan̄a eyi Karais osan̄abe enyi isibi me emen ijo ugwem eyi akpalek.
51002012	Me mgbọ egwookbe enyi mun̄, ìkup kubọk egbagbaan̄ enyi melek Karais ifuun̄, mè igbaan̄ enyi melek kan̄ si ijomo me mkpa, mije enyi echieekbe me lek unye eyi Awaji ogwu òjojomo Karais me mkpa.
51002013	Me adasi mgbọ, enyi ekwukwu isan̄a, kpekaan̄ ata ugwem, mije ijo inu enyi erọbe, melek mije enyi ekarege ebi eyi Awaji, ebi efieekbe afi. Mgbọ enyi enichieek me lek kè Karais, Awaji onenirọ inyi enyi egat ugwem melek Karais. Awaji îtele otutuuk ijo kiji inyi eji.
51002014	Awaji îgwak otutuuk ikpa urieek ijo inu kiji mè ikan geelek òtetet eji ifiin̄ isan̄a, inan̄a me lek mkpa kè Karais. Ìkup kubọk Awaji ìbeben ikpa urieek ijo inu cha igon ikam me inyọn̄ uti nkwurieen̄ kè Karais.
51002015	Me inyọn̄ uti nkwurieen̄ ya si ke Karais obọkọ otutuuk unye ebi ibot ijo erumun̄ geelek itọp ifiin̄, mè itim ikpan̄ ebi ibot ijo erumun̄ cha, mè isa ema ikiwulu òkô ika me isi otutuuk ene, kubọk ebi ekpulube me akọn̄.
51002016	Eya orọ, ikachieek ibe ene geege ifieek enyi ikọ òfolek inu enyi ekirie, mè inu enyi ekinwọ. Ikachieek si ibe ene geege ifieek enyi ikọ òfolek ubọk ekisa irie ijọk mfaka, mè ìre ijọk aya onyan̄, mè ìre inu òfolek Usen Mbuban.
51002017	Mije, inu chi geelek ìre ogugo inu òbonunu. Ire, achubọk inu ya eyi inu chi orebe ogugo inyi, ìre Karais me lek kan̄.
51002018	Eya orọ, ikachieek ibe ebi ofiaan̄ geege, ìkimọnọ lek kiban̄ kubọk ebi ìmimiin̄, enefieek enyi ikọ. Ife chi ekibe mè ebi ene ekesiki lek kiban̄ me ijọn̄, mè eketọbọ ebum enyi ebi osat Awaji, mè ikitumu si ibe ke Awaji ochili inu chi ijeen̄ ema me ilaak ọkpọchieen̄. Ema kpekup me lek inu geege, ire, ema ekpọkpọ ikibene lek. Ifuk-ibot kiban̄ ìnan̄a me linyọn̄ keyi gaalek.
51002019	Òjelek ene òkup ikeya ìkayaka ìkup melek Karais ogwu òkup kubọk ibot isa inyi akpalek. Ike nlik me ibot usọk okigbaan̄ otutuuk nriro òkup me akpalek ene isọk me lek ibot ene, ikeya si ke Karais okigbaan̄ otutuuk ebi kan̄ ititiin̄ me emen kan̄, mè ikinyi ema unye, mè ikirọ inyi ema eketibi esibi ike Awaji okiweek ibe ema etibi esibi.
51002020	Enyi mîgọọk Karais ikwu mkpa, mè inwọnọ me ubọk ebi ijo erumun̄ ìkikpulu linyọn̄ keyi. Ìre keke orọ enyi eyaka ikiluk ugwem kubọk ebi linyọn̄ ekiluk? Enyi ejeje iyaka ikisiki ibot inyi ikan ọrọmijọn̄ echi ebilene etapbe ibe,
51002021	“Katet ubọk me lek keyi! Katap eyi me otu! Kachak ubọk me lek keyi!”?
51002022	Otutuuk ikan chi ìbofafiat isan̄a kpai me ubọk ebilene, me ikafiin̄ge mgbọ, mije, îre me ekiket ebilene mè ijejeen̄ ebilene ke înan̄a.
51002023	Me atikọ, ire ikpọ ikan chi inyọn̄ inyọn̄, ìkup kubọk ata iriọọn̄-inu òwa me emen. Ebi ìchechieek me lek ikan chi ekitet lek kiban̄ me unye ikitọbọ ebum inyi ebi osat Awaji, mè ikifiaan̄ isiki lek kiban̄ me ijọn̄, mè ikisulu lek kiban̄ osusut ikagbege. Ire, ikan chi ìkakaan̄ unye geege isasa ikput ijo nkeek mè ijo ulọk akpalek geelek eyi ebilene ekikaan̄.
51003001	Awaji îgbaan̄ enyi melek Karais ijomo me mkpa. Eya orọ, ìkiweek inu echi òkup me emen inyọn̄ ere Karais osikibe ikweek me agan̄ ubọk ulom unye eyi Awaji.
51003002	Ìkikaan̄ ulọk, mè ìkikeek ekiket òfolek inu echi òkup me emen inyọn̄, ikakaan̄ ulọk me lek inu echi òkup me linyọn̄ keyi.
51003003	Mije, enyi mîkwaan̄ itele oka ijo ugwem kinyi, mè iyaka inikaan̄ ayaya ugwem. Awaji onenimọnọ ayaya ugwem ya ilet me emen kè Karais ogwu òkup melek Awaji.
51003004	Eya orọ, Karais ore ugwem kinyi. Me mgbọ Karais ogwu òrere ugwem kinyi ya môgwube ikom inu, enyi mêgọọk ọmọ si ikana isibi me umin mè uja kan̄.
51003005	Mije Karais orebe ugwem kinyi, ìtele otutuuk oka ijo ugwem kinyi cha eyi linyọn̄ keyi. Ìmọnọ oka ugwem cha kubọk inu òkwukwu, eyi ikayakage ìkaan̄ unye me emen kinyi. Ìtele ijeje oyet mè ten̄ten̄ ugwem, mè ugwem barabat, mè ijo ulọk, mè chieen̄ ile, mije, ire enyi ikaan̄ chieen̄ ile me lek inu geelek, ìsibi ibe ke enyi mîmin inu ya igak Awaji.
51003006	Îre mije inu chi geelek ke unaan̄-ejit Awaji obonikeme ebi kpekisiki ibot inyi Awaji.
51003007	Me adasi mgbọ, enyi me lek kinyi mîgọọk ikirọ ijo inu chi me emen oka ugwem enyi ekiluk.
51003008	Ire, mgbọ keyi enyi ekaan̄be ayaya ugwem, ìtele otutuuk ijo ugwem cha. Ìtele unaan̄-ejit, mè uyok ejit, mè ikekeek ene ijo, mè itutumu ene ifiat, mè ijo otu ikọ geelek.
51003009	Ikakan̄ ataak ìnyi ebi melek kinyi, mije, enyi mîra iwọọk oka ugwem kinyi eyi òkirọ inyi enyi ekerọ ijo inu cha isan̄a,
51003010	mè iyaka initap ayaya ugwem eyi Awaji orombe. Awaji ogwu òrorom ugwem ya ìkpọkpọ ikinwene ugwem ya, inyi ikikana ayaya, mè inikup kubọk ugwem kan̄, mè enyi esa me ikeya eriọọn̄ ọmọ ejaan̄ lek.
51003011	Me emen ayaya ugwem yi, otutuuk ene ìre ìkike, ogwu Ju mè ogwu ikarege ogwu Ju, ogwu efieekbe afi mè ogwu ekafieekge afi, ebi usun̄ mè ebi ekarege usun̄, mè otutuuk ebi ekabologe chieen̄, ìrere ebi ìluk me agan̄ ekigwen Sitia. Otutuuk chi ìre ikike, kpunu esese inu geege òkukup me etete kiban̄, mije, Karais ore inu geelek inyi ema, ọmọ si okup me emen otutuuk kiban̄.
51003012	Eya orọ, enyi kubọk ebi eyi Awaji, ebi Awaji ogobobe isun̄ esese inyi lek kan̄, ìmun̄ lek kinyi me chieen̄ enenen, ìkikaan̄ ejit njijin mè ata ejit me lek ene. Ìkisiki lek kinyi, mè ìkirọ inu esuuk esuuk, mè ìkikaan̄ ukarajit.
51003013	Ikakigwat lek ìnaan̄ ejit ìnyi ebi melek kinyi ebi ìrọrọ enyi ilọ. Ire ebi melek kinyi irọ enyi ijo inu, ìtele inyi ema. Ike Awaji otelebe ijo kinyi inyi enyi, enyi si, ìtele ìnyi ebi geelek ìrọrọ enyi ijo inu.
51003014	Eyi ògagak otutuuk, ìkaan̄ imumechieen̄ me lek ebi melek kinyi, mije, imumechieen̄ okigbaan̄ otutuuk ata ugwem chi ibọp me emen ene, mè ikirọ inyi ene ya iso ifuk ubọk Awaji oweekbe.
51003015	Ìtele mè esuuk eyi Karais okinyi ene ikup me emen ejit kinyi, mè ikijeen̄ enyi oniin̄ me emen inu geelek enyi ekirọ, mije, Awaji ìgbaan̄ otutuuk kinyi igwen, inyi enyi enere akpalek ge gaalek, mè eluk me esuuk. Ìkinyi Awaji itọn̄ mgbọ geelek.
51003016	Ìtele mè ikọ kè Karais ikup me emen kinyi ojot ojot. Ìkisa me ojot ojot iriọọn̄-inu ìkijeen̄ ebi melek kinyi inu. Ìkikọt okwa mbuban mè okwa itọn̄ ìnyi Awaji, mè okwa echi òkibene Ekwukwu Mbuban. Ike enyi ekikọt okwa inyi Awaji, ìkitọn̄ ọmọ mgbọ geelek me emen ejit kinyi.
51003017	Me inu geelek enyi ekirọ, mè ìre me ikọ otu mè ìre me ikwaan̄ irọrọ me ubọk, ìkirọ otutuuk me erieen̄ Okaan̄-ene Jisọs, mè ìkisa me lek erieen̄ kan̄ ìnyi Awaji itọn̄.
51003018	Enyi ebi nwa, ìsiki ibot ìnyi ebi nlom kinyi, mije, ikeya ogbe ibe ogwu òkup me emen Okaan̄-ene irọ.
51003019	Enyi ebi olom, ìmun̄ ebi nwa kinyi me chieen̄. Ikaluk ugwem ijo ijo melek kiban̄.
51003020	Enyi nsabọn, ìsiki ibot ìnyi nte kinyi mè nga kinyi me emen inu geelek, mije, irọrọ ikeyi okibele Awaji ejit.
51003021	Enyi ebi ute, ikatap nsabọn kinyi ijo ejit, inyi ema ekanan̄a me ikeya ìwọ lek me irọrọ inu òtatat.
51003022	Enyi ebi usun̄, ìkisiki ibot ìnyi ebi nte uwu kinyi me emen inu geelek. Ikakisiki ibot me mgbọ ema ekupbe gaalek, inyi ema ekema enyi. Ire, ìkisa otutuuk ejit kinyi ìsi ikwaan̄ ìnyi ema me oniin̄ òbokinyi Okaan̄-ene umin.
51003023	Inu geelek enyi ekirọ, ìkisa otutuuk ejit kinyi ìrọ, mije, enyi ekirọ inyi Okaan̄-ene, ìkare ebilene.
51003024	Ikawuuk ibe ke Okaan̄-ene môkpe enyi mkpukpe ubọk ikwaan̄ kinyi. Enyi mêbọkọ otutuuk irot geelek îsun̄be inyi enyi, mije, Okaan̄-ene Karais me lek kan̄ ore nte uwu ya ogwu enyi ekisi ikwaan̄ inyi.
51003025	Ene geelek òkirọ ijo inu ìkpolọlọ ibọbọkọ mkpukpe ijo inu kan̄, mije, Awaji ìkakilibi ene geege chieen̄, ìkakigobo si ene geege isi.
51004001	Enyi ebi nte uwu, ìkirọ inu òtatat, mè igbe ìnyi ebi usun̄ kinyi. Mije, enyi mîriọọn̄ ibe ke enyi si mîkaan̄ Nte Uwu me emen inyọn̄.
51004002	Ìkiriaak uriaak mgbọ geelek. Ìkup me mbem lek, mè ìkitọn̄ Awaji otutuuk mgbọ.
51004003	Ìkiriaak si uriaak me ibot kiji ibe Awaji ichili oniin̄ ibook, inyi eji ekelook ata etip, mè eji ekọt ekpa nlelet inu ya eyi Awaji ochilibe ibook òfolek kè Karais enyi ebi ene. Enyi mîriọọn̄ ibe ke ìre mije ilolook ata etip yi ke etet emi itap me mkpọn.
51004004	Ìkiriaak uriaak me ibot n̄a, inyi ǹkọt ǹlook ata etip yi mkpọk mbum ike îgbebe, mè ebi ene egobo etet ejaan̄ lek.
51004005	Ìsa me iriọọn̄-inu ìkirọ inu melek ebi ekachieekge me lek Okaan̄-ene, mè isa irek geelek enyi ekaan̄be melek kiban̄ ìrọ ata ikwaan̄ òkakaan̄ oruru.
51004006	Ìkisa ida ònwọnwọn, mè ata otu eyi òkibele ebi ene ejit, ìtumu ikọ mgbọ geelek, inyi enyi ekeriọọn̄ ubọk enyi ebekisa ifọọk ene geelek ikọ.
51004007	Taikikọs môtumu inu geelek òfolek n̄a inyi enyi. Ọmọ ìre atalek gwun̄ Nte ogwu eji emabe enenen, ogwu òkisa otutuuk efuuk kan̄ isi ikwaan̄. Ọmọ melek n̄a ekigbaan̄ isi ikwaan̄ inyi Okaan̄-ene.
51004008	Inu òrọrọ nriabe ọmọ inu me lek kinyi ìre, inyi inikpa otutuuk inu òfolek kiji inyi enyi, mè itap si enyi efuuk me emen.
51004009	Ọmọ melek Onesimọs atata gwun̄ Nte ogwu eji emabe enenen, ogwu ògbegbe utoon̄-ejit ebenu me lek kinyi. Ọmọ ìre ene ge me lek ebi ntitiin̄ kinyi. Ema ene iba mêkpa otutuuk inu òkirọ me ere keyi inyi enyi.
51004010	Arisitakọs ogwu melek n̄a ekupbe me mkpọn me ere yi ìbe mè emi ǹtọp enyi amọn ǹnyi ọmọ. Ikeya si, Mak, gwun̄ ngwan̄ kè Banabas îtọp enyi amọn. Nra iwuuk lek ige ikpa nteme òfolek kè Mak ijet enyi. Eya orọ, mgbọ ọmọ isinu, ìsa ata ejit ìbọkọ ọmọ ìtap.
51004011	Josuwa ogwu ofifi erieen̄ kan̄ orebe Jọsitọs, îtọp si enyi amọn. Me otutuuk ebi melek n̄a ekisi ikwaan̄ eyi mkpulu eyi Awaji, ebibi gaalek ere ebi Ju. Me atikọ, ema mîtap emi efuuk me emen enenen.
51004012	Epafaras, òrere ene ge me lek ebi ntitiin̄ kinyi, mè ire si ata ogwu òkisi ikwaan̄ inyi Jisọs Karais, îtọp enyi amọn. Ọmọ ìkiriaak uriaak mgbọ geelek ibe mè Awaji irọ inyi enyi ekeke enye, mè emiin̄ eso ifuk me emen inu eyi Awaji, mè eriọọn̄ nkeek Awaji ejaan̄ lek.
51004013	Emi me lek n̄a nkeke ata-ikọ inyi ọmọ, ibe ke ọmọ gwa òkikwukwulu enenen ikisi ikwaan̄ me ibot kinyi, mè ebi Lawodisia, mè ebi Hirapolis.
51004014	Luk ogwu ofia eji emabe enenen, mè Dimas mîtọp enyi amọn si.
51004015	Ìtọp bọn Nte kiji ìkup me Lawodisia amọn, mè ìtọp si gwun̄ Nte n̄a enenwaan̄, Nimfa, mè ebi ntitiin̄ Awaji ìkititiin̄ me uwu kan̄ ata amọn ìnyi eji.
51004016	Enyi isifuk ikpa etip keyi isan̄a me ntitiin̄ kinyi, ìrọ inyi ire ubọk ebi Lawodisia, mè efuk esibi si me ntitiin̄ kiban̄. Nge ofifi ikpa etip ijet ema, mè ibe ema erọ mè ire enyi ubọk. Ema isiria ikpa ya ijet enyi, ìfuk si ìsibi me ntitiin̄ kinyi.
51004017	Ìlook Akipọs ibe ikalọlọ irọrọ ikwaan̄ Okaan̄-ene eyi etapbe ogwugwu me ubọk ibe irọ ya.
51004018	Emi Pọọlu nsa ubọk n̄a gaalek igwat òta ikọ chi ijet enyi. Ntọp enyi amọn! Ikawuuk ibe ke emi ǹkup si me mkpọn. Atata nnwọn eyi Awaji ikup melek kinyi.
52001001	Emi Pọọlu mè Sailas mè Timọti ege ikpa etip yi ìjet enyi ebi ntitiin̄ Awaji me ama Teselonaika, ìrere ebi Awaji Ute mè Okaan̄-ene Jisọs Karais ekaan̄be. Atata nnwọn mè esuuk eyi Awaji ikup inyi enyi.
52001002	Eji mîkitọn̄ Awaji mgbọ geelek mije kinyi, mè ikitap enyi si me uriaak mgbọ geelek.
52001003	Me emen uriaak kiji me isi Awaji ogwu Nte kiji, eji kpekilọlọ itutumu inu òfolek imumechieen̄ enyi ekaan̄be, mè ata inu enyi ekirọ inan̄a me lek enyi echieekbe me lek kè Jisọs Karais. Eji kpekilọlọ si itutumu inu òfolek ike enyi ekatelege mgbọ geege ikakaan̄ ikpọchieen̄ me lek Okaan̄ kiji Jisọs Karais.
52001004	Bọn Nte n̄a ebi Awaji omabe, eji mîriọọn̄ ibe ke Awaji îgobo enyi isibi inyi lek kan̄.
52001005	Eyi ìre inu eji eriọọn̄be, mije, ata etip eji esabe ijet enyi ìkare me ikọ otu gaalek, ìje melek unye mè Ekwukwu Mbuban. Enyi melek kiji esasa otutuuk ejit ibọkọ itap, mè ichieek me lek. Enyi mîmun̄ ubọk eji elukbe ugwem mgbọ eji egọọkbe enyi ikup me ama kinyi. Îre mije kinyi ke eji eluk ikeya, inyi enyi ekween̄ inu enan̄a me ugwem kiji.
52001006	Enyi mîkpọ inu me ubọk kiji irọ, mè ikpọ si inu me ubọk Okaan̄-ene irọ. Sa me ikeya ke enyi ebọkọ ata etip ya itap me unwọọn̄ eyi Ekwukwu Mbuban okinyi, ubọk geelek enyi emun̄be owuwa ufialek.
52001007	Mije inu yi enyi erọbe, enyi mîkana ebi otutuuk ebi ìchechieek me lek kè Jisọs Karais me ido Mesidonia mè Akaya ebekikpọ inu me ubọk irọ.
52001008	Enyi ke ekibene chieen̄ ikpọ, mije, ata etip Okaan̄-ene ìnan̄a me otu kinyi isibi isi ire lek ebi Mesidonia mè ebi Akaya. Ògak ge, etip ichechieek kinyi me lek Awaji îtaan̄ si ikana otutuuk ere. Eya orọ, kpunu inu geege eji eyaka ikitumu òfolek kinyi,
52001009	mije, ere geelek eji esibe, ebi ere cha gaalek ekisa otu kiban̄ itumu ubọk enyi esabe ibọkọ eji itap me mgbọ eji enube ama kinyi, mè ikitumu si ubọk enyi esabe itele itọtọbọ ebum inyi mkpọmfaka, mè ikana igọọk Awaji, mè ikisi ikwaan̄ inyi atata Awaji òkup me ugwem.
52001010	Ebi ere chi geelek mîkitumu si ibe ke enyi ekikpọ chieen̄ mgbọ Gwun̄ eyi Awaji, òrere Jisọs ogwu Awaji ojomobe me mkpa, mônan̄abe me emen inyọn̄ inu. Jisọs yi ore ogwu òninyan̄a eji isibi me emen unaan̄-ejit Awaji eyi òbonunu.
52002001	Bọn Nte n̄a, enyi me lek kinyi mîriọọn̄ ibe ke inunu eji enube me lek kinyi ìkachep me ikike.
52002002	Eji mîmun̄ owuwa ufialek, mè ibọkọ ikpele esip me ama Filipai, kubọk enyi eriọọn̄be. Ire, mgbọ eji enube ama kinyi, Awaji înyi eji unye eji esabe ikọt ikeke ida otutuuk ikpele ufialek ebi ene eweekbe isasa ikput ikwaan̄ kiji me ama kinyi. Eji mîsa si unye ya ichieek mkpa ilook enyi ata etip eyi Awaji.
52002003	Ikọ eji etumube inyi enyi ìkakaan̄ inu òlọlọ me emen. Eji kpekaan̄ ofifi ekiket geege me ejit isa itumu. Eji kpetutumu si ikọ ya isasa ifiaan̄ enyi.
52002004	Ire, Awaji îtoon̄ eji ejit me lek, mè iyaka ata etip kan̄ itap eji me ubọk ibe eji ekelook. Eya orọ, eji kpetumu ikọ kiji ibe ineme ebilene. Ire, eji etumu ibe ineme Awaji ogwu òrọriọọn̄ ijọn̄ ijọn̄ ejit kiji.
52002005	Kubọk enyi eriọọn̄be, eji kpetumu unin̄i otu ikọ inyi enyi. Eji kpesa si ulọk ebek ikpoko inu, mè ifiaan̄ ikitumu utop utop ikọ isa ichit. Awaji ore ogwu ata-ikọ inyi eji.
52002006	Eji kpeweek ibe ene geege, mè ìre enyi mè ìre ebi ofifi ife, etọn̄ eji.
52002007	Me atikọ, eji kubọk ebi otuchieen̄ kè Karais, eji mîkaan̄ unen idodo ibe enyi ekekpọ eji chieen̄ me lek. Ire, kpan̄asi ikeya, eji eyaka inigọgọọk enyi iluk esuuk esuuk kubọk ata uga òkigbala chieen̄ ikpọ asa nsabọn kan̄.
52002008	Bak me lek ulọk eji ekaan̄be me lek kinyi, eji kpeche ata etip eyi Awaji gaalek inyi enyi, eji mîsa me ubelejit iche si lek kiji igbaalek inyi enyi, mije, eji mîmun̄ enyi me chieen̄ enenen.
52002009	Bọn Nte n̄a, eji mîriọọn̄ ibe ke enyi kpewuuk kwulukwulu kiji mè unye ikwaan̄ eji ekisi mgbọ eji egọọkbe enyi iluk, mè ikilook enyi ata etip eyi Awaji. Mgbọ ya, eji ekisi ikwaan̄ eririeen̄ mè ikarek ikisa ikpọ lek kiji, inyi eji ekasa ufialek eyi akpalek kiji geege ìkeme enyi.
52002010	Enyi ìre ebi ata-ikọ inyi eji, ikeya si ke Awaji ore ogwu ata-ikọ inyi eji ibe ke otutuuk mgbọ eji elukbe me etete kinyi ebi ìchechieek me lek kè Jisọs Karais, ke eji mîsun̄ lek kiji me mbuban, mè ikirọ ata irọrọ, mè ikiluk ugwem eyi ikakaan̄ge nrọ-nlọ geege me emen.
52002011	Enyi mîriọọn̄ si ibe ke eji ekaan̄ ugwem me lek kinyi me ene me ene kubọk ute okikaan̄ me lek ebi bọn.
52002012	Eji mîkinyi enyi nteme, mè ikitap enyi efuuk me emen, mè ikirọ enyi inye ibe enyi ekeluk ugwem eyi òbokineme Awaji ogwu ògwegwen enyi, inyi enyi enekaan̄ uche me ugbana eyi mkpulu kan̄, mè umin kan̄ mè uja kan̄.
52002013	Eji mîkitọn̄ Awaji mgbọ geelek, mije, mgbọ eji etumube ikọ Awaji inyi enyi, eyi enyi ebọkọbe itap, enyi kpebọkọ itap kubọk ikọ ebilene. Ire, enyi ebọkọ itap kubọk ikọ Awaji, mije, ikọ Awaji ke ìre me atikọ. Ikọ yi si òkisi ikwaan̄ me emen kinyi ebi ìchechieek me lek kè Jisọs Karais.
52002014	Bọn Nte n̄a, inu yaage òrọrọ enyi orọ ebi ntitiin̄ Awaji, òrere ebi eyi Jisọs Karais, me ido Judia. Ike enyi ebọkọbe ufialek me ubọk ebi ido kinyi, ikeya si ke ebi ntitiin̄ Awaji cha ebọkọ ufialek me ubọk ebi Ju, òrere ebi kiban̄.
52002015	Îre ebi Ju chi ekpan̄ Okaan̄-ene Jisọs, mè ikpan̄ ebi nriran kiban̄, mè ilap eji si isibi. Ife chi mîrọ inu ònanaan̄ Awaji ejit, mè irọ ikeme otutuuk ebilene,
52002016	mije ema ekputbe eji ibe eji ekasi ìtumu ikọ Awaji ìnyi ebi ekarege ebi Ju mè ebiba egọọk ekaan̄ unyan̄a. Òjelek ijo inu kechi ema ekirọ mgbọ geelek orọ inyi ijo kiban̄ ikpọkpọ iwa ijot ere. Mgbọ keyi unaan̄-ejit Awaji îrọn̄ ikeme ema!
52002017	Bọn Nte n̄a, sọntiik mgbọ yi eji enan̄abe itele enyi, îlọk eji enenen iyayaka imun̄ enyi, ubọk geelek ibe ke eji etele enyi me akpalek gaalek, ìkare me ekiket. Mije keyi, eji mîsa lek me owuwa oniin̄ ikọkọt inimun̄ enyi isi mè isi.
52002018	Eji mîweek ikpọkpọk inu me lek kinyi. Emi me lek n̄a Pọọlu nsa lek owuwa mgbọ inunu, ire, Yọk ìkachieek eji enu.
52002019	Îre mije kinyi ke eji mêkaan̄ ikpọchieen̄, mè unwọọn̄, mè ikaan̄ si inu isasa ibaak alọm eyi ntim-mkpan̄ me isi Okaan̄ kiji Jisọs mgbọ mônube.
52002020	Enyi, me atikọ, ere itọn̄ mè unwọọn̄ eyi eji ekaan̄be.
52003001	Eya orọ, mgbọ eji ekakọtge ìyaka ìme inunu inimun̄ enyi, eji etutumu ifieek ibe, kpan̄asi eji kpebemumun̄ enyi isi mè isi, ke eji gaalek mêkup me ama Atens,
52003002	mè isan̄a Timọti gwun̄ Nte kiji, òrere ogwu usun̄ Awaji mije ilolook ata etip kè Karais, iria ibe inu me lek kinyi. Eji eria ọmọ inu ibe initap ubọk inyi enyi, inyi enyi ekọt ekeke enye me emen ichechieek kinyi, mè inyi si enyi nteme,
52003003	inyi ene geege me lek kinyi ikanan̄a ìrọn̄ mije ufialek chi ebi ene ekisa irọ ikeme enyi. Enyi me lek kinyi mîriọọn̄ ibe ke irọrọ ikeme eyi ebi ene ekirọ ikeme eji ìre inu Awaji odọmọbe isun̄ inyi eji.
52003004	Mgbọ eji ekupbe melek kinyi, sabum ufialek cha onibebene, eji mîdasi ikitumu inyi enyi ibe ke sọnja mgbọ, ebi ene mêsulu eji osusut. Ike enyi eriọọn̄be, ikọ kiji ya îrọ si iso, eji mîbọkọ si osusut kubọk eji ewuukbe lek itumu.
52003005	Mije keyi, emi ǹkayaka ìkọt ìkup me nkariọọn̄ge ubọk enyi ekupbe. Ufieek-owot n̄a me lek kinyi ìre, usini mgbọ ke ogwu ntọ-mkpọ ya îra inunu initọ enyi ikpọ, mè irọ inyi otutuuk ikwaan̄ eji esibe me etete kinyi ichep me ikike. Mije keya ke nria Timọti inu me lek kinyi.
52003006	Mgbọ yi, Timọti înan̄a me lek kinyi ika inu, mè inikpa inyi eji ibe ke enyi ekpọkpọ ikeke inye me emen ichechieek kinyi mè imumechieen̄ kinyi. Îtumu si ibe ke enyi kpewuuk eji mgbọ geege; ke òkilọk enyi si imumun̄ eji kubọk îkilọk eji imumun̄ enyi. Echi ìre atalek ata ukpatu inyi eji.
52003007	Eya orọ, bọn Nte n̄a, me emen ufialek kiji mè irọrọ ikeme eyi ebi ene ekirọ ikeme eji, eji kpeyaka ikaan̄ ufieek-owot geege me lek kinyi. Ichechieek kinyi îkat eji ejit.
52003008	Mgbọ keyi, eji mîbene igat ata ugwem, mije eji eriọọn̄be ibe ke enyi mîkeke inye me emen Okaan̄-ene.
52003009	Eji kpebekọt itọn̄ Awaji isan̄a mije unwọọn̄ eji ekaan̄be me ibot kinyi me isi Awaji.
52003010	Eji ekisa otutuuk ejit kiji iriaak uriaak eririeen̄ mè ikarek ibe Awaji irọ inyi eji ekọt emun̄ enyi isi me isi, mè esa irek keya enyi enyi nteme eyi enyi ekakaan̄ge-nu òfolek ichechieek enyi echieekbe.
52003011	Mgbọ yi, Awaji ogwu Nte kiji me lek kan̄, mè Okaan̄ kiji Jisọs isan̄a oniin̄ isibi ubọk eji mêsabe inimun̄ enyi.
52003012	Okaan̄-ene irọ inyi imumechieen̄ enyi ekaan̄be me lek otutuuk ene ikpọkpọ ikimin, mè ikeke inye kubọk imumechieen̄ eji ekaan̄be me lek kinyi ominbe, mè ikeke inye.
52003013	Okaan̄-ene isa me ikeyi irọ inyi enyi ekeke enye me ejit kinyi, mè ekup me mbuban, mè ekakaan̄ nrọ-nlọ geege me emen ugwem kinyi me isi Awaji ogwu Nte kiji me mgbọ Okaan̄-ene Jisọs mônube, ọmọ mè ebi eyi kan̄.
52004001	Me òta kan̄, bọn Nte n̄a, eji mîjeen̄ enyi ubọk enyi ebesa ikiluk ugwem òkineme Awaji, enyi ekekiluk si ikeya. Mgbọ keyi, eji ekisa me erieen̄ Okaan̄-ene Jisọs iriaak enyi, mè ikirọ enyi inye ibe enyi ekeluk si ugwem ya efo isi egak ikeya.
52004002	Mije, enyi mîriọọn̄ nteme eji enyibe enyi inan̄a me unye Okaan̄-ene Jisọs.
52004003	Îre nkeek Awaji ibe enyi esun̄ lek kinyi esese, mè esan̄a lek esan̄a me ugwem barabat.
52004004	Îre si nkeek Awaji ibe ene geelek ikween̄ itetet lek kan̄ ikaan̄ me oniin̄ òkakaan̄ ulibi, mè oniin̄ òkukup me mbuban.
52004005	Awaji ìkaweek ibe ene geege iyaka lek kan̄ inyi ijo ulọk eyi barabat kubọk ebi ekariọọn̄ge Awaji ekirọ.
52004006	Ìkaweek si ibe ene geege isa me ugwem barabat irọ ikeme ogwu ngwan̄ me emen kè Jisọs Karais. Kubọk eji ewuukbe lek itumu inyi enyi, mè itaba enyi ubọk me utọn̄, Okaan̄-ene môsulu ene geelek òrọrọ òjelek ijo inu keyi osusut.
52004007	Awaji ìkagwen eji ibe eji eneluk ugwem barabat. Ire, ìgwen eji ibe eji eneluk ugwem òkup me mbuban.
52004008	Eya orọ, ene geelek òjijit nteme keyi ìkajit ebilene, ìjit Awaji ogwu ònyinyi enyi Ekwukwu Mbuban kan̄.
52004009	Mgbọ yi, ìkayaka ìkup me uyọt ibe ene geege ige ikpa inyi enyi nteme òfolek ikakaan̄ imumechieen̄ ngwan̄ mè ngwan̄ me etete kinyi, mije, Awaji me lek kan̄ îwuuk lek ijeen̄ enyi ibe enyi ekemun̄ lek kinyi me chieen̄.
52004010	Me atikọ si, enyi mîmun̄ otutuuk ebi ìchechieek me lek kè Jisọs Karais me chieen̄ me otutuuk agan̄ Mesidonia. Ire, eji ekirọ enyi inye ibe enyi ekemun̄ ema me chieen̄ si efo isi egak eya.
52004011	Me otutuuk ugwem kinyi, ìkiweek iluluk ugwem esuuk esuuk, ikatap chieen̄ me lek inu ikarege enyi lek. Ikare si ebi ugbek, ìkisa ubọk kinyi ìsi ikwaan̄, inyi enyi ekekaan̄ inorie erie, kubọk eji ewuukbe lek itumu inyi enyi.
52004012	Sa me ikeyi, enyi mêkirọ otutuuk uyọrọlek kinyi me ekasage ìkpọ ene geege chieen̄, mè isa me ikeya ikaan̄ ulibi me isi ebi ekachieekge me lek kè Jisọs Karais.
52004013	Bọn Nte n̄a, eji ekiweek ibe enyi eriọọn̄ otutuuk atikọ òfolek ebi ìkwukwu, inyi enyi ekakifieek ejit kubọk ebi ofifi ife ebi ekakaan̄ge ikpọchieen̄ ekirọ.
52004014	Eji mîchieek ibe ke Jisọs îkwu, mè ikpọk ijomo me mkpa. Ikeya si, eji mîchieek ibe ke Awaji môria ebi geelek ìchechieek me lek kè Jisọs mè ikwu, inyi egọọk Jisọs egbaan̄ enu mgbọ Jisọs môgwube ikom inu.
52004015	Igọọk me lek ikọ Okaan̄-ene me lek kan̄ otumube, eji ekitumu inyi enyi mgbọ keyi ibe ke ìkare eji ebi mêkupbe me ugwem ire Usen Okaan̄-ene môgwube ikom inu ebedasi ichichini ọmọ. Îre ebi ìkwukwu ebedasi ichichini ọmọ sabum ebi ìkup me ugwem.
52004016	Usen ya isire, Okaan̄-ene me lek kan̄ mônan̄a me emen inyọn̄ isibi. Mgbọ îkinan̄a isibi, ida ge môtaan̄ ukpo inyi ulook, ogwu ibot ebi osat mônyinyi ida, odu Awaji môkekitaan̄. Ebi ìchechieek me lek kè Jisọs Karais mè ikwu mênenidasi ijomo me mkpa.
52004017	Ema isijomo isan̄a, mênenikpulu eji ebi mêkupbe me ugwem ire Usen ya isan̄a mgbọ yaage isa isi ichichini melek kiban̄ me emen oduku inyọn̄, inyi eji egọọk esi echichini melek Okaan̄-ene me emen efet. Ikeya ke eji melek kan̄ mêluk ire mgbọ ikakaan̄ge itata.
52004018	Eya orọ, ìkisa ikọ chi ìkat lek kinyi ejit.
52005001	Bọn Nte n̄a, ìkakup me uyọt igege ikpa inyi enyi òfolek mgbọ, mè ìyaka ire ibot mgbọ inu chi mômọnọbe irek,
52005002	mije, enyi me lek kinyi mîriọọn̄ ibe ke Usen Okaan̄-ene obokpọk inu ìbonu me uwuuk-lek kubọk ogwu inọ okinu me uwuuk-lek.
52005003	Mgbọ ebi ene mêkitumu ibe, “Eji mîkaan̄ esuuk! Eji mîkaan̄ utelelek!”, mgbọ ya ke mfiat mè mkpa obonu inyi ema me uwuuk-lek kubọk uman otet nwa owot. Kpunu ene geege me lek kiban̄ òbonwọnwọnọ.
52005004	Ire, enyi bọn Nte n̄a, Usen ya ìkponu enyi me uwuuk-lek kubọk ogwu inọ okinu, mije, enyi kpekup me emen udun.
52005005	Otutuuk kinyi ebi ìchechieek me lek kè Jisọs Karais ekup me emen utoon̄, mè ikije me utoon̄ ikarek. Eji kpekup me emen udun̄ eririeen̄.
52005006	Eya orọ, eji ekalalaak kubọk ebi ekariọọn̄ge Okaan̄-ene ekilaak. Kpan̄asi ikeya, eji ekup me ọkpọchieen̄, mè ekup si me mbem-lek mgbọ geelek.
52005007	Mije, ebi geelek ìkilalaak ekilaak me eririeen̄, ebi geelek ìkinwọ miin̄ isa si ekinwọ isa me eririeen̄.
52005008	Ire, eji ebi ìkije me ikarek, eji ekup me mbem-lek, mè emọnọ ichechieek melek imumechieen̄ kubọk nroon̄ akọn̄ eyi ekisa ikwek ejit, mè emọnọ ikpọchieen̄ eyi eji ekaan̄be me lek ojot ojot unyan̄a kiji eyi òkup me isi, kubọk okpibot akọn̄.
52005009	Awaji ìkagobo eji ibe eji enebọkọ osusut unaan̄-ejit kan̄. Ire, ìgobo eji inyi eji enekaan̄ unyan̄a enan̄a me lek Okaan̄ kiji Jisọs Karais,
52005010	ogwu òkwukwu mkpa me ibot kiji, inyi eji enegọọk ọmọ eluk ere mgbọ geelek, mè ìre eji ekukup me ugwem mè ìre eji ekwukwu, mgbọ ọmọ mônube.
52005011	Eya orọ, ìkikat ebi melek kinyi ejit, mè ìkitap si ubọk ìbene ebi melek kinyi ìgwuun̄ me emen ichechieek, kubọk enyi ekirọ mgbọ keyi.
52005012	Bọn Nte n̄a, eji ekibeek enyi ibe enyi esa ulibi ògbegbe enyi ebi ìkisi ikwaan̄ ikọ Awaji me etete kinyi, òrere ebi Awaji ogobobe ibe eketeme enyi nteme.
52005013	Ìkinyi ema ulibi òmimin ichit, mè ìkimun̄ ema me chieen̄ mije ikwaan̄ ema ekisi. Ìluk me esuuk melek ebi melek kinyi.
52005014	Bọn Nte n̄a, eji ekibeek enyi ibe, soso, ìtaba ebi geelek ìrere ugbek ubọk me utọn̄, mè ìkat ebi ukpook owot ejit. Ìtap ubọk ìnyi ebi ichechieek kiban̄ owọbe, mè ìkaan̄ ukarajit me lek ene geelek.
52005015	Ìmun̄ ibe ke ene geege ìkarọ ogwu ngwan̄ useen̄ ijo inu. Ire, me mgbọ geelek, ìkiben me ejit ikakaan̄ ata ejit me lek ebi melek kinyi mè ebi ofifi ife si.
52005016	Ìkinwọọn̄ unwọọn̄ mgbọ geelek,
52005017	mè ìkiriaak uriaak mgbọ geelek.
52005018	Ìkinyi Awaji itọn̄ me emen inu geelek òsisibi inyi enyi, mije, eyi ore inu Awaji okiweek me ubọk kinyi, enyi ebi ìrere ebi eyi Jisọs Karais.
52005019	Ikakput Ekwukwu Mbuban ibe ikasi ikwaan̄ kan̄.
52005020	Ikamọnọ nriran ebi eyi Awaji ekiben inyi enyi kubọk inu ikike.
52005021	Ire, ìwọlọ inu geelek ìkpọ, mè ìtet echi òrere atata me lek ìnye,
52005022	mè ìsan̄a lek kinyi me lek ijo inu geelek.
52005023	Awaji me lek kan̄, ogwu òkinyi ene esuuk, isun̄ otutuuk lek kinyi me mbuban, me irọ inyi ekwukwu kinyi, mè ibot-ejit kinyi, mè anam akpalek kinyi ikakaan̄ nrọ-nlọ geege me emen mgbọ Okaan̄-ene Jisọs Karais môgwube ikom inu.
52005024	Awaji ogwu ògwegwen enyi môrọ otutuuk inu chi ijot, mije, ọmọ îgbe utoon̄-ejit, ọmọ ìkare ogwu ofiaan̄.
52005025	Bọn Nte n̄a, ìriaak Awaji me ibot kiji.
52005026	Ìtọp otutuuk bọn Nte kiji amọn ìnyi emi. Ìkat ema, mè itọp ema amọn me imumechieen̄.
52005027	Nsa erieen̄ Okaan̄-ene ibeek enyi, ikalọlọ ifufuk ikpa yi inyi otutuuk bọn Nte kiji enọ.
52005028	Atata nnwọn eyi Okaan̄ kiji Jisọs Karais ikup inyi enyi!
53001001	Emi Pọọlu mè Sailas mè Timọti ege ikpa etip yi ijet enyi ebi ntitiin̄ Awaji me ama Teselonaika, ebi ìrere ebi Awaji ogwu Nte kiji mè Okaan̄-ene Jisọs Karais ekaan̄be.
53001002	Atata nnwọn mè esuuk eyi Awaji Ute mè Okaan̄-ene Jisọs Karais ikup inyi enyi.
53001003	Bọn Nte n̄a, îgbe ibe eji eketọn̄ Awaji mgbọ geelek mije kinyi. Irọrọ ikeyi ìkpọkpọ itat, mije, ichechieek kinyi ìkpọkpọ ikimin, imumechieen̄ enyi ekaan̄be me etete kinyi si ìkpọkpọ ikimin.
53001004	Eya orọ eji ekisa enyi igugo lek inyi ntitiin̄ Awaji geelek, mije enyi ekatbe ejit, mè ikeke inye me ichechieek kinyi me emen otutuuk ntọ-mkpọ geelek òkinu inyi enyi, mè emen irọrọ ikeme geelek eyi ebi ene ekirọ ikeme enyi.
53001005	Ike enyi ekekebe inye me emen ufialek chi geelek, ìkijeen̄ ibe ke oyerebet Awaji ìre unen. Mije enyi ekekebe inye, Awaji îfuk enyi kubọk ebi ìgbegbe igọgọọk ikaan̄ uche me lek ugbana eyi mkpulu kan̄, eyi enyi ekibak me lek ibọkọ ufialek chi.
53001006	Awaji ìre ogwu òkirọ inu òtatat mgbọ geelek. Eya orọ, ogwu itap enyi ufialek me lek, Awaji môtap si ene ya ufialek me lek.
53001007	Enyi ebi ìkukup me emen ufialek mgbọ keyi, Awaji mônyi enyi melek kiji isiki efuuk me mgbọ Okaan̄-ene Jisọs môjebe melek ukan̄ òkisasak inan̄a me emen inyọn̄ isibi inu, ọmọ mè unye unye ebi osat kan̄.
53001008	Mgbọ ya, ebi ekariọọn̄ge Awaji, mè ebi geelek ekachieekge igbagban̄ utọn̄ me lek ata etip eyi Okaan̄-ene Jisọs, Okaan̄-ene môsulu ema osusut.
53001009	Okaan̄-ene môjijaka ema isi ire mgbọ ikakaan̄ge itata, mè ilap ema isan̄a me isi kan̄, inyi ema ekakaan̄ uche me lek umin mè uja mè unye kan̄.
53001010	Inu chi ìbomọnọ irek me usen Okaan̄-ene mônube inibọkọ itọn̄ me etete ebi eyi kan̄, mè ibọkọ umin me etete ebi geelek ìchechieek me lek kan̄. Enyi si me otu ifuk ebi ìbenyi ọmọ umin mè inwọọn̄ ọmọ, mije, enyi mîchieek me lek ata etip kan̄ eyi eji elookbe enyi.
53001011	Eya orọ, eji ekiriaak uriaak mgbọ geelek me ibot kinyi ibe mè Awaji kiji irọ inyi enyi eluk ugwem ògbegbe igwen eyi îgwenbe enyi. Eji ekiriaak si uriaak ibe Awaji isa unye kan̄ irọ inyi ata ulọk geelek enyi ekaan̄be irọ iso, mè irọ si inyi inu geelek enyi ekirọ bak me lek ichechieek enyi ekaan̄be ije ijaan̄.
53001012	Mije, sa me ikeyi, erieen̄ Okaan̄ kiji Jisọs môbọkọ itọn̄ inan̄a me ugwem kinyi. Enyi si mêbọkọ itọn̄ me emen Okaan̄-ene inan̄a me lek atata nnwọn eyi Awaji kiji mè Okaan̄ kiji Jisọs Karais.
53002001	Bọn Nte n̄a, òfo me lek inunu eyi Okaan̄ kiji Jisọs Karais obokpọk inu, mè chinichini eyi eji melek kan̄ ebegbaan̄ ichichini, eji ekibeek enyi ibe,
53002002	soso, ikagwat lek ìsisik ejit, mè ìfieek owot mije ukpatu eyi ekikpa ikana ibe ke usen Okaan̄-ene obonu îra inunu iraka. Ubọk geelek ekitumu ibe ke ìre eji eben etip yi me nriran, mè ikijeen̄ si me ikọ otu, mè ige itap me ikpa iria ijet enyi, ikachieek!
53002003	Ikachieek ibe ene geege ifiaan̄ enyi, mije, usen ya ìkabonu, îtata mgbọ ikpele unye-ibot, mgbọ ebi ene mêkije ikeme Awaji ìdadasi ire. Emen mgbọ unye-ibot ya ke ogwu òfiat Ikan Awaji obosan̄a lek kan̄ isibi. Awaji îwuuk lek isun̄ ibe ke ọmọ môjijaka ene yi me ama yọk.
53002004	Ene yi môbene lek kan̄ ifo inyọn̄, mè ikije ikeme inu geelek ebi ene ekitọbọ ebum inyi mè ikimọnọ kubọk Awaji kiban̄. Sa me ibene-lek yi, ene yi môraka inin̄ emen Uwu Mbuban isi isiki ikweek, mè ikitumu ibe ke ọmọ me lek kan̄ ore Awaji.
53002005	Ìre enyi kpeyaka ikeek ibe ke nkitumu ikọ yi inyi enyi mgbọ ngọọkbe enyi ikup?
53002006	Enyi me lek kinyi mîriọọn̄ inu òtetet ene yi ikaan̄, inyi ikakọt ìsan̄a lek kan̄ ìsibi mgbọ keyi mege ire mgbọ mgbọ kan̄ môrebe.
53002007	Mgbọ keyi, unye ya eyi òkirọ inyi ebi ene ekefiat Ikan Awaji ọmọ òwa onween̄be lek ilet ikup ikisi ikwaan̄ me linyọn̄ keyi. Ire, îkaan̄ ogwu òkikpukput. Unye ya ìkpokọt isan̄a lek kan̄ isibi mege ire mgbọ Awaji môsan̄abe ogwu òkikput ọmọ ya isan̄a.
53002008	Mgbọ ya ke ogwu òfiat Ikan Awaji ya me lek kan̄ obosan̄a lek kan̄ isibi. Ire, Okaan̄-ene Jisọs isinu, môsa efet otu kan̄ ikpan̄ ene ya, mè isa ikpele utoon̄ kan̄ ifiat unye ene ya mè ubọk ikwaan̄ ene ya isan̄a kpai.
53002009	Ogwu òfiat Ikan Awaji ya ìbonu me unye eyi Yọk, mè ikirọ owuwa inu ukechieen̄, mè ofiaan̄ ofiaan̄ inu ijejeen̄, mè ataak ataak inu ukpook òkup esese esese.
53002010	Môsa ikpak ikpak lek ataak geelek ifiaan̄ ebi Awaji osun̄be ibe echechep. Ife chi ebechep, mije ema ekachieekge imama atikọ eyi Awaji eyi mesabe inyan̄a ema isibi.
53002011	Mije ema ejitbe atikọ yi, Awaji îtap ema ikpele welewele, inyi ema ekechieek ikọ ataak geelek ene geelek otumube inyi ema.
53002012	Sa me ikeyi, otutuuk ebi ìkinwọọn̄ irọrọ ijo inu, mè ijit ichechieek me lek atikọ Awaji, Awaji môtip ema oyerebet.
53002013	Ire, bọn Nte n̄a ebi Okaan̄-ene omabe, îgbe ibe eji ekenyi Awaji itọn̄ mgbọ geelek mije kinyi. Awaji ìgobo enyi bene me ibebene, inyi enyi enechieek me lek atikọ kan̄, mè Ekwukwu Mbuban isan̄a enyi isun̄ esese inyi ọmọ, mè ọmọ ìsa me lek inu chi inyan̄a enyi isibi.
53002014	Îre ata etip eji elookbe enyi ke Awaji osa igwen enyi itap me emen unyan̄a yi, inyi enyi enegọọk ekaan̄ irek me emen umin mè uja eyi Okaan̄ kiji Jisọs Karais.
53002015	Eya orọ, bọn Nte n̄a, ìkeke ìnye, mè ìtet otutuuk atikọ cha, echi eji ejeen̄be enyi me ikọ otu mè echi eji egebe me ikpa ijet enyi ìnye.
53002016	Okaan̄ kiji Jisọs Karais me lek kan̄, mè Awaji ogwu Nte kiji, ogwu òmun̄ eji me chieen̄, mè isa atata nnwọn kan̄ inyi eji ukarajit eyi ikakaan̄ge itata, mè irọ inyi eji ekaan̄ atata ikpọchieen̄ me lek kan̄,
53002017	ikat enyi ejit, mè itap enyi efuuk me owot me emen ata inu geelek enyi ekirọ, mè ata ikọ geelek enyi ekitumu!
53003001	Bọn Nte n̄a, me ikakana ikọ n̄a igwook, ǹkibeek enyi ibe, ìriaak uriaak me ibot kiji, inyi ikọ Okaan̄-ene igwat lek ikana ere geelek, mè ebi ene enyi si ikọ yi umin kubọk enyi enyibe.
53003002	Ìriaak uriaak si ibe Awaji inyan̄a eji me ubọk ebi ikpak mè ebi ijo ife, mije, ìkare otutuuk ene echieek me lek kè Jisọs Karais.
53003003	Ire, Okaan̄-ene ìre ogwu atikọ. Ọmọ môtap enyi efuuk me emen, mè ibem enyi, inyi enyi ekanin̄ me ubọk ogwu òchicha, òrere Yọk.
53003004	Eji mîtoon̄ ejit ibe ke Okaan̄-ene môrọ inyi enyi ekerọ inu geelek eji ebe enyi erọ, mè ekerọ si ikeya efo isi.
53003005	Okaan̄-ene isa ejit kinyi ifo lek imumechieen̄ eyi Awaji okaan̄be me lek kinyi, mè ukarajit eyi Karais okinyi.
53003006	Bọn Nte n̄a, eji mîsa me erieen̄ Okaan̄-ene Jisọs Karais inyi enyi ida ibe, ìkpebe lek kinyi me lek bọn Nte geelek ìrere ugbek, ebi kpekirọ ọrọmijọn̄ eyi enyi ekween̄be me ubọk kiji, òrere ikekisi ikwaan̄.
53003007	Enyi me lek kinyi mîriọọn̄ ibe ke îgbe ibe enyi ekekpọ inu me ubọk kiji erọ. Eji kpere ebi una-ifi mgbọ eji egọọkbe enyi ikup.
53003008	Eji kpebọkọ ene geege inorie irie me eji ekakpege ewe. Kpan̄asi ikeya, eji ekisi ikwaan̄ eririeen̄ mè ìkarek, mè ikikwukwulu ikeya isa ikikpukpo lek kiji, inyi eji ekaben ufialek kiji ìnikeme ene geege me etete kinyi.
53003009	Ìkare ibe ke eji kpegbe ebi enyi mekpọbe owot ke eji ebaalek ikpọ lek kiji. Ire, eji erọ ikeya, inyi enyi ekpọ inu me ubọk kiji erọ.
53003010	Eya orọ, mgbọ eji egọọkbe enyi ikup, eji mînyi enyi ikan ibe, “Ene geelek ikasige ikwaan̄, ikarie inorie!”
53003011	Eji etumu ikọ yi, mije, eji mînọ ibe ke usini kinyi ìre ugbek, kpekirọ inu geege igak ijeje ikana ikikpa ene.
53003012	Eji mîsa me erieen̄ Okaan̄-ene Jisọs Karais inyi òjelek ife ìkup ikeya ida, mè itaba ema ubọk me utọn̄ ibe egele lek egwook, mè esi ikwaan̄ ekesa ekpọ lek kiban̄.
53003013	Bọn Nte n̄a, ikachieek ibe efuuk ita enyi me owot irọrọ ata inu.
53003014	Ikaan̄ ene geelek òjijit irọrọ inu eji egebe inyi enyi me emen ikpa yi, igwuun̄ chieen̄ me lek ene ya. Ikachieek ibe ene ya igọọk enyi igbaan̄ irọ inu geege, inyi esip itet ene ya.
53003015	Ire, ikamọnọ ene ya kubọk ogwu òchicha. Kpan̄asi ikeya, ìtaba ọmọ ubọk me utọn̄ kubọk gwun̄ Nte kinyi.
53003016	Mgbọ yi, Okaan̄-ene me lek kan̄, ogwu òkinyi ene esuuk, inyi enyi esuuk me oniin̄ kinyi geelek me mgbọ geelek! Okaan̄-ene ikup inyi enyi otutuuk ene!
53003017	Emi, Pọọlu nsa ubọk n̄a gaalek ige amọn keyi. Eyi ore iman̄ n̄a me emen ikpa n̄a geelek. Ikeyi ke nkige ikpa n̄a geelek.
53003018	Atata nnwọn eyi Okaan̄ kiji Jisọs Karais ikup inyi enyi otutuuk ene!
54001001	Emi Pọọlu, ogwu òrere ogwu otuchieen̄ kè Jisọs Karais inan̄a me ida eyi Awaji Ogwu Unyan̄a kiji, mè Jisọs Karais ogwu eji ekaan̄be ikpọchieen̄ me lek,
54001002	emi nge ikpa etip keyi ijet owu Timọti, atata gwun̄ n̄a me oniin̄ ikọ Awaji. Atata nnwọn mè nsan mè esuuk eyi Awaji Ute mè eyi Jisọs Karais Okaan̄ kiji ikup inyi owu.
54001003	Îkaan̄ ebi ife ge ìkup me Efesọs ikijeen̄ nlilọ ijejeen̄. Eya orọ, ike ntumube inyi owu mgbọ ya mbasi Mesidonia, kup me Efesọs, inyi ògban ife cha, inyi ekayaka ìjeen̄ nlilọ inu cha.
54001004	Tumu nyi ife cha ibe etele urọk cha ikakaan̄ge ibot, mè ujọn̄ọ mfufuk owot iman cha ema ekifiat mgbọ kiban̄ ikijeen̄, mije, îre ifan̄a ifan̄a gaalek ke inu chi okitap me etete ebi ene, ìkakijeen̄ ene nkeek Awaji. Ekisa me ichechieek gaalek iriọọn̄ nkeek Awaji.
54001005	Inu òrọrọ mbe owu ògban ife cha ìre, inyi ebi ene ekọt esa me ejit ikakaan̄ge ofiaan̄ geege me emen, mè atata ichechieek eyi kpunube wọlọwọlọ geege me emen, emun̄ ebi melek kiban̄ me chieen̄, me ekiket kiban̄ ikafieekge ema ikọ geege.
54001006	Usini ene mîkpọ chieen̄ ilọ me lek inu chi, mè inan̄a igọọk ikisi itumu burubut ikọ ikakupge me lek inu geege.
54001007	Ema ekiweek irere ebi ìkijeen̄ Ikan Awaji, ire, ema kperiọọn̄ inu ema ekitumu. Ikan cha si ema ekirọ kubọk ema erọriọọn̄ ifiat, ema kpekọkọt igobo itet.
54001008	Eji mîriọọn̄ ibe ke Ikan kè Mosis ìre inu ònwọnwọn, mè ire ebi ene isun̄ Ikan cha kubọk Awaji oweekbe ibe esun̄.
54001009	Eji mîriọọn̄ si ibe ke kpebak me lek ebi ata irọrọ inyi Ikan cha; ke enyi Ikan cha ibak me lek ebi ìkifiat Ikan mè ebi unye-ibot, mè ebi kpekitet ukpook Awaji, mè ebi ijo ubọk irọrọ, mè ebi ekatanage me isi Awaji, mè ebi kpekisa inu eyi Awaji igwen inu geege, mè ebi ìkikpan̄ ebi ute mè ebi uga, mè ebi geelek ìkikpan̄ ene,
54001010	mè ebi barabat, mè ebirieen̄ ìkilaak ebirieen̄ ogbo kiban̄, mè ebi geelek ìkichiin̄ ene isa irọ usun̄, mè ebi ataak, mè ebi ìkinyan̄a ibot isan̄a mè ikan̄ ataak, mè ebi ìkije ikeme ata ijejeen̄ geelek eyi Awaji.
54001011	Ata ijejeen̄ chi ìre echi òkup me emen ata etip eyi umin mè uja, eyi Awaji ogwu òkaan̄ itọn̄ osabe itap emi me ubọk ibe emi ǹtumu ǹsibi.
54001012	Nsa itọn̄ inyi Jisọs Karais Okaan̄ kiji ogwu òmumun̄ ibe ke emi mgbe, mè igobo emi, mè inyi emi unye ibe emi ǹnensi ikwaan̄ ǹnyi ọmọ.
54001013	Me mgbọ òraraka, nkitumu ijo ikọ ibak Okaan̄-ene Jisọs, mè ikirọ ikeme ọmọ, mè ikirọ ọmọ inu esip. Ire, Awaji îkaan̄ emi ejit nsan me lek, bak me lek, inu chi nrọbe, ǹrọ me ekariọọn̄ge, mije, me mgbọ ya, ǹkachieek ibe ke Jisọs ore Karais ya.
54001014	Okaan̄ kiji oneninyi emi atata nnwọn kan̄ ojot ojot, mè inyi emi ichechieek mè imumechieen̄ eyi òkup me emen kè Jisọs Karais.
54001015	Eyi ekitumu ibe ke Jisọs Karais ìnu me linyọn̄ ineninyan̄a ebi ijo, ikọ ya ìre atalek atikọ, mè ire si ikọ ògbegbe ibe otutuuk ene echieek, mè ebọkọ etap. Emi mfieek ichit me etete otutuuk ebi ijo.
54001016	Mije keyi ke Awaji oto emi nsan, inyi Jisọs Karais isa emi ya ogwu òfefieek ichit me etete ebi ijo, ijeen̄ ebilene inu òfolek ujọn̄ọ ukarajit kan̄. Sa me ikeyi, ebi geelek mêchieekbe me lek kan̄ mè ikaan̄ ugwem ikakaan̄ge itata, mêkween̄ inu inan̄a me lek n̄a.
54001017	Umin mè itọn̄ ikup inyi Awaji ogwu òrere Ubọọn̄ eyi mgbọ geelek, ogwu kpokwube, ogwu chieen̄ ebilene ìkakimun̄, ogwu ọmọ gaalek orebe Awaji, ire mgbọ geelek, mgbọ geelek! Ikup ikeya!
54001018	Timọti, gwun̄ n̄a, ǹkinyi owu nteme keyi igọọk me lek nriran ebi eyi Awaji ebenbe ibak owu, mije, ire orọ inu etumube me nriran ya, owu môtim ata etim inyi Awaji,
54001019	mè ikeke inye me emen ichechieek. Ejit kwun̄ si ìkpofieek owu ikọ. Usini ene òwa ebi ekagban̄ge utọn̄ me lek inu ejit kiban̄ okitọ inyi ema. Sa me ikeya, ichechieek kiban̄ me lek Awaji îjijaka.
54001020	Usini me lek ife cha ìre Ameniọs mè Alikisenda. Nkana ife chi ene iba itap me ubọk Yọk, inyi isulu ema osusut, inyi ema ekayaka ìtọ Awaji ubọk me isi.
54002001	Me adasi irek, ìkiriaak uriaak, mè ìkibeek mbeek me ibot otutuuk ene. Ìkiriaak Awaji ibe irọ ene nsan, mè ìkinyi ọmọ itọn̄ me ibot otutuuk ene.
54002002	Ìkiriaak uriaak si me ibot ebi ubọọn̄ mè ebi geelek ìkup me ibot mkpulu, inyi eji eluk me esuuk mè utelelek me ojot ojot ukpook Awaji, mè ekeluk ugwem òkakaan̄ ulibi me oniin̄ geelek.
54002003	Eyi ìre inu ònwọnwọn, mè ineme Awaji Ogwu Unyan̄a kiji,
54002004	ogwu òweweek ibe otutuuk ene ekaan̄ unyan̄a, mè eriọọn̄ atikọ kan̄.
54002005	Awaji ge gaalek okup, ogwu nteek ge gaalek si okup ikiteek nteek me etete Awaji melek ebilene. Ene ya ìre Jisọs Karais,
54002006	ogwu òsasa lek kan̄ irọ inu inwene ibot inyi otutuuk ebilene. Eyi onenire inu ata-ikọ eyi ònunu me ata mgbọ, inirọ inyi ebi ene eriọọn̄ ibe ke Awaji ìkiweek inyanyan̄a otutuuk ebilene isibi me emen ijo inu.
54002007	Etip yi ke Awaji ogwen emi isa irọ ogwu otuchieen̄ kè Karais, ibe emi ǹsi ǹlook ǹkana me ere geelek, mè ǹsi ǹjeen̄ ebi ekarege ebi Ju ata etip eyi ichechieek mè atikọ. Ǹkakan̄ ataak ìnyi enyi, ǹkitumu atikọ.
54002008	Me ere geelek enyi etitiin̄be ikitọbọ ebum inyi Awaji, ǹkiweek ibe ebirieen̄ ekeriaak uriaak. Ebirieen̄ chi mêre ebi ìtatana me isi Awaji, kpebekaan̄ unaan̄-ejit mè ibaak geege me ejit. Ema mêkibene ubọk kiban̄ òkup mbuban ifo inyọn̄ mgbọ ekiriaak uriaak.
54002009	Ǹkiweek si ibe ebibaan̄ ekesa inu echi ekem ekem otu ewe ebala lek kiban̄ me ubọk ògbegbe mè inwọn mè ijaan̄. Ekakikpa òjelek ijeek ebi òje oyet ekikpa mè èkenwunwaan̄ inu unye otu ewe egak emen. Ekakisa si alata araran̄, mè ewuuk unye otu ewe, mè unye otu ewe ekwut mè ọfọnti ìbala lek.
54002010	Ire, mbala lek kiban̄ ìbore isisi ata ikwaan̄ echi ògbegbe ibe ebibaan̄ ebi ìchechieek me lek Awaji ekesi.
54002011	Enenwaan̄ geelek isiki ibot, mè ikiriaan̄ ere ikween̄ inu me emen uwu ntitiin̄ Awaji.
54002012	Ǹkanyi enenwaan̄ geege irek ibe ijeen̄ ikọ Awaji, mè ìyaka ire ibe ikitọ ikọ inyi ebirieen̄. Inu òkukup inyi enenwaan̄ ìre irariaan̄ ere ikigban̄ ikọ gaalek,
54002013	mije, Awaji ìdasi irom Adam sabum Îfu.
54002014	Ofifi kan̄, ìkare Adam ke Yọk ofiaan̄, îre Îfu ogwu enenwaan̄ ke îfiaan̄, inanan̄a irọn̄ inin̄ me ijo inu.
54002015	Ire, Awaji mônyan̄a ogwu enenwaan̄ inan̄a me lek Gwun̄ ya emanbe, mè ire ogwu enenwaan̄ ya ichieek me lek kè Jisọs Karais, mè ikeke inye me ichechieek ya mè imumechieen̄, mè itana me isi Awaji mgbọ geelek, mè ikisun̄ lek kan̄ ubọk ògbegbe.
54003001	Ene geelek òbeben me ejit ìrere ogwu òkpọ chieen̄ me ntitiin̄ Awaji, ene ya îweek ata ikwaan̄ òkakaan̄ umin. Eyi ìre atalek ikọ ògbegbe ibe etoon̄ ejit me lek.
54003002	Ogwu òkpọ chieen̄ me ntitiin̄ Awaji ìbore ogwu ikakaan̄ge nrọ-nlọ geege eyi ebi ene mêkisa itumu ijo usem ibak ọmọ. Ìbore si ogwu òkaan̄ nwa ge gaalek, mè ire ogwu òkirọ inu esuuk esuuk, mè ogwu òkikọt itet lek kan̄ ikaan̄, mè ogwu ebi ene ekinyi ulibi, mè ogwu òkima ibọbọkọ ebi ichen itap, mè ire si ogwu òrọriọọn̄ ijeen̄ ikọ Awaji.
54003003	Ìkabore ogwu òkimalek inwọ miin̄, ìkabore si ogwu afa. Ire, ìbore ogwu òkisiki lek, mè ikirọ inu esuuk esuuk. Ìkpore ogwu òkibaak ibaak, ìkpore si ogwu òkima ikpoko.
54003004	Ogwu òkpọ chieen̄ me ntitiin̄ Awaji môre ogwu òkiriọọn̄ ubọk ikpulu uwu kan̄ ijaan̄, mè ikikọt itet nsabọn kan̄, inyi ekesiki ibot enyi ọmọ, mè ekelibi ene me oniin̄ geelek.
54003005	Mije, ire ene ìkakọt ìkpulu uwu kan̄ ìjaan̄, ìre ìbojeje ikọt ikpọ chieen̄ me lek ntitiin̄ Awaji?
54003006	Ogwu òkpọ chieen̄ me ntitiin̄ Awaji ìkpore ogwu òchechieek me lek kè Jisọs Karais ayaya, inyi ikagumu lek, mè ìsa me ikeya ìnan̄a ìrọn̄ ìnin̄ me emen itip-oyerebet yaage Awaji otipbe Yọk.
54003007	Ọmọ môre ogwu ebi ekarege ebi ntitiin̄ Awaji ekinyi ulibi, inyi ikabọkọ itiik-otu melek esip me ubọk ebi ene, mè ìsa me ikeya ìrọn̄ ìnin̄ emen ufe eyi Yọk.
54003008	Ebi ntap-ubọk me ntitiin̄ Awaji si mêre ebi ebi ene ebekinyi ulibi, mè ire si ebi ofiaan̄ geege ikakupge me emen. Kpebere ebi ìkimalek inwọ miin̄, kpebere si ebi ìkaan̄ chieen̄ ile me lek ikpoko.
54003009	Ema mêre ebi ìtetet udọk udọk atikọ eyi ichechieek ema echieekbe me lek kè Jisọs Karais inye, me ejit kiban̄ ikafieekge ema ikọ geege.
54003010	Sabum ebemọnọ ema me lek ikwaan̄, mêdadasi itọ ema ikpọ. Ire kpunu nrọ-nlọ geege me ugwem kiban̄, emọnọ ema.
54003011	Ikeya si, ebi nwa kiban̄ mêre ebi ìgbegbe ulibi. Kpebere ebi ìkikpa ene, kpebere si ebi ìkinaan̄ ejit. Ebere ebi ìkirọ inu esuuk esuuk, mè ire si ebi ekitoon̄ ejit me lek, me inu geelek ema ekirọ.
54003012	Ogwu ntap-ubọk me ntitiin̄ Awaji môre ogwu òkaan̄ nwa ge gaalek, mè ikikpulu nsabọn kan̄ mè uwu kan̄ ijaan̄.
54003013	Ebi ntap-ubọk geelek ìsisi ikwaan̄ kiban̄ ijaan̄ mêkaan̄ irek umin me emen ntitiin̄ Awaji. Mije keyi, otu kiban̄ môninye itutumu ikọ òfolek ichechieek kiban̄ me emen kè Jisọs Karais.
54003014	Ǹkikpọ chieen̄ ibe, me ikafiin̄ge mgbọ, ke mânu inikpọ owu. Ire, ǹkige ikpa keyi ijet owu inyi,
54003015	ire ǹkagwat lek ìnu, owu môriọọn̄ ubọk ògbegbe ibe ebi ene ekesun̄ lek kiban̄ me ototun̄ ukan̄ eyi Awaji. Ototun̄ ukan̄ eyi Awaji ìre ogbo ntitiin̄ eyi Awaji ogwu òkup me ugwem, mè ire si ewuuk irak uwu mè ata òkibeme atikọ eyi Awaji.
54003016	Me atikọ, nlelet inu eyi echilibe ijeen̄ eji òfolek irọriọọn̄ Awaji îdọk enenen. Nlelet inu yi ìre ikeyi: Karais înu me linyọn̄ me akpalek ebilene, Ekwukwu Awaji îjeen̄ ibe ke kpunu nrọ-nlọ geege me emen kan̄, ebi Osat Awaji mîmun̄ ọmọ, ebi kan̄ mîtumu ọmọ isibi me ido geelek, ebi linyọn̄ mîchieek me lek kan̄, Awaji îben ọmọ ifo emen inyọn̄ isi itap me emen umin mè uja.
54004001	Ekwukwu Mbuban îtumu isibi ibe, me òta mgbọ, ke usini ebi ìchechieek me lek kè Jisọs Karais mêyaka ichechieek kiban̄ ito, mè ikana igọọk ekwukwu echi ofiaan̄, mè ijejeen̄ echi ijo erumun̄ okijeen̄.
54004002	Ijejeen̄ chi ìboje me otu ebi ofiaan̄ ebi ìkirọ kubọk ema ìre ebi atikọ. Ejit ife chi ìkpọkpọ inye kubọk inu esabe nkọm-ochichim ukan̄ otetbe iren̄e iwọp ikpan̄, mije, ema kpeyaka ikikọt iriọọn̄ inu òtatat mè eyi òlọlọ. Eya orọ, ema ikefafiaan̄ ene ubọk geelek, ejit kiban̄ ìkakifieek ema ikọ kubọk ge.
54004003	Ema ekijeen̄ ebi ene ibe ekayaka ìdo nwa, ekayaka ìbat olom, mè ekayaka ìrie usini inorie ebi ene ekirie, inorie Awaji orombe ibe ebi geelek ìchechieek me lek kan̄, mè iriọọn̄ atikọ kan̄ ekerie, mè enyi ọmọ itọn̄.
54004004	Inu geelek Awaji orombe ìre inu ònwọnwọn, kpunu geege ebefifiin̄. Otutuuk ìre inu ebebọbọkọ, mè inyi Awaji itọn̄,
54004005	mije, ikọ Awaji mè itọn̄ eji enyibe Awaji îrọ inyi inorie ya ikup me mbuban, mè igbe inu eberie.
54004006	Ire onyi bọn Nte kiji ìkup me ere ya otutuuk nteme chi, owu môre ata gwun̄ ikwaan̄ kè Jisọs Karais, mè ire si ogwu ekpukpobe isibi igọọk me atikọ eyi oniin̄ ikọ Awaji melek ata ijejeen̄ eyi owu me lek kwun̄ okigọọk.
54004007	San̄a lek kwun̄ me lek mfufuk echi ìkakinyi Awaji umin. Kikween̄ iluluk ugwem òkinyi Awaji umin.
54004008	Irọrọ inu eyi òkirọ mè anam akpalek ene inye înwọn. Ire, irọrọ inu ike Awaji oweekbe onwọn ichit me oniin̄ geelek, mije, môtap ubọk inyi ene me ugwem keyi, mè itap si ubọk inyi ene me ugwem òkinu me isi.
54004009	Ikọ keyi mbatumu ìre atalek ikọ eyi ògbegbe ibe ebọkọ otutuuk etap.
54004010	Eji ekikwukwulu mè ikibọkọ ufialek mije eji ekikpọ chieen̄ me lek Awaji ogwu òkup me ugwem, ogwu òrere ogwu Unyan̄a inyi otutuuk ebilene, ògak ge ebi geelek ìchechieek me lek kan̄.
54004011	Kiteme ebi ene nteme, mè kijeen̄ ema ibe ekerọ inu chi.
54004012	Kachieek ibe ene geege ikpọ owu chieen̄ isiki mije orebe sọntiik gwun̄. Ire, luk ugwem eyi ebi ìchechieek me lek kè Jisọs Karais mêsabe ikikween̄ inu òfolek otu itumu ikọ, mè ubọk irọ inu, mè imumechieen̄, mè ichechieek, mè iluluk ugwem eyi nrọ-nlọ ikakupge me emen.
54004013	Sa mgbọ kwun̄ mè efuuk kwun̄ kifuk Ikpa Mbuban nyi ebi ene, mè kitumu ikọ Awaji, mè kijeen̄ si ikọ Awaji mege ire mgbọ mânube.
54004014	Gbala chieen̄ kpọ uche eyi Ekwukwu Mbuban onyibe owu inan̄a me otu ebi nriran, mgbọ ebi ugane ntitiin̄ Awaji etoon̄be owu ubọk me ibot.
54004015	Gwuun̄ chieen̄ kirọ inu chi, mè sa otutuuk lek kwun̄ nyi, inyi ene geelek imun̄ ubọk owu okije ifo isi.
54004016	Gbala chieen̄ kpọ lek kwun̄ mè inu okijeen̄, mè nye lek kirọ ikeya fo isi, mije, ire okirọ ifo isi, Awaji môsa me ikeya inyan̄a owu, mè inyan̄a si ebi geelek ìkigban̄ ikọ kwun̄.
54005001	Kakigana ikọ ìnyi ebi ugane ebirieen̄, kitumu ikọ ususuk nyi ema geelek kubọk ìre nte kwun̄. Mọnọ ebi nsabọn irieen̄ kubọk ebi ngwan̄ kwun̄ ebirieen̄.
54005002	Mọnọ ebi ugane ebibaan̄ kubọk ebi nga kwun̄, mè mọnọ si ebi nsabọn ibaan̄ kubọk ebi ngwan̄ kwun̄ ebibaan̄, kakaan̄ ijo ulọk geege òfolek kiban̄ me ejit kwun̄.
54005003	Sa ulibi ògbegbe nyi ebi nwakpa geelek ekakaan̄ge ebi ìkikpọ ema chieen̄ me lek.
54005004	Ire nwakpa ikaan̄ bọn mè ìre bọn bọn, nsabọn cha ekpukpo ebi ìsasa ema inu inyọn̄ kubọk ebi ìsasa ema inu inyọn̄ ekpukpobe ema, mè esa me ikeya edasi ebene me uwu kiban̄ ekerọ inu ichechieek kiban̄ okido ibe ema erọ enyi ebi uwu kiban̄. Eyi ìre inu Awaji okiweek.
54005005	Nwakpa geelek ikakaan̄ge ogwu òkikpọ ọmọ chieen̄ me lek ìkitoon̄ ejit me lek Awaji, mè ikiriaak uriaak ibeek ntap-ubọk me ubọk Awaji eririeen̄ mè ikarek.
54005006	Ire, nwakpa geelek òsasa lek kan̄ inyi utop linyọn̄ mè ubene ugwem, nwakpa ya ìkwukwu isan̄a, ubọk geelek îkupbe me ugwem.
54005007	Nyi otutuuk ene nteme keyi, inyi ema ekerọ inu òtatat, mè otu ene ikakire ema lek.
54005008	Ene geelek ikakpọge chieen̄ me lek ebi uwu kiban̄, ògak ge ebi ototun̄ ukan̄ kan̄ gaalek, ene ya îjit ichechieek îchieekbe me lek kè Jisọs Karais. Ene ya si îfieek igak ogwu ikachieekge me lek Awaji.
54005009	Kamọnọ nwakpa geege ìtap me otu ifuk ebi nwakpa, îtata ìkakan iraka akọp acha gweregwen, mè ire ogwu ikatelege ogwu olom, mè ìsi ugan.
54005010	Isan̄a me ikeya, nwakpa ogwu ebetap erieen̄ môre si ogwu eriọọn̄be mije ata ubọk ikwaan̄ kan̄, kubọk ikwaan̄ ikpọkpọ ebi bọn isibi me ubọk ògbegbe, mè isasa ata ubọk ibọkọ ebi ichen itap me uwu kan̄, mè igwọgwọk ukot ebi ntitiin̄ Awaji, mè itatap ubọk inyi ebi ìkup me emen ufialek, mè irọrọ inu geelek òrere ata inu me otutuuk ugwem kan̄.
54005011	Ire, ebi nwakpa geelek ekarege ebi ugane, kafuk ìtap me otu ifuk ebi nwakpa, mije, ulọk olom isimin me emen kiban̄, ema mêsi ibat olom, mè itele Karais ogwu ema echieekbe use isisi ikwaan̄ inyi me otutuuk ugwem kiban̄.
54005012	Sa me ikeya, Awaji môtip ema oyerebet, mije ema efiatbe use ya ema echieekbe me ibebene mgbọ etapbe ema me otu ifuk ebi nwakpa.
54005013	Ìkarere eya gaalek, ema mêkọt ikana ugbek, mè ikijijen̄e isotu uwu ene. Isan̄a me lek irere ugbek, ike ekijijen̄e ikana cha, mêkikpa ene, mè ikitap chieen̄ me lek inu ebi ofifi ene, mè ikitumu ikọ ikagbege ibe etumu.
54005014	Eya orọ, nteme n̄a ìre, ogwu nwakpa geelek ikarege ugane, isi ikaan̄ olom, mè imaan̄ bọn, mè ikpọ chieen̄ me lek uwu kan̄, inyi ogwu òchicha ya ikasa me lek kan̄ ìkaan̄ inu ìbosa itumu eji ifiat.
54005015	Îkaan̄ usini òjelek ebi nwakpa chi ebi ìwuwuuk lek inan̄a irọn̄, mè ikana igọọk Yọk.
54005016	Ire enenwaan̄ geelek òchechieek me lek kè Jisọs Karais ikaan̄ ebi nwakpa me ototun̄ ukan̄ kiban̄, ogwu enenwaan̄ ya ikikpọ chieen̄ me lek ebi nwakpa kecha, mè ufialek keya ikakeme ebi ntitiin̄, inyi ebi ntitiin̄ ekọt ekpọ chieen̄ me lek ebi nwakpa ebi kpekaan̄ ebi ìbekikpọ ema chieen̄ me lek.
54005017	Ebi ugane ntitiin̄ geelek ìsisi ikwaan̄ kiban̄ ijaan̄, îgbe ibe ekpe ema mkpukpe kiban̄ irek iba, mè enyi ema ulibi si irek iba, ògak ge ebi ikwaan̄ kiban̄ orebe itutumu ikọ Awaji mè ijejeen̄ ikọ Awaji,
54005018	mije, ege me Ikpa Mbuban ibe, “Kabọp otu erie mbuuk ìchit me mgbọ ekisa erie mbuuk ya iwaan̄ akpa isan̄a me lek mgbigbin,” mè ige si ibe ke ogwu òsi ikwaan̄ îgbe ibọbọkọ mkpukpe ubọk ikwaan̄ kan̄.
54005019	Kagban̄ ikọ geege etumube ikeme ogwu ugane ntitiin̄ geege, îtata ebi ata-ikọ iba mè ìre ita enenirọ ikọ ya ijot.
54005020	Ire ogwu ugane ntitiin̄ irọ ijo inu, kup me isi otutuuk ebi ntitiin̄ Awaji gana ikọ nyi, inyi ebi ugane ntitiin̄ kechilọ emun̄, mè etet ukpook.
54005021	Me isi Awaji, mè isi kè Jisọs Karais, mè isi ebi osat Awaji ìkup me mbuban ke nkitumu inyi owu ibe, sun̄ nteme kechi nnyibe owu, mè kagọọk ene geege ìkeke, kagobo si ene geege isi.
54005022	Kakigwat lek ìtoon̄ ene ubọk me ibot ìsa ìrọ ogwu ugane ntitiin̄, inyi okamọnọ ogwu ikatatge, mè ìsa me ikeya ìkaan̄ uche me lek ijo ìnu geelek îrọbe. Sun̄ lek kwun̄ tana me isi Awaji.
54005023	Kayaka ìkinwọ mudim gaalek, kinwọ si sọntiik miin̄ gbaalek, mije owot kwun̄ melek orukan̄ òkisisaak owu mgbọ geelek.
54005024	Osikirọ inu melek ebi ene, riọọn̄ ibe ke ìkare ijo inu otutuuk ene ekirọ okikpọk mbum ìkike me chieen̄ ene. Echi usini ene môkọt ilet ikam mege ire mgbọ ebesibi ife cha oyerebet me ibot. Sa echi usini ene okikpọk mbum me ujọn̄ọ mgbọ sabum ebenisisibi ema oyerebet me ibot.
54005025	Ikeya si, ata inu ìkakilọlọ isisibi utoon̄. Echi ikasisibige utoon̄ si, kpekikọkọt ilet.
54006001	Ebi geelek ìrere ebi usun̄, ekenyi ebi nte uwu kiban̄ ojot ojot ulibi ògbegbe, inyi ene geege ikagọọk me lek kiban̄ mè ìtumu ijo usem ìbak erieen̄ Awaji melek ikọ Awaji eyi eji ekijeen̄.
54006002	Ebi usun̄ geelek ebi nte uwu kiban̄ erebe ebi ìchechieek me lek kè Jisọs Karais, ekamọnọ ibe ke ema mè ebi nte uwu kiban̄ mîkana ngwan̄ ngwan̄ me emen kè Karais, mè ìsa me ikeya ìtele inyinyi ema umin ògbegbe. Kpan̄asi ikeya, ema esi ikwaan̄ enyi ebi nte uwu kiban̄ cha egak ike ema ewuukbe lek ikisi, mije, ebi ikwaan̄ kiban̄ okinin̄ oruru inyi ìre ebi ìchechieek me lek kè Jisọs Karais, mè ire si ebi ema emabe. Nteme kechi ke owu môkijeen̄ ebi ntitiin̄ Awaji ebi ìrere usun̄, mè ikitumu inyi ema ibe ekerọ.
54006003	Ene geelek ònunu inijeen̄ esese inu, mè ijit ata ijejeen̄ eyi Okaan̄ kiji Jisọs Karais, mè ijit si ikọ Awaji eyi eji ekijeen̄,
54006004	ene ya ìre ogwu ugumulek, ìkariọọn̄ inu geege. Ene ya ìre ogwu òkima ifan̄a mè ikekigbini ikọ. Igbini-ikọ chi ìkitap ijo ejit, mè ibaak, mè itutumu ene ifiat, mè ijo una utoon̄-ejit me lek ene,
54006005	mè ikitap si okput mgbọ geelek me etete ebi ene ebi ejit kiban̄ ofiatbe isan̄a, ebi atikọ geege ikakupge me emen kiban̄, ebi ìkikeek ibe ke oniin̄ ikọ Awaji ìre oniin̄ mêsabe ibọọn̄ ubọọn̄.
54006006	Oniin̄ ikọ Awaji ìkekitap ene ikpele ubọọn̄, mè ire inu ene okaan̄be ijot ene chieen̄.
54006007	Mije eji kpesa inu geege inu me linyọn̄. Ikeya si, eji kpebesa inu geege inan̄a me linyọn̄ isibi.
54006008	Eya orọ, ire eji ikaan̄ inorie mè inu eji mêkisa ichit akpa lek, eya îso eji.
54006009	Ebi ìkiweek ibọbọọn̄ ubọọn̄ ekirọn̄ inin̄ me uleke, mè erọn̄ ènin̄ emen ufe eyi burubut ulọk, eyi môkọtbe itap ema unan me lek, mè otaba ema otap me emen ichep mè mfiat.
54006010	Ulọk ebek ikpoko ore ugwun̄-ijọn̄ ge eyi ijo inu geelek okinan̄a me lek itibi isibi. Usini ebi ìchechieek me lek kè Jisọs Karais mîgọọk ulọk ebek ikpoko mè itele ichechieek kiban̄, mè isa me ikeya itap ufieejit igak lek kiban̄.
54006011	Ire, owu ogwu eyi Awaji, san̄a lek kwun̄ me lek otutuuk inu chi. Libi gọọk ata irọrọ. Kaan̄ ukpook Awaji, mè ichechieek, mè imumechieen̄, mè ukarajit, mè kirọ inu esuuk esuuk.
54006012	Tim ubọk geelek okọtbe, inyi ichechieek kwun̄ ikeke inye, mije, ikeya otat. Sa me ikeya bọkọ ugwem ikakaan̄ge itata ya eyi Awaji ogwenbe owu itap me emen mgbọ otumube ichechieek kwun̄ isibi ubọk ògbegbe me isi ogbogbo ebi ata-ikọ.
54006013	Mgbọ yi, me isi Awaji ogwu òkinyi inu geelek ugwem, mè isi kè Jisọs Karais ogwu òkekeke inye itumu atikọ isibi ubọk ògbegbe me isi kè Pọntiọs Pailet, ke nkinyi owu ida ibe owu,
54006014	sun̄ ikan chi, me oniin̄ eyi ikakaan̄ge nrọ-nlọ geege eyi ebi ene mêsabe itiik owu otu, mege ire usen Okaan̄ kiji Jisọs Karais môkanabe isibi.
54006015	Ikakana isibi kan̄ yi ìbore inu Awaji oborọ me mgbọ òneneme ọmọ, ọmọ Awaji ogwukaan̄ itọn̄, ogwu ọmọ gaalek orebe Ogwu Ibot Mkpulu, mè Ubọọn̄ ebi ubọọn̄, mè Okaan̄ ebikaan̄-ene.
54006016	Ọmọ gaalek ore ogwu kpokwube mkpa, ogwu òluluk me emen utoon̄ eyi kpekikọt ire lek, ogwu ene geege ikararakge ìmun̄, ogwu ene geege ìkpokọkọt si imun̄. Umin mè unye ikup inyi ọmọ ire mgbọ geelek! Ikup ikeya!
54006017	Tumu nyi ebi geelek ìbọbọọn̄ ubọọn̄ me linyọn̄ keyi ibe ekasa inu ubọọn̄ kiban̄ ìgugo lek, mè ekasasa si ìtoon̄ ejit, mije, inu ubọọn̄ chi ìkinu chereyi, mè ofo iyakwut. Kpan̄asi ikeya, ema etoon̄ ejit me lek Awaji ogwu òkinyi eji ogbogbo inu geelek ibe eji ekesa ebele lek kiji ejit.
54006018	Tumu nyi ema ibe ekenwọn nnwọn melek ebi ene, mè ekerọ ata inu mgbọ geelek, mè ekechili ubọk, mè ekekaan̄ ejit icheche inu kiban̄ inyi ene.
54006019	Ire ema ikirọ ikeyi, ema mêkititiin̄ inu ubọọn̄ isun̄ inyi lek kiban̄, eyi môkupbe kubọk ewuuk irak uwu ònyenye inyi ema me mgbọ òkup me isi. Ikeyi ke ema ebesa ikọt ikaan̄ ugwem eyi òrere ugwem me atikọ.
54006020	Timọti, gbala chieen̄ kpọ inu Awaji osabe itap owu me ubọk ibe owu òkpọ. San̄a lek kwun̄ me lek iseseme usem echi ìkakinyi Awaji umin. San̄a lek kwun̄ si me lek burubut ikọ eyi ebi ene ekitumu ikeme atikọ, mè ikifiaan̄ igwen ibe ìre “ifuk-ibot.”
54006021	Usini ene ekigugo lek ibe ke ema mîkaan̄ “ifuk-ibot” yi, mè isa me lek keya ijit ichechieek me lek kè Jisọs Karais. Atata nnwọn eyi Awaji ikup inyi enyi!
55001001	Emi Pọọlu, ogwu òrere ogwu otuchieen̄ kè Jisọs Karais inan̄a me nkeek Awaji, nge ikpa etip yi. Emi ìre ogwu otuchieen̄ kè Jisọs Karais bak me lek inenilook ebi ene etip òfolek ugwem eyi òkup me emen kè Jisọs Karais, eyi Awaji ochieekbe use inyinyi ebi ene.
55001002	Emi nge ikpa yi inyi owu Timọti, gwun̄ n̄a ogwu mmabe. Atata nnwọn mè nsan mè esuuk eyi Awaji Ute mè Okaan̄ kiji Jisọs Karais ikup inyi owu!
55001003	Ntọn̄ Awaji ogwu nkisa otutuuk ejit n̄a isi ikwaan̄ inyi, kubọk ebi nte nte n̄a esibe inyi me ukot ikaan̄. Nkitọn̄ ọmọ mgbọ nkitap owu me uriaak, eririeen̄ mè ikarek.
55001004	Ǹkiweek imumun̄ owu, inyi ǹkaan̄ unwọọn̄, mije, ǹkawuuk ito ya otobe me mgbọ mbanan̄a.
55001005	Ǹkawuuk ata ichechieek okaan̄be me lek kè Jisọs Karais. Lọis nga nga kwun̄ odasi ikaan̄ òjelek ichechieek yi, Yunais nga kwun̄ oyayaka inikaan̄. Mgbọ yi, nriọọn̄ ibe, me atikọ, ke òjelek ichechieek yi si òwa me emen kwun̄ okupbe.
55001006	Mije keyi, ǹkitap owu me ejit ibe owu òkosa uche eyi Awaji onyibe owu mgbọ ntoon̄be owu ubọk me ibot ya òsi ikwaan̄. Kachieek ibe ikpọkpọ ikup ikeya,
55001007	mije, Awaji ìkanyi eji Ekwukwu eyi môrọbe inyi eji ere ebi ukpook-owot. Awaji ìnyi eji Ekwukwu eyi mônyibe eji unye mè imumechieen̄, mè irọ inyi eji ekekọt etet lek kiji ekaan̄.
55001008	Eya orọ, kalibi esip me itutumu ikọ òfolek Okaan̄ kiji, kalibi si esip mije n̄a ogwu òkup me mkpọn mije kan̄. Sa me unye Awaji gọọk emi mun̄ ufialek mije ata etip eyi Awaji,
55001009	ogwu ònyanyan̄a eji, mè igwen eji ibe eji eneluk ugwem òkup me mbuban. Igwen yi Awaji ogwenbe eji, ìkare mije inu geege eji erọbe. Ire, Awaji ìgwen eji mije nkeek eyi îkaan̄be me lek kiji, melek atata nnwọn kan̄ eyi înyibe eji inan̄a me lek kè Jisọs Karais, sabum enirom linyọn̄.
55001010	Mgbọ yi, atata nnwọn yi îsibi utoon̄ inan̄a me lek inunu ogwu Unyan̄a kiji Jisọs Karais, ogwu ònunu inikpan̄ mkpa, mè isa me ata etip kan̄ ichili ugwem ikakaan̄ge itata ibook inyi ebilene eluk, mè ekayaka ìkwu mkpa.
55001011	Mgbọ yi, Awaji îgobo emi kubọk ogwu ulook, mè ogwu otuchieen̄, mè ogwu ijejeen̄ ibe emi ǹkensa ata etip yi ǹkana ere.
55001012	Îre mije ilolook ata etip yi ikana ke nkibọkọ otutuuk ufialek chi geelek. Ire, esip geege ìkatet emi, mije, nriọọn̄ ogwu Awaji ogwu nchieekbe me lek orebe. Ejit n̄a si înye ibe ke Awaji môgbala chieen̄ ikpọ inu nsabe itap ọmọ me ubọk mege ire mgbọ òta usen ya môrebe.
55001013	Tet atikọ cha njeen̄be owu nye, mè kikpọ me lek sa kijeen̄ ebi ofifi ene, mè keke nye me ichechieek mè imumechieen̄ eyi eji ekaan̄be me emen kè Jisọs Karais.
55001014	Sa unye eyi Ekwukwu Mbuban ogwu òluk me emen kiji tet atalek inu ya eyi Awaji otapbe owu me ubọk kaan̄ nye.
55001015	Owu oriọọn̄ ibe ke otutuuk ebi ntitiin̄ Awaji ìkup me agan̄ Esia mîyat itele emi isan̄a kpai. Faigelọs mè Amọganis si mîgọọk ilibi iyaak emi.
55001016	Awaji irọ ebi uwu kè Onesiferọs nsan, mije, ọmọ înu owuwa mgbọ inikpọ emi, mè inyi emi ukarajit! Ìkalibi esip ibe ke emi ǹkup me mkpọn.
55001017	Ire, mgbọ yaage îrebe Rom, ibebene ikijijen̄e ikana ikiweek emi, mè iniweek emi imun̄.
55001018	Okaan̄-ene ikaan̄ nsan me lek kan̄ me òta usen ya! Owu oriọọn̄ ijaan̄ lek ubọk îsabe isi owuwa ikwaan̄, mè itap ubọk inyi emi me Efesọs.
55002001	Me mgbọ yi, owu gwun̄ n̄a, keke nye sa me atata nnwọn ya eyi eji ekaan̄be inan̄a me ubọk kè Jisọs Karais.
55002002	Ikọ onọbe nkitumu me isi ogbogbo ene, sa ikọ cha jeen̄ ebi geelek otoon̄be ejit me lek ibe ke mêkọt ijeen̄, inyi esa esi ejeen̄ ebi ofifi ife.
55002003	Gọọk eji kat ejit bọkọ ufialek kubọk ata ogwu akọn̄ kè Jisọs Karais.
55002004	Ogwu akọn̄ geelek òkup me akọn̄ ìkakitap lek kan̄ me lek inu ebi ekarege ebi akọn̄ ekirọ. Ulọk kan̄ mgbọ geelek ìre ikekirọ inu òbokibele ogwu ibot kan̄ ejit.
55002005	Ikeya si, ogwu òkigọọk iwut ifan̄a ekot ìkaboben inu geege, îtata ìlilibi ekot ya igọọk me ikan ifan̄a ekot.
55002006	Ubọk yaage si, ogwu uko ònyenye ubọk isi ikwaan̄ me uko ogbe ogwu òbodasi ibọkọ uche inu erọkọbe me uko.
55002007	Keek ekiket òfolek inu chi nkitumu, mije, Awaji môrọ inyi owu ògobo otutuuk inu chi òtet.
55002008	Keek inu òfolek kè Jisọs Karais gwun̄ owot iman kè Debit. Îre ọmọ ke Awaji ojomo me mkpa, kubọk nkitumu me emen ata etip eyi nkilook.
55002009	Mije keyi ke nkibọkọ otutuuk ufialek chi ire lek eyi etetbe emi igon me mkpọn ikeyi kubọk ogwu ìkakisun̄ ikan. Ire, ejit îbele emi ibe ke ìkare ikọ Awaji ke egon me mkpọn.
55002010	Eya orọ, ǹkikat ejit ibeme ufialek chi geelek mije ebi Awaji ogobobe inyi lek kan̄, inyi ema si esa me ikeyi ekaan̄ unyan̄a melek umin mè uja eyi ikakaan̄ge okputut, eyi Jisọs Karais okirọ inyi ene ekaan̄.
55002011	Ikọ mbatumu mgbọ keyi ìre ikọ ògbegbe ibe etoon̄ ejit me lek: Ire eji igọọk Jisọs, mè ikwu mkpa, eji mêluk melek kan̄.
55002012	Ire eji ikeke inye melek kan̄, eji mêgọọk ọmọ igbaan̄ ikpulu me mkpulu kan̄. Ire eji ijit ọmọ, ọmọ si môjit eji.
55002013	Ire eji kpegbe ebi ebetoon̄ ejit me lek, ọmọ îgbe ogwu ebetoon̄ ejit me lek, mije, ọmọ ìkpokọt itele irọrọ ikọ kan̄ iso.
55002014	Kikeek ebi ntitiin̄ Awaji inu chi. Sa me erieen̄ Awaji taba ema ubọk me utọn̄, inyi ema ekakigbini ikọ, mije, igbini-ikọ ìkakaan̄ oruru geege. Otutuuk inu îkirọ ìre ifafiat ejit ebi geelek ìkukup ikigban̄.
55002015	Nye lek kirọ inu geelek efuuk kwun̄ okọtbe, inyi Awaji ibọkọ owu itap kubọk ogwu òrọriọọn̄ ikijeen̄ atikọ kan̄ me oniin̄ òtatat, inyi owu okare ogwu ikwaan̄ ogwu ubọk ikwaan̄ kan̄ okisa esip ijet.
55002016	San̄a lek kwun̄ me lek burubut mbele echi ìkakinyi Awaji umin, mije, ebi geelek ìkibele mbele kechi mêrọriọọn̄ ikifo isi ikiluk ugwem echi ìkakinyi Awaji umin.
55002017	Inu geelek ema ekijeen̄ me emen mbele kiban̄ cha ìkup kubọk njijọ inya òkpọkpọ ikitaka iwele chieen̄, mè ikitaka ene ufuk ijibi. Ene iba me lek ebi ìkijeen̄ ijo ijejeen̄ chi ìre Amenas mè Filetọs.
55002018	Ene iba chi mîtele atikọ, mè ikikan̄ ataak ibe ke ebi ìchechieek me lek kè Jisọs Karais mîra iwuuk lek ijojomo me mkpa iraka. Ikeya ke ema esa ifiat ichechieek ogbogbo ebi ene.
55002019	Ire, ikọ Awaji ìkup kubọk ewuuk irak uwu, ìkpọkpọ ikeke inye! Kpunu inu geege òbokọt isisik. Ikọ egebe ikam me lek ewuuk ya ìre, “Okaan̄-ene îriọọn̄ ebi eyi kan̄,” melek si, “Ene geelek òrere ogwu eyi Okaan̄-ene, isan̄a lek kan̄ me lek ijo inu.”
55002020	Me emen uwu geelek òmimin, ìkare inu itap-inu echi alata araran̄ mè alata okuket gaalek okikup, echi uti mè echi ibat si ìkekikup. Usini ke ekisa itap inu inyi ebi ichen inyi isibi ogwukaan̄ uwu isi, usini ke ekisa itap inu geelek ikadoge umin.
55002021	Ikeya si, ene geelek ògwọgwọk ubọk kan̄ isan̄a me lek ijo inu chi, ene ya îkaan̄ oruru inyi Nte uwu kan̄, òrere Okaan̄-ene. Eya orọ, Okaan̄-ene môsan̄a ene ya isun̄ esese, mè ikisa ọmọ isi ikwaan̄ òkakaan̄ umin, mije, ọmọ îkup me mbem-lek ibe esa ọmọ esi ata ikwaan̄ geelek òkukup isisi.
55002022	Libi nan̄a me lek ijo ulọk òkilọk nsabọn irieen̄. Gọọk ebi ìkigwen Okaan̄-ene me ejit òtatana. Chieek mkpa kirọ ata irọrọ, mè kaan̄ ichechieek, mè imumechieen̄, mè esuuk.
55002023	Je nan̄a me lek burubut igbini-ikọ ikakaan̄ge ifuk-ibot geege me emen, mije, owu oriọọn̄ ibe ke ìkisa ibaak mè etim inu.
55002024	Ogwu ikwaan̄ Okaan̄-ene ìkpore ogwu òkibaak ibaak, ire, ìbore ogwu òkirọ inu esuuk esuuk melek ebi ene, mè ata ogwu ijejeen̄, mè ogwu òkikọt ime inu.
55002025	Ọmọ môre si ogwu òkisa me esuuk esuuk iteme ebi ìkije ikeme ikọ kan̄ nteme me ere ife cha ejebe ilọ. Usini mgbọ, sa me ikeyi, Awaji môrọ inyi ife cha egwu ekom, mè eneriọọn̄ atikọ.
55002026	Me oniin̄ òkup ikeyi, ife cha mêkọt ilibi inwọnọ ufe Yọk otipbe isa itet ema ikaan̄, inyi ema ekerọ ekiket kan̄.
55003001	Gban̄ utọn̄ me lek ikọ keyi mbatumu. Me mgburudun̄ mgbọ, ufialek òmimin enenen môkup.
55003002	Ebilene mêkima lek kiban̄ gaalek, kpebekikeek ebi ofifi ene. Ulọk ebek ikpoko mômin enenen, ema mêkigugo lek, mè ikigumu lek, mè ikigigama ene, mè ikinye ibot inyi nte kiban̄ mè nga kiban̄. Ema kpebekitọn̄ ebi ìrọ ema ata inu. Kpebekisun̄ lek kiban̄ esese inyi Awaji.
55003003	Mgbọ cha si, ebilene kpebekikaan̄ ejit nsan, kpebekitele ijo inyi ene. Ema mêre ebi ìkitumu ene ifiat, mè ebi afa, mè ebi ikpak, kpebekima ata inu geege.
55003004	Ema mêre ebi ìkisa ofiaan̄ ileke ene itap me uyọrọlek, mè ebi mêkọtbe irọ chieen̄ ijo inu geelek, mè ebi ugumulek môkirọ inyi ekakibọkọ nteme, mè ebi ìkima utop linyọn̄ igak Awaji.
55003005	Ema mêkirọ kubọk ema mîriọọn̄ Awaji. Ire, me oniin̄ ikọ Awaji, ọrọmijọn̄ gaalek ke ema ebekitet ikaan̄ inye, mè ikijit unye òkukup me emen irọriọọn̄ Awaji. Eya orọ, libi nan̄a me lek òjelek ebi ìkup ikecha!
55003006	Usini me lek ife chi ekinween̄ lek iraka inin̄ uwu ene isi isa nlilọ ijejeen̄ kiban̄ ileke wewe ebibaan̄ ebi ijo ulọk okupbe me emen, ebi ìkichiaan̄ ubọk iweek inu geelek, mije ukpook ijo inu ema erọbe okikeme ema.
55003007	Ebi wewe ebibaan̄ chi ekpọkpọ inu ikikween̄, ire, kpekọt iriọọn̄ atikọ eyi Awaji.
55003008	Ike Janes mè Jembiris ejebe ikeme Mosis me ukot ikaan̄, ikeya si ke ebi ife nlilọ ifuk-ibot chi Awaji ojitbe mije nlilọ ichechieek kiban̄, ekije ikeme atikọ eyi Awaji.
55003009	Ire, ema kpebeje ire ere geege, mije, mbubut kiban̄ môkpọk mbum me isi ebilene ike eyi kè Jenas mè Jembiris okpọkbe mbum.
55003010	Mgbọ yi, owu ora iriọọn̄ otutuuk ijejeen̄ n̄a mè ubọk nsun̄be lek n̄a, mè inu nkiweek irọrọ me ugwem n̄a. Owu omun̄ ichechieek n̄a mè ujọn̄ọ ukarajit n̄a, mè imumechieen̄ n̄a, mè ubọk nsabe ikime inu.
55003011	Owu omun̄ si ubọk ebi ene ekirọ ikeme emi, mè ufialek mbọkọbe, mè inu geelek òsisibi inyi emi me Antiọk mè Aikoniọm mè Lisitira, mè otutuuk irọrọ ikeme echi erọbe ikeme emi, mè imun̄ si ubọk Okaan̄-ene otababe emi isibi me emen otutuuk ufialek cha.
55003012	Me atikọ, ebi ene mêrọ ikeme ebi geelek ìchechieek me lek kè Jisọs Karais, mè ikiluk ugwem òkinyi Awaji umin.
55003013	Ire, ebi ikpak mè ebi ofiaan̄ cha mêrọriọọn̄ ikifiat igak ubọk ema ekupbe. Ike ema ekifiaan̄ ebi ene, ebi ofifi ife mêkifiaan̄ ema si!
55003014	Ire, owu, keke nye me lek atikọ Awaji eyi okween̄be, mè ibọkọ ichieek inye, mije, owu oriọọn̄ ebi ìjejeen̄ owu atikọ ya.
55003015	Owu oriọọn̄ si ibe ke bene me karake owu orebe sọntiik gwun̄ ke owu oriọọn̄ ikọ Awaji eyi òkup me mbuban. Ikọ Awaji yi môkọt irọ inyi owu òkaan̄ iriọọn̄-inu eyi òkisa unyan̄a inu sa me ichechieek me lek kè Jisọs Karais.
55003016	Otutuuk inu geelek òkup me Ikpa Mbuban, ege inan̄a me unye eyi Awaji igọọk me ubọk Awaji onyibe ida, mè ijeen̄ ibe ege. Inu chi ìre inu mêsabe ikijeen̄ atikọ eyi Awaji, mè isa ikikan̄ inu inyi ebi ìjeje ilọ, mè isa ikinen̄e inu òlọlọ me ugwem ene isun̄ itat, mè isa ikiteme ene ubọk mêsabe ikiluk ugwem me ata irọrọ.
55003017	Sa me ikeyi, ogwu eyi Awaji môre ogwu ekpukpobe ijaan̄ me oniin̄ geelek, inyi môkọtbe irọ ata inu geelek.
55004001	Ǹkinyi owu nteme keyi me isi Awaji mè isi kè Jisọs Karais ogwu òbosibi oyerebet me ibot ebi ìkup me ugwem mè ebi ìkwukwu, me mgbọ môsabe mkpulu kan̄ inu kubọk ogwu ubọọn̄.
55004002	Tumu ikọ Awaji kana! Chieek mkpa kitumu mgbọ geelek, mgbọ òtatat mè mgbọ ikatatge. Kitumu sa teme ebi ene nteme inyi eje etat, mè kisa kan̄ inu nyi ene, mè kisa tap ene efuuk me owot. Ire, mgbọ geelek okijeen̄ inu, kigwuun̄ chieen̄, mè kaan̄ ujọn̄ọ ukarajit.
55004003	Mije, mgbọ mônu, mgbọ ebilene kpebeyaka ikigban̄ utọn̄ me lek ata ijejeen̄ eyi Awaji. Kpan̄asi ikeya, ema mêkikpulu ogbogbo ebi ijejeen̄ iwak ikana lek kiban̄, inyi ekejeen̄ ema inu utọn̄ kiban̄ okison iweek inọnọ.
55004004	Ema mêda utọn̄ kiban̄ isan̄a me lek atikọ, mè ikisi igban̄ urọk ikike ikakaan̄ge ibot.
55004005	Ire, owu, tet lek kwun̄ kaan̄ me inu geelek, mè kat ejit me emen ufialek. Kisi ikwaan̄ kubọk ogwu òkitumu ikọ Awaji, mè kirọ inu geelek eyi irek ikwaan̄ kwun̄ odobe.
55004006	Ire emi, mîwuuk lek isa emi igwa ngwugwa kubọk miin̄ egwookbe me ijọn̄. Mgbọ mbatele ugwem keyi îra ikem.
55004007	Nra itim akọn̄ ya ubọk îgbebe, mè ilibi ekot n̄a isi ire òta. Ntet ichechieek n̄a me lek Awaji inye.
55004008	Eya orọ, mgbọ yi, mkpukpe eyi ntim-mkpan̄ ọmọ òwa okikup iban emi. Mkpukpe yi ìre okpibot ubọọn̄ esun̄be iban ebi ata irọrọ, eyi Okaan̄-ene ogwu òkifieek unen oyerebet mônyibe emi me Usen Oyerebet Awaji ya. Ìkare emi gaalek ke ìbonyi, mônyi si iso otutuuk ebi ìkup me mbem-lek ikikpọ chieen̄ me inunu kan̄.
55004009	Ikaan̄ ubọk geelek oriọọn̄be, gwat lek na namun̄ emi chieen̄, kafiat mgbọ,
55004010	mije, Dimas îma inu linyọn̄ keyi, mè ibak me lek keya ilibi itele emi ifo Teselonaika. Kirisens îsi Galesia, sa Taitọs osi Dalimesia.
55004011	Îtata Luk gaalek ogọọk emi ikup. Mgbọ obonu, sa Mak gbaalek na, mije, ọmọ îkaan̄ ntap-ubọk inyi emi me lek ikwaan̄.
55004012	Nria Taikikọs ibe isi Efesọs.
55004013	Osibonu, sa ọfọnti utọọk n̄a ya ntelebe me ubọk kè Kapọs me ama Torowas sa gbaalek na, mè sa ikpa n̄a cha si gbaalek na, ògak ge ikpa echi esabe ikpa anam irọ cha.
55004014	Alikisenda, ogwu òkisa okwukwut irom inu, îrọ emi inu inaan̄ me lek ikpele ikpele. Okaan̄-ene môkpe ọmọ mkpukpe ikpọ me lek inu îrọbe emi.
55004015	Owu si, riọọn̄ lek kwun̄ me lek kan̄, mije, ọmọ îkije ikeme ikọ Awaji eji ekitumu enenen.
55004016	Me adasi oyerebet esibibe me ibot n̄a, otutuuk ene elilibi itele emi. Emi gaalek nkeke ifọọk ikọ ibot n̄a. Ǹkibeek Awaji ibe itele inyi ema.
55004017	Ire, Okaan̄-ene îgọọk emi ikeke, mè inyi emi unye, inyi ǹkọt ǹtumu ikọ Awaji mè otutuuk ebi ekarege ebi Ju ìkup me ere ya egọọk enọ. Okaan̄-ene înyan̄a emi isibi me otu egbe inwọọn̄.
55004018	Mônyan̄a emi isibi si me ijo inu geelek eberọ emi, mè isa emi me utelelek isi itap me mkpulu kan̄ me emen inyọn̄. Itọn̄ ikup inyi ọmọ mgbọ geelek, mgbọ geelek. Ikup ikeya!
55004019	Tọp Pirisila mè Akwila amọn nyi emi, mè tọp si otutuuk ebi uwu kè Onesiferọs.
55004020	Irasitọs òwa me Kọrint okupbe, Tọrọfimọs ke ntele me Militọs, mije lek kan̄ ikanyege.
55004021	Week ike owu mônube lek n̄a sabum mgbọ utọọk ònore. Yubulọs mè Pudinsi mè Lainus mè Kọlọdia mè otutuuk bọn Nte mîtọp owu amọn.
55004022	Okaan̄-ene ikup melek ekwukwu kwun̄! Atata nnwọn eyi Awaji ikup inyi otutuuk kinyi!
56001001	Emi Pọọlu ogwu usun̄ Awaji, mè ogwu otuchieen̄ kè Jisọs Karais nge ikpa etip keyi ijet owu. Awaji ìgobo emi, inyi ǹnenrak ichechieek ebi ọmọ ogobobe inyi lek kan̄ m̀bene, mè ǹjeen̄ ema atikọ kan̄, eyi òkijeen̄ ene ubọk ebesa iluk ugwem òkinyi Awaji umin.
56001002	Sa me lek atikọ yi ke ebi ene ekikpọ chieen̄ ikakaan̄ ugwem ikakaan̄ge itata eyi Awaji ogwu kpokọtbe ikan̄ ataak ochieekbe use inyinyi ebi kan̄ karake sabum înirom linyọn̄.
56001003	Me mgbọ mgbọ kan̄ osobe, inenichili ikọ ya ijeen̄ ebilene sa me ilolook ata etip eyi îkanabe itap emi me ubọk. Ikwaan̄ ilolook ata etip yi ìnin̄ emi ubọk inan̄a me ida eyi Awaji ogwu Unyan̄a onyibe.
56001004	Ǹkige ikpa yi inyi owu Taitọs, ata gwun̄ n̄a enerieen̄ me emen ichechieek eyi òkup inyi otutuuk kiji. Atata nnwọn mè esuuk eyi Awaji Ute, mè eyi Jisọs Karais ogwu Unyan̄a kiji ikup inyi owu!
56001005	Ǹtele owu me achọ Keret, inyi owu òneen̄ inu geelek eji erọbe isik òsun̄ me irek. Gobo ebi ugane ntitiin̄ me ama geelek ere ntitiin̄ Awaji okupbe me achọ ya, kubọk ntumube inyi owu.
56001006	Ogwu ugane ntitiin̄ geelek môre ogwu ikakaan̄ge nrọ-nlọ geege me emen, mè ire si ogwu òkaan̄ nwa ge gaalek. Ebi bọn mêre ebi ìchechieek me lek kè Jisọs Karais, kpebere nsabọn unye ibot, ebi ìkirọ inu afa afa.
56001007	Ofifi si, ogwu òkpọ chieen̄ me ntitiin̄ Awaji, môre ogwu ikakaan̄ge nrọ-nlọ geege me emen, mije, ọmọ ìre ogwu Awaji okanabe uwu kan̄ itap me ubọk. Ìkpore ogwu òkigumu lek, ìkpore si ogwu òkigwat lek inaan̄ ejit. Ìkpore ogwu òkinwọ miin̄ isa, ìkpore ogwu òkirọ inu afa afa. Ìkpore si ogwu ejit ile.
56001008	Kpan̄asi ikeya, ọmọ môre ogwu òkima ibọbọkọ ene itap, mè ire si ogwu òkima nnwọn. Ọmọ môre ogwu òkikọt itet lek kan̄ ikaan̄, mè ikiluk ugwem òtatat mè ikup me mbuban me isi Awaji, mè ikikọt itọ ikọ inyi lek kan̄.
56001009	Ọmọ môre si ogwu òtetet ikọ Awaji yi ògbegbe utoon̄-ejit inye, kubọk ejeen̄be ọmọ. Sa me ikeyi, ọmọ môkọt ikisa ata ijejeen̄ yi itap ebi ene efuuk me owot, mè ikikọt si ikeke ifaan̄ ikọ geelek ebi ìkije ikeme ijejeen̄ yi ekitumu ikeme ijejeen̄ yi.
56001010	Mije, me etete ebi ìchechieek ìkup me Keret, owuwa ebi unye-ibot òwa, ògak ge ebi ìnan̄a me ubọk iriaak Awaji ebi Ju inichieek me lek kè Jisọs Karais, mè ikigbini ibe mè ebi geelek ìchechieek me lek kè Jisọs Karais ekalọlọ ifefieek afi. Ife chi ekije ikana ikitumu ataak ataak ikọ ikike ikisa ifiaan̄ ene ifiin̄.
56001011	Îgbe ibe erọ mè otu ife chi ichit, mije, ema mêkisa nlilọ ijejeen̄ ikagbege ibe ejeen̄ iwuwọlọ ichechieek owuwa ototun̄ ukan̄ isan̄a kpai. Eyi òfefieek ichit, inu chi ema ekijeen̄, ekijeen̄ isa ikiweek oruru. Îkaan̄ esip enenen!
56001012	Ògak ge, ene ge me etete ebi nriran ebi Keret îsa otu kan̄ itumu ibe ke ebi Keret ìre ife ìkikan̄ ataak mgbọ geelek; ke ema ìre ijo anam afa, mè ire si ebi ugbek, mè ebi ebek ile ìkigbaan̄ ubọk iba itap me otu.
56001013	Ikọ ene ya otumube ìre atikọ. Eya orọ, sa ida ònyenye gana nyi ebi ntitiin̄ Awaji me Keret, inyi ema ekeke enye me emen ichechieek,
56001014	mè ekayaka ìgban̄ owuwa urọk ikakaan̄ge ibot, echi ebi Ju ekikpa. Gana si nyi ema ibe ekayaka ìgban̄ ikan echi ebi ìjijit atikọ eyi Awaji ekinyi.
56001015	Me lek ebi geelek ìkiluk ugwem òtatana, inu geelek ìtatana ikup. Ire, me lek ebi geelek ebi kpekiluk ugwem òtatana, melek ebi ekachieekge, kpunu inu geege òtatana, mije, ibot kiban̄ mè ejit kiban̄ îfiat isan̄a kpai.
56001016	Ema ekitumu ibe ke ema mîriọọn̄ Awaji, ire, irọrọ kiban̄ ìkijeen̄ ibe ke ema mîjit Awaji. Îgbe ibe esan̄a lek me lek ife chi, mije, ema kpekigban̄ utọn̄ inyi Awaji. Ema kpebekọkọt si irọ inu geege òrere ata inu.
56002001	Ire, owu me lek kwun̄, mgbọ geelek obojeen̄ inu, kijeen̄ inu òjeje itat me lek ata ijejeen̄ eyi Awaji.
56002002	Jeen̄ ebi ugane ebirieen̄ ibe ere ebi chieen̄ okire ijọn̄ mgbọ geelek, mè ekekaan̄ igwuun̄-lek, mè ere ebi ifuk-ibot kiban̄ okiso ifuk mgbọ geelek, mè ebi ìkikọt itet lek kiban̄ ikaan̄, mè ebi ìkekeke inye me emen ichechieek mè imumechieen̄ mè ukarajit.
56002003	Ikeya si, jeen̄ ebi ugane ebibaan̄ ibe ekesiki lek, mè ekeluk ugwem eyi òkinyi Awaji umin mgbọ geelek, mè ekare ebi ìkitumu ene ifiat, ekare si ebi ìkinwọ miin̄ isa. Kpan̄asi ikeya, ema ekejeen̄ inu ònwọnwọn.
56002004	Mgbọ ya ke ema mêkọt ikijeen̄ ebibaan̄ ebi ekanin̄ge ugane ibe ekema ebi olom mè ebi bọn,
56002005	mè eketet lek kiban̄ ekaan̄, mè ekakibubat chieen̄, ire, ekeriọọn̄ ubọk ekpọ uwu, mè ekekaan̄ ata ejit, mè ekesiki ibot enyi ebi olom, inyi ene geege ikakọt ìtumu ijo ikọ ìkeme ikọ Awaji.
56002006	Ikeya si, jeen̄ ebi nsabọn irieen̄ ibe eketet lek kiban̄ ekaan̄.
56002007	Owu Taitọs, me oniin̄ geelek, luk ugwem eyi ebi ene mêkikpọ, mè ikikween̄ inu òfolek irọrọ ata inu. Me emen inu geelek okijeen̄, re ogwu atikọ, mè kirọ inyi eriọọn̄ ibe ke inu owu okijeen̄ îkup me uyọt.
56002008	Mgbọ geelek okijeen̄ inu, kitumu ikọ òtetet mun̄, eyi ebi ene kpebekọt imun̄ nrọ-nlọ geege me emen, inyi esip itet ebi ìkije ikeme owu, mè ema ekamun̄ ijo inu geege ebesa itumu ikeme eji.
56002009	Jeen̄ ebi ìrere usun̄ ibe ekesiki ibot enyi ebi nte uwu kiban̄ mgbọ geelek, mè ekerọ inu òbokibele ebi nte uwu kiban̄ ejit. Jeen̄ ema ibe ekakifọọk ebi nte uwu kiban̄ otu mgbọ ebi nte uwu kiban̄ ekitumu ikọ inyi ema,
56002010	mè ekakichiin̄ inu nte uwu kiban̄. Kpan̄asi ikeya, ema ekejeen̄ ibe ke ema mîgbe utoon̄-ejit me oniin̄ geelek. Sa me ikeyi, ugwem kiban̄ môkisa itọn̄ ijet ijejeen̄ eyi eji ekijeen̄ òfolek Awaji Ogwu Unyan̄a kiji, me emen inu geelek ema ekirọ.
56002011	Mije, Awaji îra isan̄a atata nnwọn kan̄ isibi, Awaji ìbosa me lek atata nnwọn yi inyan̄a otutuuk ebilene isibi.
56002012	Atata nnwọn yi si okijeen̄ eji ibe ejit ugwem ekariọọn̄ge Awaji, mè ejit si ijo ulọk eyi utop linyọn̄, mè eketet lek kiji ekaan̄, mè ekeluk ugwem òtatat mè ikinyi Awaji umin me linyọn̄ keyi.
56002013	Sa me ikeyi ke atata nnwọn yi okijeen̄ eji ibe ekeluk ugwem òtatat me mgbọ keyi eji ekupbe me ubelejit ikikpọ chieen̄ inunu eyi umin mè uja eyi ikpele Awaji kiji mè ogwu Unyan̄a kiji Jisọs Karais.
56002014	Ogwu Unyan̄a kiji Jisọs Karais ore ogwu òsasa ugwem kan̄ inyi mije kiji otutuuk, isasa ifaka eji isibi me emen otutuuk ijo irọrọ. Sa me ikeyi ke ọmọ ogwọk ogbogbo ene itana isun̄ inyi lek kan̄, inyi enere ebi kan̄ ebi ìkakaan̄ ikpele ulọk irọrọ ata inu mgbọ geelek.
56002015	Kijeen̄ ema otutuuk inu chi, mè kisa unye kwun̄ kubọk ogwu mkpulu tap ebi okijeen̄ inu efuuk me emen, mè kikan̄ inu nyi ema si mgbọ geelek ema ejebe ilọ. Kachieek ibe ene geege ikpọ owu chieen̄ isiki.
56003001	Keek otutuuk ebi ntitiin̄ Awaji ibe ekesiki ibot enyi ebi ibot geelek ema ekupbe me irak, mè ekesiki ibot si enyi ebi ibot mkpulu eyi ido kiban̄. Tumu nyi ema ibe ekegban̄ utọn̄ enyi ebi ibot chi, mè ekekup me mbem-lek irọrọ inu geelek ònwọnwọn.
56003002	Teme ema ibe ekatumu ene geege ìfiat, eluk me esuuk melek ene geelek. Keek ema si ibe ekekaan̄ ukarajit me emen inu geelek, mè ekesiki lek me atikọ me isi otutuuk ene.
56003003	Me mgbọ òraraka, eji me lek kiji si mîbubut, mè ikinye ibot. Ebi ene ekekifiaan̄ eji ifiin̄, eji ekekinin̄ usun̄ inyi utop linyọn̄ keyi mè ijo ulọk geelek òkup esese esese. Me etete mgbọ ya si, usen geelek, eji ekirọrọ ene nnaan̄, mè ikikeek ene ijo me ekarọge eji inu geege ìlọ. Mgbọ ya si, eji ekekikaan̄ njijọ ejit me lek ebi ene, mè ikicha ene. Ebi ene ekekicha eji si.
56003004	Ire, mgbọ mgbọ okembe, Awaji Ogwu Unyan̄a kiji onenisan̄a ata ejit kan̄ mè imumechieen̄ kan̄ isibi inyi eji,
56003005	mè inyan̄a eji. Unyan̄a yi înyan̄abe eji, ìkare mije owuwa ata inu eji erọbe. Îre sa me ejit nsan kan̄. Awaji ìnyan̄a eji inan̄a me lek igwọgwọk eyi Ekwukwu Mbuban ogwọkbe eji, mè isa me ikeya ikpọk eji iman ayaya, mè inyi eji ayaya ugwem.
56003006	Inan̄a me lek kè Jisọs Karais Ogwu Unyan̄a kiji, Awaji îchili ubọk inyi eji Ekwukwu Mbuban kan̄ ojot ojot.
56003007	Mije keyi, mgbọ Awaji owuwuuk lek isa me lek atata nnwọn kan̄ ifeme itip-oyerebet isan̄a eji me ibot, eji mîkaan̄ ikpọchieen̄ ibe ke eji mêkaan̄ ugwem ikakaan̄ge itata me irot.
56003008	Ikọ chi ntumube inyi owu ìre atalek atikọ. Eya orọ, tet otu nye jeen̄ inu chi, inyi ebi ìchechieek me lek Awaji ekesa me otutuuk ejit kiban̄ ekerọ ata inu mgbọ geelek. Inu chi înwọn enenen, mè inin̄ oruru inyi ene geelek.
56003009	Ire, san̄a lek kwun̄ me lek owuwa burubut ifan̄a, mè ibaak, mè ujọn̄ọ mfufuk owot iman ebi nte nte. Kakigọọk ìwut ifan̄a òfolek Ikan kè Mosis, mije, òjelek ifan̄a chi geelek ìre inu ikike ikasibige oruru geege.
56003010	Ire ikaan̄ ogwu òkitap icheche lek me emen ntitiin̄, taba ene ya ubọk me utọn̄ mgbọ ge, mè taba si òso mgbọ iba. Ire ene ya ìkagwu ikom, tele ọmọ, mè ikayaka ìgọọk enyi ìgbaan̄ ìrọ inu geege.
56003011	Me atikọ, òjelek ene òkup ikeya îfiat isan̄a, mije, îriọọn̄ ibe ọmọ gwa òkirọ ijo inu, mè ikpọkpọ ikirọ si ifo isi. Sa me ikeyi, ọmọ gaalek îsa ubọk kan̄ itip lek kan̄ oyerebet.
56003012	Mgbọ geelek nriabe Atemas mè ìre Taikikọs inu me lek kwun̄, gwat lek na namun̄ emi me Nikopolis, mije, ǹkiben me ejit ibe ke mâkup me ama ya me mgbọ utọọk.
56003013	Jenas ogwu usọ ikan, mè Apọlọs isibene ije kiban̄, mun̄ ibe ke otap ubọk inyi ema, inyi ema ekaan̄ inu geelek ema mêweekbe me oniin̄ ije kiban̄.
56003014	Jeen̄ ebi kiji geelek ibe ekesi ata ikwaan̄, mè ekesa me ikeya ekekaan̄ inorie mè inu geelek òkup ema me uyọt me usen me usen, mè ekaluk ugwem una ubọk ikwaan̄.
56003015	Otutuuk ebi melek n̄a ekupbe mîtọp owu amọn. Tọp otutuuk ebi unene kiji me emen ichechieek amọn nyi emi. Atata nnwọn eyi Awaji ikup inyi enyi otutuuk ene!
57001001	Emi Pọọlu òrere ogwu mkpọn mije kè Jisọs Karais, mè Timọti gwun̄ Nte kiji ege ikpa etip keyi ijet owu Filimọn atata unene kiji, mè ogwu melek kiji ekisi ikwaan̄,
57001002	mè gwun̄ Nte kiji enenwaan̄ òrere Afia, mè Akipọs ogwu melek kiji ekigbaan̄ itim akọn̄ eyi ilolook ata etip, mè ebi ntitiin̄ Awaji ìkititiin̄ me uwu kwun̄.
57001003	Atata nnwọn mè esuuk eyi Awaji òrere Nte kiji mè eyi Okaan̄-ene Jisọs Karais ikup inyi enyi.
57001004	Gwun̄ Nte n̄a Filimọn, nkikeek owu me uriaak mgbọ geelek, mè ikitọn̄ Awaji n̄a enenen mije kwun̄,
57001005	mije nkinọ ibe ke owu omun̄ otutuuk bọn Awaji me chieen̄ enenen, mè ikeke si inye me emen ichechieek kwun̄ me lek Okaan̄-ene Jisọs.
57001006	Ǹkiriaak uriaak ibe mè mgbaan̄-nrọ eyi owu ogọọkbe ikaan̄ inan̄a me lek ichechieek kwun̄ irọ inyi owu òriọọn̄ ubọk òriọọn̄ otutuuk ata inu eyi eji ekaan̄be me emen kè Karais.
57001007	Gwun̄ Nte n̄a Filimọn, imumechieen̄ owu okaan̄be înyi emi ikpele unwọọn̄, mè ikitap emi efuuk me emen enenen. Mije, ikwaan̄ ata ejit owu okirọ inyi bọn Nte îbele otutuuk bọn Awaji ejit enenen.
57001008	Me emen kè Karais, emi mâkọt ifet lek inyi owu ida ibe owu òrọ inu ògbegbe irọrọ. Ire, ǹkaweek irọrọ ikeya.
57001009	Kpan̄asi ikeya, mije mmun̄be owu me chieen̄, ǹkibebeek owu kubọk mbeek. Îre emi Pọọlu, òrere ogwu ugane, ogwu òkup me mkpọn mgbọ yi mije kè Jisọs Karais nkibeek owu mbeek yi.
57001010	Ǹkibeek owu mbeek yi me ibot kè Onesimọs, gwun̄ n̄a me emen Karais. Îre mgbọ nkupbe me mkpọn me ere keyi ke nkana ute inyi Onesimọs me emen kè Karais.
57001011	Me mgbọ òraraka, Onesimọs ìkakaan̄ oruru geege ìnyi owu. Ire, me mgbọ keyi ọmọ îkaan̄ ikpele oruru inyi owu, mè ikaan̄ si inyi emi.
57001012	Mgbọ keyi, ǹkiria ọmọ kubọk gwun̄ ibot ejit n̄a, ibe igwu ikom inu me lek kwun̄.
57001013	Îkup emi me lek kubọk matet Onesimọs ikaan̄ me agba lek n̄a, inyi ikitap ubọk inyi emi me useen̄ kwun̄, me mgbọ keyi nkupbe me mkpọn mije ata etip kè Karais.
57001014	Ire, ǹkaweek irọrọ inu geege me nkadage isi ìgọọk owu ìtumu ìfieek, mije ǹkaweek itetet owu me unye ibe owu òtap ubọk ònyi emi. Kpan̄asi ikeya, ǹkiweek ibe owu òsa me ejit kwun̄ gaalek òtap ubọk ònyi emi.
57001015	Kpọkpọ mọnọ ibe, usini mgbọ, ke Onesimọs ìnan̄a itele owu sọnja mgbọ, inyi owu òyaka òkpọk òkaan̄ ọmọ òre mgbọ geelek.
57001016	Mgbọ keyi, ọmọ ìkayaka ìre usun̄ ofifi, ọmọ îbene igak usun̄. Me mgbọ yi, ọmọ îkana atata gwun̄ Nte me emen kè Karais. Ọmọ îkaan̄ oruru inyi emi enenen. Ire, môkaan̄ oruru igak ikeya inyi owu, kubọk ogwu usun̄, mè ikaan̄ si oruru inyi owu kubọk atata gwun̄ Nte me emen Okaan̄-ene.
57001017	Eya orọ, ire owu omọnọ emi kubọk ogwu melek kwun̄ ekigbaan̄ irọ ikwaan̄, bọkọ ọmọ tap kubọk mobọkọbe emi itap.
57001018	Ikaan̄ inu geelek îrọbe owu ilọ, mè ìre urieek geelek îkaan̄be owu, fuk toon̄ emi me ibot.
57001019	Iin̄, îre emi Pọọlu nsa ubọk n̄a ikige ikpa yi, ìkare ofifi ene. Mâkpe owu otutuuk inu cha geelek. Ire, owu kawuuk ibe ke owu okaan̄ emi urieek òmimin enenen. Urieek ya ìre otutuuk ugwem kwun̄, mije, îre nan̄a me ubọk n̄a ke owu okana ogwu eyi kè Karais.
57001020	Eya orọ, Filimọn gwun̄ Nte n̄a, tele mè ǹkaan̄ sọntiik oruru ònan̄a mije kwun̄ me emen Okaan̄-ene. Soso rọ emi inu ubelejit kubọk gwun̄ Nte kwun̄ me emen kè Karais.
57001021	Ǹkige ikpa yi, mije, ejit înye emi ibe ke owu môsiki ibot inyi emi, mè irọ igak ubọk mbeekbe owu.
57001022	Ofifi si, nen̄e agwut ge, ere mâkupbe, sun̄ ban emi, mije, ǹkikpọ chieen̄ ibe ke Okaan̄-ene môfọọk otu uriaak kinyi me ibot n̄a, mè irọ inyi etele emi ǹka ǹgọọk enyi me utelelek.
57001023	Epafaras ogwu egbaan̄be emi melek kan̄ itap me mkpọn mije kè Karais Jisọs îtọp owu amọn enenen.
57001024	Ikeya si Mak, mè Arisitakọs, mè Dimas, mè Luk, ebi melek n̄a ekigbaan̄ isi ikwaan̄ mîtọp enyi amọn si.
57001025	Atata nnwọn eyi Okaan̄-ene Jisọs Karais ikup melek kinyi otutuuk ene.
58001001	Me ukot ikaan̄, Awaji îtumu ikọ inyi ebi nte nte kiji owuwa mgbọ, me oniin̄ òkup esese esese, sa me otu ebi nriran.
58001002	Ire, me mgburudun̄ usen chi, Awaji ìyaka initumu ikọ inyi eji inan̄a me otu Gwun̄ kan̄, ogwu îgobobe ibe ikana ogwukaan̄ otutuuk inu geelek me irot. Sa me ubọk Gwun̄ kan̄ yi si ke îrom otutuuk linyọn̄ keyi.
58001003	Umin mè uja eyi òkitoon̄ me lek Gwun̄ yi ìre umin mè uja eyi Awaji. Inu geelek Awaji orebe ke ọmọ ore, kpesan̄a, kpetap. Ọmọ ìkisa ikọ kan̄ eyi òkaan̄ unye ibeme otutuuk linyọn̄, inyi ikup ike îkupbe. Mgbọ îgwọkbe ijo otutuuk ebilene isan̄a, ifofo emen inyọn̄, mè isiki ikweek me irek umin mè unye, me agan̄ ubọk ulom eyi Awaji ogwu òkakaan̄ unye òchichit otutuuk unye geelek.
58001004	Gwun̄ Awaji îmin enenen igak ebi osat Awaji, mije, erieen̄ eyi Awaji onyibe ọmọ, eyi òrere “Gwun̄,” îmin enenen igak eyi ebi osat.
58001005	Mije, ìre kpasi ogwu osat ke Awaji otumu inyi ibe, “Owu ìre Gwun̄ n̄a, cherekeyi ke emi nkana Nte kwun̄”?  Sa ìre kpasi ogwu osat ke Awaji otumu ikọ òfolek ibe, “Emi mâre ogwu Ute, ọmọ môre Gwun̄ n̄a”?
58001006	Ofifi si, mgbọ Awaji oboria adasi Gwun̄ enerieen̄ kan̄ inu me linyọn̄, îtumu ibe, “Ebi osat Awaji etọbọ ebum enyi ọmọ.”
58001007	Inu Awaji otumube òfolek ebi osat ìre ikeyi, “Awaji îrọ inyi ebi osat kan̄ ekegwat kubọk efet, mè isa ema si irọ ebi ikwaan̄ ìkakaan̄ unye kubọk alọm ukan̄.”
58001008	Ire, Gwun̄ kan̄ ke îtumu inu òfolek ibe, “Owu Awaji, ogboon̄ ubọọn̄ kwun̄ môkup ire mgbọ ikakaan̄ge itata! Unen oyerebet ore okuba ubọọn̄ owu obokisa ikpulu ebi kwun̄.
58001009	Owu oma ata irọrọ, mè icha inu ikpak. Mije keyi ke Awaji, ogwu òrere Awaji kwun̄ otoon̄ owu ubọk me ibot, mè inyi owu ikpele unwọọn̄, mè inyi owu irek umin òbebene igak eyi otutuuk ebi melek kwun̄.”
58001010	Awaji îtumu si ibe, “Bene me ibebene, owu Okaan̄-ene me lek kwun̄ otọbọ ọdọ otutuuk linyọn̄, mè isa ubọk kwun̄ irom otutuuk isinyọn̄.
58001011	Otutuuk inu chi mêjijaka ita kpai, ire, owu òbokpọkpọ ikup ubọk owu okupbe. Otutuuk kiban̄ mêkana oka, mè igwak kubọk ekwut.
58001012	Owu môkat ema kubọk ekwut, mè inwene ema kubọk ekinwene ọfọnti. Ire, owu òkup ubọk owu okupbe, òkakinwenwene, òkakikan, òkakikwu.”
58001013	Ìre kpasi ogwu osat ke Awaji otumu inyi ibe, “Nasiki kweek me agan̄ ubọk ulom n̄a, mege ire mgbọ mâtimbe ikpan̄ ebi ochicha kwun̄, mè isa ema irọ inu ibene ukot inyi owu?”
58001014	Ire ikeya, ìre keke ke ebi osat Awaji ere? Ema ìre ekwukwu ìkisi ikwaan̄ inyi Awaji, ebi Awaji oriabe inu ibe enesi ikwaan̄ enyi ebi mêbọkọbe unyan̄a eyi Awaji.
58002001	Eya orọ, îgbe ibe eji egbala chieen̄ etet ikọ chi eji enọbe enye, inyi inu geege ikaben eji ìnan̄a me lek atikọ chi.
58002002	Mije, Awaji îjeen̄ ibe ke etip ebi osat elookbe ebi nte nte kiji ukot ikaan̄ ìre atikọ, mè isulu ebi ìrọrọ ilọ, mè ebi ìjijit etip ya osusut ògbegbe ema.
58002003	Ire ikeya, ìre eji ebejeje inwọnọ osusut, ire eji ikpọ ikpele unyan̄a keyi ilọ chieen̄? Okaan̄-ene Jisọs Karais me lek kan̄ odasi isa etip unyan̄a keyi inilook ebi ene, sabum ebi ìnọnọ me otu kan̄ enirọ inye inyi eji ibe ke unyan̄a ya ìre atata.
58002004	Awaji me lek kan̄ si îrọ inye ibe ke unyan̄a ya ìre atikọ, sa me inu ukechieen̄, mè uyeke uyeke inu, mè unye ikwaan̄ òkup esese esese echi îrọbe, mè uche echi Ekwukwu Mbuban ochebe inyi ebi ene, me ene me ene, ubọk òneme ọmọ.
58002005	Ìkare ebi osat ke Awaji osun̄ ibe enekpulu linyọn̄ eyi òkinu me isi, eyi eji ekitumu ikọ òfolek.
58002006	Ire, ege me ere ge me Ikpa Mbuban ibe, “Ìre keke ke ogwu ebilene ore, eyi owu okikeek inu òfolek kan̄? Sa ìre gwun̄ ebilene ikike ke owu okikpọ chieen̄ me lek ikeyi?
58002007	Owu orom ọmọ isiki me irek sọnja igak ebi osat, mè ikwuun̄ ọmọ okpibot ubọọn̄ eyi umin mè uja mè itọn̄,
58002008	mè irọ ọmọ ogwu òkikpulu otutuuk inu geelek.”  Mije Awaji orọbe ọmọ ogwu òkikpulu otutuuk inu, ìsibi ibe ke kpunu inu geege eyi Awaji ikatapge me irak kan̄. Ire, me mgbọ keyi, eji mîmun̄ ibe ke ìkare otutuuk inu ke ebilene ekikpulu.
58002009	Awaji îrọ mè Jisọs Karais isiki igak ebi osat sọnja mgbọ, inyi inikwu mkpa mije otutuuk ebilene sa me atata nnwọn eyi Awaji. Eji mîmun̄ ibe ke Awaji îkwuun̄ ọmọ okpibot ubọọn̄ eyi umin mè uja mè itọn̄, mije mkpa ya eyi ọmọ okwube.
58002010	Otutuuk inu geelek ìnan̄a me ubọk Awaji ogwu òrorom ema inyi lek kan̄. Eya orọ, îgbe, mè itat ibe Awaji isa owuwa ufialek irọ inyi Jisọs Karais iso ifuk, inyi owuwa ebi ene enekana bọn Awaji, mè egọọk ekaan̄ uche me lek umin mè uja eyi Awaji sa me lek kan̄. Mije, Jisọs Karais ore ogwu òkinyan̄a ene.
58002011	Jisọs Karais ogwu òkirọ inyi ene ikup me mbuban, melek ebi ọmọ okirọ inyi ekup me mbuban, ìre bọn Ute ge. Eya orọ, esip ìkakitet ọmọ igwegwen ema ebi ngwan̄ kan̄.
58002012	Ikeya ke îtumu inyi Awaji ibe, “Emi mâtumu owu isibi inyi ebi ngwan̄ n̄a, mâkọt okwa itọn̄ owu me isi otutuuk ebi ntitiin̄.”
58002013	Îtumu si ibe, “Emi mâtoon̄ ejit me lek Awaji,”  mè itumu si ibe, “Kpọ, emi ire ogwu, melek nsabọn Awaji onyibe emi.”
58002014	Ubọk ebi Jisọs ogwenbe nsabọn cha erebe ebi ìkakaan̄ akpalek mè eje ikike, Jisọs îgọọk si ema ikaan̄ akpalek ebilene, inyi ọmọ ikwu mkpa, mè isa me mkpa kan̄ ijijaka Yọk, ogwu òkakaan̄ unye eyi mkpa,
58002015	mè isa me ikeya irọ inyi otutuuk ebi ìkitet ukpook mkpa me otutuuk ugwem kiban̄ esibi me usun̄, mè ekaan̄ lek kiban̄.
58002016	Me atikọ, ìkare ebi osat ke Jisọs okirọ inu chi isa itap ubọk inyi. Îre bọn owot iman kè Ebereham ke îkitap ubọk inyi.
58002017	Mije keyi, îgbe ibe ọmọ ikana ikup ubọk ebi ngwan̄ kan̄ ekupbe me oniin̄ geelek, inyi ọmọ ikana ogwu ibot ebi ibot ngwugwa, ogwu ògbegbe utoon̄ ejit me isisi ikwaan̄ inyi Awaji, mè ikikaan̄ ejit nsan me lek ebilene. Sa me ikeyi ke ọmọ môrọ inyi ejit isiki Awaji, inyi itele ijo inyi ebilene.
58002018	Mgbọ keyi, ọmọ môkọt itap ubọk enenen inyi ebi geelek ìkup me emen ntọ-mkpọ, mije, ọmọ me lek kan̄ îbọkọ ufialek mgbọ Yọk otọbe ọmọ ikpọ.
58003001	Eya orọ, bọn Nte n̄a ebi ìkup me mbuban, ebi ìgọgọọk ikaan̄ uche me lek igwen eyi emen inyọn̄, ìkeek inu òfolek kè Jisọs, ogwu òrere ogwu otuchieen̄, mè ogwu ibot ebi ibot ngwugwa ogwu eji echieekbe me lek, mè ikitumu ikọ òfolek.
58003002	Jisọs îrọ otutuuk inu geelek Awaji ogwu ògogobo ọmọ iria inu obe ọmọ irọ, kubọk Mosis si orọbe otutuuk ikwaan̄ Awaji obe ọmọ irọ me otutuuk emen ototun̄ ukan̄ eyi Awaji.
58003003	Ogwu ònama uwu okikaan̄ umin igak uwu înamabe. Ikeya si ke Jisọs ogbe ikakaan̄ umin enenen igak Mosis.
58003004	Mije, uwu geelek, îre ebilene ekinama. Ire, ogwu òkinama otutuuk inu geelek ìre Awaji.
58003005	Mosis îrọ otutuuk ikwaan̄ geelek Awaji obe ọmọ irọ kubọk ogwu ikwaan̄ me otutuuk ototun̄ ukan̄ Awaji, mè itumu inu òfolek inu Awaji obotumu me mgbọ òkup me isi.
58003006	Ire, Karais, Gwun̄ ògbegbe utoon̄-ejit, ore ogwu òkikpulu ototun̄ ukan̄ Awaji. Eji ere ebi ototun̄ ukan̄ Awaji ya, mè ire eji itet ikpọchieen̄ ya eyi eji ekisa igugo lek ikaan̄ inye, kpetet ukpook.
58003007	Eya orọ, kubọk Ekwukwu Mbuban otumube, “Cherekeyi, ire enyi inọ ida kan̄,
58003008	ikatet ejit kinyi ìnye kubọk enyi erọbe mgbọ enyi enyebe ibot inyi Awaji, mè itọ ọmọ ikpọ me emen èwê.
58003009	Ere ya ke ebi nte nte kinyi etọ emi ubọk me isi, mè itọ emi ikpọ, mè imun̄ si ikwaan̄ nsibe otutuuk akọp acha ini.
58003010	Îre mije keya ke nnaan̄ ejit inyi ebi ukot keya, mè itumu ibe ke ife cha ekpọkpọ ikije ilọ mgbọ geelek, mè ijit igọgọọk oniin̄ n̄a.
58003011	Eya orọ, nnyanyan̄a ibot me unaan̄-ejit, mè itumu ibe ke ema kpebenin̄ emen isiki-efuuk nsun̄be iban ebi n̄a.”
58003012	Eya orọ, bọn nte n̄a, ìgbala chieen̄, inyi ene geege me etete kinyi ikakaan̄ ejit ijo inu, mè una ichechieek, mè ìsa me ikeya ìgwu ìkom ìnan̄a ìtele Awaji ogwu òkup me ugwem.
58003013	Ire, ogwu ikup, ikitap ogwu melek kan̄ efuuk me emen usen geelek eyi mêkọtbe igwen “Chereyi,” inyi ulọk irọrọ ijo inu ikafiaan̄ enyi ìto, mè enyi ekana ebi unye-ibot, ebi ejit onyebe ikup gboi.
58003014	Mije, ire eji itet utoon̄-ejit ya eji ekaan̄be bene me karake ibebene inye isi ire òta, eji ìre ebi ìkigọọk Karais igbaan̄ inu irọ.
58003015	Ikeya ke Ikpa Mbuban otumu ibe, “Chereyi, ire enyi inọ ida kan̄, ikatet ejit kinyi ìnye, kubọk enyi erọbe mgbọ enyi enyebe ibot inyi Awaji.”
58003016	Ìre ebi owa enọ ida Awaji, mè inye ibot? Îre otutuuk ife cha ebi Mosis okpulube isa inan̄a me ido Ijipiti isibi.
58003017	Ìre ebi owa ke Awaji onaan̄ ejit inyi otutuuk akọp acha ini? Îre ebi ìrọrọ ilọ, mè ikwaan̄ irurọn̄ọ ikana me emen èwê.
58003018	Ìre ebi owa ke Awaji onyan̄a ibot inyi ibe ke kpebenin̄ isiki-efuuk kan̄? Îre ife cha ebi ìnyenye ibot inyi Awaji.
58003019	Eya orọ, eji mîmun̄ ibe ke ife cha kpekọt inin̄ emen isiki-efuuk eyi Awaji osun̄be inyi ebi kan̄, mije una ichechieek kiban̄.
58004001	Awaji îchieek eji use ibe ke eji mênin̄ me isiki-efuuk kan̄. Use ya ìkekeke si mege inire chereyi. Eya orọ, eji egwuun̄ chieen̄ eluk ugwem me ukpook, inyi otutuuk kinyi egọọk enin̄ emen isiki-efuuk ya, mè ene geege ikalọ ininin̄.
58004002	Mîlook ebi nte nte kiji cha ata etip kubọk elookbe eji si. Ire, etip ya ema enọbe ìkatap ubọk inyi ema, mije, ema ebi ìnọnọ etip ya kpesa me ichechieek ibọkọ etip ya itap.
58004003	Mgbọ yi, îre eji ebi ìkakaan̄ ichechieek ekinin̄ isiki-efuuk eyi Awaji ya. Awaji ìtumu ibe, “Nnaan̄ ejit, mè inyan̄a ibot ibe ke ife cha kpebenin̄ emen isiki-efuuk n̄a.”  Ikọ yi ìkasibi ibe ke Awaji ìkanen̄e isiki-efuuk kan̄ ìsun̄, mije, îwuuk lek inen̄e isun̄ karake mgbọ îrombe linyọn̄ isan̄a.
58004004	Mîge inu òfolek òso egwe jaaba me ere ge me Ikpa Mbuban ibe, “Òso egwe jaaba, Awaji osisiki efuuk me lek ikwaan̄ kan̄.”
58004005	Me ere yaage si ke ege inu Awaji otumube ibe, “Ema kpebenin̄ isiki-efuuk n̄a kubọk ge.”
58004006	Ebi ìdadasi inọ ata etip ya kpenin̄, mije una ichechieek kiban̄. Ire, ebi ene mênin̄ si emen isiki-efuuk ya.
58004007	Ire, mgbọ mgbọ orakabe, mè inire ukot kè Debit, Awaji okpọkpọk isun̄ ofifi usen eyi îgwenbe “chereyi,” mè itumu inan̄a me otu kè Debit, kubọk mwuukbe lek itumu, ibe, “Chereyi, ire enyi inọ ida kan̄, ikatet ejit kinyi ìnye.”
58004008	Mije, mebe ke isiki-efuuk ya ore eyi Josuwa osabe ema isi itap me emen, mgbọ eya orakabe, Awaji kpomoyaka itumu ikọ ibak ofifi “chereyi.”
58004009	Eya orọ, ikọ yi ìsibi ibe ke isiki-efuuk òwa si inyi ebi eyi Awaji. Isiki-efuuk ya ìre òjelek eyi Awaji okaan̄be me òso egwe jaaba, mgbọ îrombe otutuuk inu isan̄a.
58004010	Ene geelek òninin̄ emen isiki-efuuk eyi Awaji môsiki efuuk me lek ikwaan̄ kan̄, kubọk Awaji osikibe efuuk me lek ikwaan̄ kan̄.
58004011	Eya orọ, eji otutuuk ene enye lek ekwukwulu, inyi eji enin̄ isiki-efuuk ya. Ene geege me etete kiji ikanye ibot, mè ìnan̄a ìrọn̄ kubọk ebi nte nte kiji erọbe, mè ilọ ininin̄ isiki-efuuk ya.
58004012	Mije, ikọ Awaji ìre ikọ òkup me ugwem, mè ikaan̄ unye. Ikọ Awaji îreke enenen igak oge akọn̄ isi iba geelek, mè ikichim itibi iraka inin̄ emen ene isi ifieek ekwukwu ene isan̄a me ibot ejit ene, mè ikifieek ufuk emen ukwuuk isan̄a me lek usọk ukwuuk, mè ikiriọọn̄ ekiket mè ulọk geelek òkup ene me ejit.
58004013	Ìkakaan̄ inu geege erombe eyi òlelet me isi Awaji. Inu geelek ìchichili ibook, mè ikup njak me chieen̄ Awaji ogwu eji ebekeke me isi, usen ge, ifuk ifuk lek kiji inyi.
58004014	Eya orọ, eji etet ata ichechieek kiji eyi eji ekitumu isibi enye, mije, eji mîkaan̄ ikpele ogwu ibot ebi ibot ngwugwa, ogwu òraraka inin̄ emen inyọn̄. Ọmọ ìre Jisọs Karais Gwun̄ Awaji.
58004015	Ogwu ibot ebi ibot ngwugwa ilile ogwu eji ekaan̄be ìkare ogwu kpokọtbe iriọọn̄ uwọ-lek kiji, mè ito eji njijin. Kpan̄asi ikeya, ogwu ibot ebi ibot ngwugwa eji ekaan̄be ìre ogwu òrọriọọn̄ otutuuk uwọ-lek kiji, mije, mîtọ ọmọ si ikpọ me oniin̄ geelek kubọk ekitọ eji ikpọ, ire, ọmọ ìkarọ ijo inu geege.
58004016	Eya orọ, eji esan̄a ukpook me lek, mè eje enu me lek ogboon̄ ubọọn̄ Awaji ogwu òkinyi ene atata nnwọn kan̄, inyi Awaji ikaan̄ ejit nsan me lek kiji, mè inyi eji atata nnwọn kan̄ eyi môtapbe ubọk inyi eji mgbọ geelek eji ekupbe me una.
58005001	Ekigobo ogwu ibot ebi ibot ngwugwa geelek inan̄a me etete ebilene, inyi inikisi ikwaan̄ inyi Awaji me ibot otutuuk ebilene, mè ikinyi Awaji inyinyi, mè ikigwa ngwugwa mije ijo inu ebilene erọbe.
58005002	Ọmọ môkọt isiki lek irọ inu melek ebilene ebi ìkije ilọ sa me ekariọọn̄ge inu geege, mije, ọmọ me lek kan̄ ìnan̄a me etete ebilene ikike, ebi kpekirọ inu itat otutuuk mgbọ.
58005003	Mije keyi, ọmọ isibogwa ngwugwa me ibot ebi ene, môgwa si me ibot kan̄ igbaalek.
58005004	Ìkare ene okisa ubọk kan̄ ito lek kan̄ me irek umin yi. Îre Awaji okigwen ene ito me irek umin ya, kubọk îgwenbe Erọn ito me mgbọ ukot ikaan̄.
58005005	Ikeya si, ìkare Karais osa ubọk kan̄ ikana ogwu ibot ebi ibot ngwugwa, inyi ọmọ ikaan̄ umin. Îre Awaji otumu inyi ọmọ ibe, “Owu ìre Gwun̄ n̄a, cherekeyi ke nkana Nte kwun̄.”
58005006	Awaji îtumu si me ofifi ere ibe, “Owu môre ogwu ngwugwa isi ire mgbọ ikakaan̄ge itata, igọọk me ọgbọn̄ kè Melikisedek.”
58005007	Mgbọ Jisọs olukbe me linyọn̄, îtaan̄ ukpo iriaak uriaak, mè isa mun̄ ito me chieen̄ ikibeek mbeek me ubọk Awaji ogwu môkọtbe inyan̄a ọmọ isibi me ubọk mkpa. Awaji onọnọ ọmọ ida, mije ọmọ osikibe lek, mè isiki ibot inyi Awaji.
58005008	Ubọk geelek ọmọ orebe Gwun̄ Awaji, ọmọ îkween̄ isisiki ibot sa me owuwa ufialek ọmọ omun̄be.
58005009	Mgbọ Awaji orọbe inyi ọmọ ijot iso ifuk isan̄a, ọmọ okakana ogbuuruk ere unyan̄a eyi mgbọ ikakaan̄ge itata okinan̄a isibi, inyi otutuuk ebi geelek ìkigban̄ utọn̄ inyi ọmọ.
58005010	Awaji onenirọ ọmọ ogwu ibot ebi ibot ngwugwa, igọọk me ọgbọn̄ kè Melikisedek.
58005011	Eji mîkaan̄ owuwa ikọ itutumu òfolek irere ogwu ngwugwa eyi Karais orebe igọọk me ọgbọn̄ kè Melikisedek, ire, îyọt itutumu inyi enyi, mije, enyi kpekigwat lek igobo inu itet.
58005012	Me atikọ, me mgbọ keyi, îre enyi ere ebi mekijeen̄ ebi ofifi ife inu. Ire, enyi eyaka ikiweweek ebi ìbenikpọk ibene ikijeen̄ enyi adasi inu ògbegbe ibe enyi eriọọn̄ òfolek ikọ Awaji. Mun̄ ebe ikike ogbe isasa ikpukpo enyi, ìkare inorie ònyenye.
58005013	Ene geelek ekisa mun̄ ebe ikpukpo ìre sọntiik gwun̄, ìkariọọn̄ inu geege òfolek ikọ eyi ata irọrọ.
58005014	Ire, inorie ònyenye ìkup inyi ebi ìmimiin̄ inin̄ ene, mije, ema mîsa ifuk-ibot kiban̄ ikeek ekiket owuwa mgbọ, mè ikween̄ iriọọn̄ esese inu òkup me etete ata inu mè ijo inu.
58006001	Eya orọ, eji etele adasi inu ijejeen̄ òfolek kè Karais, mè eje enyi isi ekekween̄ inu òkukup inyi ebi ìmimiin̄ inin̄ ene. Eji ekayaka ìkpebe ìfo udun̄ ìkpọk ìsi lek adasi ijejeen̄ cha echi ekisa itọbọ ọdọ ikọ Awaji, kubọk igwugwu ikom itele ijo irọrọ echi òkisa mkpa inu, mè ichechieek me lek Awaji,
58006002	mè nteme òfolek igwook-mun̄, mè itotoon̄ ene ubọk me lek, mè ebi ìkwukwu ijojomo me mkpa, mè oyerebet mgbọ ikakaan̄ge itata.
58006003	Eji etele adasi ijejeen̄ chi, mè eje enyi isi, ire ineme Awaji.
58006004	Ikpọkpọk igwu ikom igọọk Awaji ìkayaka ìkup ìnyi ebi geelek ìwuwuuk lek ikup me emen utoon̄ eyi Awaji, mè inọ utop ugbana eyi emen inyọn̄, mè igọọk ibọkọ Ekwukwu Mbuban,
58006005	mè inọ utop nnwọn eyi ikọ Awaji, mè inọ si utop unye eyi òbokisi ikwaan̄ ukpook me ukot òkup me isi,
58006006	ire ema ininan̄a irọn̄ itele ichechieek. Ema kpebekọt iyaka igwu ikom ofifi, mije, ìsibi ibe ke ema ebeyayaka ikpọk igon Gwun̄ Awaji me uti nkwurieen̄ ofifi mgbọ inyi lek kiban̄, inyi ọmọ irie esip me isi ebi ene.
58006007	Ijọn̄ geelek òkimeen̄ mun̄ ibot òkirep igwook me inyọn̄ kan̄ mgbọ geelek, eyi inu ewopbe me inyọn̄ kan̄ okitibi ijaan̄, mè isibi oruru inyi ebi ìwowop, Awaji îkigbana ijọn̄ ya.
58006008	Ire, ijọn̄ òkitibi ukpak mè abọm egbe, ijọn̄ ya ìkakaan̄ oruru geege. Awaji môfieek otu inyi ijọn̄ ya. Me òta kan̄ si, ijọn̄ ya ìre ijọn̄ ebetatap ukan̄ iwọp.
58006009	Ire, bọn nte n̄a, ubọk geelek eji ekitumu ikeyi, ejit kiji înye me lek kinyi. Eji mîriọọn̄, ibe ke enyi mêbọkọ owuwa atata ugbana òje melek unyan̄a.
58006010	Awaji ìkare ogwu òkifeen̄ ene, ìkpowuuk ikwaan̄ enyi erọbe, mè imumechieen̄ enyi ekaan̄be me lek kan̄ sa me ntap-ubọk enyi etapbe inyi ebi kan̄ me mgbọ òraraka, mè eyi enyi ekitap si inyi ema me mgbọ keyi.
58006011	Eji ekiweek ibe ene geelek me etete kinyi ikikaan̄ si ulọk irọrọ òjelek inu òkup ikeyi ire òta, inyi enyi ekaan̄ inu ya enyi ekikpọ chieen̄ ikakaan̄.
58006012	Eji kpeweek ibe enyi ekana ebi ugbek. Ire, eji ekiweek ibe enyi ekup kubọk ebi ìsasa me ichechieek mè ukarajit ibọkọ inu Awaji ochieekbe use inyinyi ema.
58006013	Mgbọ Awaji ochieekbe Ebereham use, ìsa lek kan̄ inyan̄a ibot, mije, ìkakaan̄ ofifi inu òmimin igak ọmọ eyi ọmọ môsabe inyan̄a ibot.
58006014	Awaji ìnyan̄a ibot inyi Ebereham ibe, “Me atikọ, mâgbana owu enenen, mè irọ inyi owot iman kwun̄ imumana iwa me otu ifuk.”
58006015	Ebereham okakat ejit ikup, mè ibọkọ inu ya Awaji ochieekbe ọmọ me use.
58006016	Ebilene ekisa ogwu òmimin igak ema inyan̄a ibot, inyan̄a-ibot ya îra ikirọ inye ibe ke inu ema etumube ìre atikọ, mè isa me ikeya ifieek otutuuk ifan̄a geelek.
58006017	Awaji ìweek irọrọ inyi otutuuk ebi ọmọ ochieekbe use eriọọn̄ ejaan̄ lek ibe ke nkeek kan̄ ìkakinwene. Eya orọ înyan̄abe ibot isa irọ use kan̄ inye.
58006018	Use yi, mè inyan̄a-ibot yi, òrere inu iba echi ìkakinwene, ìkijeen̄ ibe ke Awaji ìkakikan̄ ataak. Inu iba chi ke Awaji osa itap eji efuuk me emen enenen, eji ebi ìlilibi isi itap ibot me irak ubọk kan̄, inyi eji etet ikpọchieen̄ eyi ọmọ onyibe eji ekaan̄ enye.
58006019	Ikpọchieen̄ yi eji ekaan̄be, ọmọ okigọbọ ibot ejit kiji ikaan̄ kubọk iloma, inyi ikeke inye, mè ikaje ilọ. Ikpọchieen̄ yi okije itibi ekwut egbakabe me emen Uwu Mbuban me emen inyọn̄, mè iraka inin̄ Ere Òkup Mbuban Ichit me udun̄ ekwut ya.
58006020	Jisọs îdasi ije me isi kiji isi inin̄ emen agwut mbuban ya me ibot kiji. Ọmọ îkana ogwu ibot ebi ibot ngwugwa ire mgbọ ikakaan̄ge itata, igọọk me ọgbọn̄ irek ngwugwa kè Melikisedek.
58007001	Melikisedek yi ore ogwu ubọọn̄ ama Salem, mè ire si ogwu ngwugwa inyi Awaji Òbebene Ichit. Mgbọ Ebereham otimbe akọn̄ ikpan̄ ebi ubọọn̄ isan̄a, mè ikigwu ikom ika, Melikisedek onenichichini ọmọ, mè igbana ọmọ.
58007002	Ebereham onyinyi ọmọ irek ge me etete akọp irek me lek otutuuk inu îkpulube me akọn̄ isa ika. Adasi erieen̄ kan̄, òrere Melikisedek ìsibi “ogwu ubọọn̄ ata irọrọ.” Erieen̄ kan̄ eyi òso iba, òrere “ogwu ubọọn̄ Salem” ìsibi “ogwu ubọọn̄ esuuk.”
58007003	Kpunu mfufuk geege egebe òfolek ogwu ute, mè ìre ogwu uga, mè ìre imaman kan̄ mè mkpa kan̄. Ọmọ ìbet lek Gwun̄ Awaji, mije ọmọ orebe si ogwu ngwugwa ire mgbọ ikakaan̄ge itata, kubọk Gwun̄ Awaji orebe.
58007004	Ìfat ìkpọ-nu òjelek ogwu ilile ene ya orebe! Ebereham nte kiji ukot ikaan̄ me lek kan̄ înyi ọmọ irek ge me etete akọp irek me lek otutuuk inu îkpulube me akọn̄ isa ika!
58007005	Ikan kè Mosis înyi bọn owot iman kè Libai, ebi ìrere ebi ngwugwa, unye ibe ekebọkọ irek ge me akọp irek me ubọk ebi Ijeren, ebi ìrere ebi ngwan̄ kiban̄ gaalek, ubọk geelek ebiba si erebe bọn owot iman kè Ebereham.
58007006	Melikisedek ìkanan̄a me owot iman kè Libai, ire, îbọkọ irek ge me etete akọp irek me ubọk kè Ebereham, mè igbana Ebereham ogwu Awaji ochieekbe use.
58007007	Îre ogwu òbebene me irek okigbana ogwu òsisiki me irek, eya kpunu ifan̄a me lek.
58007008	Me lek ebi otoko kè Libai, îre ebilene ikike ebi kpekifuk ugwem ekibọkọ irek ge me etete akọp irek yi. Ire, me lek kè Melikisedek, îre ọmọ, ogwu Ikpa Mbuban okitumu ibe ke ọmọ òwa me ògat ugwem, obọkọ irek ge me etete akọp irek ya.
58007009	Mêkọt itumu ibe ke Libai ogwu òkibọkọ irek ge me etete akọp irek, îkpe irek ge me etete akọp irek sa me ubọk kè Ebereham.
58007010	Mije, mgbọ Melikisedek ochichinibe Ebereham, eji mêkọt itumu ibe ke Libai òwa me emen lek kè Ebereham nte ogwu ute ukot ikaan̄, mije, kpemaman ọmọ nu.
58007011	Awaji ìnyi ebi Ijeren Ikan ikpọ me lek ebi ngwugwa ìnan̄a me otoko kè Libai. Ire ke ikwaan̄ ebi ngwugwa ebi otoko kè Libai mokirọ inyi ene inwọn isan̄a, ìre ìjeje iyaka inikup me uyọt ibe ofifi ogwu ngwugwa òje me ọgbọn̄ kè Melikisedek inu, kpan̄asi ogwu ọgbọn̄ kè Erọn ogwu otoko kè Libai?
58007012	Mije, mgbọ geelek enwenebe ọgbọn̄ ebi ngwugwa, mênwene si ikan.
58007013	Okaan̄ kiji, ogwu ekitumu ikọ yi ibak, ìre ogwu ofifi otoko. Kpunu ene geege me otoko kiban̄ òrarak ikifaka mfaka me inyọn̄ ntook kubọk ogwu ngwugwa.
58007014	Otutuuk ene mîriọọn̄ ibe ke Okaan̄ kiji ìnan̄a me otoko kè Juda. Mgbọ Mosis okitumu ikọ òfolek ebi ngwugwa, ìkabak otoko kè Juda.
58007015	Ibot ikọ kiji îsibi utoon̄ mgbọ keyi igak otutuuk mgbọ, mije inunu ofifi ogwu ngwugwa òje me ọgbọn̄ kè Melikisedek onube.
58007016	Ìkare me irot eyi owot iman ke ọmọ osa ikana ogwu ngwugwa, kubọk îkupbe me ikan mè ọrọmijọn̄. Ire, ọmọ ìkana ogwu ngwugwa sa me unye eyi ugwem kan̄ eyi mkpa ikakọtge ìkpan̄.
58007017	Mije, Ikpa Mbuban ìtumu ibe, “Owu ìre ogwu ngwugwa ire mgbọ ikakaan̄ge itata igọọk me ọgbọn̄ kè Melikisedek.”
58007018	Me mgbọ keyi, Awaji îkana oka ikan mè ọrọmijọn̄ cha ito, mije, ìkakaan̄ unye, melek si, ìkakaan̄ oruru ìnyi ebilene.
58007019	Ikan kè Mosis ìkakọt ìrọ inyi inu geege inwọn isan̄a. Eya orọ, Awaji îsa ayaya ikpọchieen̄ inu, eyi môsabe eji ijuuk igbet ọmọ lek.
58007020	Ofifi esese inu òkup me lek keyi ìre ikeyi: Awaji înyan̄a ibot! Kpenyan̄a ibot geege mgbọ erọbe ebi owot iman kè Libai ebi ngwugwa.
58007021	Ire, mgbọ Awaji orọbe Karais ogwu ngwugwa, înyan̄a ibot, mè itumu ibe, “Okumugwem înyan̄a ibot, ìkponwene ejit. Owu ìre ogwu ngwugwa ire mgbọ ikakaan̄ge itata!”
58007022	Sa me ikeyi, Jisọs îkana ogwu nsọọn̄ isasa irọ ayaya inyan̄a-ibot yi inye. Ayaya inyan̄a-ibot yi înwọn igak eyi oka.
58007023	Îkaan̄ si ofifi esese inu òkukup. Ebi ngwugwa kechilọ mîwa enenen, mije, mkpa ìkakitele inyi ema ekup ejọn̄ọ mgbọ me irek ikwaan̄ kiban̄.
58007024	Ire, mije Jisọs òwa me ugwem ire mgbọ ikakaan̄ge itata, ọmọ môre ogwu ngwugwa ire mgbọ geelek, kpebeyaka ito ofifi ene me irek kan̄.
58007025	Eya orọ, ebi geelek ìnunu me lek Awaji sa me lek kè Jisọs, Jisọs môkọt inyan̄a ema otutuuk ene ojot ojot, mije, ọmọ ìkukup me ugwem mgbọ geelek ikibeek Awaji mbeek me ibot kiban̄.
58007026	Me atikọ, îre òjelek ogwu ibot ebi ibot ngwugwa òkup ikeyi ke eji ekiweek, ogwu môkọtbe irọ otutuuk inu òkup eji me uyọt. Ọmọ ìre ogwu òkup me mbuban, kpunu nrọ-nlọ geege me emen kan̄. Ọmọ îtana isan̄a. Awaji îmọnọ ọmọ isan̄a me etete ebilene ebi ìkirọ ijo inu, mè isun̄ ọmọ esese, mè ibene ọmọ isaba iraka emen inyọn̄ ifo ere òbebene ichit.
58007027	Ebi ngwugwa kechilọ ekigwa ngwugwa egwe geelek. Ema ekidasi igwa ngwugwa mije ijo inu eyi kiban̄, sabum ènegwa si mije ijo inu ebi ofifi ife. Ire, ìkakup ikeya me lek kè Jisọs, mije, ọmọ ìgwa mgbọ ngwugwa ge gaalek mije ijo inu otutuuk ebilene. Mgbọ ngwugwa ge ya îsabe lek kan̄ igwa inyi Awaji îso otutuuk ene ire otutuuk mgbọ.
58007028	Ubọk Ikan kè Mosis osun̄be, îre ebilene ikike ebi kpekaan̄ unye geege ke ekigobo isa irọ ogwu ibot ebi ibot ngwugwa. Ire, inyan̄a-ibot Awaji onyan̄abe, eyi ònunu me udun̄ Ikan kè Mosis, onenigobo Gwun̄ Awaji ogwu ònwọnwọn isan̄a ire mgbọ ikakaan̄ge itata, mè isa ọmọ irọ ogwu ibot ebi ibot ngwugwa.
58008001	Otutuuk ibot ikọ eji ekitumu ire ikeyi: Eji mîkaan̄ òjelek ogwu ibot ebi ibot ngwugwa òkup kubọk ntumube iraka, ogwu òsisiki ikweek me agan̄ ubọk ulom ogboon̄ ubọọn̄ eyi Awaji Ogwu Òmimin Ichit, me emen inyọn̄.
58008002	Ogwu ibot ebi ibot ngwugwa yi ìkisi ikwaan̄ me Ere Òkup Mbuban Ichit, eyi òrere uwu mbuban eyi atata, eyi Okumugwem me lek kan̄ onamabe, ìkare ebilene enama.
58008003	Ekigobo ogwu ibot ebi ibot ngwugwa geelek ito ibe ikinyi Awaji inyinyi, mè ikigwa ngwugwa inyi Awaji. Ikeya si, îkup me uyọt ibe ogwu ibot ebi ibot ngwugwa keyi ikaan̄ si inu ìbosa inyi Awaji.
58008004	Mebe ke ọmọ ìkup me linyọn̄, ọmọ kpomore ogwu ngwugwa kubọk ge, mije, ebi ngwugwa mîwa me linyọn̄, ebi ìkinyi Awaji inyinyi igọọk me lek Ikan ebi Ju.
58008005	Ere Mbuban eyi ebi ngwugwa cha ekikup isi ikwaan̄ ìre gaalek mbet mè ogugo Ere Mbuban eyi òkup me emen inyọn̄. Ikeya orọ, mgbọ Awaji obe Mosis inama uwu mbuban eyi ikpa anam, ìtataba Mosis ubọk me utọn̄ ibe, “Mun̄ ibe ke orọ otutuuk inu igọọk me ubọk eyi atata ya esabe ijeen̄ owu me inyọn̄ ogoon̄ okupbe.”
58008006	Ire, irek ikwaan̄ ogwu ngwugwa eyi Jisọs obọkọbe îbene igak eyi kiban̄. Ikeya si ke ayaya inyan̄a-ibot eyi òje me ubọk kè Jisọs inu obene igak oka inyan̄a-ibot. Ayaya inyan̄a-ibot yi îkaan̄ owuwa use ònwọnwọn igak eyi oka me emen.
58008007	Mije, mebe ke kpunu inu òlọlọ me lek adasi inyan̄a-ibot ya, kpomokup me uyọt ibe eweek ofifi inyan̄a-ibot.
58008008	Ire, Awaji îmun̄ nlilọ inu me emen ebilene, mè itumu ibe, “Okumugwem îtumu ibe, ‘Mgbọ òkinu, mgbọ mânyibe ebi ido Ijeren, mè ebi otoko kè Juda ayaya inyan̄a-ibot.
58008009	Ìkpokup kubọk inyan̄a-ibot nnyan̄abe melek ebi nte nte kiban̄ mgbọ ntetbe ema ubọk, mè isa ema inan̄a isibi me ido Ijipiti, mije, ife cha kpesun̄ ikan inyan̄a-ibot n̄a. Eya orọ, nsasan̄a ema chieen̄ me lek.’
58008010	Okumugwem îtumu si ibe, ‘Inyan̄a-ibot mbanyan̄a melek ebi Ijeren ìre ikeyi: Ukot keya isiraka, mâtap ikan n̄a me emen ekiket kiban̄, mè ige ikan cha me ejit kiban̄. Emi mâre Awaji kiban̄, ema erere ebi n̄a.
58008011	Ìkpoyaka ikup me uyọt ibe ene ijeen̄ ogwu melek kan̄, mè ìre ogwu ngwan̄ ibe, “Riọọn̄ Okumugwem,” mije, ema otutuuk ene mêriọọn̄ emi, bene me lek ogwu òsisip ichit re lek ogwu òmimin ichit.
58008012	Mâtele nrọ-nlọ kiban̄ inyi ema, m̀kpayaka ikeek otutuuk ijo inu kiban̄ kubọk ge.’ ”
58008013	Mije Awaji ogwenbe inyan̄a-ibot yi “ayaya,” ìsibi ibe ke eyi adasi ya îkana oka. Eya orọ, inu geelek òkakan, mè ikana oka ìbochechep ugwat ugwat.
58009001	Adasi inyan̄a-ibot îkaan̄ owuwa ikan òfolek ubọk ebi ene ebekitọbọ ebum inyi Awaji, mè ikaan̄ si Uwu Mbuban eyi ebilene enamabe, ere ebi ene ekititiin̄ ikikup itọbọ ebum inyi Awaji.
58009002	Ebi ene mînama uwu mbuban eyi ikpa anam. Emen agwut eyi òkup me agan̄ isi isi ke eyik ngugọọn̄ mkpukan̄, mè iyik si ikasi itoon̄-inu, melek fituru esabe igwa ngwugwa inyi Awaji me inyọn̄. Agwut keyi ke ekigwen Ere Mbuban.
58009003	Me udun̄ agwut keya, ofifi agwut òwa esabe ekwut igbaka ichit isotu kan̄. Eya ore òso ekwut iba egbakabe me emen Uwu Mbuban ya. Agwut keyi ke ekigwen Ere Òkup Mbuban Ichit.
58009004	Me emen agwut keyi ke ntook alata araran̄, ere ekiwọp nsensi inyi Awaji okup, melek okop inyan̄a-ibot ya esabe alata araran̄ itọkọ ichit otutuuk lek. Inu òkup me emen okop ya ìre, gwun̄ otin̄ ge esabe alata araran̄ irom, eyi inorie ekigwen mana okupbe me emen, mè mkpat kè Erọn òtitibi inwan̄ me lek, mè akpakpa ewuuk iba egebe Ikan kè Mosis me lek.
58009005	Ebi osat iba, ekigwen cherubim, esabe alata araran̄ irom òwa me inyọn̄ okop ya, eyi òkijeen̄ ibe ke umin mè uja eyi Awaji òwa me ere ya. Ema ewewele uwop kiban̄ isa ikana ichit ogboon̄ eyi nsan ere Awaji okitele ijo inyi ebilene. Eji kpebekọt ikpa otutuuk inu chi me ntuun̄ me ntuun̄ isan̄a mgbọ keyi.
58009006	Ikeyi ke eneen̄ otutuuk inu isun̄. Emen agwut eyi òkup me agan̄ isi isi ya ke ebi ngwugwa ekinin̄ egwe geelek isi ikup ikirọ ikwaan̄ kiban̄.
58009007	Ogwu ibot ebi ibot ngwugwa gaalek okinin̄ agwut eyi emen emen ya. Ìkinin̄ agwut ya mgbọ ge gaalek me acha. Isibonin̄, ìkibeben eje isa ikaan̄ me ubọk inin̄. Ìkisa eje ya igwa ngwugwa mije ijo kan̄, mè ijo inu echi ebi ene erọbe me ekariọọn̄ge.
58009008	Ekwukwu Mbuban ìkisa eyiyi irọ inyi ebi ene eriọọn̄ ibe, eyi adasi uwu mbuban eyi ikpa anam ya mè otutuuk ọrọmijọn̄ kan̄ okukup, ke kpechili-nu oniin̄ inyi ebi ene eraka enin̄ Ere Òkup Mbuban Ichit.
58009009	Eyi ìkijeen̄ eji ubọk inu okupbe me mgbọ keyi. Ìkijeen̄ ibe ke mfaka cha, mè ngwugwa ekigwa ìkakọt ìrọ inyi ejit ebi ìkitọbọ ebum inyi Awaji itana isan̄a.
58009010	Otutuuk ọrọmijọn̄ chi ìgbaan̄ me lek ikan òfolek inorie mè miin̄, mè owuwa mfaka igwọk-lek. Otutuuk kechi ìre ten̄eten̄e ọrọmijọn̄ ekirọ iban mgbọ Awaji mônwenebe otutuuk inu ikana ayaya.
58009011	Ire, Karais înu kubọk ogwu ibot ebi ibot ngwugwa eyi ata inu echi òwuwuuk lek ikup. Uwu mbuban eyi ikpa anam eyi ọmọ ojebe itibi ìre eyi òmimin ichit, mè inwọn isan̄a. Ìkare eyi ubọk ebilene onamabe, ìkare si eyi linyọn̄ keyi, òrere inu erorom.
58009012	Karais ìje itibi uwu mbuban eyi ikpa anam ya, mè itibi iraka inin̄ emen Ere Òkup Mbuban Ichit ya mgbọ ge kpọi. Eje îkaan̄be me ubọk isa iraka inin̄ emen ere ya ìkare eje ebot mè eje erie mbuuk. Îre eje kan̄ gaalek ke îsa iraka inin̄ emen ere ya, mè ifaka eji isibi me emen ijo inu ire mgbọ ikakaan̄ge itata.
58009013	Eje ebot mè orie erie mbuuk, mè ntọn̄ ònan̄a me lek obaak uman erie mbuuk ewọpbe, ke ekinyiaan̄ igwook me lek ebi ìchachaka mbuban, îra ikisan̄a ife cha mbuban me lek, mè orọ inyi ema etana me akpalek.
58009014	Ire eje anam esabe igbama ene lek ikirọ inyi ene itana ikeya, ìre eje kè Karais ìkpofat irọ eyi ògagak ikeya? Sa me unye eyi Ekwukwu òkukup ire mgbọ ikakaan̄ge itata, ọmọ, ogwu kpunube nrọ-nlọ geege me emen, îsa lek kan̄ igwa ngwugwa inyi Awaji. Eje kan̄ môgwọk ejit kiji, inyi irọrọ geelek òkisa mkpa inu ita eji me ejit, mè eji ekọt ekesi ikwaan̄ enyi Awaji ogwu òkup me ugwem.
58009015	Mije keyi ke Karais osa ikana ogwu ayaya inyan̄a-ibot yi ojebe me ubọk inu, inyi ebi geelek Awaji ogwenbe ebọkọ ugbana ya eyi môkupbe ire mgbọ geelek, eyi Awaji ochieekbe use inyinyi ema. Ife chi mêbọkọ ugbana yi, mije, Karais îkwu mkpa kubọk ene unwene ibot mije kiban̄, inyi ema enan̄a esibi me ijo inu echi ema erọbe mgbọ ema ekupbe me irak adasi inyan̄a-ibot.
58009016	Ire ene ikup me ògat ugwem idọmọ isan̄a ubọk mêsabe iche inu kan̄ mgbọ ọmọ isikwu, îgbe ibe eweek eriọọn̄ ibe ke ene ya îkwu me atikọ sabum èneche inu ene ya okaan̄be.
58009017	Ikan idọmọ-inu keya ìkikaan̄ unye mgbọ ogwu òdọdọmọ inu ya isikwu, ìkare mgbọ îkupbe me ògat ugwem kan̄.
58009018	Mije keyi orọ, ìrere adasi inyan̄a-ibot ya, mebe ke kpegwook eje, kpomobene isi ikwaan̄.
58009019	Mgbọ Mosis ofukbe otutuuk Ikan egebe me ibot me ibot isibi inyi otutuuk ebi Ijeren isan̄a, inenisa otu uti haisop mè inwan̄ me lek, mè inwọọn̄ anam òkup irio irio ijiin̄ me emen eje erie mbuuk mè mudim, mè isa inyan igwook me lek ikpa Ikan ya, mè inyan si igwook me lek otutuuk ene,
58009020	mè ikitumu ibe, “Eyi ìre eje inyan̄a-ibot ya, eyi Awaji onyibe ida ibe enyi esun̄.”
58009021	Ikeya si ke înyan eje ya igwook me lek uwu mbuban eyi ikpa anam ya, melek otutuuk inu ekisa ifaka mfaka òkup me emen uwu ya.
58009022	Me atikọ, kubọk Ikan kè Mosis odobe, ekisa eje igwọk lek otutuuk inu, inyi itana me isi Awaji. Eya orọ, ire kpefiin̄ eje, kpebetele ijo inyi ene.
58009023	Inu chi ekirọ me linyọn̄ ìre gaalek ogugo achubọk atata mfaka eyi òkup me emen inyọn̄. Îkup me uyọt ibe esa owuwa ngwugwa òkup ikechi egwọk lek ogugo inu chi, inyi ema etana me isi Awaji. Ire, ngwugwa ònwọnwọn igak echichi ke ekisa igwọk lek achubọk inu cha me lek kiban̄, echi òkup me emen inyọn̄.
58009024	Mije, ìkare Ere Mbuban eyi ebilene enamabe, eyi òrere ogugo achubọk atata Ere Mbuban òkup me emen inyọn̄ ke Karais oraka inin̄. Ire, ìraka inin̄ emen inyọn̄ me lek kan̄, mè ikeke me isi Awaji mgbọ keyi mije kiji.
58009025	Ogwu ibot ebi ibot ngwugwa ebi Ju ìkisa eje ikarege eyi kan̄ ikiraka inin̄ Ere Òkup Mbuban Ichit kpa acha kpa acha. Ire, Karais ìraka inin̄ emen inyọn̄ isi isa lek kan̄ igwa ngwugwa mgbọ ge gaalek, ìkare kpa mgbọ kpa mgbọ, kubọk ogwu ibot ebi ibot ngwugwa ebi Ju okirọ.
58009026	Mebe ìkare ikeya, kè Karais obọkọ ufialek owuwa mgbọ karake erombe linyọn̄. Ire, Karais ìkana isibi me linyọn̄ me mgburudun̄ mgbọ yi, inyi ọmọ inisa lek kan̄ igwa ngwugwa, mè iben otutuuk ijo ebilene isan̄a mgbọ ge gaalek iso ire mgbọ ikakaan̄ge itata.
58009027	Awaji ìsun̄ ibe ke ene ìbokwu mkpa mgbọ ge gaalek. Eya isiraka, otutuuk ofifi inu òkukup inyi ene ya ìre oyerebet.
58009028	Ikeya si, Karais ìsa lek kan̄ igwa ngwugwa mgbọ ge kpọi isasa iben ijo owuwa ebilene isan̄a. Ọmọ môkpọk ikana isibi òso mgbọ iba. Mgbọ ya, ìkare ìboniben ijo ebilene isan̄a. Ìbonu ininyan̄a ebi ìbebem lek ikikweek ikpọ ọmọ.
58010001	Ikan kè Mosis ìre gaalek ogugo atata inu echi òbonunu, ìkare atata inu cha me lek kiban̄. Me irak Ikan ya, ebi ngwugwa ekpọkpọ ikigwa chieen̄ ngwugwa yaage acha geelek. Mije Ikan ya orebe ogugo gaalek, ìkpokọt irọ inyi ebi ìkitọbọ ebum inyi Awaji enwọn esan̄a.
58010002	Mebe ke Ikan ya îrọ inyi ebi ìkitọbọ ebum inyi Awaji cha etana esan̄a mgbọ yaage, mè ijo kiban̄ ikayaka ìkup ema me lek, ejit kiban̄ kpomoyaka ikifieek ema ikọ òfolek ijo inu ofifi. More ikeya, kè otutuuk ngwugwa cha îra ifieek.
58010003	Ngwugwa cha ìkirọ inyi ebi ene ekekeek ijo kiban̄ me acha me acha,
58010004	mije, eje erie mbuuk mè ebot ìkpokọt iben ijo inu ebilene isan̄a.
58010005	Eya orọ, mgbọ Karais onube linyọn̄, ìtumu inyi Awaji ibe, “Ngwugwa eyi ekikpan̄ anam mè eyi kpekikpan̄ anam ìkakup owu me uyọt, ire, akpalek n̄a ke oneen̄ isun̄ ibe emi ǹsa ǹgwa ngwugwa.
58010006	Owu òkakibele ejit me lek owuwa ngwugwa ewọwọp, mè echi ekisa iben ijo inu isan̄a.
58010007	Nnenitumu ibe ‘Jei Awaji, kpọ emi gwu! Ǹnu inenirọ ekiket kwun̄, kubọk egebe òfolek n̄a me ikpa Ikan kè Mosis.’ ”
58010008	Me adasi irek, ubọk geelek Ikan kè Mosis okido ibe egwa ngwugwa, Karais ìtumu ibe, “Owu òkaweek ngwugwa echi ekikpan̄ anam mè echi kpekikpan̄ anam, mè echi ewọwọp mè echi ekisa iben ijo inu isan̄a. Ngwugwa chi ìkakibele owu ejit si.”
58010009	Îtumu si ibe, “Kpọ emi gwu! Ǹnu inenirọ ekiket kwun̄.” Sa me ikeyi ke Awaji oda adasi ngwugwa cha isan̄a, mè inisa eyi òso iba, òrere ngwugwa Karais ogwabe, inwene.
58010010	Mije Jisọs Karais osabe akpalek kan̄ ìgwa ngwugwa mgbọ ge gaalek iso otutuuk mgbọ, kubọk Awaji oweekbe, mîrọ inyi eji otutuuk ene ekup me mbuban.
58010011	Ogwu ngwugwa ebi Ju geelek ìkikekeke ikeke ikeke ikifaka mfaka kan̄ egwe geelek òwele me inyọn̄, mè ikpọkpọ ikigwa chieen̄ ngwugwa yaage kpa mgbọ kpa mgbọ. Ire, ngwugwa chi ìkpokọt iben ijo inu ebilene erọbe isan̄a kubọk ge.
58010012	Ire, Karais ìgwa ngwugwa mgbọ ge gaalek iso otutuuk mgbọ, isasa iben ijo inu ebilene isan̄a. Mgbọ îgwabe ngwugwa ya isan̄a, isisiki ikweek irek me agan̄ ubọk ulom Awaji.
58010013	Karake mgbọ ya ke îkweek me ere ya ikikpọ mgbọ Awaji môrọbe inyi ebi ochicha kan̄ ekana inu ibene ukot enyi ọmọ.
58010014	Sa me mgbọ ngwugwa ge ya, Karais îrọ inyi otutuuk ebi ọmọ okirọ inyi ekup me mbuban etana esan̄a ire mgbọ ikakaan̄ge itata.
58010015	Ekwukwu Mbuban si îrọ ikọ ya inye. Ìdasi itumu ibe,
58010016	“Okumugwem ìtumu ibe, ‘Inyan̄a-ibot mbanyan̄a melek kiban̄ ìre ikeyi: Ukot keya isiraka, mâtap ikan n̄a me emen ejit kiban̄, mè ige si ikan cha me emen ekiket kiban̄.’
58010017	Îtumu igbaalek si ibe, ‘M̀kpayaka ikeek ijo inu kiban̄ mè nrọ-nlọ kiban̄ kubọk ge.’ ”
58010018	Awaji isitele otutuuk ijo inu chi inyi ebilene, ngwugwa ekigwa isa iben ijo inu isan̄a ìkpoyaka ikup me uyọt ofifi.
58010019	Eya orọ, bọn Nte n̄a, eji mîkaan̄ ojot ojot unen iraraka inin̄ Ere Òkup Mbuban Ichit, sa me eje kè Jisọs.
58010020	Ọmọ îchili ayaya oniin̄ eyi òkup me ugwem inyi eji ekọt eje etibi ekwut uwu mbuban ya, eyi òrere akpalek kan̄.
58010021	Eji mîkaan̄ ikpele ogwu ngwugwa ogwu òrere ogwu ibot me uwu Awaji.
58010022	Mije eji ekaan̄be otutuuk inu chi, eji esa me ejit òtatana, mè ojot ojot ikpọchieen̄ eyi ichechieek eje enu me lek Awaji. Eji esa ejit eyi esabe eje inyan igwook inyi itana, mè ikayaka ìfieek eji ikọ, mè esa si akpalek eyi esabe mun̄ eyi kpunube okpa geege me emen igwọk itana, eje enu me lek Awaji.
58010023	Eji etet ikpọchieen̄ ya, eyi eji echieekbe me lek mè ikitumu isibi, enye, mije, ogwu òchechieek eji use ya ìkakilọ irọrọ inu geelek îtumube ibe ọmọ môrọ.
58010024	Eji ekekeek ubọk eji ebekisa itap ebi melek kiji efuuk me emen, inyi ema ekemun̄ ene me chieen̄, mè ekerọ ata inu.
58010025	Eji ekawuuk ikekigbaan̄ ititiin̄, kubọk usini ebi ene ekirọ. Eji eketap ebi melek kiji efuuk me emen, ògak ge, mije eji eriọọn̄be ibe ke usen Okaan̄-ene òbonu òkigbet enenen.
58010026	Mgbọ keyi erọbe inyi eji eriọọn̄ otutuuk atikọ, ire eji ikigen ibak ikpọkpọ ikirọ ijo inu, kpunu ofifi ngwugwa ebeyaka igwa isa iben ijo kiji isan̄a.
58010027	Ire, otutuuk inu òboyaka inikup inyi eji me mgbọ keya ìre ikukup me ukpook ikikpọ oyerebet Awaji, mè unye ukan òkisak gwugwugwugwu, eyi òbotaka ebi ochicha Awaji iriọk.
58010028	Me ukot ikaan̄, ogwu geelek òrọrọn̄ Ikan kè Mosis, ekikpakpan̄ ene ya me kpunube nsan, ire ebi ata-ikọ iba, mè ìre ita isinikeke ata-ikọ ikeme ene ya.
58010029	Ire, ire ikeya me atikọ, ìre enyi kpekeek ibe ke osusut òmimin enenen igak ikeya môkup inyi ene geelek òjajak Gwun̄ Awaji me ukot, mè imọnọ eje inyan̄a-ibot ya, eyi esabe irọ inyi ọmọ ikup me mbuban, kubọk inu ikakupge me mbuban, mè inye chieen̄ inyi Ekwukwu Mbuban ogwu òkinyi ene atata nnwọn eyi Awaji?
58010030	Mije, eji mîriọọn̄ ogwu otutumu ibe, “Îre emi nkirọ ene useen̄ inu, mâyaka ikpe,” mè itumu si ibe, “Okaan̄-ene môfieek oyerebet inyi ebi kan̄.”
58010031	Ene irọrọn̄ inin̄ ubọk Awaji òkup me ugwem ìre inu òkakaan̄ ukpook.
58010032	Ire, ìkeek adasi mgbọ ya enyi ebọkọbe utoon̄ Awaji itap. Enyi mîbọkọ owuwa ufialek mgbọ ya, mè ichieek si mkpa ikeke inye.
58010033	Usini mgbọ, ebi ene mîrọ enyi inu esip, mè itap enyi unan me lek me eden̄ ama. Usini mgbọ, enyi mîra ikisa chieen̄ imun̄ ubọk ekirọ si ebi melek kinyi inu cha me agba lek kinyi, njijin ebi melek kinyi cha îra ikitet enyi.
58010034	Enyi mîbọkọ ufialek melek ebi ìkup me mkpọn. Mgbọ ebọkọbe enyi inu enyi ekaan̄be, enyi mîme me unwọọn̄, mije, enyi mîriọọn̄ ibe ke enyi me lek kinyi mîkaan̄ inu echi ònwọnwọn igak echi ebọkọbe enyi, mè ikifuk si ire mgbọ ikakaan̄ge itata.
58010035	Eya orọ, ikafiin̄ unye-ejit ya enyi ekaan̄be, mije, ebi mênyebe ejit ire itata mêbọkọ mkpukpe òmimin enenen.
58010036	Îkup me uyọt ibe enyi ekaan̄ ukarajit, inyi enyi ekọt erọ nkeek Awaji, mè ebọkọ inu ya Awaji ochieekbe use inyinyi enyi.
58010037	Mije, Ikpa Mbuban ìtumu ibe, “Me mgbidim mgbọ, ogwu òbonunu ya mônu, ìkpofiat mgbọ.
58010038	Ire, ogwu eyi n̄a, ogwu ata irọrọ môluk ugwem sa me ichechieek. Ire, ire ikpebe lek inyi udun̄, emi m̀kpabele ejit me lek kan̄.”
58010039	Ire, eji kpere ebi ìkikpebe lek inyi udun̄, mè ikwu ichep. Eji ìre ebi ìchechieek, mè ikaan̄ unyan̄a me ubọk Awaji.
58011001	Ichechieek ìre itotoon̄ ejit me lek inu eji ekikpọ chieen̄ ibe ke mômọnọ irek, mè ibebieen̄ ejit ojot ojot me lek inu eji ekasage chieen̄ ìmun̄.
58011002	Îre mije ichechieek ke Awaji osa itọn̄ ebi ukot ikaan̄.
58011003	Sa me ichechieek ke eji egobo itet ibe ke Awaji ìsa ikọ otu kan̄ irom otutuuk linyọn̄, mè igobo si itet ibe ke esa inu chieen̄ ene ikamun̄ge irom inu chieen̄ ene okimun̄.
58011004	Sa me ichechieek ke Eben ogwa ngwugwa ònwọnwọn igak eyi kè Ken inyi Awaji. Îre mije ichechieek kan̄ ke Awaji osa imọnọ ọmọ kubọk ogwu ata irọrọ, mije, Awaji îbọkọ ngwugwa kan̄ itap. Ubọk geelek Eben okwube iraka, etip ichechieek kan̄ òkitaan̄ si ire chereyi.
58011005	Sa me ichechieek kè Enọk ke emọnọ Enọk isan̄a me linyọn̄ keyi me ògat ugwem, inyi ikamun̄ mkpa. Kpeyaka imun̄ ọmọ, mije Awaji îmọnọ ọmọ isan̄a. Ire, sabum enimọnọ ọmọ isan̄a, Ikpa Mbuban ìtumu ibe ke irọrọ kan̄ îbele Awaji ejit.
58011006	Ire kpunu ichechieek, ene ìkpokọt irọ inyi ejit ibele Awaji. Mije, ene geelek òbonu me lek Awaji ìbodadasi ichieek ibe ke Awaji òwa, mè ichieek si ibe ke Awaji môkpe mkpukpe inyi ebi geelek ìkisa otutuuk ejit iweek ọmọ.
58011007	Sa me ichechieek, mgbọ Awaji otababe Nuwa ubọk me utọn̄ òfolek inu òkup me isi, eyi ekamun̄ge-nu me chieen̄, Nuwa ogbagban̄ utọn̄, mè inama uji ọfọ isa inyan̄a lek kan̄ melek ebi ototun̄ ukan̄ kan̄. Sa me ikeya, Nuwa îsa me ichechieek kan̄, itip ebi linyọn̄ oyerebet, mè ibọkọ ata irọrọ, eyi ekisa me ichechieek ikaan̄, me irot.
58011008	Sa me ichechieek, mgbọ Awaji ogwenbe Ebereham ibe inisi inyọn̄ ijọn̄ ere ìbosa inyi Ebereham me irot, Ebereham ogbagban̄ utọn̄, mè isi, ubọk geelek ikariọọn̄ge ere ya ìbosi.
58011009	Sa me ichechieek, Ebereham oluluk me inyọn̄ ijọn̄ ya, eyi Awaji ochieekbe use isasa inyi ọmọ, kubọk ogwu ichen me ama ene. Ìkiluk me uwu ikpa anam me ere ya. Ikeya si ke Ajiki mè Jekọp ebi ìgọgọọk ikaan̄ use ya me irot ekiluk si me uwu ikpa anam me inyọn̄ ijọn̄ ya.
58011010	Ebereham ìkikpọ chieen̄ ikakaan̄ ama ya eyi òkakaan̄ unye ewuuk irak ijọn̄ eyi òbokup ire mgbọ ikakaan̄ge itata, òrere ama ya eyi Awaji me lek kan̄ otọbe, mè inama me ubọk kan̄.
58011011	Sa me ichechieek, Awaji îrọ mè Ebereham ikana ute, ubọk geelek Ebereham okanbe iraka ogwu òbokọt ibon gwun̄, Sera ogwu nwa si orere ora. Awaji ìrọ inu yi mije Ebereham otoon̄be ejit ibe ke Awaji ogwu òchechieek ọmọ use ìkpolọlọ irọrọ use kan̄ iso.
58011012	Sa me ikeyi, ene ge yi gaalek ogwu òkakan ikup kubọk ogwu òkwukwu, onenikaan̄ bọn owot iman ìwawa ikup kubọk ntoronyan̄ òkup me isinyọn̄, mè iwa si kubọk nkwukwuuk okpoon̄ òkup me agba awaji.
58011013	Otutuuk ife chi ekup me emen ichechieek kiban̄ ikwu. Kpebọkọ inu cha echieekbe ema me use ire ubọk, ekup me ujọn̄ọ ere imun̄, mè ibọkọ itap, mè ichieek ibe ke ema ìre ebi ije, mè ebi ichen me linyọn̄ keyi.
58011014	Ebi ìkitumu usem òkup ikeyi ekijeen̄ ibe ke ema ekiweek ido eyi òrere eyi kiban̄.
58011015	Mebe ke ema ekikeek ekiket òfolek ido eyi ema esibibe itele, kè ema ekọt ègwu ekom efo ido ya.
58011016	Kpan̄asi ikeya, ema ekikpọ chieen̄ ifofo ido ònwọnwọn igak eyi kiban̄, òrere ido eyi òkup me emen inyọn̄. Eya orọ, esip ìkakitet Awaji mgbọ ema ekigwen ọmọ Awaji kiban̄, mije, Awaji îneen̄ ama ge isun̄ iban ema.
58011017	Sa me ichechieek, mgbọ Awaji otọbe Ebereham ikpọ, Ebereham ochechieek isasa Ajiki ogwu gwun̄ igwa ngwugwa inyi Awaji. Sa me ikeyi Ebereham, ogwu Awaji ochieekbe use, îbem lek isasa ibot gwun̄ ge gaalek îkaan̄be igwa ngwugwa inyi Awaji.
58011018	Me emen use ya, Awaji ìtumu inyi ọmọ ibe, “Îre bọn owot iman kè Ajiki ke ebefuk kubọk echi kwun̄.”
58011019	Ebereham ìben me ejit ibe ke Awaji môkọt ijomo Ajiki me mkpa. Me atikọ, ìkup si ikeya. Ebereham îkpọk ikaan̄ si Ajiki kubọk ke Ajiki ìjojomo me mkpa.
58011020	Sa me ichechieek ke Ajiki ogbana Jekọp mè Isọ, mè itumu inyi ema ubọk ugwem kiban̄ obokup me mgbọ òkup me isi.
58011021	Sa me ichechieek, mgbọ Jekọp obokwu, igbagbana bọn kè Josefu me ge me ge, mè isa mkpat kan̄ ibieen̄ lek ikeke itọbọ ebum inyi Awaji.
58011022	Sa me ichechieek, mgbọ Josefu omun̄be ibe ke ọmọ mônikwu, itutumu inyi ebi Ijeren ibe ke ebibi mênan̄a isibi me Ijipiti ifo, mè iteme ema nteme òfolek ubọk ema eberọ ukwuuk kan̄.
58011023	Sa me ichechieek, mgbọ emanbe Mosis, ogwu uga mè ogwu ute ebeben ọmọ ilet onyan̄ ita, kpetet ukpook ikan ogwu Fero otapbe, mije, ema mîmun̄ ibe ke Mosis ìre gwun̄ òsibi esese.
58011024	Sa me ichechieek, mgbọ Mosis ominbe inin̄ ene, ijijit ibe ekagwen ọmọ gwun̄ gwun̄ enenwaan̄ ogwu Fero,
58011025	mè ichieek igọgọọk ebi eyi Awaji ibọkọ ufialek, kpan̄asi irerie utop eyi ijo inu me sọntiik mgbidim mgbọ.
58011026	Ọmọ îmọnọ ibe ke irerie esip mije ogwu Awaji otoon̄be ubọk me ibot îmin igak otutuuk inu ubọọn̄ òkup me Ijipiti, mije, ọmọ ìkikpọchieen̄ ibọbọkọ mkpukpe me mgbọ òkup me isi.
58011027	Sa me ichechieek, ọmọ otetele Ijipiti, mè itet ejit inye kubọk ìmumun̄ Awaji ogwu ebi ene kpekisa chieen̄ imun̄. Ìkatet ukpook ibe ke ogwu Fero mônaan̄ ejit inyi ọmọ.
58011028	Sa me ichechieek ke Mosis obene ijọk Iraraka, mè inyi ida ibe ebi Ijeren enyan eje egwook me lek isotu kiban̄, inyi ogwu osat òkikpan̄ ene ikakpan̄ adasi nsabọn ebirieen̄ ebi Ijeren.
58011029	Sa me ichechieek ke ebi Ijeren eje isaba Okwaan̄ Irio kubọk ìyaka ire nchat ijọn̄ ikike. Ire, mgbọ ebi Ijipiti ebenigọọk ije isaba, mun̄ orerie ema otutuuk isan̄a.
58011030	Sa me ichechieek ke mgban enamabe ikana ama Jeriko ogbugbo igwook me ijọn̄ mgbọ ebi Ijeren ejebe ikana ama ya egwe jaaba.
58011031	Sa me ichechieek ke ogwu enenwaan̄ òje oyet ekigwen Rehabu onwọnọ mkpa me mgbọ ebi Ijeren ekpan̄be ebi unye-ibot me Jeriko, mije ọmọ obọkọbe ebi enun̄unun̄ ebi Ijeren itap.
58011032	Ìre keke ke mbayaka itumu? Mgbọ ìkayaka ìsik ìnyi emi m̀kpa inu òfolek kè Gidiọn, mè Berak, mè Samsin, mè Jefita, mè Debit, mè Samien, mè owuwa ebi nriran.
58011033	Sa me ichechieek ke ife chi etim akọn melek owuwa ido, mè itim ikpan̄ ema, mè irọ inu òtatat me isi Awaji, mè ibọkọ use Awaji ochieekbe ema. Ema mîchit otu egbe inwọọn̄,
58011034	mè iniin̄ ikpele ukan̄ òkisasak, mè inwọnọ mkpa me otu oge akọn̄. Ema kpenye lek, ire, ema mîkana ebi unye, mè inye lek enenen me akọn̄, mè itim ikpan̄ owuwa urum ebi akọn̄ ofifi ido.
58011035	Owuwa ebibaan̄ mîmun̄ ubọk ejomobe bọn kiban̄ me mkpa inyi ema mije ema ekaan̄be ichechieek. Usini ebi ene mîbọkọ ufialek mè ikwu, kpechieek itetele Awaji, inyi esan̄a ema esibi me emen ufialek, mije, ema ekiweek ijojomo me mkpa inin̄ me ugwem eyi ònwọnwọn ichit.
58011036	Mîrọ usini ebi ene inu ochak, mè isulu ema ijat akpa. Usini kiban̄ ke esa mkpọn ibọp, mè itap me uwu mkpọn.
58011037	Usini ene ke esa ewuuk itọbọ ikpan̄, mè isa ojijọọk ijọọk usini ene ibum ọkpọkọ iba. Sa usini ene ke esa oge etim ikep ikpan̄. Usini ene mînin̄ ugbọọri, mè ikitap ọfọnti ikpa arọọn̄, mè ikpa ebot gaalek. Mîsisaak ema, mè itap ema unan me lek.
58011038	Linyọn̄ keyi ìkanwọn isoon̄ ere ema ebeluk. Ema mînyinya ikana kubọk ebi ìlibi ekot akọn̄ inin̄ emen èwê, mè inene inyọn̄ ogoon̄, mè ikinin̄ emen udọn̄ òkup me lek ogoon̄ mè emen udọn̄ òkup me ijọn̄ ikiweek ere ebenin̄ ilet lek.
58011039	Otutuuk ife chi mîkaan̄ ata erieen̄ mije ichechieek kiban̄! Ire, kpunu ene geege me lek kiban̄ òbọbọkọ use ya echieekbe.
58011040	Awaji îwuuk lek itọt inu ònwọnwọn ichit isun̄ iban eji. Nkeek Awaji ìre ke ọmọ ìkporọ ife cha ijot ire eji kpekup; ke îtata eji ekukup sabum ọmọ mônigbaan̄ eji melek kiban̄ irọ ijot mgbọ ge.
58012001	Eya orọ, eyi ogbogbo ebi ata-ikọ ewabe ikana eji ikeyi, eji esan̄a otutuuk inu geelek òkigbugbana eji, mè ijo inu ya eyi òkigwat lek igugọbọ eji ikam me ikafiatge mgbọ, etọp efiin̄, mè ekat ejit elibi ekot yi òkup eji me isi ililibi.
58012002	Eji eben chieen̄ kiji egwuun̄ me lek kè Jisọs, ogwu ichechieek kiji onan̄abe me ubọk, mè ogwu òkirọ ichechieek kiji ijot. Ọmọ îkat ejit ibọkọ ujaralek me inyọn̄ uti nkwurieen̄, ìkasa esip mkpa inyọn̄ uti nkwurieen̄ ìgwen inu geege, mije, îriọọn̄ ibe ke ọmọ môkaan̄ unwọọn̄ me mgburudun̄ mgbọ. Mgbọ îbọkọbe ujaralek ya isan̄a, ikukup irek me agan̄ ubọk ulom ogboon̄ ubọọn̄ eyi Awaji, ere îkupbe ire mgbọ keyi.
58012003	Ikachieek ibe lek kinyi iwọ, ikachieek si ibe efuuk ita enyi me emen. Ìkikeek ujaralek eyi Jisọs obọkọbe me ubọk ebi ijo ife, mè irọrọ ikeme eyi erọbe ikeme ọmọ.
58012004	Akọn̄ eyi enyi ekitim ikeme ijo inu, enyi kpetitim-nu ire lek eyi ekpan̄be enyi.
58012005	Ikawuuk ikọ ukarajit Awaji otumube inyi enyi kubọk bọn kan̄, ibe, “Gwun̄ n̄a, kamọnọ osusut eyi Okaan̄-ene okisulu owu kubọk inu ifit ifit, kachieek si ibe efuuk ita owu me emen mgbọ isikigana ere inyi owu.
58012006	Mije, ebi Okaan̄-ene omabe, ebiba ke îkinyi osusut, ebi geelek îbọkọbe itap kubọk bọn kan̄, ebiba ke îkisulu me njijan̄.”
58012007	Eya orọ, ìkikat ejit ìbọkọ ufialek chi geelek kubọk ìre osusut eyi ute okisulu ogwu gwun̄. Mije, ufialek chi enyi ekibọkọ ìkijeen̄ ibe ke Awaji ìkirọ enyi me lek kubọk ute okirọ melek ebi bọn. Ìkeek-nu, ìre kpasi gwun̄ okup, ogwu ogwu ute ìkakisulu me njijan̄?
58012008	Me atikọ, ire Awaji ìkasulu enyi njijan̄ kubọk îkisulu otutuuk ebi bọn, ìsibi ibe ke enyi kpere atata bọn; ke enyi ìre bọn ugan.
58012009	Ògak ge, ebi nte kiji me linyọn̄ keyi mîkisulu eji, eji ekekinyi ema ulibi si. Ire ikeya, ìre ìkafat ìgbe ibe eji esiki ibot egak ikeya enyi Awaji, òrere Nte kiji, ogwu òkaan̄ ekwukwu kiji, inyi eji egat ata ugwem?
58012010	Ebi nte kiji ebilene esulu eji sọntiik mgbidim mgbọ gaalek ubọk ema ekeekbe ibe ke îtat. Ire, Awaji ìkisulu eji, inyi inwọn inyi eji, inyi eji ekup me mbuban kubọk ọmọ okupbe me mbuban.
58012011	Kpunu osusut geege òkitotop mgbọ ekisulu ene. Kpan̄asi ikeya, ìkinanaan̄ ene. Ire, me mgburudun̄ mgbọ, ebi geelek ìkwekween̄ inu inan̄a me lek osusut cha mîkikaan̄ mkpukpe eyi ugwem ata irọrọ, mè esuuk.
58012012	Eya orọ, inyana ubọk kinyi cha òwọwọ ìsa ìtet inu, mè ìnyana akpatukot kinyi cha òmemem ìsa ìjak ukot me ijọn̄.
58012013	Ìkije me oniin̄ òtatat, inyi ukot òwọwọ inye, mè ikakana akọọk.
58012014	Ubọk geelek enyi eriọọn̄be, ìmun̄ ibe ke enyi mîluk me esuuk melek otutuuk ene, mè ikup me mbuban. Mije, ire ene ìkakup me mbuban, ìkpomun̄ Okaan̄-ene.
58012015	Ìmun̄ ibe ke otutuuk ene mîbọkọ atata nnwọn Awaji iso. Ìmun̄ si ibe ke ene geege me etete kinyi ìkakana ujat mfut eyi òbotibi isibi, mè inisa ujat kan̄ itap ufialek, mè irọ inyi owuwa ene ekatana me isi Awaji.
58012016	Ìmun̄ ibe ke kpunu ene geege òrere barabat; ke kpunu si ene geege ikariọọn̄ge Awaji, kubọk Isọ ogwu òsasa irek adasi gwun̄ enerieen̄ eyi ọmọ orebe inwene alala inorie ge gaalek.
58012017	Kubọk enyi eriọọn̄be, me mgburudun̄, mgbọ ọmọ obonibọkọ ugbana me ubọk ogwu ute, ogwu ute îjit igbagbana ọmọ. Ọmọ ototo ito iweek ugbana ya, ire, ìkakọt inwene ejit ogwu ute.
58012018	Ìkare inu eyi mêkọtbe ichak ubọk me lek ke enyi eje igba me lek, kubọk ebi Ijeren ejebe isi ikeke me agba ogoon̄ Saina eyi ukan̄ okisook isibi me inyọn̄, udun okakana ichit bùk, urimi oninin̄, egwijo okekijibi,
58012019	ida odu okekitaan̄, ida ge okekitumu ikọ. Mgbọ ebi Ijeren cha enọbe ida ya, ema erariaak ibe, soso, mè ida ya ikayaka ìtumu ikọ inyi ema,
58012020	mije, ke ema kpebekọt ibeme ikan eyi ida ya okinyi ibe, “Ìrere anam ikike ochak lek me lek ogoon̄ ya, esa ewuuk etọbọ ekpan̄!”
58012021	Inu ema emun̄be me ere ya îtet ema ukpook enenen ire lek Mosis me lek kan̄ otumube ibe, “Ǹkiraran mije ukpook.”
58012022	Ìkare òjelek ogoon̄ Saina ya ke enyi enu me lek. Kpan̄asi ikeya, enyi enu me lek ogoon̄ Sayọn, òrere Jeruselem eyi òkup me emen inyọn̄, ama Awaji òkup me ugwem, ere obop obop ebi osat ekariọọn̄ge otu ifuk egbaan̄be ititiin̄ ikirie ijọk.
58012023	Enyi enu me emen ebi adasi bọn eyi Awaji, ebi egebe erieen̄ kiban̄ itap me ikpa me emen inyọn̄. Enyi enu me lek Awaji ogwu òkifieek oyerebet inyi otutuuk ebi ene, mè inu si me lek ekwukwu ebi ata irọrọ, ebi Awaji orọbe ijot.
58012024	Enyi enu me lek kè Jisọs ogwu ayaya inyan̄a-ibot ojebe me ubọk inu. Enyi enu si me lek eje ya eyi enyanbe, eyi òkitumu ikọ òfolek inu ònwọnwọn igak inu eje kè Eben otumube ikọ òfolek, eyi òrere irọrọ useen̄ inu erọbe ọmọ.
58012025	Eya orọ, ìmun̄ ibe ke enyi kpejit ogwu òkitumu ikọ ya inyi enyi. Ire ebi Ijeren kpenwọnọ mgbọ ema ejitbe igbagban̄ utọn̄ inyi ogwu òtataba ema ubọk me utọn̄ me linyọn̄ keyi, ìre enyi ekikeek ibe ke eji mêkọt inwọnọ, ire eji ijit igbagban̄ utọn̄ inyi ogwu ònan̄a me emen inyọn̄ initaba eji ubọk me utọn̄?
58012026	Me mgbọ ya, ida kan̄ îsisik ijọn̄. Ire, me mgbọ keyi, ọmọ îra ichieek use ibe, “Ofifi mgbọ, ìkare linyọn̄ gaalek ke mâsisik, mâsisik emen inyọn̄ si igbaalek.”
58012027	Usem ya îtumube ibe, “Ofifi mgbọ,” ìsibi ibe ke mêsan̄a inu mêkọtbe isisik isan̄a, òrere inu echi erorom, inyi echi kpekọtbe isisik ibia.
58012028	Eya orọ, mije eji ekibọkọ mkpulu eyi kpekọtbe isisik, eji etọn̄ Awaji, mè etọbọ ebum enyi ọmọ me oniin̄ òkibele ọmọ ejit, mè enyi ọmọ umin, mè etet ukpook me lek kan̄.
58012029	Mije, Awaji kiji ìre ukan̄ òkitaka inu geelek iriọk.
58013001	Ìkimun̄ lek kinyi me chieen̄ kubọk ngwan̄ mè ngwan̄, mije, enyi ìre bọn Ute ge.
58013002	Ikawuuk ikekibọkọ ebi ichen itap, mije, usini ene mîsa me ikeya iriak ebi osat Awaji ichen me ekariọọn̄ge.
58013003	Ìkikeek ebi ìkup me mkpọn kubọk ìre enyi melek kiban̄ ekup me mkpọn. Ìkikeek si ebi ekitutuku kubọk ìre enyi melek kiban̄ ekigbaan̄ imun̄ ufialek.
58013004	Otutuuk ene ekenyi irek obat-olom umin. Ene geege ikafifala inyọn̄ mkpilaak olom mè nwa, mije, Awaji môsibi oyerebet me ibot ebi ugan-nwa, mè ebi barabat geelek.
58013005	Ìsan̄a lek kinyi me lek ulọk ebek ikpoko, mè ìtele inyi inu enyi ekaan̄be ijot enyi chieen̄. Mije Awaji îtumu ibe, “Emi m̀kpatele enyi kubọk ge, m̀kpasan̄a si enyi ubọk me lek.”
58013006	Eya orọ eji ekinye ejit itumu ibe, “Okaan̄-ene ore ogwu òkitap ubọk inyi emi, ukpook ìkpotet emi! Ìre keke ke ene obokọt irọ emi?”
58013007	Ìkikeek ebi ibot kinyi cha, ebi ìtutumu ikọ Awaji inyi enyi. Ìkeek ata inu ònanan̄a me ugwem kiban̄ isibi, mè ìkaan̄ òjelek ichechieek ema ekaan̄be.
58013008	Jisọs Karais ìkakinwene, ubọk îkupbe me iyakwut ke îkup me cherekeyi, môkup si ikeya ire mgbọ ikakaan̄ge itata.
58013009	Ikagọọk uyeke uyeke ijejeen̄ geelek, mè ìje ìlọ oniin̄. Mije, îre atata nnwọn Awaji okirọ inyi ejit kiji ikeke inye, ìkare mfaka eyi ikan inorie, eyi ikakaan̄ge oruru geege ìnyi ebi ìkisusun̄.
58013010	Ntook ngwugwa eyi eji ekaan̄be, ebi ngwugwa ebi Ju ìkisi ikwaan̄ me emen uwu mbuban eyi ikpa anam kpekaan̄ unye imọmọnọ inu me inyọn̄ irie.
58013011	Ogwu ibot ebi ibot ngwugwa ebi Ju ìkiben eje anam me ubọk isa itibi iraka inin̄ Ere Òkup Mbuban Ichit isi igwa ngwugwa mije ijo inu otutuuk ebi ene, ire, mîra ikisa akpalek anam cha isibi udun̄ ama isi iwọp.
58013012	Ikeya si ke Jisọs Karais omun̄ ufialek, mè ikwu mkpa me udun̄ otunchit ama Jeruselem, inyi ọmọ isa eje kan̄ igwọk ijo ebilene isan̄a, inyi ema ekup me mbuban.
58013013	Eya orọ, eji enesibi egọọk ọmọ me udun̄ ama, mè ebọkọ si òjelek esip eyi ọmọ obọkọbe.
58013014	Mije, eji kpekaan̄ ama geege me linyọn̄ keyi ere eji ebekọt iluk ire mgbọ ikakaan̄ge itata. Eji ekiweek ama ya eyi òbonunu me isi.
58013015	Eya orọ, sa me lek kè Jisọs, eji ekesa otu kiji etọn̄ Awaji mgbọ geelek kubọk ìre ngwugwa ke eji ekigwa inyi ọmọ. Eyi môre mfut ònan̄a me otu ebi ìkitumu erieen̄ kan̄ isibi.
58013016	Ikawuuk ikekirọ ata inu, mè ikekiche inu inyi ebi ekakaan̄ge. Mije, îre ngwugwa òkup ikeyi okibele Awaji ejit.
58013017	Ìkisiki ibot ìnyi ebi ibot kinyi, mè ìkirọ inu ema ekitumu inyi enyi. Îre ema ekikpọ chieen̄ me lek kinyi, mije, ema mêrọ ifuk òfolek kinyi inyi Awaji. Ìkigban̄ utọn̄ ìnyi ema, inyi ema ekesa ubelejit esi ikwaan̄ kiban̄, mè ikwaan̄ ya ikakana ufialek ìnyi ema. Mije, eya ìkposibi oruru geege inyi enyi.
58013018	Ìkiriaak uriaak ìnyi eji mgbọ geelek. Inu eji eriọọn̄be ìre ke ejit kiji ìkafieek eji ikọ, mije, eji ekiweek irọrọ inu òtatat me mgbọ geelek.
58013019	Ògak ge, ǹkibeek ibe enyi otutuuk ene eriaak Awaji me ibot n̄a, inyi ǹgwat lek ǹkaan̄ irek ǹgwu ǹkom ǹnu me lek kinyi.
58013020	Awaji ogwu ibot esuuk îjomo Okaan̄-ene Jisọs, òrere ikpele Ogwu Òkpukpo Arọọn̄ ya, me mkpa, sa me lek eje eyi inyan̄a-ibot òkukup ire mgbọ ikakaan̄ge itata.
58013021	Awaji ogwu ibot esuuk yi inyi enyi otutuuk ata inu geelek enyi mêweekbe isasa ikọt irọ inu ọmọ okiweek. Awaji irọ inu òneme ọmọ me emen kiji, sa me lek kè Jisọs Karais, ogwu itọn̄ okupbe inyi ire mgbọ ikakaan̄ge itata. Ikup ikeya!
58013022	Bọn Nte n̄a, nriaak enyi, soso, ìkat ejit ìbọkọ nteme n̄a, mije, ikpa keyi ngebe ijet enyi ìkajọn̄ọ.
58013023	Ǹkiweek irọrọ inyi enyi eriọọn̄ ibe ke mîsan̄a gwun̄ Nte kiji Timọti isibi me mkpọn. Ire igwat lek inu, mâsa ọmọ igbaalek inu inimun̄ enyi.
58013024	Ìtọp otutuuk ebi ibot kinyi, mè otutuuk ebi eyi Awaji amọn ìnyi emi. Bọn Nte kiji ebi ìnan̄a me Itali si mîtọp enyi amọn.
58013025	Atata nnwọn eyi Awaji ikup melek kinyi otutuuk ene! Ikup ikeya!
59001001	Emi Jemis, ogwu usun̄ eyi Awaji mè eyi Okaan̄-ene Jisọs Karais, nge ikpa etip yi ijet enyi, ebi eyi Awaji, ebi ìyiyiyala ikana otutuuk linyọn̄. Ntọp otutuuk kinyi amọn.
59001002	Bọn Nte n̄a, mgbọ geelek owuwa esese ntọ-mkpọ okinu inyi enyi, ìkinwọọn̄ unwọọn̄,
59001003	mije, enyi mîriọọn̄ ibe, ire ichechieek kinyi ikeke inye itibi ntọ-mkpọ cha, ke enyi mêsa me ikeya ikaan̄ ukarajit.
59001004	Ìkat ejit ìre òta. Ikanan̄a ìrọn̄ me emen ntọ-mkpọ geege, inyi enyi esa me ikeya emiin̄ esibi, mè eso ifuk me irọrọ kinyi geelek, mè ata irọrọ geege ikanan me emen ugwem kinyi.
59001005	Ire ikaan̄ ogwu ikakaan̄ge iriọọn̄-inu me etete kinyi, ene ya ibeek me ubọk Awaji ogwu òkichili ubọk inyi ene inu me ikakaan̄ge uduk, ke Awaji mônyi ene ya iriọọn̄-inu.
59001006	Ire, ene ya isibobeek Awaji iriọọn̄-inu ya, ikaan̄ ichechieek, ikakaan̄ ejit iba. Mije, ene geelek òkakaan̄ ejit iba ìkup kubọk ekoon̄ eyi efet okiben iwut ikana me inyọn̄ isi mun̄.
59001007	Ogwu òkikaan̄ ejit iba ikeya, ikakpọ chieen̄ ìbe ke ọmọ môkọt ikaan̄ inu geege inan̄a me ubọk Awaji.
59001008	Ene geelek òkakaan̄ ejit iba, ene ya ìkakikeke ìnye me lek inu geelek îkirọ.
59001009	Ene geelek òchechieek me lek kè Jisọs, mè ire ugbọọn̄, ene ya ibele ejit mgbọ Awaji isibene ọmọ ifo inyọn̄.
59001010	Ogwu geelek òchechieek me lek kè Jisọs, mè ire ogwu òbọbọọn̄ ubọọn̄, ene ya ibele ejit mgbọ Awaji isigele ọmọ isiki. Mije, ike ajakajak òkup me oron okikwu iraka me ikafiatge mgbọ, ikeya si ke ebi ìbọbọọn̄ ubọọn̄ ebekwaan̄ si iraka.
59001011	Ìkire, ura isira, mè initet uti òkaan̄ ajakajak me lek, inwan̄ uti ya îra iriọkọ, otutuuk ajakajak òkup me lek uti ya îra igen̄ igwook me ijọn̄, uja kan̄ îra ifiat. Ikeya si ke ebi ìbọbọọn̄ ubọọn̄ ebekwaan̄ me emen jen̄ejen̄e kiban̄ itele otutuuk inu ubọọn̄ kiban̄ cha.
59001012	Ugbana môkup inyi ene geelek òkakat ejit, mè ikeke inye me emen ntọ-mkpọ, mije, ire ene ya ikeke inye itibi ntọ-mkpọ cha, môbọkọ mkpukpe eyi òrere ugwem ikakaan̄ge itata, eyi Awaji ochieekbe use inyinyi ebi geelek ìmumun̄ ọmọ me chieen̄.
59001013	Ire ikaan̄ ogwu ntọ-mkpọ onube inyi, ene ya ikatumu ibe ke ìre Awaji okitọ ọmọ ikpọ. Mije, kpunu ijo inu geege òbokọt ileke Awaji, inyi irọ ijo inu. Awaji me lek kan̄ si ìkakitọ ene geege ìkpọ.
59001014	Ire, ijo ulọk ene okaan̄be me emen kan̄ isinitaba ene ya isibi, mè ileke ọmọ itap me emen ijo inu, eya ore ntọ-mkpọ òkinu inyi ene.
59001015	Ijo ulọk ya isininin̄ owot, îra iman ijo inu. Ijo inu yi si isinimin isibi, îra iniman mkpa.
59001016	Eya orọ, bọn Nte n̄a ebi mmabe, ikachieek ibe ene ifiaan̄ enyi.
59001017	Atata inu geelek, mè uche geelek ònwọnwọn isan̄a ìkinan̄a me emen inyọn̄, me ubọk Awaji ogwu òrorom otutuuk inu geelek òkinyi utoon̄ me isinyọn̄. Ọmọ me lek kan̄ ìkakinwene, ìkakigba ìyak si, mè ìtap udun kubọk ura okirọ.
59001018	Ìneneme Awaji, ke îsa ikọ kan̄, eyi òrere atikọ, inyi eji ayaya ugwem, inyi eji enekup kubọk adasi mfut me etete otutuuk inu geelek îrombe.
59001019	Bọn Nte n̄a ebi mmabe, ìtet ibot me lek nteme keyi mbanyi enyi. Îgbe ibe ene geelek ikigwat lek inọ ikọ, ire, ikakigwat lek ìtumu ikọ, ikakigwat lek si ìnaan̄ ejit.
59001020	Mije, unaan̄-ejit ìkakichieek ibe ene ikọt irọ ata irọrọ eyi Awaji okiweek.
59001021	Eya orọ, ìfiin̄ otutuuk ijo ugwem geelek, mè ìjit otutuuk ijo inu geelek, mè ìsiki lek kinyi me isi Awaji, mè ìbọkọ ikọ kan̄ eyi îtapbe enyi me emen ejit. Mije, ikọ ya obokọt inyan̄a enyi isibi.
59001022	Ikakikpọkpọ ìgban̄ ikọ Awaji gaalek, ìkirọ inu ikọ ya okitumu. Mije, ogwu òkpọkpọ ikigban̄, mè ìkarọ, ene ya ìkifiaan̄ lek kan̄.
59001023	Ene geelek òkpọkpọ ikigban̄ ikọ Awaji ikike, ire, ìkakirọ inu ikọ ya okitumu, ene ya ìkup kubọk ogwu òkeke me isi umọọn̄ ikikpọ isi kan̄.
59001024	Isikpọ lek kan̄ me emen umọọn̄ isan̄a, mè ije inan̄a, mgbọ yaage, îra iwuuk ubọk isi kan̄ okupbe.
59001025	Ire, ene geelek òkigwuun̄ chieen̄ ikween̄ ikan Awaji, mè ikeke inye me lek, ìkakinọ mè ìwuuk, Awaji môgbana ene ya me emen inu geelek ene ya okirọ. Ikan Awaji înwọn isan̄a, mè ikaan̄ si unye isasa inyan̄a ene isibi.
59001026	Ogwu imọnọ ibe ke ọmọ îriọọn̄ Awaji, ire, ìkakọt ìtet alọm kan̄ ìkaan̄, ene ya ìkifiaan̄ lek kan̄. Irọriọọn̄ Awaji kan̄ si ìkasibi inu geege.
59001027	Me isi Awaji ogwu òre Nte kiji, atata irọriọọn̄ Awaji, eyi ikakaan̄ge wọlọwọlọ inu geege me emen, ìre ene ikpọkpọ chieen̄ me lek ebi nwakpa mè bọn ìnan ute mè uga me emen ufialek kiban̄, mè ene ya itetet lek kan̄, inyi ijo inu eyi linyọn̄ ikakọt ìfiat ọmọ.
59002001	Bọn Nte n̄a, mgbọ keyi enyi echieekbe me lek Ogwukaan̄ kiji Jisọs Karais, ogwu umin mè uja kan̄ ominbe ichit, enyi ikakinyi ene geege umin ìgak ofifi ene.
59002002	Ire enyi ikup me emen uwu ntitiin̄ kinyi, ene iba eneninin̄ inu, ene ge ore ubọọn̄, mè itap ujuja ọfọnti unye otu ewe, mè itap mkpọtubọk alata araran̄, ogwulọ orere ugbọọn̄, mè itap oka ọfọnti ògwagwak.
59002003	Mgbọ enyi ekibọkọ ema itap, enyi eneninyi ogwu òsasa ọfọnti unye otu ewe ibala lek ya umin, mè ibe ọmọ, “Kpọ ata irek ire eyi, nasiki kweek,” mè initumu inyi ogwu ugbọọn̄ ya ibe, “Si keke me ere keyilọ. Ire ere keya ìkanwọn owu me lek, nasiki kweek me ukpọk ijọn̄ me ere keyi, me agba ukot n̄a.”
59002004	Ire enyi irọ ikeya, enyi mîgobo ene isi me etete kinyi, mè ikisa ijo nkeek kinyi irọ ikeme ebi melek kinyi.
59002005	Bọn Nte n̄a, ìgban̄ utọn̄! Îre ebi ìgbọgbọọn̄ me linyọn̄ keyi ke Awaji ogobo, inyi enechieek me lek kè Jisọs, mè esa me ikeya ekaan̄ mkpulu eyi Awaji me irot. Awaji îwuuk lek ichieek use ibe ke ebi geelek ìmumun̄ ọmọ me chieen̄ mêkaan̄ uche me lek mkpulu kan̄.
59002006	Ire, ìkpọ-nu ubọk enyi ekikpọ ebi ugbọọn̄ chieen̄ isiki. Ǹdo enyi nu! Ìre ebi owa ekitutuku enyi, mè ikisa enyi isi uwu oyerebet? Ìre ìkafat ìre ebi ìbọbọọn̄ ubọọn̄?
59002007	Ìre ìkare ife chi si ekitumu ikeme ata erieen̄ kè Jisọs eyi Awaji osabe me lek igwen enyi bọn kan̄?
59002008	Me atikọ, ire enyi ikirọ Ikan ya eyi Awaji òrere Ogwu Ubọọn̄ onyibe me emen Ikpa Mbuban ibe, “Mun̄ ogwu melek kwun̄ me chieen̄ kubọk omun̄be akpalek kwun̄ me chieen̄,” enyi mêkirọ ijaan̄ enenen.
59002009	Ire, ire enyi ikigobo isi ene, enyi mîrọn̄ Ikan Awaji, mè ije ilọ.
59002010	Ogwu òkisun̄ otutuuk Ikan Awaji, mè inifiat ge gaalek me etete otutuuk Ikan cha, ene ya îfiat otutuuk Ikan Awaji cha iso.
59002011	Mije, Awaji ogwu òtutumu ibe, “Kagan nwa ene, kasi ugan,” ọmọ si otumu ibe, “Kakpan̄ ene.” Eya orọ, ire owu òkagan nwa ene, òkasi ugan, ire, owu onenikpan̄ ene, owu orọn̄ Ikan Awaji.
59002012	Eya orọ, me ikọ geelek enyi ebetumu, mè inu geelek enyi eberọ, ikawuuk ibe ke, usen ge, Awaji môsibi eji oyerebet me ibot. Inu ìbosa ifieek oyerebet inyi eji me usen ya ìre Ikan kan̄ eyi òkirọ inyi ene inwọnọ.
59002013	Me Usen Oyerebet ya, Awaji ìkpokaan̄ ejit nsan me lek ene geege ogwu ìkakikaan̄ ejit nsan me lek ene. Ire, ogwu geelek òkikaan̄ ejit nsan me lek ene mômun̄ ibe ke ejit nsan Awaji okaan̄be me lek ene îmin igak itip-oyerebet eyi Awaji okitip ene.
59002014	Bọn Nte n̄a, ire ene ibe ke ọmọ îkaan̄ ichechieek, ire, ìkakirọ ata ikwaan̄ geege, ìre kpasi oruru ke ene ya okaan̄? Ìre òjelek ichechieek òkup ikeya ìbojeje ikọt inyan̄a ene ya?
59002015	Ire kubọk gwun̄ Nte enerieen̄, mè ìre enenwaan̄ ikup, ìkakaan̄ ọfọnti geege ìbotap, ìkakaan̄ si inorie geege ìborie,
59002016	ene ge me lek kinyi onenitumu inyi ene ya, me ukpọk otu ikike, ibe, “Riọọn̄ ubọk je! Ọfọnti lek mè inorie otu ikanan owu!”, ire, ìkatap ubọk geege ìnyi ogwu ene ya, ìre kpasi oruru okup me lek keya?
59002017	Ikeya si ke îkup me lek ogwu òbebe ke ọmọ îchieek me lek Awaji, ire, ìkakirọ inu Awaji okiweek. Ichechieek kan̄ ìkwukwu.
59002018	Ire ene ikitumu ibe, “Owu ochieek me lek Awaji, sa emi nkirọ ata irọrọ,” emi mâfọọk ene ya ibe, ire ene ìkakirọ ata irọrọ geege, ìre ebejeje ikọt iriọọn̄ ibe ke ene ya îchieek me lek Awaji? Mije, îre sa me lek ata irọrọ n̄a ke ebi ene ebesa iriọọn̄ ibe ke emi nchieek me lek Awaji.
59002019	Ire owu ochieek ibe ke ìre Awaji ge gaalek okup, owu orọ inwọn. Ire, riọọn̄ ibe ke ebi ijo erumun̄ me lek kiban̄ mîchieek si ikeya. Mije keyi ke ukpook okitet ema, ema ekekiran.
59002020	Owu ogwu burubut keyi! Ìre mârọrọ inyi owu òriọọn̄ ibe ke ire ene ichieek me lek Awaji, mè ìkakirọ ata inu, ke ichechieek ene ya ìkasibi inu geege?
59002021	Ìre mije keke ke Awaji ofuk Ebereham nte kiji kubọk ogwu ata irọrọ? Ìre ìkafat ìre mije ata ubọk ikwaan̄ kan̄, eyi mgbọ ìbogwu Ajiki ogwu gwun̄ me inyọn̄ ntook ìsa igwa ngwugwa inyi Awaji?
59002022	Ìre òkafat ìmun̄, me ugwem kè Ebereham, ibe ke ichechieek kan̄ mè ata irọrọ kan̄ îgbaan̄ irọ ikwaan̄? Ata inu eyi Ebereham orọbe îrọ ichechieek kan̄ ijot.
59002023	Eya onenirọ iso ikọ egebe me emen Ikpa Mbuban ibe, “Ebereham îchieek me lek Awaji. Awaji osasa me ikeya ifuk ọmọ kubọk ogwu ata irọrọ. Ebi ene esasa si mije keya ikigwen Ebereham ogwu unene Awaji.”
59002024	Eyiyi îjeen̄ ibe ke ìkare sa me ichechieek gaalek ke Awaji okisa imọnọ ene kubọk ogwu ata irọrọ; ke Awaji îkisa si ata ubọk ikwaan̄ ene okirọ igbaalek imọnọ ene kubọk ogwu ata irọrọ.
59002025	Ata ubọk ikwaan̄ ikeyi si ke Awaji osa ifuk ogwu enenwaan̄ òje oyet ekigwen Rehabu kubọk ogwu ata irọrọ. Mgbọ ebi enun̄unun̄ ebi Ijeren esibe ibesi ikpọ ama ebi kè Rehabu, Rehabu obọbọkọ ema itap, mè ijeen̄ ema ofifi oniin̄ eyi ema esabe ije isibi ifo me esuuk, mè inwọnọ me ubọk ebi ama ya.
59002026	Me lek ebilene, ekwukwu ene isinan̄a isibi itele anam akpalek ene, ene ya îra ikwu. Ikeya si, ichechieek ikakaan̄ge ubọk ikwaan̄ ìre nkwukwu.
59003001	Bọn Nte n̄a, owuwa ene me etete kinyi ekaweek irere ebi ijejeen̄, mije, ike enyi eriọọn̄be, oyerebet Awaji mônye me lek kiji ebi ijejeen̄ igak otutuuk ene.
59003002	Otutuuk kiji mîkirọ ilọ me owuwa oniin̄. Ire, ikaan̄ ogwu ikarọge ìlọ me otu itumu ikọ, ene ya înwọn isan̄a. Ogwu òkup ikeya si obokọt ikpulu otutuuk lek kan̄.
59003003	Eji isiberọ inyi inyinya ikirọ inu eji ekiweek, eji ekimọnọ mgbidim okwukwut itap isaba otu kan̄, mè itobo ikaan̄. Sa me ikeya, eji mîra ikikọt iwumu anam ya ikana, inyi isa eji isi ere geelek eji eweekbe isisi.
59003004	Ikeya si ke îkup me lek uji ile etapbe awala me lek. Unye efet isinin̄ emen awala cha, îra ikiben uji ya ikọp ije. Ubọk geelek uji ya ominbe iyaka, îre sọntiik uran̄ òkikup me edim uji ya gaalek ke ogwu òkikọkọp okisa igọbọ uji ya ikana isi agan̄ geelek îweekbe isisi.
59003005	Ubọk yaage si ke alọm ukan̄ okup. Sọntiik gwun̄ alọm ukan̄ môkọt isak, mè itaka nga oron ile isan̄a kpai. Ikeyi ke alọm ene okup. Mimin, ìkamin. Ire, îkaan̄ unye enenen me emen ugwem ene, mè ikitumu ikpele ikọ.
59003006	Alọm ene ìkup kubọk ukan̄. Me etete otutuuk nriro geelek òkup me lek ene, alọm obokọt irọ ijo inu ichit. Otutuuk ijo inu geelek òkup me linyọn̄ îso ifuk me otu alọm ene. Ijo inu înan̄a me lek alọm iso otutuuk akpalek ene. Alọm môkọt itap ukan̄ itaka otutuuk ugwem ene ifiat isan̄a kpai, bene me usen uman re usen mkpa ene ya. Ama yọk me lek kan̄ ke ukan̄ yi òkup ene me otu alọm onan̄a.
59003007	Ebilene mîkikeme owuwa esese inu geelek Awaji orombe isiki, mè ijeen̄ inu, bene me lek anam oron, mè unọn òwulu me inyọn̄, mè inu geelek òkinyinyọnọ me ijọn̄, re lek irin̄ òkup me mun̄.
59003008	Ire, kpunu ene geege òkikọt ikeme alọm òkup me otu ene isiki, mè ijeen̄ inu. Alọm ìkup kubọk ogbuuruk ere ijo inu okpọkpọ ikinan̄a igbuk isibi. Kpekikọt ikeme itet ikaan̄. Inu geelek môkọtbe ikpan̄ ene òwa me otu alọm ene ojotbe.
59003009	Alọm yaage eji ekisa itọn̄ Ogwukaan̄ kiji òrere Nte kiji Awaji, ọmọ si ke eji ekisa igbo ebilene ogbo kiji, ebi Awaji orombe me mbet kan̄.
59003010	Itọn̄ mè ogbo ìkinan̄a me otu yaage isibi. Bọn Nte n̄a, ìkagbe ibe ikup ikeya!
59003011	Ìre ala mè ata mudim môkọt ikinan̄a me emen ogbuuruk yaage ikigbuk isibi?
59003012	Bọn Nte n̄a, uti figi ìkakito mfut olifu, olik gerep si ìkakito mfut figi. Ikeya si, kpebekọt ichibi ata mudim me emen ogbuuruk ere ala okinan̄a isibi.
59003013	Ìre ekene me etete kinyi oriọọn̄ inu, mè ikigobo inu itet? Ene ya isiki lek kan̄ me ijọn̄, mè ikirọ ata inu. Ikeya ke ebi ene ebesa iriọọn̄ ibe ke ene ya ìre ogwu òriọọn̄ inu.
59003014	Enyi me lek kinyi, ire enyi ikaan̄ chieen̄ ile mè njijọ ejit me emen ejit kinyi, mè ikikeek lek kinyi gaalek, kpekikeek ebi ofifi ene, ikagugo lek ibe ke enyi mîriọọn̄ inu, mè ìsa me ikeya ìkan̄ ataak ìkeme atikọ.
59003015	Mije, òjelek ugwem keya, eyi usini ene ekibe ke ìre iriọọn̄-inu, ìkanan̄a me ubọk Awaji, ìkanan̄a si me ubọk Ekwukwu Awaji. Ìnan̄a me linyọn̄ keyi, me ubọk Yọk.
59003016	Mije, ere chieen̄ ile mè njijọ ejit okupbe, ere ya si, wọlọwọlọ mè otutuuk ijo inu geelek môkup.
59003017	Ire, ata iriọọn̄-inu eyi Awaji okinyi ene, ìkup esese. Ogwu geelek òkakaan̄ iriọọn̄-inu keyi môtana me ejit kan̄, mè ikima iluluk me esuuk melek ebi ene, mè ikikaan̄ ata ejit, mè ikisiki lek, mè ikikaan̄ ejit nsan me lek ebi ene, mè ikirọ ata inu mgbọ geelek. Ìkpokigobo isi ene. Ofiaan̄ geege ìkpokup si me emen kan̄.
59003018	Ebi geelek ìdedeke ugwem, mè ikitap esuuk me etete ebi ene, ife cha mêrie oruru ikpele unwọọn̄ eyi ònan̄a me lek ata ubọk ikwaan̄ kiban̄.
59004001	Ìre keke okitap ibaak mè etim me etete kinyi? Îre owuwa ijo ulọk echi òkitim me emen kinyi okisa ibaak mè etim inu.
59004002	Enyi isiweek inu, mè enyi kpekọt ikaan̄ inu enyi ekiweek, enyi mîra iweek ikpakpan̄ ene inyi enyi ekọt ekaan̄ inu ya. Enyi ekimin ejit me lek inu ebi ofifi ife ekaan̄be. Ire enyi kpekọt inu ya ikaan̄, enyi mîra ibaak ibaak, mè itim etim. Enyi kpekikaan̄ inu enyi ekiweek, mije, enyi kpekibeek me ubọk Awaji.
59004003	Enyi isikibeek inu me ubọk Awaji, enyi kpekibọkọ, mije, enyi ekibeek inan̄a me ijo ulọk. Enyi ekiweek isasa inu cha ibele lek kinyi gaalek ejit.
59004004	Enyi kechi ìkup kubọk enenwaan̄ òtetele ogwu olom, mè ikisi ije oyet ikana! Ìre enyi kperiọọn̄ ibe ke imama linyọn̄ ìre ichacha Awaji? Eya orọ, ene geelek ògọgọọk linyọn̄ itet unene îkana ogwu ochicha me lek Awaji.
59004005	Ìre enyi ekimọnọ ibe ke ikọ egebe me Ikpa Mbuban ibe ke Ekwukwu eyi Awaji otapbe me emen kiji îkaan̄ ikpele ulọk me lek kiji ìre ataak?
59004006	Ire, nsan eyi Awaji otapbe eji me ejit îmin enenen igak ijo ulọk òkup eji me ejit. Ikeya si ke ege me Ikpa Mbuban ibe, “Ebi geelek ìkigumu lek, Awaji ìkakichieek ìnyi. Ire, ebi geelek ìkisiki lek, ebiba ke Awaji okitap ubọk inyi, mè ikitap si unye me lek.”
59004007	Eya orọ, ìsiki lek kinyi me isi Awaji, mè ijit Yọk, ke Yọk môlibi itele enyi.
59004008	Ìtaba lek ìriaak me lek Awaji, ke Awaji si môtaba lek iriaak me lek kinyi. Enyi ebi ìkirọ ijo inu, ìsan̄a ubọk kinyi me emen ijo inu. Enyi ebi ejit iba, ìtele ejit iba kinyi, mè ìrọ inyi ejit kinyi itana me isi Awaji.
59004009	Ìkeek lek kinyi! Ìbọnọ lek, mè ìfieek ejit, mè ìto ito mije otutuuk ijo inu enyi erọbe. Ikayaka ìchak imọm, ìfieek ejit! Ikayaka ìnwọọn̄ unwọọn̄, ìkup me ufieek-owot!
59004010	Ìsiki lek kinyi me isi Awaji, ke Awaji môbene enyi ifo inyọn̄.
59004011	Bọn Nte n̄a, ikatumu lek kinyi ìfiat. Mije, ene geelek òtutumu gwun̄ Nte kan̄ ifiat, mè ifieek gwun̄ Nte kan̄ ikọ, îtumu Ikan Awaji ifiat, mè ifieek Ikan ya si ikọ. Ire owu ofieek Ikan Awaji ikọ, owu òkayaka ìre ogwu òkisun̄ Ikan ya. Owu okana ire ogwu òmọmọnọ ibe ke ọmọ îmin igak Ikan ya.
59004012	Awaji gaalek okaan̄ inyinyi ene Ikan. Ọmọ gaalek si ore ogwu òbofieek oyerebet inyi ene. Ọmọ gaalek obokọt inyan̄a ene, mè ifiat si ugwem ene. Ìre owu ìre ekene, eyi obonikifieek gwun̄ Nte kwun̄ ikọ?
59004013	Ìgban̄ utọn̄! Enyi ebi ìkitumu ibe, “Cherekeyi, mè ìre iyakwut, eji mênan̄a me ama keyi ifo ama keyilọ isi iluk acha ge, mè ikinyam ewe, mè ikibọm ikpoko.”
59004014	Inu òborọ me iyakwut, enyi me lek kinyi kperiọọn̄! Ìre enyi ekikeek ibe ke ugwem kinyi ìre keke mọnọ? Ugwem kinyi ìkup kubọk mbat òkisibi me otu ewelegwe. Ìkafiat mgbọ îra inimi ita.
59004015	Kpan̄asi igugugo lek ikeya, ikọ enyi mekitumu ìre, “Ire ineme Okaan̄-ene, eji mêluk ugwem, mè irọ inu keyi, mè ìre inu keyilọ.”
59004016	Ire, me mgbọ keyi, enyi ekigugo lek, mè ikitumu ikpele otu ikọ. Òjelek gogolek keya ìre ijo inu.
59004017	Eya orọ, ire ene iriọọn̄ ata inu ògbegbe irọrọ, mè ijuuk itele, ìkarọ, ene ya îrọ ijo inu.
59005001	Mgbọ yi, enyi ebi ìbọbọọn̄ ubọọn̄, ìgban̄ utọn̄! Ìbene ìkito ito, mè ìkisut lek mije uyọrọlek òbonu inyi enyi.
59005002	Inu ubọọn̄ kinyi îfiat isan̄a kpai. Nkarankat îtaka otutuuk ujuja ekwut mè ọfọnti kinyi igwak isan̄a kpai.
59005003	Achiaan̄ îtaka si otutuuk ikpoko alata araran̄ mè alata okuket kinyi ifiat isan̄a kpai. Achiaan̄ ya òtataka ikpoko cha môre inu ijejeen̄ inyi enyi ibe ke ikeya si ke akpalek kinyi obokpukpuku isan̄a kubọk inu ukan̄ otakabe iriọk. Mije, enyi ekititiin̄ ikpoko isun̄ inyi lek kinyi me mgbọ keyi òrere òta mgbọ.
59005004	Ìkpọ, enyi mîgwen ebi ikwaan̄ ibe enegbọ oron uko enyi enyi, mè ijit ikpekpe ife cha ikpoko. Ife cha mêkito ito mije mfeen̄ enyi efeen̄be ema. Enyi mîgwen si ebi ikwaan̄ ibe enerọkọ inu me uko enyi enyi, mè ijit si ikpekpe ema mkpukpe kiban̄. Ida ito kiban̄ si îre utọn̄ Okaan̄-ene Ogwu Òkaan̄ Unye Geelek.
59005005	Me linyọn̄ keyi, enyi mîrie ugwem ubọk înemebe enyi, mè ikaan̄ inu geelek enyi eweekbe. Enyi mîrie utop otu geelek isa imiin̄ ufuk kubọk erie mbuuk ekigwook isun̄ iban usen ebekpan̄.
59005006	Enyi mîtip ebi ekarọge ijo inu geege oyerebet, mè ikpan̄ ema si, me ere ema kpekekeke ìkwek oniin̄ kinyi.
59005007	Bọn Nte n̄a, ìkat ejit mege ìre mgbọ Okaan̄-ene Jisọs môkpọkbe inu. Ìsa ebi ìkiwop uko ìkween̄ inu. Ema isiwop mfut kiban̄ isan̄a me uko, ekekikat ejit ikup mege, mgbọ ibot îra inu, mè iraka. Mgbọ ya, mfut kiban̄ îra itibi ijaan̄, mè òto ata mfut.
59005008	Ikeya si, enyi ìkat ejit, mè ìkeke ìnye, mije, inunu Okaan̄-ene îgbet.
59005009	Bọn Nte n̄a, ene geege ikaben gwun̄ Nte kan̄ me ejit, inyi oyerebet ikatip enyi me isi Awaji. Mije, Okaan̄-ene Jisọs Karais, ogwu òbosibi oyerebet òwa me otu isotu okekebe.
59005010	Bọn Nte n̄a, ìsa ebi nriran ukot ikaan̄ ebi ìtutumu ikọ me erieen̄ Awaji ìkween̄ inu òfolek ikakat ejit me emen ufialek.
59005011	Me mgbọ keyi, eji ekimọnọ ema kubọk ebi Awaji ogbanabe, mije, ema mîkat ejit, mè ikeke inye ire òta. Enyi mînọ ubọk Jobu osabe ikat ejit mgbọ ntọ-mkpọ onube inyi. Enyi mîriọọn̄ si ubọk Okumugwem ogbanabe ọmọ me mgburudun̄ mgbọ. Me atikọ, ejit njijin, mè ejit nsan eyi Okumugwem okaan̄be me lek ebi kan̄ îmin enenen.
59005012	Ògak ge, bọn Nte n̄a, ikakinyan̄a ibot mgbọ enyi ekichieek ene use. Ikasa emen inyọn̄, mè ìre linyọn̄, mè ìre ofifi inu geelek ìnyan̄a ibot. Ire enyi ichieek, ìbe, iin̄. Ire enyi kpechieek, ìbe, iin̄-iin̄. Mije, ire enyi kperọ ikeya, oyerebet môtip enyi.
59005013	Me etete kinyi, ire ikaan̄ ogwu òkup me emen ufialek, ene ya iriaak uriaak. Ire ikaan̄ ogwu ejit okibele, ene ya ikọt okwa itọn̄ Awaji.
59005014	Ire ikaan̄ ogwu lek ikanyege, ene ya igwen ebi ibot uwu ntitiin̄ Awaji, mè eneriaak uriaak me lek kan̄, mè esa aran̄ etoon̄ ọmọ me lek me erieen̄ Okaan̄-ene.
59005015	Uriaak ya ife cha esabe me ichechieek iriaak môrọ inyi lek ogwu orukan̄ ya inye. Okaan̄-ene môgwa ogwu orukan̄ ya. Ire ikaan̄ ijo inu geelek ene ya orọbe, Okaan̄-ene môtele si inyi ene ya.
59005016	Eya orọ, me etete kinyi, ogwu ikup, ifuk ijo kan̄ isibi inyi ogwu melek kan̄, mè ge iriaak uriaak me ibot ge si, inyi Awaji ikigwa enyi. Uriaak ogwu ata irọrọ oriaakbe îkikaan̄ unye enenen, mè ikisi si ikpele ikwaan̄.
59005017	Ìkeek-nu Ilaija ogwu nriran. Ọmọ ìre si ebilene kubọk eji erebe. Ire, mgbọ Ilaija otetbe lek inye, mè iriaak uriaak ibe ibot ikarep, ibot ìkarep si me linyọn̄ otutuuk acha ita mè onyan̄ gweregwen.
59005018	Mgbọ mgbọ ya orakabe, ikpọkpọk iriaak uriaak ibe mè ibot irep. Awaji orọrọ inyi isinyọn̄ ida ibot igwook me linyọn̄. Mfut obebene ikitibi isibi me ijọn̄.
59005019	Bọn Nte n̄a, ire ene ge me etete kinyi ije ilọ oniin̄ inan̄a me lek atikọ eyi Awaji, mè ofifi ene itap ubọk irọ inyi ene ya igwu ikom igọọk Awaji,
59005020	enyi ìriọọn̄ ibe, ene geelek òrọrọ inyi ogwu ijo igwu ikom, mè itele ijo oniin̄ kan̄, ke ene ya înyan̄a ibot ejit ogwu ijo ya isibi me mkpa, mè irọ inyi Awaji itele owuwa ijo inu.
60001001	Emi Pita, ogwu otuchieen̄ kè Jisọs Karais, nge ikpa etip keyi ijet enyi ebi Awaji ogobobe inyi lek kan̄, ebi ichen me linyọn̄, ebi ìyiyiyala ikana otutuuk ido Pọntọs, mè Galesia, mè Kapadosia, mè Esia, mè Bitinia.
60001002	Awaji Ute ìdadasi iriọọn̄ enyi isan̄a, mè inigobo enyi igọọk me lek irọriọọn̄ îriọọn̄be enyi. Awaji ìsa me unye eyi Ekwukwu Mbuban irọ inyi enyi ekup me mbuban, mè ekesiki ibot enyi Jisọs Karais, inyi eje kan̄ igwọk enyi itana me isi Awaji. Atata nnwọn mè esuuk imumana inyi enyi ojot ojot.
60001003	Itọn̄ ikup inyi Awaji, òrere Nte Okaan̄ kiji Jisọs Karais! Îsa me ikpele nsan kan̄ ikpọk eji iman, mè inyi eji ikpọchieen̄ eyi ugwem inan̄a me lek ijojomo me mkpa eyi Jisọs Karais ojomobe.
60001004	Awaji înyi si eji irot eyi ìkpochep, ìkpofiat, ìkpogwọk ita si. Awaji ìsun̄ irot yi me emen inyọn̄ iban enyi.
60001005	Mije ichechieek kinyi, Awaji òkisa unye kan̄ ichit enyi iban òta mgbọ, mgbọ îbembe lek isasan̄a unyan̄a kan̄ isibi me chieen̄ ene.
60001006	Ìnwọọn̄ unwọọn̄ mije keyi. Ubọk geelek, enyi mêkọt ikifieek ejit sọnja mgbọ, mije owuwa ntọ-mkpọ òkup esese esese echi enyi ekije itibi mgbọ keyi.
60001007	Kubọk ukan̄ okikala alata araran̄, òrere inu òkifafiat, inyi okpa ita me lek, mè ikitoon̄, ikeya si ke ntọ-mkpọ cha okirọ me lek ichechieek kinyi, eyi ònyenye otu ewe igak alata araran̄. Ititim ikpan̄ ntọ-mkpọ cha ìkirọ inyi ichechieek kinyi ikana eyi atata, mè itọn̄ mè umin mè ulibi ikup inyi Jisọs Karais mgbọ môkpọkbe inu.
60001008	Ubọk geelek enyi kperarak isa chieen̄ kinyi imun̄ Jisọs Karais, enyi mîkaan̄ imumechieen̄ me lek kan̄. Ubọk geelek enyi kpemun̄ ọmọ mgbọ keyi, enyi mîchieek me lek kan̄. Îre mije keyi ke enyi ekinwọọn̄ unwọọn̄ enenen. Unwọọn̄ yi ìre unwọọn̄ eyi kpebekọt itumu isibi, mè ire si unwọọn̄ eyi umin mè uja eyi Awaji okupbe me emen.
60001009	Inu ya enyi ebak me lek ikaan̄ ichechieek îre enyi ubọk. Inu ya ìre unyan̄a eyi Awaji onyan̄abe ibot ejit kinyi isibi.
60001010	Ebi nriran ukot ikaan̄ ebi ìbeben nriran òfolek atata nnwọn Awaji eyi enyi ebekaan̄ mîfiat mgbọ, mè igwuun̄ chieen̄ iweek irọriọọn̄ inu òfolek unyan̄a yi.
60001011	Ema eweek irọriọọn̄ mgbọ unyan̄a yi obonu, mè ike ìbosa inu, kubọk Ekwukwu kè Karais òkup me emen kiban̄ otumube inyi ema me mgbọ îtumube ikọ òfolek ufialek eyi Karais obobọkọ, mè umin mè uja eyi ìbokaan̄ mgbọ ufialek cha isiraka.
60001012	Awaji îchili ijeen̄ ebi nriran cha ibe ke ìkare lek kiban̄ ke ema ekisi ikwaan̄ inyi; ke ìre enyi ke ema ekisi ikwaan̄ inyi. Awaji ìtumu ikọ ya mgbọ ema cha ekitumu ikọ òfolek inu ebi ìlolook enyi ata etip etumube inyi enyi. Ife cha esa me unye eyi Ekwukwu Mbuban ogwu eriabe inan̄a me emen inyọn̄ ijet ema ilook enyi ata etip ya. Ebi osat Awaji me lek kiban̄ si mîweek irọriọọn̄ inu chi.
60001013	Eya orọ, ìsan̄a wọlọwọlọ ekiket geelek me ejit kinyi, mè ìkaan̄ ifuk-ibot òsoso ifuk. Ìkaan̄ ojot ojot ikpọchieen̄ ònyenye me lek atata nnwọn Awaji eyi mênyibe enyi me mgbọ mêchilibe Jisọs Karais ijeen̄ enyi.
60001014	Enyi kubọk bọn Awaji ebi ìkigban̄ utọn̄ inyi Awaji, ikayaka ìgwu ìkom ìfo lek ijo ulọk cha enyi ekikaan̄ me adasi mgbọ ya enyi ekariọọn̄ge inu geege.
60001015	Kpan̄asi ikeya, ìkup me mbuban me emen inu geelek enyi ekirọ, kubọk Awaji ogwu ògwegwen enyi okupbe me mbuban.
60001016	Mije, ege me Ikpa Mbuban ibe, “Ìkup me mbuban, mije emi ǹkup me mbuban.”
60001017	Awaji ìkifieek oyerebet inyi ene geelek igọọk me lek ikwaan̄ ene ya osibe, ìkakilibi ene chieen̄. Eya orọ, ire enyi ikigwen ọmọ Ute, ìluk ugwem kinyi me ukpook mè ulibi me linyọn̄ keyi eyi enyi egọọkbe igbaan̄ iluk kubọk ebi ichen.
60001018	Enyi mîriọọn̄ ibe ke ìkare inu òkifafiat, kubọk alata araran̄ mè alata okuket, ke esa ifaka enyi isibi me ugwem ikakaan̄ge oruru, eyi enyi ebọkọbe me ubọk ebi nte nte kinyi.
60001019	Îre unye otu ewe eje kè Karais ogwu òkup kubọk arọọn̄ kpunube okpa geege mè ìroon̄ geege me lek, ke esa ifaka enyi isibi.
60001020	Awaji ìgogobo Karais isan̄a sabum enirom linyọn̄, mè inisan̄a ọmọ isibi me mgburudun̄ mgbọ yi mije kinyi.
60001021	Nan̄a me lek kan̄ ke enyi echieek me lek Awaji ogwu òjojomo ọmọ me mkpa, mè inyi ọmọ umin mè uja. Mije keyi, ichechieek kinyi mè ikpọchieen̄ kinyi ìkup me lek Awaji gaalek.
60001022	Mgbọ keyi enyi esabe me igbagban̄ utọn̄ me lek atikọ Awaji igwọk lek kinyi itana me isi Awaji, mè ikaan̄ si atata imumechieen̄, eyi kpunube wọlọwọlọ me emen, me lek bọn Nte kinyi, ìsa otutuuk ejit kinyi ìmun̄ lek kinyi me chieen̄ enenen.
60001023	Ìkare mfut ugwem ebilene eyi môkwube ke esa ikpọk enyi iman. Ekpọk enyi iman sa me ikọ Awaji eyi òkup me ugwem, mè ifuk ire mgbọ ikakaan̄ge itata.
60001024	Mije, ege me Ikpa Mbuban ibe, “Otutuuk ebilene ekup kubọk mbubet, otutuuk umin mè uja kiban̄ ìkup kubọk ajakajak oron. Mbubet môkwaan̄ ita, ajakajak ogegen̄ isan̄a.
60001025	Ire, ikọ eyi Okumugwem ìbokekeke ire mgbọ ikakaan̄ge itata.”  Ikọ keyi ore ata etip eyi elookbe enyi.
60002001	Eya orọ, ìtele njijọ ejit, mè ofiaan̄, mè isi iba, mè chieen̄ ile, mè itutumu ene ifiat.
60002002	Kubọk nsabọn emanbe ayaya ekito ito iweek mun̄ ebe, ikeya si, enyi ìkiweek ata ikọ Awaji eyi kpunube ataak geege me emen, inyi enyi enan̄a me lek ikọ ya ekemiin̄ me emen unyan̄a eyi enyan̄abe enyi,
60002003	me mgbọ enyi etọbe ikpọ, mè imun̄ ibe ke Okaan̄-ene înwọn.
60002004	Ìna me lek kè Karais ogwu òrere ewuuk òkup me ugwem. Ebilene ejijit ọmọ, ire, îre ọmọ ke Awaji ogobo inyi lek kan̄. Ọmọ înye otu ewe me isi Awaji.
60002005	Mgbọ keyi enyi mîkana ewuuk inama-uwu òkup me ugwem. Ìsa lek kinyi ìnyi mè Awaji inama enyi kubọk uwu eyi Ekwukwu Mbuban, mè enyi ekana ebi ngwugwa ìkup mbuban, mè ekegwa ngwugwa eyi Ekwukwu Mbuban eyi Awaji okibọkọ itap inan̄a me lek kè Jisọs Karais.
60002006	Mije, ege me Ikpa Mbuban ibe, “Kpọ, nra igobo ewuuk unye otu ewe ge itap me ijọn̄ me Sayọn, isa irọ ata ibot uwu. Ene geelek òtotoon̄ ejit me lek kan̄ ìkporie esip kubọk ge.”
60002007	Eya orọ, me lek kinyi ebi ìchechieek, ewuuk yi înye otu ewe enenen. Ire, me lek ebi ekachieekge, Ikpa Mbuban ìtumu ibe, “Ewuuk eyi ebi ìnama uwu ejitbe, ọmọ onikana ata ibot uwu.”
60002008	Ikpa Mbuban îtumu si ibe, “Îre ewuuk keyi ke ebi ene ekitọbọ ukot me lek. Ọmọ si ore ewuuk òkirọ inyi ema enan̄a erọn̄.”  Ewuuk yi ìkirọ mè ebi ene enan̄a erọn̄ mije ema kpegban̄ utọn̄ me lek ikọ ya eyi etumube inyi ema. Îre ikeya ke Awaji osun̄ inyi ema.
60002009	Ire, enyi ìre ebi Awaji ogobobe isibi inyi lek kan̄. Enyi ìre ebi ngwugwa ogwu ubọọn̄, mè ire si ido òkup me mbuban. Enyi ìre ebi Awaji okaan̄be. Awaji ìgobo enyi, inyi enyi ekelook ebi ene etip òfolek ikwaan̄ ukechieen̄ kan̄, ọmọ ogwu ògwegwen enyi isibi me emen udun initap me emen ikpele uyeke uyeke utoon̄ kan̄.
60002010	Me mgbọ òraraka, enyi kpere ebi eyi Awaji. Ire, me mgbọ keyi, enyi ìre ebi eyi Awaji. Me mgbọ ya, enyi kpekaan̄ uche me lek nsan Awaji. Ire, me mgbọ keyi, Awaji îkaan̄ ejit nsan me lek kinyi.
60002011	Atata bọn Nte n̄a, enyi ìre ebi ije mè ebi ichen me linyọn̄ keyi. Eya orọ, soso, nriaak enyi, ìsan̄a lek me lek ijo ulọk echi òkitim akọn̄ ikeme ibot ejit kinyi.
60002012	Ìluk ugwem òtatat me etete ebi ekachieekge, inyi, ubọk geelek ema mêkitumu ikọ itoon̄ enyi ibe ke enyi ìre ebi ìkirọ ijo inu, ema ekemun̄ ata inu enyi ekirọ, mè etọn̄ Awaji me usen Awaji mônube inikpe ebilene mkpukpe ubọk ikwaan̄.
60002013	Mije Okaan̄-ene, soso ìkisiki ibot ìnyi ebi ibot mkpulu geelek ebilene esan̄abe ito. Ìkisiki ibot ìnyi ogwu ibot mkpulu ogwu òbebene ichit me lek otutuuk ebi ibot mkpulu.
60002014	Ìkisiki si ibot ìnyi otutuuk ebi ibot mkpulu me ido geelek, ebi ogwu ibot mkpulu òbebene ichit onyibe unye ibe ekesulu ebi geelek ìrọrọ ilọ osusut, mè eketọn̄ ebi geelek ìkirọ inu òtatat.
60002015	Awaji ìkiweek ibe enyi ekerọ ata inu esa erọ inyi ebi burubut ìkitumu ikọ una ifuk-ibot echit otu.
60002016	Ìluk ugwem kubọk ebi ìkakaan̄ lek kiban̄. Ire, ikasa irek ikaan̄-lek ya ìchit lek ìkirọ inu ikatatge. Kpan̄asi ikeya, ìkiluk ugwem kubọk ebi usun̄ eyi Awaji.
60002017	Ìkinyi otutuuk ene ulibi ògbegbe. Ìkimun̄ otutuuk bọn Nte me chieen̄. Ìkitet ukpook Awaji, mè ìkinyi ogwu ibot mkpulu òbebene ichit umin.
60002018	Enyi ebi usun̄, ìsa me ulibi ìsiki ibot ìnyi ebi nte uwu kinyi. Ìkare ebi ìkakaan̄ ata ejit mè ikimọnọ ene gaalek, ìkisiki ibot si ìnyi ebi ìkirọ enyi nnaan̄, mè ikigana ikọ inyi enyi.
60002019	Mije, Awaji îkibele ejit me lek ebi geelek ìkibak me lek kan̄ ikat ejit ikibọkọ osusut eyi ikagbege.
60002020	Ìre kpasi oruru ke enyi ebekaan̄, ire enyi ikat ejit ibọkọ osusut mije ijo inu enyi erọbe? Ire, ire enyi ime osusut ebi ene esutbe enyi mije ata inu enyi erọbe, Awaji môbele ejit me lek kinyi.
60002021	Îre òjelek osusut òkup ikeyi ke Awaji ogwen enyi ibe enyi enebọkọ. Mije, Karais me lek kan̄ îbọkọ osusut mije kinyi, inyi enyi esa me lek kan̄ ekween̄ inu, mè ekegọọk me akpat ukot kan̄.
60002022	“Karais ìkarọ ijo inu geege. Ikọ ataak geege ìkanan̄a si me otu kan̄ ìsibi.”
60002023	Mgbọ ebi ene etumube ikọ unyechieen̄ inyi ọmọ, ọmọ ìkatumu si ikọ unyechieen̄ ìnyi ema me useen̄. Mgbọ îkibọkọ ufialek mkpa, ìkagana ikọ ìnyi ene geege. Kpan̄asi ikeya ìkakana otutuuk ufialek kan̄ itap me ubọk Awaji ogwu òkisibi unen oyerebet.
60002024	Karais me lek kan̄ osa akpalek kan̄ ibeme otutuuk ijo inu kiji me inyọn̄ uti nkwurieen̄, inyi eji ekwaan̄ etele ijo inu, mè eyaka eluk ugwem eyi ata irọrọ. Unan cha etapbe ọmọ me lek ke esa igwa eji.
60002025	Mije, me mgbọ òraraka, enyi ekup kubọk arọọn̄ òlọlọ oniin̄. Ire, me mgbọ keyi, enyi mîyaka igwu ikom ika inu me lek ogwu Òkpukpo Arọọn̄ ya, Ogwu Òkikpọ Chieen̄ me lek ibot ejit kinyi.
60003001	Ike yaage si, enyi ebi ìrere nwa, ìkisiki ibot ìnyi ebi nlom kinyi, inyi usini kiban̄ ebi ekachieekge me lek ikọ Awaji egwu ekom enechieek nan̄a me lek ugwem enyi ebi nwa kiban̄ ekiluk, me enyi ekatumuge ikọ geege ìnyi ema.
60003002	Mije, ema mêmun̄ ubọk enyi esikibe ibot, mè ikiluk ugwem òtatana.
60003003	Ikachieek ibe uja kinyi ire eyi ònan̄a me lek inu ekisa ibala akpalek, kubọk ikpakpa ijeek, mè isasa alata araran̄ mè ujuja ekwut mè ọfọnti ibala lek.
60003004	Kpan̄asi ikeya, uja kinyi ire eyi emen ibot ejit, eyi ìkakigwọk ìta, uja eyi ònan̄a me esuuk esuuk ugwem eyi ìkakitap okput. Òjelek uja keyi înye otu ewe enenen me isi Awaji.
60003005	Mije, ikeyi ke ebibaan̄ ukot ikaan̄, ebi ìtotoon̄ otutuuk ejit kiban̄ me lek Awaji, mè isun̄ lek kiban̄ me mbuban esa ikibala lek kiban̄, mè ikisiki ibot inyi ebi olom.
60003006	Sera ìre ene ge me lek ife cha. Îsiki ibot inyi Ebereham ogwu olom enenen, me ike ọmọ erieen̄, ikigwen ọmọ, “Ogwu nte.” Mgbọ keyi, enyi ìre bọn kan̄ ebibaan̄, ire enyi ikirọ inu òtatat me ekatetge ukpook geege.
60003007	Ubọk yaage si, enyi ebi ìrere olom, ìluk ìjaan̄ melek ebi nwa kinyi kubọk ebi ìkaan̄ ifuk-ibot, mè ìriọọn̄ ibe ke ema kpenye lek kire enyi. Ìkinyi ema ulibi ògbegbe ema, mije, îre ema melek kinyi egbaan̄ ikaan̄ ugwem ikakaan̄ge itata eyi Awaji ochebe inyi enyi me ikike. Ìluk me esuuk melek kiban̄, inyi inu geege ikakikput uriaak kinyi.
60003008	Me ikakana ikọ n̄a igwook, m̀be enyi, ìluk me ejit ge, mè ìkaan̄ ejit nsan me lek ebi melek kinyi. Ìmun̄ lek kinyi me chieen̄ kubọk ngwan̄ mè ngwan̄. Ìkaan̄ ejit njijin me lek ebi melek kinyi, mè ìkisiki lek.
60003009	Ikasa ijo inu ìkpe ijo inu ebi ene erọbe enyi. Ikaan̄ ogwu itiik enyi, ikatiik useen̄. Ire, ìkigbana ebi ìkirọ enyi ijo inu, mije, ikeyi ke Awaji ogwen enyi ibe enyi enerọ, inyi enyi ebọkọ ugbana me irot.
60003010	Mije, ege me Ikpa Mbuban ibe: “Ogwu geelek òmama iluluk ugwem, mè iweek si imumun̄ ata inu me ugwem kan̄, ene ya itele itutumu ijo ikọ, mè itele si ikakan̄ ataak.
60003011	Ene ya itele ijo inu, mè ikirọ ata inu. Ene ya ikiweek esuuk, mè ikaan̄ ulọk me itatap esuuk.
60003012	Mije, chieen̄ Okaan̄-ene ìkup me lek ebi ata irọrọ. Utọn̄ kan̄ ìkup òbook ikigban̄ uriaak kiban̄. Ire, Okumugwem ìkakinyi ebi ìkirọ ijo inu isi.”
60003013	Ire enyi ikaan̄ ulọk irọrọ ata inu mgbọ geelek, ìre ekene obotap enyi unan me lek?
60003014	Ire, ìrere enyi ebọbọkọ ufialek mije ata inu enyi ekirọ, Awaji môgbana enyi. Ikachieek ibe ukpook ebilene itet enyi, ikachieek si ibe ejit isisaak enyi.
60003015	Ire, ìkinyi Karais umin me emen ejit kinyi, mè imọnọ ọmọ kubọk Okaan̄-ene ogwu òkup mbuban. Ìkup me mbem lek mgbọ geelek, inyi, ire ene geelek inido enyi inu òrọrọ mè enyi ekaan̄ ikpọchieen̄ enyi ekaan̄be, enyi mêkọt inyi ene ya ifọọk.
60003016	Ire, ìsisiki lek ìkpa ìnyi ene ya me irak umin. Ikakaan̄ okpa geege me ejit, inyi esip itet ebi geelek ìkitumu ata ubọk irọrọ kinyi ifiat, mije ijo ikọ ema ekitumu ikeme enyi.
60003017	Ene ibọbọkọ ufialek mije ata inu îrọbe, ire ke ìre nkeek Awaji ibe ikup ikeya, ọmọ onwọn igak ibọbọkọ ufialek mije ijo inu ene orọbe.
60003018	Mije, Karais ìkwu mkpa mgbọ yaage gaalek mije ijo inu otutuuk ebilene erọbe. Ọmọ ogwu ata irọrọ okwu mkpa me ibot ebi ijo irọrọ, inyi ọmọ inan̄a me ikeya isa enyi ijet Awaji. Ebilene ekpan̄ ọmọ me akpalek, ire, Awaji onenirọ inyi ọmọ iluk ugwem me emen Ekwukwu.
60003019	Îje si me ekwukwu isi ama ekwukwu, isi itumu ikọ Awaji inyi ebi ekwukwu ebi ìkup me mkpọn.
60003020	Ebi ekwukwu chi ìre ebi ìjijit isisiki ibot inyi Awaji me ukot ikaan̄, me mgbọ Awaji omebe ejit ikup, ibene me mgbọ Nuwa obenebe inama uji ọfọ kan̄ ire mgbọ înamabe isan̄a. Ene inen mè inen gaalek enin̄ emen uji ya. Îre ene jeeta gaalek ebi ìninin̄ emen uji ya ke esa mun̄ ya inyan̄a isibi.
60003021	Mun̄ ya ìkeke inyi igwook-mun̄ eyi ekisa inyan̄a enyi isibi mgbọ keyi. Igwook-mun̄ yi ìkare igwọgwọk okpa isan̄a me akpalek ikike. Îre use eyi enyi esabe otutuuk ejit kinyi ichieek inyi Awaji, me okpa geege ikakupge enyi me ejit. Ekisa igwook-mun̄ yi inyan̄a ene isibi bak me lek ijojomo me mkpa eyi Jisọs ojomobe.
60003022	Mgbọ keyi, Karais ìkup me emen inyọn̄, mè isiki ikweek irek me agan̄ ubọk ulom Awaji. Me ere ya îkupbe, otutuuk ebi osat Awaji, mè otutuuk ebi ibot mkpulu geelek, mè ebi unye geelek ìkikpulu me linyọn̄ eyi eji ekasage chieen̄ imọọn̄, ekisiki ibot inyi ọmọ, ọmọ okekikpulu ema.
60004001	Eya orọ, mije Karais owuukbe lek isa akpalek kan̄ ibọkọ ufialek, enyi si ìkaan̄ òjelek ekiket keyi me emen kinyi, mè ìkisa ìnye ejit. Mije, ire ene isa akpalek kan̄ ibọkọ ufialek, ene ya ìkayaka ìkaan̄ mgbaan̄-nrọ geege melek ijo inu.
60004002	Sa me ikeya, ene ya ìkpoyaka ikiluk ugwem igọọk me ijo ulọk eyi akpalek ebilene me mgbọ òsisik me ugwem kan̄ me linyọn̄ keyi. Kpan̄asi ikeya, ìbokiluk ugwem igọọk me nkeek Awaji.
60004003	Mije, mgbọ enyi efiatbe iraka ikirọ inu cha ebi ekariọọn̄ge Awaji ekirọ, îkem. Me mgbọ ya, enyi ekiluk ugwem barabat, mè ikikaan̄ ijo ulọk, mè ikinwọ miin̄ isa, mè ikifit ijo ifit miin̄ mè òje oyet, mè ikisa lek kinyi inyi uga ijọk miin̄, mè ikitọbọ ebum inyi mkpọmfaka, eyi òrere inu mbuban.
60004004	Mgbọ keyi, îkike ebi ekariọọn̄ge Awaji chi chieen̄ imumun̄ ibe ke enyi kpeyaka ikigọọk ema iluk burubut ugwem mfiat ya. Mije keya, ema mîra ikitiik enyi.
60004005	Ire, ema kpebelọlọ ifọfọọk ikọ ibot kiban̄ me isi Awaji ogwu òbebem lek isisibi oyerebet me ibot ebi ìkup me ugwem, mè ebi ìkwukwu.
60004006	Îre mije keyi ke elook ebi ìkwukwu ata etip me mgbọ ema ekupbe me ugwem, inyi esibi ema oyerebet me ibot me akpalek, kubọk ebilene, mè ema eluk ugwem me emen Ekwukwu, kubọk Awaji okiluk.
60004007	Mgburudun̄ inu geelek îgbet. Eya orọ, ìtet lek ìkaan̄, ikachieek ibe inu geege iwuwọlọ enyi ibot. Ìgwọk chieen̄, inyi enyi ekọt ekeriaak uriaak.
60004008	Ògak ge, ìmun̄ lek kinyi me chieen̄ enenen, mije, imumechieen̄ ìkekichit ogbogbo ijo inu.
60004009	Ìkibọkọ ebi melek kinyi ìtap me uwu kinyi ubọk ògbegbe, mè ikakinunuun̄.
60004010	Ene geelek isa uche geelek Ekwukwu Mbuban ochebe inyi ọmọ ikisi ikwaan̄ inyi ebi melek kan̄, kubọk ata ebi ikwaan̄ ìkikpọ chieen̄ me lek esese uche echi Awaji okiche inyi ene inan̄a me atata nnwọn kan̄.
60004011	Ene geelek Awaji onyibe uche itutumu ikọ Awaji, ene ya ikitumu atalek ikọ Awaji. Ogwu enyibe uche isisi ikwaan̄ inyi ene, ene ya isa unye Awaji onyibe ọmọ ikisi ikwaan̄ inyi ene, inyi ebi ene eketọn̄ Awaji me emen inu geelek, inan̄a me lek kè Jisọs Karais ogwu itọn̄ mè ibot mkpulu okupbe inyi mege ire mgbọ geelek ikakaan̄ge itata. Ikup ikeya!
60004012	Atata ebi une n̄a, ikachieek ibe ntọ-mkpọ chi, òkup unan unan òkinitap enyi ufialek me lek, ike enyi chieen̄, kubọk ke îre uyeke uyeke inu ge ire eya òsisibi inyi enyi.
60004013	Kpan̄asi ikeya, ìbele ejit enenen ibe ke enyi mîgọọk ibọkọ ufialek kè Karais, inyi unwọọn̄ kinyi iso ifuk me mgbọ umin mè uja kè Karais môsibibe utoon̄.
60004014	Ire ebi ene inye chieen̄ inyi enyi mije erieen̄ kè Karais, Awaji môgbana enyi, mije Ekwukwu eyi umin mè uja, òrere Ekwukwu eyi Awaji îluk ibia me emen kinyi.
60004015	Ire enyi ibọkọ ufialek, ikachieek ibe inan̄a mije enyi erebe ebi ìkpan̄ ene, mè ìre ebi inọ, mè ìre ebi ìrọn̄ ikan, mè ìyaka ire ebi ìkitap lek kiban̄ me emen ikọ ebi ofifi ife.
60004016	Ire, ire enyi ibọkọ ufialek mije enyi erebe ebi eyi kè Karais, ikachieek ibe esip itet enyi. Kpan̄asi ikeya, ìtọn̄ Awaji ibe ke enyi ekichieek erieen̄ kè Karais.
60004017	Mije, îkem mgbọ oyerebet Awaji obobene. Oyerebet yi ìbodasi ibene me lek ebi ototun̄ ukan̄ eyi Awaji. Ire oyerebet idasi ibene me lek kiji, me atikọ, ìre mgburudun̄ usen ya ìbonikukup me lek ebi ìjijit ichechieek ata etip eyi Awaji?
60004018	Ikpa Mbuban îtumu si ibe: “Ire iyọt inyanyan̄a ebi ata irọrọ, ìre ìbonikukup me lek ebi ekariọọn̄ge Awaji, mè ebi ijo irọrọ?”
60004019	Eya orọ, ebi geelek ìkibọkọ ufialek igọọk me nkeek Awaji, ife cha esa lek kiban̄ etap me ubọk Awaji ogwu òrorom ema, ogwu ìkakilọ irọrọ use kan̄ iso, mè ekpọkpọ ekerọ ata inu efo isi.
60005001	Nteme keyi ìkup inyi ebi ugane ntitiin̄ Awaji, ebi ìkup me etete kinyi. Emi si ìre ogwu ugane ntitiin̄, mè ire ogwu ata-ikọ ogwu môkọtbe itumu ikọ òfolek ufialek geelek Karais obọkọbe, mè ire si ogwu môgọọkbe Karais ikaan̄ uche me lek umin mè uja kan̄ mgbọ eji mêmun̄be ọmọ.
60005002	Ìkikpukpo arọọn̄ Awaji otapbe enyi me ubọk. Enyi kubọk ebi ìkikpọ ema chieen̄ me lek, ìkpukpo ema kubọk Awaji oweekbe. Ìrọ kubọk inu enyi etutumu ifieek me ejit kinyi gaalek, ikarọ kubọk inu etetbe enyi me ubọk unye ibe erọ. Ikasa me ejit ile ìrọ ìsa ìweek ten̄ten̄ oruru. Ìsa me ulọk isisi ikwaan̄ inyi Awaji ìrọ.
60005003	Ikakpọkpọ ìkitọ ikọ ubọk geelek ìnyi ebi ekanabe itap enyi me ubọk. Ire, ìkirọ inu ògbegbe ìjeen̄ bọn arọọn̄ Awaji cha, inyi ema ekekpọ inu me ubọk kinyi erọ.
60005004	Ogwu Ibot Ebi Ìkpukpo Arọọn̄ isinu, enyi mêbọkọ okpibot ubọọn̄ eyi umin mè uja eyi kpogwọkbe ita.
60005005	Ikeya si, enyi ebi nsabọn irieen̄, ìkisiki ibot ìnyi ebi ugane. Ìkikaan̄ ugwem isisiki lek me lek ebi melek kinyi, mije, Ikpa Mbuban ìtumu ibe: “Awaji ìkakichieek ìnyi ebi ìkigumu lek, ire, ìkikaan̄ ata ejit me lek ebi ìkisiki lek.”
60005006	Eya orọ, ìsiki lek kinyi me irak ikpele ubọk Awaji, inyi ọmọ gaalek ibene enyi ifo inyọn̄ mgbọ mgbọ kan̄ isikem.
60005007	Ìkpulu otutuuk uyọrọlek kinyi ìtọp ìgwook ọmọ me lek, mije, ọmọ okikpọ enyi chieen̄ me lek.
60005008	Ìgwọk chieen̄, mè ìkup me mbem! Ogwu ochicha kinyi, òrere Yọk, òkinya ikana, mè ikigbin kubọk egbe inwọọn̄ ikiweek ogwu ìbochim itaka.
60005009	Ìjit Yọk, mè ìkeke ìnye me emen ichechieek. Mije, enyi mîriọọn̄ ibe ke bọn Nte kinyi me ere geelek me linyọn̄ mêkibọkọ si òjelek ufialek kechi enyi ekibọkọ.
60005010	Enyi isibọkọ ufialek sọntiik mgbọ, Awaji me lek kan̄, ogwukaan̄ otutuuk atata nnwọn geelek, ogwu òsasa me lek kè Karais igwen enyi itap me emen umin mè uja kan̄ eyi mgbọ ikakaan̄ge itata, môkpọk enyi inama, mè ibene enyi igwuun̄, mè inyi enyi unye-lek, mè irọ inyi enyi ekeke enye.
60005011	Ọmọ ke ibot mkpulu okup inyi mege ire mgbọ ikakaan̄ge itata. Ikup ikeya!
60005012	Sailas ogwu mmọnọbe kubọk gwun̄ Nte ògbegbe utoon̄-ejit, ọmọ otap ubọk inyi emi me igege sọntiik ikpa yi. Ǹge ikpa yi ikisa itap enyi efuuk me emen, mè ikikeke ata-ikọ inyi enyi ibe ke eyiyi ore atalek atata nnwọn eyi Awaji. Eya orọ, ìkeke ìnye me emen atata nnwọn yi.
60005013	Ebi ntitiin̄ Awaji òkup me Babilọn, ìrere bọn Nte kinyi, ebi egbaan̄be ema melek kinyi igobo, mîtọp enyi amon. Mak, gwun̄ n̄a si îtọp enyi amọn.
60005014	Ìkat ebi melek kinyi, mè ìtọp ema amọn me imumechieen̄. Esuuk ikup inyi otutuuk kinyi ebi ìkup me emen kè Karais.
61001001	Emi Saimọn Pita, ogwu ikwaan̄ kè Jisọs Karais, mè ogwu otuchieen̄ kè Jisọs Karais, nkige ikpa etip keyi ijet enyi ebi ìsasa me ata irọrọ eyi Awaji kiji mè Ogwu Unyan̄a kiji Jisọs Karais ibọkọ òjelek unye otu ewe ichechieek eji ekaan̄be.
61001002	Atata nnwọn mè esuuk imumana inyi enyi ike enyi ekiriọọn̄ Awaji, mè ikiriọọn̄ si Okaan̄ kiji Jisọs ifo isi.
61001003	Awaji îsa me unye kan̄ inyi eji otutuuk inu geelek òkukup me uyọt ibe eji ekaan̄ sabum eji mênikọt iluk ugwem me oniin̄ òbokinyi ọmọ umin. Awaji ìnyi eji inu chi inan̄a me lek eji eriọọn̄be ọmọ ogwu òsasa me umin kan̄ mè nnwọn kan̄ igwen eji.
61001004	Sa me umin mè nnwọn yi ke Awaji onyi eji ikpele unye otu ewe inu cha echi îchieekbe use inyinyi eji. Sa me ikeyi si ke enyi ebekọt inwọnọ filafila ugwem eyi ijo ulọk okisa inu me linyọn̄ keyi, mè igọọk igbaan̄ ikaan̄ ubọk iluk-ugwem eyi Awaji.
61001005	Mije keyi gaalek, ìkaan̄ ata ugwem ìgbaalek ichechieek enyi ekaan̄be, mè ìkaan̄ ifuk-ibot ebi eyi Awaji ìgbaalek ata ugwem enyi ekaan̄be.
61001006	Ìkitet lek kinyi ìkaan̄ ìgbaalek ifuk-ibot enyi ekaan̄be, mè ìkikaan̄ ujọn̄ọ ukarajit ìgbaalek itetet lek eyi enyi ekitet. Ìkaan̄ ukpook Awaji me emen kinyi ìgbaalek ujọn̄ọ ukarajit enyi ekikaan̄.
61001007	Ìkikaan̄ ata ejit eyi ngwan̄ mè ngwan̄ ìgbaalek ukpook Awaji eyi enyi ekaan̄be, mè ìkimun̄ ene me chieen̄ ìgbaalek ata ejit eyi ngwan̄ mè ngwan̄ enyi ekikaan̄.
61001008	Mije, ire enyi ikaan̄ ata ugwem chi me emen kinyi, mè ikije inyi isi me emen kiban̄, ema mêrọ inyi efuuk ikakita enyi me emen, mè irọ si inyi enyi ekesi ata ikwaan̄ efo isi inan̄a me lek enyi eriọọn̄be Okaan̄ kiji Jisọs Karais.
61001009	Gwun̄ Nte geelek ikakaan̄ge inu chi me emen ugwem kan̄, gwun̄ Nte ya înin̄ ǹnàan̄, ìkakimọọn̄ inu ìjọn̄ọ ere. Îwuuk ibe ke Awaji îra igwọk oka ijo inu kan̄ isan̄a ọmọ me lek.
61001010	Eya orọ, bọn Nte n̄a, ìsa ikpele ulọk ìsi ikwaan̄ ìgak adasi mgbọ, inyi enyi esa me ikeya erọ igwen Awaji ogwenbe enyi mè igogobo eyi Awaji ogobobe enyi enye. Mije, ire enyi ikirọ inu chi, enyi kpebenan̄a irọn̄ me emen ichechieek kinyi kubọk ge.
61001011	Sa me ikeyi, Awaji mônyi enyi otutuuk unen, inyi enyi eraka enin̄ emen mkpulu eyi Okaan̄ kiji mè Ogwu Unyan̄a kiji Jisọs Karais, eyi môkupbe ire mgbọ ikakaan̄ge itata.
61001012	Mije keyi, mâkikeek enyi inu chi mgbọ geelek, ubọk geelek enyi ewuukbe lek iriọọn̄ ema iraka, mè ikeke inye me emen atikọ enyi ekaan̄be.
61001013	Mmun̄ ibe ke îtat ibe emi ǹkenkeek enyi inu chi me mgbọ keyi nkupbe me ugwem me akpalek keyi.
61001014	Mije, nriọọn̄ ibe ke mâkwu me ikajọn̄ọge mgbọ, kubọk Okaan̄ kiji Jisọs Karais otumube ikpọk mbum inyi emi.
61001015	Ubọk geelek nkọtbe, mârọ mè enyi ekawuuk inu chi, inyi enyi ekekeek ema efo isi mgbọ emi mâkwube iraka.
61001016	Mgbọ eji elookbe enyi etip òfolek unye eyi Okaan̄ kiji Jisọs Karais, mè inunu ọmọ obokpọk inu, ìkare utop otu ukpatu ebilene ikike ke eji ekpa inyi enyi. Îre etip òfolek umin kan̄ eyi eji me lek kiji esabe chieen̄ kiji imun̄ ke eji elook enyi.
61001017	Mije, ọmọ îbọkọ umin mè itọn̄ me ubọk Awaji Ute mgbọ ida orọn̄be inyi ọmọ, me ikpele umin mè uja eyi òmimin ichit, ibe, “Ogwugwu ìre Gwun̄ n̄a ogwu mmun̄be me chieen̄! Ejit n̄a îbele enenen me lek kan̄!”
61001018	Eji melek kan̄ ekup me inyọn̄ ogoon̄ mbuban ya mgbọ ida ya orọn̄be. Eji me lek kiji mînọ ida ya.
61001019	Me lek kiji, inu yi òrọrọ îrọ ikọ ebi nriran etumube me ukot ikaan̄ inye. Eya orọ, îgbe ibe enyi egban̄ utọn̄ me lek ikọ ebi nriran cha, mije, ikọ cha ìkup kubọk mkpukan̄ òkitoon̄ me ere òdudun. Môtoon̄ ikeya mege ire mgbọ egwe môwelebe, ntoronyan̄ otu ewelegwe onenisibi ikeke me emen ejit kinyi.
61001020	Ògak ge, îgbe ibe enyi eriọọn̄ ibe ke kpunu ene geege òbokọt isa me ekiket kan̄ gaalek ikpa ibot nriran geege egebe me Ikpa Mbuban.
61001021	Mije, ikọ eyi nriran geelek egebe me Ikpa Mbuban ìkanan̄a me ekiket eyi ebilene mgbọ geege. Îre Ekwukwu Mbuban onyi ebilene unye ibe etumu ikọ ònan̄a me ida Awaji.
61002001	Ire, me ukot ikaan̄, owuwa ebi nriran ataak mînu me etete ebi kiji. Ikeya si, owuwa ebi ijejeen̄ ataak mêkup me etete kinyi. Ife chi mênween̄ lek ikijeen̄ nlilọ ijejeen̄ òkisa mkpa inu, mè ijit si Okaan̄-ene me lek kan̄ ogwu òfafaka ema isibi me emen mkpa eyi ijo inu kiban̄ osabe ijet ema. Sa me ikeyi, ema mêsa mkpa ekakpọge chieen̄ ijet lek kiban̄.
61002002	Owuwa ene mêgọọk ife chi isi ikiluk ugwem ikatatge, mè irọ inyi ebi ene etumu oniin̄ eyi atikọ efiat.
61002003	Mije ulọk ebek ikpoko òkup ife chi me emen, ema mêsa mfufuk ema gaalek esan̄abe isibi inifiaan̄ enyi ifiin̄, mè isa enyi irọ ijọn̄ mbọm kiban̄. Awaji îra ititip ema oyerebet mkpa isan̄a karake mgbọ. Ogwu òbojijaka ema si ìgwọgwọk chieen̄ ikup.
61002004	Mgbọ ebi osat me lek kiban̄ erọbe Awaji ilọ, Awaji ìkatele ema. Ìkpukpulu ema itọp itap me ama yọk, mè itap ema mkpọn me emen udọn̄ uga udun okupbe. Ere keya ke ema ebekup ire Usen Oyerebet Awaji.
61002005	Mgbọ ebi ukot ikaan̄ erọbe Awaji ilọ, Awaji ìkato ema nsan kubọk ge. Kpan̄asi ikeya, ìsasa mun̄ ile ikpan̄ otutuuk ebi linyọn̄ mgbọ keya isan̄a kpai, mije ema ekariọọn̄ge Awaji, mè inyan̄a Nuwa ogwu òkilook etip eyi ata irọrọ isibi, ọmọ mè ene jaaba gaalek.
61002006	Mgbọ ebi ama Sọdọm mè ebi ama Gọmọra erọbe Awaji ilọ, Awaji ìtitip ema oyerebet mkpa, mè itap ukan̄ iwọp ema mè ama kiban̄ cha ikana ntọn̄, mè isa ema irọ kubọk inu ijejeen̄, inyi ebilene esa eriọọn̄ inu òkukup inyi otutuuk ebi ekariọọn̄ge Awaji.
61002007	Ire, Awaji înyan̄a Lọt ogwu ata irọrọ isibi me emen ukan̄ ya. Ugwem barabat ife cha ebi esip ikakupge me isi ekikaan̄, îsisaak Lọt me ejit enenen.
61002008	Mije, eyi Lọt ogwu ata irọrọ okiluk me etete ijo ife cha me usen me usen, mè ikisa chieen̄ imun̄ ijo ugwem ema ekiluk, mè ikinọ si me utọn̄, îkisisaak ọmọ me ejit enenen.
61002009	Otutuuk mfufuk chi ìkijeen̄ ibe ke Okaan̄-ene îriọọn̄ oniin̄ îkisa inyan̄a ebi geelek ìkimin ọmọ isibi me emen ntọ-mkpọ, mè iriọọn̄ si ubọk îkisa itet ebi ijo irọrọ isun̄, mè ikisulu ema osusut iban Usen Oyerebet kan̄.
61002010	Osusut yi ìbonye ichit me lek ebi ìkiluk ugwem igọọk me lek wọlọwọlọ ulọk eyi òkilọk akpalek ijo inu, mè ikikpọ unye eyi Awaji chieen̄ isiki. Ife chi mîkaan̄ chieen̄, mè ikiweek ibe inu geelek ikije ubọk ema ekiweek. Ukpook ìkakitet ema inyenye chieen̄ inyi ebi osat ìkup me irek umin me emen inyọn̄.
61002011	Ebi osat Awaji me lek kiban̄, ebi ìnyenye lek igak ife chi, mè ikaan̄ si efuuk igak ema, kpekitumu ikpak ikpak ikọ ikeme ema me isi Okaan̄-ene.
61002012	Ire, ife chi ekitumu mbuban ikọ ikeme inu ema ekariọọn̄ge. Ema ekup kubọk anam oron ikike, emaan̄be igwook inyi itetet ikpan̄, kpekaan̄ ifuk-ibot. Ema mêkwu mkpa si kubọk anam oron.
61002013	Ema mêbọkọ ijo inu kubọk mkpukpe me lek ijo inu eyi ema erọbe. Me lek kiban̄, irerie ugwem ìre ibeben ijọk irerie mè inwọnwọ eyi ekito me eririeen̄ inito me chieen̄ ikarek. Ife cha isikigọọk enyi ikup ikirie inorie ubelejit, ema ekikup kubọk okpa me etete kinyi, mè ikitap enyi esip me isi. Mije, otu ema ekisa irie ofiaan̄ ofiaan̄ ugwem kiban̄ ya ke ekisa igọọk enyi irie inorie ya si.
61002014	Chieen̄ kiban̄ ìkikup me lek ugan-nwa mgbọ geelek. Efuuk ìkakita ema me owot me irọrọ ijo inu. Ema ekileke ebi kpekeke inye me ichechieek itap me emen ijo inu. Ema ìre ebi chieen̄ ile ojotbe emen, ife Awaji ofieekbe otu inyi.
61002015	Ema mîtele oniin̄ eyi òtatat, mè inyinya ichep, mè ikisi irọ òjelek inu ogwu nriran Belam gwun̄ kè Biyọ orọbe, Belam ogwu òmama irọrọ ijo inu inyi ọmọ ibọkọ mkpukpe.
61002016	Ire, inyinya akpan gaalek, òrere anam ikike eyi ìkakitumu ikọ, ogana ikọ inyi Belam me lek ijo inu ìborọ. Inyinya akpan ya ìsa ida ebilene itumu ikọ ikwek ogwu nriran yi, inyi ikakọt ìsi ikwaan̄ ebi iraak ya eyi ìbosi.
61002017	Ife chi ekup kubọk ogbuuruk mun̄ ochatbe isan̄a me emen, mè ikup si kubọk oduku inyọn̄ eyi efet okiben iwut ikana. Ere òdudun ichit ke Awaji oneen̄ isun̄ iban ema.
61002018	Ema ekitumu ikpele otu ikọ ikike me oniin̄ eyi burubut, mè ikisa ijo ulọk akpalek eyi barabat ileke ene itap me emen ijo ijejeen̄ kiban̄. Ebi ema ekileke ìre ebi ìkinanan̄a me etete ebi ekariọọn̄ge Awaji isibi.
61002019	Ema ekichieek use ibe ke ema mêrọ inyi ebi ene ekaan̄ utelelek, me ere ema me lek kiban̄ erebe usun̄ inyi ugwem wọlọwọlọ. Mije, inu geelek òrere nte uwu inyi ene, eya ke ene okire usun̄ inyi.
61002020	Ire ema inwọnọ ugwem wọlọwọlọ eyi linyọn̄ keyi mije ema eriọọn̄be Okaan̄ kiji mè Ogwu Unyan̄a kiji Jisọs Karais, mè ikpọk isa lek kiban̄ isi itap me emen ugwem yaage si, mè itele inyi ikana nte uwu inyi ema, mgburudun̄ mgbọ me ugwem kiban̄ môfieek igak adasi mgbọ.
61002021	Ire ema kpemeriọọn̄ oniin̄ eyi ata irọrọ, eya kè ònwọn me lek kiban̄ ogak ema irọriọọn̄ isan̄a, mè itele ikan ya òkup me mbuban eyi ekanabe itap ema me ubọk.
61002022	Inu keyi òrọrọ ema ìkpọkpọ ije itat me lek urọk ebi ene ekito ibe, “Ibo îgwu ikom isi ilaka igbọ eyi îgbọbe,” melek eyi ekito si ibe, “Okodi ekenbe mun̄ isan̄a, îgwu ikom isi ikifufuku lek me emen ibat.”
61003001	Atata bọn Nte n̄a, òso ikpa iba ire eyi nkige ijet enyi. Ikpa iba chi ngebe, ǹge isasa ikeek enyi inu chi enyi ewuukbe lek inọ, inyi enyi ekekeek ata ekiket òfolek.
61003002	Ìkeek ikọ ebi nriran ìkup me mbuban etumube me ukot ikaan̄, mè ikan eyi Okaan̄ kiji òrere Ogwu Unyan̄a kiji Jisọs Karais onyibe enyi sa me ubọk ebi otuchieen̄ kan̄.
61003003	Adasi kan̄, ìriọọn̄ ibe, me òta mgbọ, ke ebi ìkiluk ugwem igọọk me lek ijo ulọk eyi akpalek kiban̄ mênu. Ema mêchak enyi ochak enenen,
61003004	mè ikitumu ibe, “Mgbọ Jisọs obe ke ọmọ môkpọk inu ya ye! Ìre keke orọ ikanuge mege inire mgbọ keyi? Ebi nte nte kiji mînu, mè ikwaan̄ isan̄a, otutuuk inu ìkpọkpọ ikije inyi isi ubọk îkupbe karake Awaji orombe linyọn̄!”
61003005	Ire, ife chi mîjit irọriọọn̄ ibe, bene me ibebene, ke Awaji ìsa ikọ otu kan̄ gaalek irom inyọn̄ mè ijọn̄. Linyọn̄ keyi ìnan̄a me emen mun̄ itibi isibi. Mun̄ ke Awaji osa irom linyọn̄ yi.
61003006	Mun̄ si ke Awaji osa ichep linyọn̄ me ukot ikaan̄.
61003007	Ikọ yaage si ke Awaji osa itet isinyọn̄ mè linyọn̄ mgbọ keyi ikaan̄ iban mgbọ ukan̄ obotaka ema iriọk me Usen Oyerebet Awaji. Awaji ìkisun̄ ema iban Usen Oyerebet kan̄ ya, mgbọ ìbokpan̄ ebi ekariọọn̄ge ọmọ.
61003008	Ire, atata bọn Nte n̄a, ikawuuk ibot ikọ ge keyi: Me lek Awaji, usen ge ìkup kubọk obop acha ge, obop acha ge ìkup si kubọk usen ge.
61003009	Ìkare kubọk Okaan̄-ene ìkifafiat mgbọ me irọrọ use eyi îchieekbe ibe ke ọmọ môgwu ikom inu iso, kubọk usini ene ekimọnọ ibe ke îfiat mgbọ. Ire, ìsa mije ukarajit îkaan̄be me lek kinyi itaba mgbọ ya ijọn̄ọ, mije, ìkiweek ibe otutuuk ene egwu ekom. Ìkaweek ibe ene geege ichep.
61003010	Ire, Usen Okaan̄-ene obonu ìbokana isibi me uwuuk-lek kubọk ogwu inọ. Me usen ya, akpabin inyọn̄ môsa me ida uga okput ininiin̄ ita, ìkpoyaka ikup. Ukan̄ môkala inu geelek òkup me isinyọn̄, mè itaka ema otutuuk iriọk. Linyọn̄ keyi mè otutuuk ikwaan̄ geelek esibe me emen kan̄ môkpọk mbum, mè ikup njak.
61003011	Eyi Awaji obofiat otutuuk inu geelek isan̄a ikeyi, ìre kpasi ugwem ogbe ibe enyi eluk? Îgbe ibe enyi eluk ugwem eyi òkukup me mbuban, mè ikinyi Awaji umin.
61003012	Ìkiluk òjelek ugwem òkup ikeya ìsa ìkikup ìkpọ inunu eyi Usen Okaan̄-ene obokpọk inu, mè ìsa ìkirọ si inyi Usen ya igwat lek inu. Usen ya ke akpabin inyọn̄ obotaka iriọk me ukan̄, otutuuk inu òkup me isinyọn̄ môkakala, mè itaka iriọk me ukan ya si.
61003013	Ire, eji ekikup ikpọ inu Awaji ochieekbe me use, òrere ayaya isinyọn̄, mè ayaya linyọn̄ ere ebi ata irọrọ ebeluk isun̄ ama kiban̄.
61003014	Eya orọ, atata bọn Nte n̄a, mije enyi ekikpọ chieen̄ mgbọ inu chi oborọ iso, ubọk geelek enyi ekọtbe, ìluk ugwem eyi ikakaan̄ge okpa geege mè nrọ-nlọ geege me emen, mè ìluk me esuuk melek Awaji.
61003015	Ìtet ibot! Ikawuuk ibe ke Okaan̄ kiji ìkikaan̄ ukarajit me lek kinyi, inyi enyi egwu ekom, mè ekaan̄ unyan̄a. Inu yi si ke atata gwun̄ Nte kiji, Pọọlu, osa me iriọọn̄-inu Awaji onyibe ọmọ ige me emen ikpa ijet enyi.
61003016	Ubọk yaage ke Pọọlu okige me emen otutuuk ikpa kan̄ mgbọ geelek îkige ikpa òfolek inu chi. Usini inu îkige me emen ikpa kan̄ ìre inu òkiyọyọt ikọkọt igobo itet. Echichi ore inu ebi ekakaan̄ge iriọọn̄-inu mè ebi ekakekege ìnye me ata ijejeen̄ ekiwuwọlọ kubọk ema ekiwuwọlọ owuwa inu egebe me Ikpa Mbuban. Sa me ikeyi ke ema ekisa mkpa ijet lek kiban̄.
61003017	Eya orọ, atata bọn Nte n̄a, kubọk enyi ewuukbe lek iriọọn̄ otutuuk inu chi, ìgbala chieen̄, inyi enyi ekarọn̄ ìnin̄ emen ijo ijejeen̄ ife chi ebi ekariọọn̄ge esip ekijeen̄, mè ìsa me ikeya ìnan̄a me irek enyi ewuukbe lek ikeke inye ìrọn̄.
61003018	Ire, ìkitibi ìmiin̄ me emen atata nnwọn mè emen irọriọọn̄ eyi enyi eriọọn̄be Okaan̄ kiji mè Ogwu Unyan̄a kiji Jisọs Karais. Itọn̄ ikup inyi Okaan̄ kiji mgbọ keyi mè mgbọ ikakaan̄ge itata. Ikup ikeya!
62001001	Eji ekige inu òfolek Ikọ eyi Ugwem. Ikọ eyi Ugwem yi ìkukup bene me ibebene, sabum enirom linyọn̄. Eji mîsa utọn̄ kiji inọ Ikọ ya, mè isa chieen̄ kiji ikpọ, mè imun̄. Eji mîsa si ubọk kiji ichak me lek Ikọ eyi Ugwem ya.
62001002	Ugwem yi îkana ebilene, eji esasa chieen̄ kiji imun̄, mè ikeke ata-ikọ inyi, mè isa me ikeya ikitumu ikọ òfolek kan̄ inyi enyi. Ugwem yi ìre ugwem ikakaan̄ge itata. Ọmọ melek Awaji Ute ekup sabum ọmọ onikana isibi me isi kiji.
62001003	Me atikọ, îre inu eji esabe utọn̄ kiji inọ, mè isa chieen̄ kiji imun̄ ke eji ekikpa si inyi enyi, inyi enyi egọọk eji egbaan̄ inu erọ. Eji melek Awaji Ute mè ogwu Gwun̄ Jisọs Karais ekigbaan̄ inu irọ.
62001004	Eji ekige ikpa yi ijet enyi, inyi enyi egọọk eji egbaan̄ inu erọ, mè eji esa me ikeya ekaan̄ ojot ojot unwọọn̄.
62001005	Mgbọ keyi, etip eji enọbe me otu kè Jisọs, mè isa inilook enyi ìre ikeyi: Awaji ìre utoon̄, kpunu udun geege me emen kan̄.
62001006	Eya orọ, ire eji ibe ke eji ekigọọk Awaji igbaan̄ inu irọ, mè iyaka ikiluk ugwem me emen udun, eji ekikan̄ ataak. Ubọk irọ inu kiji ìkare eyi atikọ.
62001007	Ire, ire eji ikije me emen utoon̄, kubọk Awaji me lek kan̄ okupbe me emen utoon̄, ìsibi ibe ke eji mêkigbaan̄ irọ inu melek ebi melek kiji. Mgbọ ya si, eje kè Jisọs Karais, Gwun̄ Awaji, môkigwọk otutuuk ijo kiji isan̄a, mè ikirọ inyi eji etana me isi Awaji.
62001008	Ire eji ibe ke kpunu ijo inu me emen ugwem kiji, eji ekifiaan̄ lek kiji. Atikọ ìkakup me emen kiji.
62001009	Ire, ire eji itumu ijo kiji isibi, Awaji môtele ijo kiji inyi eji, mè igwọk otutuuk ijo irọrọ geelek isan̄a eji me lek, inyi eji etana me isi kan̄, mije, Awaji ìkakitele irọrọ ikọ kan̄ geelek iso. Ọmọ si ìre ogwu òkirọ inu òtatat mgbọ geelek.
62001010	Ire eji ibe ke eji kperọ ijo inu, eji ekigwen Awaji ogwu ataak. Ikọ kan̄ si ìkakup me emen ugwem kiji.
62002001	Nsabọn n̄a, ǹkige ikpa yi ijet enyi, inyi enyi ekarọ ijo inu. Ire, ire ikaan̄ ogwu irọ ijo inu, eji mîkaan̄ ogwu òkitumu ikọ ibot kiji me isi Awaji Ute. Ene ya ìre Jisọs Karais, Ogwu Ata Irọrọ.
62002002	Ọmọ ore ogwu esabe igwa ngwugwa iben unaan̄-ejit Awaji isan̄a, mè isiki Awaji ejit, inyi itele ijo kiji inyi eji. Ìkare mije ijo inu eyi kiji gaalek, îre si mije ijo inu otutuuk ebilene me linyọn̄ erọbe.
62002003	Ire eji ikirọ otutuuk inu Awaji obe eji erọ, eji mêsa me ikeya iriọọn̄ ibe ke eji mîriọọn̄ Awaji me atikọ.
62002004	Ire ene ikibe ke ọmọ îriọọn̄ Awaji, ire, ìkakirọ otutuuk inu Awaji obe erọ, ene ya ìre ogwu ataak. Kpunu atikọ geege me emen kan̄.
62002005	Ire, ene geelek òkirọ ikọ Awaji, imumechieen̄ Awaji îsi ikwaan̄ ojot ojot me emen ugwem ene ya me atikọ. Ubọk eji ekisa iriọọn̄ ibe ke eji melek Awaji ekigbaan̄ inu irọ ìre ikeyi:
62002006	Ene geelek òbe ke ọmọ melek Awaji ekigbaan̄ inu irọ, ene ya ìkaan̄ iluluk ugwem kubọk Jisọs Karais olukbe.
62002007	Ebi une n̄a ebi mmun̄be me chieen̄, ikan keyi nkige ijet enyi ìkare ayaya ikan. Îre oka ikan ya eyi enyibe enyi bene me okpa otu mgbọ enyi enọbe ata etip. Oka ikan yi ore etip ya eyi enyi ewuukbe lek inọ.
62002008	Ire, ubọk geelek si, ikan yi ìre aya ikan. Ugwem Karais olukbe, mè ubọk enyi si ekiluk ugwem kinyi, îjeen̄ ibe ke ayaya ikan yi òkisi ikwaan̄ me atikọ. Mije, ubọk irọ inu eyi emen udun òkiraka, atata utoon̄ ya si îra iwuuk lek ibene ikitoon̄.
62002009	Eya orọ, ene geelek òbebe ke ọmọ ìkup me emen utoon̄ ya, mè iyaka ikicha gwun̄ Nte kan̄ me emen Karais, ene ya ìkup si me emen udun̄.
62002010	Ene geelek òmama gwun̄ Nte kan̄, ene ya ìkiluk me emen utoon̄. Kpunu inu geege òkup me emen ugwem kan̄ eyi òborọ inyi ọmọ inan̄a irọn̄ inin̄ me ijo inu.
62002011	Ire, ene geelek òchacha gwun̄ Nte kan̄ ìkup me emen udun, mè ikinyinya ikana me emen udun ya. Ìkakiriọọn̄ ere îkije isi, mije, udun̄ ya îtap ọmọ ǹnàan̄.
62002012	Nsabọn n̄a, ǹkige ikpa yi ijet enyi, inyi enyi eriọọn̄ ibe ke Awaji îtele ijo kinyi inyi enyi sa me erieen̄ kè Karais.
62002013	Enyi ebi ugane me emen ichechieek, ǹkige ikpa yi ijet enyi, mije, enyi mîriọọn̄ ọmọ ogwu òkukup bene me ibebene sabum enirom linyọn̄. Enyi nsabọn irieen̄ me emen ichechieek, ǹkige ikpa yi ijet enyi, mije, enyi mîtim ikpan̄ ogwu ijo ya, òrere Yọk.
62002014	Nsabọn n̄a, ǹge ikpa yi ijet enyi, mije, enyi mîriọọn̄ Awaji Ute. Enyi ebi ugane, ǹge ikpa yi ijet enyi si, mije, enyi mîriọọn̄ ọmọ ogwu òkukup bene me ibebene sabum enirom linyọn̄. Enyi nsabọn irieen̄, ǹge ikpa yi ijet enyi, mije, enyi mînye lek, ikọ Awaji obabia si me emen kinyi, enyi esasa me ikeya itim ikpan̄ ogwu ijo ya, òrere Yọk.
62002015	Ikama linyọn̄ keyi! Ikamama si otutuuk inu geelek òkup me linyọn̄. Ene geelek òkima linyọn̄ keyi ìkpokọt ima Awaji Ute.
62002016	Mije, inu geelek òkup me linyọn̄, bene me ijo ulọk eyi akpalek, mè ulọk inu chieen̄ ene okimun̄, re lek isasa inu eyi ugwem keyi ikigugo lek, otutuuk inu chi geelek ìnan̄a me linyọn̄ keyi, ìkanan̄a me ubọk Awaji.
62002017	Linyọn̄ keyi, mè otutuuk ijo ulọk kan̄ geelek, ìboraraka isan̄a kpai. Ire, ene geelek òkirọ inu Awaji okiweek môluk ugwem ire mgbọ ikakaan̄ge itata.
62002018	Nsabọn n̄a, mgbọ keyi ìre òta mgbọ. Enyi mîwuuk lek inọ ibe ke ogwu ochicha kè Karais mônu. Mgbọ keyi, owuwa ebi ochicha kè Karais mîra inu. Eyiyi ke eji esa iriọọn̄ ibe ke òta mgbọ ire eyi.
62002019	Îre me etete kiji ke ife chi enan̄a isibi. Me mgbọ ema ekupbe melek kiji, ema kpere ebi kiji me otutuuk ejit kiban̄. Eya orọ ema esibibe itele eji. Mebe ke ema ìre ebi kiji me atikọ, kè ema èkup melek kiji si. Ire, isisibi eyi ema esibibe itele eji îjeen̄ me atikọ ibe ke ema kpere ebi kiji.
62002020	Ire enyi, Ogwu Òkup Mbuban îwuuk lek inyi enyi Ekwukwu Mbuban. Mije keya, enyi otutuuk ene mîriọọn̄ atikọ.
62002021	Eya orọ, ǹkage ikpa yi ìjet enyi kubọk enyi kperiọọn̄ atikọ. Ire, ǹkige ikpa yi ijet enyi, mije, enyi mîriọọn̄ atikọ, melek si, mije, ataak ìkakikup me emen atikọ.
62002022	Mgbọ keyi, ìre ekene ore ogwu ataak ya? Îre ogwu òkitumu ibe ke ìkare Jisọs ore Karais ya. Ene ya ogwu òkitumu ikọ keyi ore ogwu ochicha kè Karais ya ogwu òjijit Awaji Ute, mè ijit si ogwu Gwun̄.
62002023	Ene geelek òjijit Awaji Ute îjit si ogwu Gwun̄. Ene geelek òbọbọkọ Gwun̄ Awaji itap, îbọkọ si ogwu Ute itap.
62002024	Eya orọ, ìmun̄ ibe ke enyi mîtet inu cha enyi enọbe bene me adasi mgbọ enyi enọbe ikọ Awaji ikaan̄ me emen kinyi. Mije, ire enyi itet inu cha ikaan̄ me emen ejit kinyi, enyi mêluk me emen Gwun̄ ya, mè emen ogwu Ute si.
62002025	Eyiyi ore use ya eyi Karais ochieekbe eji ibe ke ọmọ mônyi eji ugwem eyi ikakaan̄ge itata.
62002026	Îre mije ife cha ìkiweek isasa enyi ije ilọ oniin̄ ke nkige otutuuk inu chi ijet enyi.
62002027	Eyi kinyi, Ekwukwu Mbuban Karais onyibe enyi ọmọ òwa me emen kinyi olukbe. Eya orọ, ìkayaka ìkup me uyọt ibe ofifi ene geege inijeen̄ enyi inu geege. Ire, ike Ekwukwu Mbuban ya okijeen̄ enyi otutuuk inu, ìkirọ si inu geelek îkijeen̄ enyi, mè ìsa me ikeya ìkup me emen kè Karais. Mije, inu Ekwukwu Mbuban ya okijeen̄ enyi ìre atata, ìkare eyi ataak.
62002028	Iin̄, nsabọn n̄a, ìkeke ìnye me emen kè Karais, inyi ejit kiji inye me mgbọ Karais môkpọkbe inu, mè esip ikatet eji me isi kan̄.
62002029	Enyi mîriọọn̄ ibe ke ọmọ ìre ogwu ata irọrọ. Eya orọ, ìriọọn̄ si ibe ke ogwu geelek òkirọ ata irọrọ ìre gwun̄ kan̄.
62003001	Ìkpọ-nu ubọk Awaji Ute osabe imun̄ eji me chieen̄ enenen, mè itele ibe ekegwen eji bọn Awaji. Iin̄, eji ìre bọn Awaji me atikọ si. Ebi linyọn̄ kperiọọn̄ ebi eji erebe, mije, ema kperiọọn̄ Awaji.
62003002	Atata bọn Nte n̄a, me mgbọ keyi, eji ìre bọn Awaji. Eji kperiọọn̄-nu ubọk eji ebekup me mgbọ òkup me isi. Ire, eji mîriọọn̄ ibe, Karais isigwu ikom inu, ke eji ebekup ubọk ọmọ okupbe. Mije, eji mêmun̄ ọmọ isi mè isi, mè imun̄ otutuuk ubọk ọmọ okupbe.
62003003	Ene geelek òkakaan̄ ikpọchieen̄ òkup ikeyi me lek kè Karais ìkiluk ugwem òtatana me isi Awaji, kubọk Karais me lek kan̄ otanabe me isi Awaji.
62003004	Ene geelek òkirọ ijo inu ìkifiat ikan Awaji, mije, ijo inu ìre ifafiat ikan Awaji.
62003005	Enyi mîriọọn̄ ibe ke Karais ìnu me linyọn̄ keyi inyi ọmọ inibeme otutuuk ijo kiji isan̄a. Kpunu ijo inu geege me emen kan̄.
62003006	Eya orọ, ene geelek òkiluk ugwem me emen Karais ìkakikpọkpọ ìkirọ ijo inu. Ogwu geelek òkpọkpọ ikirọ ijo inu, ene ya ìkamun̄ Karais me emen ugwem kan̄, ìkarọriọọn̄ si ogwu Karais orebe.
62003007	Atata nsabọn n̄a, ikachieek ibe ene geege ifiaan̄ enyi. Ogwu geelek òkirọ inu òtatat, ene ya ìre ogwu ata irọrọ, kubọk Karais me lek kan̄ si orebe ogwu ata irọrọ.
62003008	Ogwu geelek òkirọ ijo inu ìre ogwu eyi Yọk, mije, Yọk ìre ogwu òkirọ ijo inu bene me ibebene. Me atikọ, inu òrọrọ inyi Gwun̄ Awaji inu me linyọn̄ ìre inenijijaka ikwaan̄ Yọk.
62003009	Ogwu geelek òrere gwun̄ eyi Awaji ìkakikpọkpọ ìkirọ ijo inu mgbọ geelek, mije, mfut ugwem eyi Awaji ọmọ òwa me emen kan̄. Eya orọ, ọmọ ìkpokọt ikirọ ijo inu, mije, ọmọ ìre gwun̄ Awaji.
62003010	Ubọk eji ekisa iriọọn̄ ebi ìrere bọn Awaji mè ebi ìrere bọn Yọk ìre ikeyi: Ene geelek ogwu ìkakirọ inu òkineme Awaji, ene ya ìkare gwun̄ Awaji. Ubọk yaage si, ogwu geelek ikamage gwun̄ Nte kan̄ me emen ichechieek, ene ya si ìkare gwun̄ Awaji.
62003011	Etip enyi enọbe bene me ibebene ìre ikeyi: Eji ekemun̄ lek kiji me chieen̄.
62003012	Eji ekakup kubọk Ken ogwu òkakana ire ogwu eyi Yọk, mè ikpan̄ ogwu ngwan̄. Ìre mije keke ke Ken okpan̄ ogwu ngwan̄? Îre mije ubọk ikwaan̄ kan̄ orebe ijijo me isi Awaji, eyi ogwu ngwan̄ orere eyi ata irọrọ me isi Awaji, eya orọ îkpan̄be ogwu ngwan̄.
62003013	Bọn Nte n̄a, ire ebi linyọn̄ icha enyi, ikachieek ibe ike enyi chieen̄.
62003014	Eji mîriọọn̄ ibe ke eji mîsibi itele mkpa, mè iraka inin̄ me ugwem, mije, eji mîmun̄ bọn Nte kiji me chieen̄. Ene geelek ogwu ìkakimun̄ ene me chieen̄, ene ya îbia me emen mkpa.
62003015	Ene geelek òchacha gwun̄ Nte kan̄ ìre ogwu òkpan̄-ene. Enyi mîriọọn̄ si ibe ke ogwu òkpan̄-ene ìkakaan̄ ugwem ikakaan̄ge itata me emen kan̄.
62003016	Ubọk eji ekisa iriọọn̄ inu atata imumechieen̄ orebe ìre ikeyi: Jisọs Karais îsa ugwem kan̄ igwa ngwugwa me ibot kiji. Mije keya, îgbe si ibe eji esa ugwem kiji egwa ngwugwa me ibot bọn Nte kiji.
62003017	Ìkpọ-nu! Ire ene ge ogwu òbọbọọn̄ ubọọn̄ me linyọn̄ keyi imun̄ ogwu ngwan̄ me emen una, mè ijit ikakaan̄ ejit nsan me lek, ìre imumechieen̄ Awaji ìjeje ikup me emen òjelek ogwu òkup ikeya?
62003018	Eya orọ, atata nsabọn n̄a, eji ekakima ene me ikọ otu gaalek mè otu alọm ikike. Eji ekema ene me ubọk irọ inu, mè atikọ.
62003019	Mije, ikeyi ke eji ekisa iriọọn̄ ibe ke eji ìre ebi eyi atikọ. Ikeyi si ke ejit kiji okisa isiki me isi Awaji
62003020	mgbọ geelek ejit kiji ofieekbe eji ikọ. Mije, Awaji îmin igak ejit kiji, mè iriọọn̄ si otutuuk inu geelek.
62003021	Eya orọ, atata bọn Nte n̄a, ire ejit kiji ìkafieek eji ikọ, ukpook ìkpotet eji ikekeke me isi Awaji.
62003022	Eji mêbọkọ si otutuuk inu geelek eji ebeekbe me ubọk kan̄, mije, eji mîkisun̄ ikan kan̄, mè ikirọ inu òkineme ọmọ.
62003023	Ikan kan̄ ìre ikeyi: Ìbe mè eji echieek me lek erieen̄ Gwun̄ kan̄ Jisọs Karais, mè ekemun̄ bọn Nte ogbo kiji me chieen̄, kubọk Karais obe eji ekerọ.
62003024	Ene geelek òkisun̄ otutuuk ikan Awaji ìkiluk me emen Awaji, Awaji okekiluk si me emen kan̄. Ubọk eji ekisa iriọọn̄ ibe ke Awaji òwa me emen kiji okupbe ìre keyi: Eji ekisa me lek Ekwukwu Mbuban eyi Awaji onyibe eji iriọọn̄.
62004001	Ata ebi une n̄a, ikakpọkpọ ìkichieek me lek otutuuk ebi ìbe ke ema mîkaan̄ Ekwukwu eyi Awaji. Ire, ìkitọ ife chi ìkpọ, mè ìre Ekwukwu eyi Awaji ke ema ekaan̄ me atikọ. Mije, owuwa ebi nriran ataak mîkpọk iche ikana linyọn̄.
62004002	Inu enyi mêsabe iriọọn̄ Ekwukwu eyi Awaji ìre ikeyi: Ene geelek òtutumu ibe ke Jisọs Karais înu me linyọn̄ me akpalek ebilene, ene ya îkaan̄ Ekwukwu eyi Awaji me emen kan̄.
62004003	Ire, ogwu geelek ikatumuge ibe ke Jisọs înu me akpalek ebilene, ene ya ìkakaan̄ Ekwukwu eyi Awaji me emen kan̄. Ekwukwu keya ore ekwukwu eyi ogwu ochicha kè Karais, ogwu enyi enọbe ibe ke mônu me linyọn̄, mè inọ si ibe ke ọmọ òwa me linyọn̄ me mgbọ keyi.
62004004	Ire, atata nsabọn n̄a, enyi ìre ebi eyi Awaji. Enyi mîra itim ikpan̄ ebi nriran ataak cha, mije, Ekwukwu Mbuban ogwu òkup me emen kinyi îmin, mè inye lek igak Yọk ogwu òkup me linyọn̄.
62004005	Ebi nriran ataak cha ìre ebi linyọn̄ keyi. Ikọ geelek ema ekitumu ìre ikọ ebi linyọn̄. Eya orọ si ebi linyọn̄ ekigban̄ ikọ kiban̄.
62004006	Eji ìre ebi eyi Awaji. Ene geelek òrọriọọn̄ Awaji, ogwa okigban̄ ikọ kiji. Ire, ene geelek ikarege ogwu eyi Awaji ìkakigban̄ ikọ kiji. Ikeyi ke eji ekisa iriọọn̄ Ekwukwu eyi atikọ, mè ekwukwu eyi ataak.
62004007	Atata bọn Nte n̄a, eji ekemun̄ lek kiji me chieen̄, mije, imumechieen̄ ìnan̄a me ubọk Awaji. Ogwu geelek òkimun̄ ene me chieen̄ ìre gwun̄ eyi Awaji. Ene ya si îriọọn̄ Awaji.
62004008	Ene geelek ogwu ìkakimun̄ ene me chieen̄, ene ya ìkariọọn̄ Awaji, mije, Awaji ìre imumechieen̄.
62004009	Ubọk Awaji osabe ijeen̄ imumechieen̄ kan̄ me lek kiji ìre ikeyi: Îria ọkpọkpọ Gwun̄ ge kan̄ inu me linyọn̄ keyi, inyi eji enan̄a me lek kan̄ ekaan̄ ugwem ikakaan̄ge itata.
62004010	Ìkare ibe ke eji emumun̄ Awaji me chieen̄, ire, Awaji omun̄ eji me chieen̄, mè iria ọkpọkpọ Gwun̄ ge kan̄ inu, inyi inibọkọ mkpukpe ijo inu kiji ibeme. Eyiyi ore imumechieen̄ me atikọ.
62004011	Atata bọn Nte n̄a, ire Awaji imun̄ eji me chieen̄ ikeyi, îgbe ibe eji emun̄ si ebi melek kiji me chieen̄.
62004012	Kpunu ogwu òrarak isa chieen̄ imun̄ Awaji. Ire, ire eji ikimun̄ lek kiji me chieen̄, ìsibi ibe ke Awaji ọmọ òwa me emen kiji olukbe; ke imumechieen̄ kan̄ si îso ifuk me emen kiji.
62004013	Awaji înyi eji Ekwukwu Mbuban. Eyi ke eji esa iriọọn̄ ibe ke eji ekiluk ugwem me emen Awaji, mè iriọọn̄ si ibe ke Awaji òwa si me emen kiji.
62004014	Eji mîsa chieen̄ imun̄ Gwun̄ Awaji, mè inan̄a me ikeya ikeke ata-ikọ ibe ke Awaji Ute îria ogwu Gwun̄ inu ibe inire Ogwu Unyan̄a inyi otutuuk ebi linyọn̄.
62004015	Ene geelek òkitumu isibi ibe ke Jisọs ìre Gwun̄ Awaji, Awaji òwa me emen ugwem ene ya. Ene ya ìkiluk si ugwem kan̄ me emen Awaji.
62004016	Sa me ikeyi ke eji esa iriọọn̄ imumechieen̄ Awaji okaan̄be me lek kiji. Eji mîchieek si me lek imumechieen̄ ya. Awaji ìre imumechieen̄. Ene geelek ogwu imumechieen̄ Awaji okisi ikwaan̄ me emen ugwem kan̄, ene ya ìkiluk ugwem me oniin̄ eyi Awaji, Awaji okekiluk si me emen ene ya.
62004017	Imumechieen̄ Awaji ìso ifuk me emen kiji, inyi ejit kiji inye me mgbọ Usen Oyerebet Awaji ya môrebe. Mije, ugwem kiji me linyọn̄ keyi ìkup kubọk ugwem kè Karais.
62004018	Kpunu ukpook geege me emen imumechieen̄. Ire, imumechieen̄ òsoso ifuk ìkilalap ukpook isan̄a, mije, ukpook ìkinan̄a me lek osusut eyi itip-oyerebet. Ene geelek òkitet ukpook, imumechieen̄ Awaji ìkaso ifuk me emen ene ya.
62004019	Eji ekimun̄ Awaji mè ebilene me chieen̄, mije, Awaji odasi imun̄ eji me chieen̄.
62004020	Ikaan̄ ogwu ikitumu ibe ke ọmọ îmun̄ Awaji me chieen̄, ire, mè ikicha gwun̄ Nte kan̄, ene ya ìre ogwu ataak. Mije, ire ene icha gwun̄ Nte kan̄ ogwu îkisa chieen̄ imun̄ mgbọ geelek, ìre ene ya ìbojeje ikọt ima Awaji ogwu ọmọ ikasage chieen̄ ìmun̄ mgbọ geege?
62004021	Ikan Karais onyibe eji ìre ikeyi: Ene geelek òmumun̄ Awaji me chieen̄, ene ya ìkaan̄ imumun̄ si gwun̄ Nte kan̄ me chieen̄.
62005001	Ene geelek òchechieek ibe ke Jisọs ore Karais ya, ene ya ìre gwun̄ eyi Awaji. Ene geelek òmumun̄ nte gwun̄ me chieen̄, ìkpolọlọ imumun̄ si gwun̄ ene ya me chieen̄.
62005002	Eji isimun̄ Awaji me chieen̄, mè ikirọ ikan kan̄, eya ke eji ekisa iriọọn̄ ibe ke eji mîmun̄ nsabọn Awaji me chieen̄.
62005003	Irọrọ ikan Awaji ore imumun̄ Awaji me chieen̄. Ikan Awaji ìkayọt isusun̄,
62005004	mije, gwun̄ eyi Awaji geelek îtim ikpan̄ linyọn̄. Îre ichechieek eji ekaan̄be me lek kè Karais ke eji esa itim ikpan̄ linyọn̄.
62005005	Ìre ekene okikọt itim ikpan̄ linyọn̄? Îre ogwu òchechieek ibe ke Jisọs ìre Gwun̄ Awaji. Ogwa gaalek okikọt itim ikpan̄ linyọn̄.
62005006	Jisọs Karais me lek kan̄ ore ogwu òjeje melek mun̄ eyi igwook-mun̄ kan̄, mè eje eyi mkpa kan̄ inu. Ìkaje melek mun̄ eyi igwook-mun̄ gaalek ìnu, ìje melek mun̄ mè eje inu. Ekwukwu Awaji ore ogwu ata-ikọ ibe ke inu yi ìre atikọ, mije, Ekwukwu Awaji me lek kan̄ ìre ogwu atikọ.
62005007	Ebi ata-ikọ ita ekup.
62005008	Ema ìre Ekwukwu Mbuban, mè mun̄ eyi igwook-mun̄ kan̄, mè eje eyi mkpa kan̄. Ebi ata-ikọ ita chi mîgbaan̄ ichieek me lek inu yaage.
62005009	Ire eji ikibọkọ ata-ikọ eyi ebilene itap, îgbe ibe eji ebọkọ si ata-ikọ eyi Awaji eyi òmimin igak eyi ebilene etap. Mije, eyiyi ore ata-ikọ eyi Awaji onyibe òfo me lek Gwun̄ kan̄.
62005010	Ene geelek òchechieek me lek Gwun̄ Awaji îkaan̄ ata-ikọ ya me emen ejit kan̄. Ogwu ikachieekge me lek ikọ ya Awaji otumube, ìkigwen Awaji ogwu ataak, mije, ene ya ìkabọkọ ata-ikọ eyi Awaji otumube òfolek ogwu Gwun̄ ìtap.
62005011	Ata-ikọ ya ìre ikeyi: Awaji înyi eji ugwem ikakaan̄ge itata. Ugwem ya ìkup me emen ogwu Gwun̄.
62005012	Eya orọ, ogwu geelek òkakaan̄ Gwun̄ ya îkaan̄ ugwem ikakaan̄ge itata. Ire, ogwu ikakaan̄ge Gwun̄ Awaji ìkakaan̄ ugwem ikakaan̄ge itata.
62005013	Ǹkige inu chi ijet enyi ebi ìchechieek me lek erieen̄ Gwun̄ Awaji, inyi enyi eriọọn̄ ibe ke enyi mîkaan̄ ugwem ikakaan̄ge itata.
62005014	Ejit kiji înye me isi Awaji, mije, eji mîriọọn̄ ibe ke Awaji îkinọ eji ida mgbọ geelek eji ekibeek ọmọ inu itat me lek nkeek kan̄.
62005015	Ike eji eriọọn̄be ibe ke Awaji îkinọ eji ida mgbọ geelek eji ekibeek ọmọ inu, eji mîriọọn̄ si ibe ke eji mêbọkọ inu geelek eji ebeekbe me ubọk kan̄.
62005016	Ire ikaan̄ gwun̄ Nte òmumun̄ ogwu ngwan̄ okirọ ijo inu eyi kposabe mkpa inu, ene ya iriaak uriaak me ibot ogwu ngwan̄ ya, ke Awaji mônyi ogwu ngwan̄ ya ugwem. Ǹkitumu ikọ keyi ibak otutuuk ebi ìrọrọ ijo inu eyi kposabe mkpa inu. Îkaan̄ ijo inu eyi òkisa mkpa inu. Ìkare òjelek ijo inu keya ke mbe enyi eriaak uriaak me lek.
62005017	Irọrọ geelek eyi ikatatge ìre ijo inu. Ire, îkaan̄ ijo inu eyi ìkakisa mkpa ìnu.
62005018	Eji mîriọọn̄ ibe ke ene geelek òrere gwun̄ Awaji ìkakikpọkpọ ìkirọ ijo inu otutuuk mgbọ, mije, îre Karais Gwun̄ Awaji okichit ene ya. Mije keya, ogwu ijo ya, òrere Yọk, ìkpokọt ichak ene ya ubọk me lek.
62005019	Eji mîriọọn̄ ibe ke eji ìre bọn eyi Awaji, mè iriọọn̄ si ibe ke otutuuk ebi linyọn̄ keyi ebi ekariọọn̄ge Awaji ekup me irak ubọk ogwu ijo ya, òrere Yọk.
62005020	Eji mîriọọn̄ si ibe ke Gwun̄ Awaji înu, mè inichili eji chieen̄, inyi eji ekọt eriọọn̄ Awaji ogwu òrere atata Awaji. Me mgbọ keyi, eji ekiluk me emen Awaji ya ogwu òrere atata Awaji. Eyi ìsibi ibe ke eji ekiluk me emen Gwun̄ kan̄ Jisọs Karais. Ọmọ ore atata Awaji ya, mè ire si ugwem ikakaan̄ge itata ya.
62005021	Eya orọ, nsabọn n̄a, ìsan̄a lek kinyi me lek mkpọmfaka.
63001001	Emi ogwu ugane ntitiin̄ Awaji nkige ikpa etip keyi ijet owu, atata ogwu enenwaan̄ Awaji ogobobe inyi lek kan̄, melek nsabọn kwun̄. Me atikọ, mmun̄ enyi me chieen̄ enenen. Ìkare emi gaalek mmun̄ enyi me chieen̄. Otutuuk ebi ìrọriọọn̄ atikọ eyi Awaji mîmun̄ si enyi me chieen̄.
63001002	Eji emun̄ enyi me chieen̄, mije, eji mîriọọn̄ atikọ. Atikọ ya si môkup me emen kiji mege ire mgbọ ikakaan̄ge itata.
63001003	Atata nnwọn, mè nsan, mè esuuk eyi Awaji Ute mè Jisọs Karais ogwu Gwun̄ môkup inyi eji me emen atikọ mè imumechieen̄.
63001004	Îre inu ikpele unwọọn̄ inyi emi imumun̄ usini nsabọn kwun̄ ekiluk ugwem me emen atikọ, kubọk Awaji Ute onyibe ida ibe eji ekerọ.
63001005	Eya orọ, atata ogwu enenwaan̄, ǹkibeek owu ibe mè eji ekemun̄ lek kiji me chieen̄. Eyi ìkare aya ikan. Îre oka ikan eyi enyibe eji bene me ibebene, mgbọ eji ebọkọbe ikọ Awaji itap ayaya.
63001006	Iluluk ugwem igọọk me lek ikan Awaji, eya ore imumechieen̄. Kubọk enyi ewuukbe lek inọ bene me ibebene, ikan Awaji onyibe eji ìre, mè eji ekemun̄ ebi melek kiji me chieen̄ mgbọ geelek.
63001007	Owuwa ebi ofiaan̄ mîra inin̄ ijot linyọn̄. Ife chi kpechieek ibe ke Jisọs Karais înu me linyọn̄ keyi me akpalek ebilene. Ene geelek òkirọ òjelek inu òkup ikeyi ìre ogwu ofiaan̄, mè ire si ogwu ochicha kè Karais.
63001008	Eya orọ, ìgbala chieen̄, inyi inu ya eyi enyi ekwukwulube me lek ikachep enyi me ikike. Ire, ìtet lek ìnye, inyi enyi ebọkọ ojot ojot mkpukpe me lek ikwaan̄ enyi erọbe.
63001009	Ogwu geelek òrọrọ inu isaba iraka itele ijejeen̄ eyi Karais ojeen̄be eji, ene ya ìkakaan̄ Awaji me emen ugwem kan̄. Ire, ogwu geelek òkekeke inye me emen ijejeen̄ kè Karais ya, ene ya îkaan̄ Awaji Ute, mè ikaan̄ si ogwu Gwun̄ me emen ugwem kan̄.
63001010	Eya orọ, ire ogwu inu ibonijeen̄ enyi inu, mè ìkajeen̄ ijejeen̄ keyi, ikabọkọ ene ya ìtap me uwu kinyi. Ikatọtọp si ọmọ amọn geege.
63001011	Mije, ogwu geelek òtọtọp ene ya amọn, ogwa îgọọk ene ya igbaan̄ ikirọ ijo inu eyi ene ya okirọ.
63001012	Me atikọ, nkaan̄ owuwa ikọ mbatumu inyi enyi. Ire, ǹkaweek igege me ikpa. Kpan̄asi ikeya, ǹkikpọ chieen̄ ibe ke mânunu inikpọ enyi, mè igọọk enyi itumu ikọ isi mè isi, inyi unwọọn̄ kiji melek kinyi ijot ichak.
63001013	Nsabọn ngwan̄ kwun̄ enenwaan̄, ogwu Awaji ogobobe inyi lek kan̄, mîtọp owu amọn.
64001001	Emi ogwu ugane ntitiin̄ Awaji nkige ikpa etip keyi ijet owu, Gayọs ogwu mmun̄be me chieen̄ enenen me emen atikọ.
64001002	Atata une n̄a, ǹkiriaak Awaji ibe mè lek kwun̄ inye, mè otutuuk inu ije ijaan̄ melek kwun̄ me akpalek, kubọk îkije ijaan̄ owu me lek me emen inu eyi Awaji.
64001003	Ejit îbele emi enenen mgbọ usini bọn Nte kiji enube, mè inikpa inyi emi ibe ke owu okeke inye me emen atikọ eyi Awaji, mè ikiluk ugwem me emen atikọ ya si inyi isi.
64001004	Inu òkibele emi ejit ichit ìre ikekinọ ibe ke nsabọn n̄a me emen ichechieek mêkiluk ugwem me emen atikọ eyi Awaji.
64001005	Atata une n̄a, owu onye lek enenen. Lek ìkawọ owu mgbọ geege me isisi ikwaan̄ inyi bọn Nte, ògak ge ebi ìrere ebi ichen me lek kwun̄.
64001006	Ife chi mîkpa imumechieen̄ okaan̄be me lek kiban̄ inyi ebi ntitiin̄ Awaji me ere keyi. Soso, fo isi kitap ubọk nyi ema ikeya, inyi ije kiban̄ ifet, inyi Awaji me lek kan̄ si ibele ejit.
64001007	Mije, îre isisi ikwaan̄ inyi Karais okisa ema ikijijen̄e ije cha. Ofifi si, ema kpekibọkọ ntap-ubọk geege me ubọk ebi ekachieekge me lek kè Karais.
64001008	Eya orọ, îgbe ibe eji ebi ìchechieek eketap ubọk enyi ife cha, inyi eji egọọk ema egbaan̄ ubọk ekesi ikwaan̄ ilolook ebilene atikọ eyi Awaji.
64001009	Sọntiik mgbọ òraraka, nge mgbidim ikpa ge ijet ntitiin̄ kinyi. Ire, Dioterefis, ogwu òkinwọọn̄ irere ogwu ibot, obọbọkọ ikpa ya, mè ikpọ emi chieen̄ isiki, mè ijit irọrọ inu ngebe me emen ikpa ya.
64001010	Eya orọ, nsinu, mâgwen otutuuk ijo inu îkirọ isibi me isi ebi ene. Dioterefis îfiat eji enenen, mè ikitumu ikọ itoon̄ eji owuwa owuwa. Otutuuk kechi ìkaso ọmọ! Ikekijit si ibọbọkọ ebi ikwaan̄ kè Karais itap, mè igban si ofifi bọn Nte ebi ìweweek ibọbọkọ ife cha itap ibe ekabọkọ ìtap. Ogwu ibobọkọ ife cha itap, îra ilap ogwa isibi me emen ntitiin̄.
64001011	Atata une n̄a Gayọs, kakpọ ijo inu me ubọk ene ìrọ. Kpan̄asi ikeya kpọ ata inu me ubọk ene rọ. Ene geelek òkirọ ata inu ìre gwun̄ Awaji. Ire, ogwu geelek òkirọ ijo inu, ene ya ìkachichini melek Awaji.
64001012	Sa Demetọrọs kween̄ inu! Otutuuk ene ekitumu ata ikọ ibak ọmọ. Atikọ eyi òkup me emen kan̄ îkitumu si ata ikọ òfolek kan̄. Eji me lek kiji si mîkitumu ata ikọ ibak ọmọ. Owu oriọọn̄ si ibe ke ikọ eji ekitumu ìre atikọ.
64001013	Nkaan̄ owuwa inu mbatumu inyi owu. Ire, ǹkaweek igege me ikpa.
64001014	Nkaan̄ si ikpọchieen̄ ibe ke mâmun̄ owu me ikajọn̄ọge mgbọ. Eji isichichini, eji mêgbaan̄ itumu ikọ isi mè isi.
64001015	Esuuk ikup inyi owu. Otutuuk ebi une kwun̄ me ere keyi mîtọp owu amọn. Tọp si otutuuk ebi une kiji ìkup me ere ya amọn nyi eji, me ene, me ene.
65001001	Emi Jud ogwu ikwaan̄ kè Jisọs Karais nge ikpa yi. Emi ìre ngwan̄ kè Jemis. Ǹkige ikpa yi ijet enyi ebi Awaji Ute omun̄be me chieen̄, mè igwen ibe enere ebi kan̄, enyi ebi Jisọs Karais ochitbe, mè ikibem.
65001002	Nsan, mè esuuk, mè imumechieen̄ eyi Awaji ikup melek kinyi owuwa owuwa.
65001003	Bọn Nte n̄a ebi mmun̄be me chieen̄, me sọntiik mgbọ òraraka, îyok emi me ejit enenen igege ikpa ijet enyi òfolek unyan̄a eyi Awaji onyan̄abe eji otutuuk ene. Ire, me mgbọ keyi, nyaka imun̄ ibe ke îkup me uyọt ibe emi ǹge ikpa keyi ǹsa ǹtap enyi efuuk me emen. Ìsa otutuuk unye kinyi ìkwukwulu, mè imun̄ ibe ke enyi mîkeke inye me emen ata etip eyi enyi echieekbe me lek, eyi Awaji okanabe itap me ubọk bọn kan̄. Ata etip yi ìkakinwene.
65001004	Ǹkitumu ikọ yi, mije, îkaan̄ usini ebi ekariọọn̄ge Awaji ebi ìnwenween̄ lek iraka inin̄ etete kinyi me enyi ekariọọn̄ge. Ife chi mînwene atikọ eyi atata nnwọn eyi Awaji itap ubọk òneme ema, mè ikisa ejit nsan Awaji ito me isi ikiluk ugwem barabat kiban̄ ifo isi. Ema mîjit Jisọs Karais ogwu ọmọ gaalek orebe ogwu Ubọọn̄ kiji mè Okaan̄ kiji. Mîge me Ikpa Mbuban karake ukot ukot ibe ke Awaji ìkpolọlọ isusulu ebi ìkup ikeya osusut òmimin enenen.
65001005	Mâsa irek keyi ikpọk ikeek enyi mfufuk enyi ewuukbe lek iriọọn̄ iraka. Me mgbọ Awaji osabe ebi kan̄, òrere ebi Ijeren, isibi me Ijipiti, îsan̄a ema otutuuk ene isibi me ògat ugwem, mè iyaka igwu ikom me mgburudun̄ mgbọ inikpaan̄ otutuuk ebi ekachieekge me lek kan̄ isan̄a kpai.
65001006	Ofifi si, mgbọ usini ebi osat Awaji esabe me unye-ibot imọnọ irek unye eyi Awaji ikanyige ema, mè itele ere Awaji osun̄be ema, Awaji ìtatap ema mkpọn ire mgbọ ikakaan̄ge itata, mè ikpulu ema itap me emen ikpele udun ere ema ebekup mege ire òta Usen, òrere uga Usen mgbọ Awaji obosibi oyerebet me ibot otutuuk linyọn̄.
65001007	Ikeya si, me mgbọ ebi ama Sọdọm mè Gọmọra mè ama òkukup ikana ema esabe otutuuk ugwem kiban̄ itap me ijo barabat, mè bukubuku ugwem eyi ikagbege me etete ebilene, Awaji ìtatap ukan̄ iwọp ema ikpan̄ kubọk inu ijejeen̄ isa ijeen̄ ebilene ubọk osusut eyi ukan̄ ikakaan̄ge itata obokup.
65001008	Îre òjelek inu yaage si ke ife chi ekirọ. Ema ekimumun̄ ilaak, mè ikisa ugwem barabat ifiat lek kiban̄ isan̄a, mè ijit ibe Awaji ikakpulu ema, mè ikinye chieen̄ inyi ebi osat Awaji ìkup me irek umin me emen inyọn̄.
65001009	Ìrere ogwu ibot ebi osat Awaji ekigwen Maiken me lek kan̄, me mgbọ îkigọọk Yọk igbini ikọ òfolek nkwukwu kè Mosis, ìkalululuk ìbene otu ìtumu ijo ikọ ìkeme Yọk. Kpan̄asi ikeya, ìtumu inyi Yọk ibe, “Okumugwem îgama owu!”
65001010	Ire, ebi nlilọ ijejeen̄ chi ekpọkpọ ikitumu ijo otu ikọ ibak inu geelek ema ekakọtge ìgobo ìtet. Ema ekup kubọk anam oron, mije, ema kpekikọt ikeek ekiket sabum ekirọ inu. Inu geelek òninin̄ ema ejit mgbọ geelek, eya ke ema ekirọ. Inu chi geelek ema ekirọ, mè ibe ke ema mîriọọn̄, ore inu echi òkifiat ema, mè ikisa itip-oyerebet eyi Awaji ijet ema.
65001011	Ìkponwọn inyi ema. Ema ekirọ òjelek ijo inu Ken orọbe me ukot ikaan̄, mè ikigọọk si me ulọk ebek ikpoko ikirọ ijo inu kubọk Belam orọbe me ukot ikaan̄. Ema mînye ibot inyi Awaji kubọk Kora orọbe me ukot ikaan̄, mè ikwaan̄ si ita kubọk Kora okwube.
65001012	Me ere geelek enyi egbaan̄be ititiin̄ ikirie inorie, mè ikibele ejit, ife chi ekikup me etete kinyi kubọk mbat oka ekwut, mè ikitap enyi esip me isi. Ema ekpọkpọ ikup ikirie mè ikinwọ, kpekikeek ebi ofifi ife, kperiọọn̄ esip. Ema ekup kubọk ofifit oduku inyọn̄ eyi efet owutbe ikpọk, ìkayaka ìkọt ìrep ibot. Ema ekup kubọk uti eyi ìkakito mfut, ìrere me mgbọ kan̄. Ema ekup si kubọk uti eyi egbaan̄be melek ugwun̄-ijọn̄ kan̄ ijibi, ikwukwu isan̄a isi ge.
65001013	Ema ekup si kubọk ekoon̄ ogbururu. Ere geelek ema esibe, mîra ibum awo inu esip kiban̄ igwook, mè inan̄a itele. Ema ekup kubọk ntoronyan̄ ònanan̄a me irek kiban̄, mè ikijijen̄e. Awaji îneen̄ irek isun̄ iban ema me emen uga udun ere ema ebekup ire mgbọ ikakaan̄ge itata.
65001014	Enọk ogwu òso owot iman jaaba bene me lek kè Adam ogwu ute, îben nriran òfolek ife chi, mè itumu ibe, “Kpọ, Okumugwem mônu melek obop obop ebi osat kan̄ ekariọọn̄ge otu ifuk,
65001015	inisibi oyerebet me ibot otutuuk ebilene, mè itip otutuuk ebi kperiọọn̄ Awaji oyerebet, mije otutuuk ijo ugwem ema elukbe, mè ijo otu ikọ geelek echi ema ekisa itumu Awaji ilọ.”
65001016	Ema chi ìre ife inu ìkakijot chieen̄, mè ire si ebi inu geelek ebi ofifi ife erọbe ìkakinwọn me lek. Inu geelek ijo ulọk kiban̄ okiweek, eya ke ema ekima irọrọ, mè ikitumu lek kiban̄ imin, mè ikisa unin̄i otu itumu ikọ melek ebi ene, inyi ema ekọt ekaan̄ inu geelek ema ekiweek.
65001017	Ire, enyi ata ebi une n̄a, ìkeek inu ebi otuchieen̄ Okaan̄-ene Jisọs Karais ewuukbe lek itumu ibe ke môrọ.
65001018	Ema etumu ibe, “Me mgburudun̄ mgbọ, owuwa ebi kperiọọn̄ Awaji mêsibi inu inikichak enyi ebi ìkigọọk Awaji. Ife chi ebekirọ inu geelek akpalek kiban̄ okiweek.”
65001019	Ema chi ere ebi ìkitap icheche lek me etete ebi ene. Ema ìre ebi ekwukwu eyi linyọn̄ keyi okikpulu. Ekwukwu Awaji ìkakup me emen kiban̄.
65001020	Ire, enyi ata ebi une n̄a, ìtap ebi melek kinyi efuuk me emen, mè ìnama ugwem kinyi ìbene me emen ichechieek kinyi eyi òkup me mbuban ichit. Ìkiriaak si uriaak me unye eyi Ekwukwu Mbuban.
65001021	Ìkigbaan̄ ìluk me emen imumechieen̄ eyi Awaji, mè ìkineen̄ lek ìban mgbọ Okaan̄-ene Jisọs Karais môkpọkbe inu, mè inisa me nsan kan̄ ikpulu enyi isi itap me emen ugwem ikakaan̄ge itata.
65001022	Ìkikaan̄ ejit nsan me lek ebi geelek ìkakaan̄ ejit òkup iba iba.
65001023	Ìjọk usini ene ìsibi me emen ukan̄, mè ìnyan̄a ema ìsibi. Ìkaan̄ ejit nsan me lek usini ene. Ire, ìrọ inu chi me ukpook, inyi ema ekasa enyi ìje ìlọ oniin̄. Ìcha ijo inu kiban̄, mè ìcha ìre lek ọfọnti lek kiban̄ eyi ulọk ijo inu òkup ema me emen ofifilabe isan̄a kpai.
65001024	Mgbọ keyi, itọn̄ ikup inyi Awaji ogwu òbokọt ibem enyi, inyi enyi ekaje ìlọ oniin̄, mè ìnan̄a ìrọn̄. Ọmọ obokọt irọ inyi enyi etana esan̄a, mè isa me ikpele unwọọn̄ ikpulu enyi, inyi enyi enekeke me isi kan̄ eyi òkup me mbuban, mè ikaan̄ umin mè uja.
65001025	Itọn̄ ikup inyi Awaji, ogwu ọmọ gaalek orebe Awaji, mè ire si Ogwu Unyan̄a kiji sa me lek Okaan̄-ene Jisọs Karais. Umin, mè ubọọn̄, mè mkpulu, mè unye ìkup inyi ọmọ bene me karake ukot ukot òraraka. Ikup si inyi ọmọ me ukot keyi, mè mgbọ ikakaan̄ge itata. Ikup ikeya!
66001001	Echi ìre inu echi Jisọs Karais ochilibe ijeen̄ ebi ikwaan̄ Awaji. Îre Awaji onyi Jisọs Karais inu chi ibe isa ijeen̄ ebi kan̄, inyi ema eriọọn̄ inu òborọrọ me sọntiik mgbọ òkup me isi. Jisọs Karais oraria ogwu osat kan̄ ibe inichili inu cha ijeen̄ Jọn ogwu ikwaan̄ kan̄.
66001002	Jọn oneniben otutuuk inu cha îmun̄be itumu isibi, mè isa me ikeya ikirọ inye ibe ke ikọ Awaji eyi Jisọs Karais ochilibe ijeen̄ ọmọ ìre atikọ.
66001003	Ugbana môkup inyi ene geelek òfufuk ikọ nriran egebe me ikpa yi. Ugbana môkup si inyi ebi geelek ìnọnọ etip chi, mè ikirọ inu etumube, mije, mgbọ inu chi oborọ iso îgbet enenen.
66001004	Îre emi Jọn nkige ikpa yi ijet enyi ebi ntitiin̄ Awaji jaaba òkup me agan̄ Esia. Atata nnwọn mè esuuk ikup inyi enyi inan̄a me ubọk Awaji ogwu òkukup karake akat, mè ikup si me mgbọ keyi, ogwu òbokup ire mgbọ geelek. Atata nnwọn mè esuuk ikup si inyi enyi inan̄a me ubọk ekwukwu jaaba òkekeke me isi ogboon̄ ubọọn̄ Awaji,
66001005	mè ubọk kè Jisọs Karais, ogwu ikọ kan̄ ogbebe ibe etoon̄ ejit me lek, ogwu Awaji odasi ijomo me mkpa. Ọmọ si ore ogwu òkikpulu otutuuk ebi ubọọn̄ linyọn̄ keyi. Ọmọ îmun̄ eji me chieen̄. Sa me mkpa kan̄ ke înyan̄a eji isibi me emen ijo kiji.
66001006	Îkpulu eji isa irọ ebi Awaji okikpulu, mè isa eji irọ ebi ngwugwa, inyi eji ekesi ikwaan̄ enyi Awaji ogwu òrere Nte kan̄. Itọn̄ mè mkpulu ikup inyi Jisọs ire mgbọ ikakaan̄ge itata! Ikup ikeya!
66001007	Ìkpọ, òkinu! Ìboje melek oduku inyọn̄ inu. Chieen̄ geelek mômun̄ ọmọ, ìrere ebi ìsasa otunwa ichim ọmọ, ema si mêmun̄ ọmọ. Otutuuk ebi ido geelek òkup me linyọn̄ keyi mêto ito ufieejit mije kan̄. Iin̄, ikeya ke îbokup! Ikup ikeya!
66001008	Okumugwem Awaji Ogwu Òkaan̄ Unye Geelek, ogwu òkukup karake akat, mè ikup me mgbọ keyi, ogwu òbokup ire mgbọ geelek, ìtumu ibe, “Emi nre Ibebene mè Itata inu geelek.”
66001009	Emi Jọn nkige ikpa yi ijet enyi. Emi ìre gwun̄ Nte kinyi, ogwu melek kinyi ekigbaan̄ ibọkọ ufialek, mè igbaan̄ ikup me mkpulu kè Jisọs Karais, mè ikigbaan̄ ikat ejit ikime ufialek òkukup inyi eji mije kè Jisọs. Îre mije nkitumu ikọ Awaji, eyi Jisọs orọbe inye ibe ke ìre atikọ, eya orọ etetbe emi inito me inyọn̄ achọ ekigwen Patimọs.
66001010	Mgbọ nkupbe me inyọn̄ achọ ya, me Usen Awaji ge, Ekwukwu Awaji okakana ichit emi, nnọnọ ida ge okitaan̄ unye unye me udun̄ n̄a kubọk ida otita,
66001011	mè ikitumu ibe, “Ge otutuuk inu omun̄be tap me ikpa, mè ria jet ntitiin̄ Awaji jaaba òkup me Efesọs, mè Simaina, mè Pegamọm, mè Tiyatira, mè Sadis, mè Filadefia, mè Lawodisia.”
66001012	Nraraan̄ chieen̄ ikana iweek imumun̄ ogwu òkitumu ikọ ya inyi emi. Mgbọ ngwube isi ikana, ǹyaka inimun̄ ngugọọn̄ mkpukan̄ jaaba esabe alata araran̄ irom,
66001013	mè imun̄ ene ge “òbet lek gwun̄ ebilene” okekebe me etete ngugọọn̄ mkpukan̄ cha, mè itap ujọn̄ọ ọfọnti okuket igwook ire ijọn̄ ukot, mè isa fanti alata araran̄ ikana me otu ejit, mè ibọp ikaan̄.
66001014	Ibot kan̄ mè ijeek òkup ọmọ me ibot ìkitana jai kubọk eri akpọọn̄, mè ikitana si kubọk abalara, sa chieen̄ kan̄ okisak kubọk alọm ukan̄.
66001015	Ukot iba kan̄ ìkimumen kubọk ekwe òkikala me emen ukan̄, sa ida kan̄ okitaan̄ woii kubọk ida owuwa agbugbuk.
66001016	Ọmọ okakaan̄ ntoronyan̄ jaaba me ubọk kan̄ agan̄ ulom. Oge etim isi iba òrereke, owọwọọk isibi ikeke ikeya me otu kan̄. Isi kan̄ okekitoon̄ ikeya miai kubọk unye ura ejit ikarek.
66001017	Mgbọ mmun̄be ene ya, nrọrọn̄ inyana me ukot kan̄ kubọk ogwu òkwukwu. Ọmọ onyanyana ubọk agan̄ ulom kan̄ ichak emi me lek, mè itumu inyi emi ibe, “Kafieek owot! Emi ìre Adasi mè Òta!
66001018	Emi ìre Ogwu Òkup Me Ugwem. Nkwu me mgbọ òraraka. Ire, kpọ, me mgbọ keyi, emi òwa me ugwem mege ire mgbọ ikakaan̄ge itata! Mkpa mè ama ekwukwu ìkup emi me ubọk. Otutuuk atafi isotu kiban̄ ìkup emi me ubọk.
66001019	“Eya orọ, ge inu chi geelek omun̄be tap me ikpa. Ge echi òkukup me mgbọ keyi, mè ge si echi òborọ me mgbọ òkup me isi.
66001020	Ke omun̄ ntoronyan̄ jaaba chi òkup me ubọk n̄a agan̄ ulom, melek ngugọọn̄ mkpukan̄ jaaba cha esabe alata araran̄ irom? Nlelet inu òkup me lek kiban̄ ìre ikeyi: Ntoronyan̄ jaaba chi ìkeke inyi ebi osat Awaji jaaba ìkikpulu ntitiin̄ Awaji jaaba cha. Sa ngugọọn̄ mkpukan̄ jaaba chi okeke inyi ntitiin̄ Awaji jaaba cha me lek kiban̄.”
66002001	Ogwu mmun̄be ya onenitumu inyi emi ibe, “Ge ikpa jet ogwu osat Awaji ogwu òkikpulu ntitiin̄ Awaji òkup me Efesọs ibe: Eyi ìre ikọ ònan̄a me otu ogwu òkaan̄ ntoronyan̄ jaaba me akajit ubọk kan̄ agan̄ ulom, mè ikije ikana me etete ngugọọn̄ mkpukan̄ jaaba cha esabe alata araran̄ irom.
66002002	Nriọọn̄ otutuuk kwulukwulu kinyi, mè iriọọn̄ si ibe ke enyi mîkinye lek irọ ikwaan̄, mè ikikat si ejit mgbọ inu okiyọt. Nriọọn̄ si ibe ke enyi kpekichieek ibe ebi ìkirọ ijo inu ekup me etete kinyi. Îkaan̄ ebi ìkigwen lek kiban̄ ebi otuchieen̄, me ere ema kpere ebi otuchieen̄. Nriọọn̄ ibe ke enyi mîtọ ife chi ikpọ, mè imun̄ ibe ke ema ìre ebi ataak.
66002003	Enyi mîkikat ejit ibọkọ owuwa ufialek mije erieen̄ n̄a. Enyi kpechieek-nu ibe efuuk ita enyi me emen.
66002004	“Ire, ǹkabele ejit, mije ijo inu ge mmun̄be me ugwem kinyi. Enyi kpeyaka ima emi kubọk adasi mgbọ ya.
66002005	Mije adasi imumechieen̄ ya enyi etelebe, enyi mînan̄a irọn̄ ijọn̄ọ ere. Ìkeek ikpele irọn̄ yi, mè ìgwu ìkom, mè ìyaka ìkirọ inu cha echi enyi ekirọ me adasi mgbọ. Ire enyi kpegwu ikom me ijo kinyi, emi mânu inisan̄a ngugọọn̄ mkpukan̄ kinyi isan̄a me irek kan̄.
66002006	Ire, ǹkitọn̄ enyi mije ata ugwem ge enyi ekaan̄be. Enyi mîcha irọrọ ebi ìkigọọk Nikolas ekirọ, kubọk emi nchabe si.
66002007	“Ogwu ikaan̄ utọn̄, inọ inu Ekwukwu Awaji okitumu inyi ebi ntitiin̄ Awaji geelek! Ogwu itim ikpan̄, mânyi ene ya unye ibe irie mfut ònan̄a me lek uti eyi òkinyi ene ugwem, eyi òtibi me eden̄ Paradais eyi Awaji.”
66002008	Ogwu ene ya mmun̄be otutumu si inyi emi ibe, “Ge ikpa jet ogwu osat Awaji ogwu òkikpulu ntitiin̄ Awaji òkup me Simaina ibe: Eyi ìre ikọ ònan̄a me otu ogwu òrere Adasi mè Òta, ogwu òkwukwu, mè ikpọk ijomo me mkpa iniluk ugwem.
66002009	Nriọọn̄ otutuuk ufialek enyi ekibọkọ, mè iriọọn̄ si ibe ke enyi mîgbọọn̄ enenen. Ire, me atikọ, enyi kpere ugbọọn̄, enyi mîbọọn̄ ubọọn̄. Nriọọn̄ ijo ikọ ebi ataak cha ekisa itumu enyi ifiat. Ife cha ekikan̄ ataak ibe ke ema ìre ebi Ju, ire, ema kpere ebi Ju kubọk ge. Ema ìre ebi ntitiin̄ eyi Setan.
66002010	Ikafieek owot mije owuwa uyọrọlek enyi mêjebe itibi. Me atikọ, Yọk môkpulu usini kinyi itap me mkpọn, mè isisaak enyi enenen otutuuk akọp usen, isasa itọ enyi ikpọ. Ire, ìrere ebekpakpan̄ enyi, ìkeke ìnye me lek n̄a, ke mânyi enyi okpibot ubọọn̄ eyi ugwem ikakaan̄ge itata.
66002011	“Ogwu ikaan̄ utọn̄, inọ ikọ Ekwukwu Awaji okitumu inyi ebi ntitiin̄ Awaji geelek. Ogwu itim ikpan̄ ntọ-mkpọ chi geelek, ene ya ìkpoyaka ikwu mkpa eyi òso mgbọ iba kubọk ge.”
66002012	Ene ya okpọkpọk itumu si inyi emi ibe, “Ge ikpa jet ogwu osat Awaji ogwu òkikpulu ntitiin̄ Awaji òkup me Pegamọm ibe: Eyi ìre ikọ ònan̄a me otu ogwu òkaan̄ oge etim isi iba òrereke ya.
66002013	Nriọọn̄ ere enyi elukbe, mè iriọọn̄ ibe ke enyi eluk me ere Setan oyikbe ogboon̄ ubọọn̄ kan̄, mè ikikpulu. Ire, enyi mîkeke inye melek n̄a. Enyi kpenwunween̄ otu, mè ijit ichechieek me lek n̄a, ìrere mgbọ etetbe Antipas, ogwu òsasa otutuuk ejit kan̄ ichieek me lek n̄a, mè ikitumu emi isibi, ikpan̄ me ama kinyi ere Setan okiluk.
66002014	“Ire, ubọk geelek si, îkaan̄ usini inu enyi ekirọ, echi òkinaan̄ emi ejit me lek kinyi. Îkaan̄ ebi ene me etete kinyi ebi ìkitet ijo ijejeen̄ kè Belam inye. Îre Belam yi onyi Belak ifuk-ibot eyi îsabe ileke ebi Ijeren, inyi erie inorie esabe igwa ngwugwa inyi mkpọmfaka, mè erọn̄ enin̄ ugwem barabat, mè esa me ikeya erọ ijo inu.
66002015	Îkaan̄ si ebi ofifi ene me etete kinyi ìtetet si ijo ijejeen̄ ebi ìkigọọk Nikolas inye.
66002016	Eya orọ, ìgwu ìkom! Ire ìkare ikeya, mânu me ikafiatge mgbọ, mè inisa oge etim òkup emi me otu itim akọn̄ melek ife cha ebi ìkirọ ijo inu cha.
66002017	“Ogwu ikaan̄ utọn̄, inọ ikọ Ekwukwu Awaji okitumu inyi ebi ntitiin̄ Awaji geelek. Ogwu itim ikpan̄, mânyi ene ya inorie emen inyọn̄, eyi chieen̄ ene ikamun̄ge-nu, mè inyi ene ya si ewuuk okuket ge egebe aya erieen̄ ge me lek. Îtata ogwu òbọbọkọ ewuuk ya gaalek òboriọọn̄ erieen̄ òkup me lek.”
66002018	Ene ya otutumu si inyi emi ibe, “Ge ikpa jet ogwu osat Awaji òkikpulu ntitiin̄ Awaji òkup me Tiyatira ibe: Eyi ìre etip ònan̄a me otu Gwun̄ Awaji, ogwu chieen̄ iba kan̄ okisak kubọk alọm ukan̄, ogwu ukot iba kan̄ okimumọọn̄ kubọk ekwe ekakala.
66002019	Nriọọn̄ otutuuk ata inu enyi ekirọ, mè ubọk enyi ekimun̄ ebi ene me chieen̄, mè iriọọn̄ si ichechieek enyi ekaan̄be me lek n̄a, mè ikwaan̄ enyi ekisi mije ichechieek kinyi, mè ukarajit enyi ekaan̄be. Nriọọn̄ si ibe ke enyi ba mêkirọ eyi ògak ikeya me mgbọ keyi.
66002020	“Ire, îkaan̄ inu ge mmun̄be me etete kinyi, eyi ikabelege emi ejit. Enyi ejeje itele ibe ogwu enenwaan̄ ya ekigwen Jeseben, ogwu òkimọnọ lek kan̄ kubọk ogwu nriran, ikup me etete kinyi? Ogwu enenwaan̄ yi ìkisa ijo ijejeen̄ kan̄ irọ inyi ebi ikwaan̄ n̄a erọn̄ enin̄ me ugwem barabat, mè ekerie inorie esabe igwa ngwugwa inyi mkpọmfaka.
66002021	Nnyi ogwu enenwaan̄ ya mgbọ ibe igwu ikom isibi itele ugwem barabat kan̄, ire, ìkaweek inwenwene.
66002022	Eya orọ, mârọ inyi ọmọ ifiak enenen, mè imun̄ ufialek me inyọn̄ mkpilaak orukan̄. Mârọ si inyi ebi ife cha ìkigọọk ọmọ ibubat ebọkọ ufialek enenen, îtata ema egwugwu ikom itele ijo ugwem ogwu enenwaan̄ ya okijeen̄ ema.
66002023	Mâkpan̄ otutuuk ebi ìkigọọk ọmọ irọ ijo inu cha isan̄a kpai, inyi otutuuk ntitiin̄ Awaji geelek eriọọn̄ ibe ke emi ìre ogwu òkiriọọn̄ ekiket ene geelek, mè ejit ene geelek. Mâkpe si ene geelek me etete kinyi mkpukpe igọọk me ubọk ikwaan̄ kinyi.
66002024	“Ire, enyi ebi ama Tiyatira, ebi geelek ekagọọkge ìrọ ijo ijejeen̄ echi Jeseben ya okijeen̄, enyi ebi ekagọọkge ìkween̄ inu cha ema ekitumu ibe ke ìre udọk udọk nlelet inu eyi Setan, emi m̀kpasa ofifi ikan geege inisisaak enyi.
66002025	Ire, otutuuk inu mbatumu inyi enyi ìre ikeyi: Ìtet ichechieek ya enyi ewuukbe lek ikaan̄ ìnye mege ire mgbọ mâgwube ikom inu.
66002026	“Ene geelek òtitim ikpan̄, mè ikeke inye ikirọ inu nkiweek mege ire òta, mânyi ene ya unye ibe ikikpulu owuwa ido,
66002027	kubọk emi mbọkọbe unye me ubọk Nte n̄a, mè ikikpulu owuwa ido. Ene ya môkisa okuba ubọọn̄ esabe okwukwut irọ ikikpulu ebi ido cha, mè ikitun̄ ema ikpukpuku kubọk ugọn̄ ebobot.
66002028	Mânyi si ene ya ntoronyan̄ otu ewelegwe.
66002029	“Ogwu ikaan̄ utọn̄, inọ ikọ Ekwukwu Awaji okitumu inyi ntitiin̄ Awaji geelek.”
66003001	Ogwu mmun̄be ya otutumu si inyi emi ibe, “Ge ikpa jet ogwu osat Awaji ogwu òkikpulu ntitiin̄ Awaji òkup me Sadis ibe: Eyi ìre ikọ ònan̄a me otu ogwu òkakaan̄ ekwukwu jaaba eyi Awaji, mè ikaan̄ si ntoronyan̄ jaaba me ubọk. Nriọọn̄ ubọk ikwaan̄ kinyi. Ebi ene ekikeek ibe ke enyi me ugwem. Ire, kpunu ugwem geege me emen kinyi, enyi ekwukwu isan̄a.
66003002	Ìnan̄a ìkeke me ilaak! Ìtap unye me emen sọntiik ugwem ichechieek òsisik enyi me emen, inyi ikakwu ìsan̄a isi ge. Mije, mmun̄ ibe ke ubọk ikwaan̄ kinyi ìkariọọn̄ ubọk ìjaan̄ ìsan̄a me isi Awaji n̄a.
66003003	Eya orọ, ìkeek ijejeen̄ ya enyi enọbe, mè ibọkọ itap. Ìrọ, otutuuk inu cha ejeen̄be enyi, mè ìgwu ìkom ìsibi ìtele ijo kinyi. Ire, ire enyi kpegwu ikom, mânu me lek kinyi kubọk ogwu inọ okinu uwu ene. Enyi kpeberiọọn̄ oke mgbọ mbanu.
66003004	“Ire, îkaan̄ ene inen mè inen ìkup me etete kinyi me Sadis ebi kpefiat-nu ọfọnti kiban̄. Ema mêtap ọfọnti okuket me lek isa ikigọọk emi ije ikana, mije, ema mîgbe.
66003005	Ene geelek òtitim ikpan̄ môtap si ọfọnti okuket, kubọk ife chi ebetap. M̀kpatutuku erieen̄ kiban̄ isan̄a me ikpa ugwem ya kubọk ge. Mâtumu isibi me isi Nte n̄a mè isi ebi osat kan̄ ibe ke ema ìre ebi n̄a.
66003006	“Ogwu ikaan̄ utọn̄, inọ inu Ekwukwu Awaji okitumu inyi ebi ntitiin̄ Awaji geelek.”
66003007	Ene ya otutumu si inyi emi ibe, “Ge ikpa jet ogwu osat Awaji ogwu òkikpulu ntitiin̄ Awaji òkup me Filadefia ibe: Eyi ìre ikọ ònan̄a me otu ogwu òkup me mbuban, ogwu atikọ, ogwu òkaan̄ atafi kè Debit me ubọk. Inu geelek îchilibe, kpunu ogwu òkikọt ichit. Inu geelek îchitbe, kpunu ogwu òkikọt ichili.
66003008	Nriọọn̄ ata ubọk ikwaan̄ kinyi. Nriọọn̄ ibe ke enyi kpekaan̄ ikpele unye, ire, enyi mîkirọ ikọ n̄a. Enyi kpejit emi. Kpan̄asi ikeya, enyi ekekeke inye melek n̄a. Mije keya, nchili isotu ibook inyi enyi, eyi kpunu ene geege òbokọt ichit!
66003009	Ebi ntitiin̄ eyi Setan cha, ebi ataak cha ìkibe ke ema ìre ebi Ju, me ere ema kpere ebi Ju geege, mârọ inyi ema enetọbọ ekpe me ukot kinyi, mè eriọọn̄ ibe ke emi mmun̄ enyi me chieen̄.
66003010	Mije enyi egban̄be utọn̄ me lek ikọ ntumube ibe enyi ekaan̄ ukarajit, emi mâchit enyi itibi mgbọ ikpele ntọ-mkpọ eyi òbonu me otutuuk linyọn̄ initọ otutuuk ebilene ìluk me linyọn̄ keyi ikpọ, inyi inu geege ikare enyi lek.
66003011	“Emi gwa ǹkinu ugwat ugwat. Ìtet ugwem ichechieek enyi ekaan̄be ìnye, inyi ene geege ikabọkọ okpibot ubọọn̄ kinyi ìsan̄a enyi me ubọk.
66003012	Ene geelek òtitim ikpan̄, mâsa ene ya irọ ata me emen uwu mbuban eyi Awaji n̄a. Ene ya ìkpoyaka inan̄a me uwu mbuban ya isibi. Mâge erieen̄ Awaji n̄a me lek ene ya, mè ige si erieen̄ ama Awaji n̄a, òrere ayaya Jeruselem, eyi òbonan̄a me ubọk Awaji n̄a me emen inyọn̄ isibi inu. Mâge si ayaya erieen̄ n̄a me lek ene ya.
66003013	“Ogwu ikaan̄ utọn̄, inọ ikọ Ekwukwu Awaji okitumu inyi ebi ntitiin̄ Awaji geelek.”
66003014	Ene ya si onenitumu inyi emi ibe, “Ge ikpa jet ogwu osat Awaji ogwu òkikpulu ntitiin̄ Awaji òkup me Lawodisia ibe: Eyi ìre ikọ ònan̄a me otu ogwu erieen̄ kan̄ orebe ‘Ikup Ikeya,’ ogwu ata-ikọ ya ògbegbe ibe etoon̄ ejit me lek, ogwu òkitumu atikọ, ogwu otutuuk inu geelek Awaji orombe onan̄abe me ubọk kan̄.
66003015	Emi nriọọn̄ ubọk ikwaan̄ kinyi. Enyi ekup kubọk mun̄ òwọwọ otu. Yoyok, ìkayok. Tọtọọk, ìkatọọk. Mebe enyi eyoyok isi ge, mè ìyaka ire etọtọọk isi ge, kè obele emi ejit.
66003016	Eya orọ, mije enyi ewọbe ikeyi, kpeyok, kpetọọk, mâkwut enyi isibi me otu n̄a.
66003017	Enyi ekitumu ibe, ‘Emi mbọọn̄ ubọọn̄, kpunu inu geege ònanan emi. Eya orọ, ǹkayaka ìweek inu geege.’ Ire, enyi kperiọọn̄ ibe ke inu îyọt enyi me lek enenen; ke enyi mîkaan̄ njijin. Enyi kperiọọn̄ si ibe ke enyi ìre ebi ugbọọn̄, mè ebi ǹnàan̄; ke enyi ekije njak.
66003018	Ǹkiteme enyi nteme ibe, ìna me ubọk n̄a ìnilep alata araran̄ esabe ukan̄ ikala inyi ikitoon̄, inyi enyi ebọọn̄ ubọọn̄. Ìnilep ọfọnti okuket ìkitap, inyi enyi esa echit njak kinyi, ke mikaan̄ esip. Ìnilep ugwun̄ chieen̄ ìsa ìtap me chieen̄ kinyi, inyi enyi ekọt ekemọọn̄ inu.
66003019	“Ebi mmabe ke nkigana ikọ inyi, mè ikisulu me njijan̄. Eya orọ, ìgbala chieen̄, mè ìgwu ìkom ìtele ijo kinyi.
66003020	Kpọ, emi ǹkeke me otu isotu, mè ikitọbọ ubọk. Ire ikaan̄ ogwu inọ ida n̄a, mè igwuku isotu inyi emi, mânin̄ emen uwu ene ya, mè igọọk ene ya igbaan̄ irie inorie, ọmọ si môgọọk emi igbaan̄ irie.
66003021	Ene geelek òtitim ikpan̄, mânyi ene ya unye ibe igọọk emi isiki ikweek me inyọn̄ ogboon̄ ubọọn̄ n̄a, kubọk emi ntimbe ikpan̄, mè igọọk Nte n̄a isiki ikweek me inyọn̄ ogboon̄ ubọọn̄ kan̄.
66003022	“Eya orọ, ogwu ikaan̄ utọn̄, inọ ikọ Ekwukwu Awaji okitumu inyi ebi ntitiin̄ Awaji geelek.”
66004001	Mgbọ eya orakabe, nnenibene chieen̄ ikpọ, mè imun̄ isotu ge ogwukube ibook me emen inyọn̄. Ida ya òkitaan̄ kubọk otita, eyi òtutumu ikọ inyi emi me adasi mgbọ ya onenitumu inyi emi ibe, “Nene na me ere keyi, inyi ǹjeen̄ owu inu òborọ me mgbọ òkup me isi.”
66004002	Mgbọ yaage, Ekwukwu Awaji okakana ichit emi, mmumun̄ ogboon̄ ubọọn̄ ge okupbe me emen inyọn̄, me imun̄ ene ge osikibe ikweek me inyọn̄ ogboon̄ ubọọn̄ ya.
66004003	Isi ogwu òkup me inyọn̄ ogboon̄ ubọọn̄ ya okekitana okuket mè araran̄ kubọk ewuuk unye otu ewe ekigwen jasipa, mè eyi ekigwen kanelian. Egop ubọọn̄ ge òninin̄ ikup njijoon̄ inwan̄ njijoon̄ inwan̄ kubọk ewuuk unye otu ewe ge ekigwen emeran, okakana ichit ogboon̄ ubọọn̄ ya.
66004004	Ofifi akọp ogboon̄ ubọọn̄ iba mè ini okukup ikana ogboon̄ ubọọn̄ ya. Akọp ebi ugane iba mè ini ìtatap ọfọnti okuket, mè ikwuun̄ okpibot ubọọn̄ alata araran̄ me ibot ekwekweek irek me inyọn̄ akọp ogboon̄ ubọọn̄ iba mè ini cha.
66004005	Utoon̄ okekikebe mèrèmèrèp ikana me lek ogboon̄ ubọọn̄ ya. Isinyọn̄ okekigbugbut, mè ikisook si me ere ogboon̄ ubọọn̄ ya okupbe. Mkpukan̄ jaaba okekeke me isi ogboon̄ ubọọn̄ ya, mè ikilomo. Mkpukan̄ jaaba chi ìre ekwukwu jaaba eyi Awaji.
66004006	Inu ge òbet lek okwaan̄ ge òwa me isi ogboon̄ ubọọn̄ ya. Mun̄ òkup me okwaan̄ ya ìkpọkpọ igen ikup kubọk umọọn̄ eyi mêkọtbe imọọn̄ inu itibi. Inu ini òkup me ugwem, mè ikaan̄ chieen̄ chieen̄ ijot lek me agan̄ isi, mè agan̄ udun̄ onenikeke ikana me agan̄ ini eyi ogboon̄ ubọọn̄ ya.
66004007	Me lek inu ini cha, eyi adasi ìbet lek egbe inwọọn̄, eyi òso iba obet lek orie erie mbuuk, eyi òso ita okaan̄ isi ebilene, sa eyi òso ini obet lek igo òkiwuwulu.
66004008	Me etete inu ini chi òkup me ugwem, geelek îkaan̄ uwop gweregwen, mè ikaan̄ chieen̄ chieen̄ iso otutuuk lek, mè ikaan̄ si ire irak uwop cha. Ikarek mè eririeen̄, ema kpekiriaan̄ otu, ekpọkpọ ikikọt okwa itọn̄ Awaji ibe,
66004009	Mgbọ geelek inu ini cha òkup me ugwem ekikọt okwa eyi umin mè uja mè itọn̄ isa ikitik ogwu òsisiki ikweek me inyọn̄ ogboon̄ ubọọn̄ ya, ogwu òkup me ugwem ire mgbọ geelek mgbọ geelek,
66004010	akọp ebi ugane iba mè ini cha mîra ikigwook ekpe me ijọn̄ me isi ogwu òkup me inyọn̄ ogboon̄ ubọọn̄ ya, ogwu òkup me ugwem ire mgbọ geelek mgbọ geelek, mè ikitọbọ ebum inyi ọmọ, mè ikichili okpibot ubọọn̄ kiban̄ ito me isi ogboon̄ ubọọn̄ ya, mè ikikọt okwa ibe,
66004011	“Ogwukaan̄ kiji mè Awaji kiji, owu ogbe ibọbọkọ itọn̄, mè umin, mè unye, mije, owu orom otutuuk inu. Ìneneme owu ke owu orom ema, mè irọ inyi ema egat ugwem.”
66005001	Nnenimun̄ ikpa ge ekakat me ubọk agan̄ ulom ogwu òsisiki ikweek me inyọn̄ ogboon̄ ubọọn̄ ya. Egege inu ichit lek ikpa ya, isi mè udun̄, mè itet ikpa ya ikat, mè inisa agba igọm otu ikpa ya ichit irek jaaba, inyi ene geege ikakọt ìchili.
66005002	Nnenimun̄ ogwu osat Awaji ge òkakaan̄ ikpele unye okitaan̄ ukpo ikido ibe, “Ìre ekene ogbe ogwu òbokama agba cha, mè ichili ikpa ya?”
66005003	Ire, kpemun̄ ene geege me otutuuk emen inyọn̄, mè ìre linyọn̄ keyi, mè ìyaka ire irak linyọn̄, òrere ama ekwukwu, ogwu òbokọt ichili ikpa ya, mè ìre ogwu òbokọt itap chieen̄ ikpọ inu egebe me emen.
66005004	Mbebene ikito ito, mè ito ito enenen, mije, kpemun̄ ene geege ògbegbe, ogwu òbokọt ichili ikpa ya, mè ìre ogwu òbokọt itap chieen̄ ikpọ emen.
66005005	Ene ge me etete akọp ebi ugane iba mè ini cha onenitumu inyi emi ibe, “Kayaka ito ito! Kpọ, Egbe Inwọọn̄ otoko kè Juda, òrere Ugwun̄-ijọn̄ kè Debit îra itim ikpan̄. Îre ọmọ obokọt ikama irek agba jaaba cha, mè ichili ikpa ya.”
66005006	Nnenimun̄ Gwun̄ Arọọn̄ ge, òkukup kubọk ekpakpan̄, okekebe me eden̄ ere ogboon̄ ubọọn̄ ya okupbe. Akọp ebi ugane iba mè ini cha, mè inu ini cha òkup me ugwem enenikeke ikana ọmọ. Gwun̄ Arọọn̄ ya îtibi iko jaaba me ibot, mè ikaan̄ chieen̄ jaaba, eyi òrere ekwukwu jaaba eyi Awaji, ebi Awaji oriabe isibi itap me otutuuk linyọn̄.
66005007	Gwun̄ Arọọn̄ ya onenisi ibọkọ ikpa ya me ubọk agan̄ ulom ogwu òsisiki ikweek me inyọn̄ ogboon̄ ubọọn̄ ya.
66005008	Mgbọ îbọkọbe ikpa ya, inu ini òkup me ugwem cha, mè akọp ebi ugane iba mè ini cha otutuuk etọtọbọ ibot me ijọn̄ me isi Gwun̄ Arọọn̄ ya. Ema geelek mîkaan̄ uneen̄ me ubọk, mè ngigọ esabe alata araran̄ irom, mè nsensi me emen ojotbe. Nsensi ya ìre uriaak bọn Awaji eriaakbe.
66005009	Ema ekekikọt ayaya okwa ge ibe, “Owu ogbe ibọbọkọ ikpa ekakat ya, mè ikama agba kan̄ cha isan̄a, mije, mîkpan̄ owu, owu osasa eje kwun̄ ilep ebi ene inan̄a me egep geelek, mè otu usem geelek, mè ama geelek, mè ido geelek, isa ijet Awaji.
66005010	Owu osa ebi olepbe cha irọ ebi Awaji okikpulu, mè irọ inyi ema ekana ebi ngwugwa ìkisi ikwaan̄ inyi Awaji kiji, mè ema ekekpulu ebi ìluk me linyọn̄ keyi.”
66005011	Nneniraan̄ chieen̄ ikpọ, mè inọ ida ogbogbo ebi osat me ego me ego, eyi ekariọọn̄ge otu ifuk, ekekebe ikana ogboon̄ ubọọn̄ ya, melek inu òkup me ugwem cha, melek akọp ebi ugane iba mè ini cha otutuuk,
66005012	mè ikitaan̄ ukpo ikikọt okwa ibe, “Owu Gwun̄ Arọọn̄ ya ekpan̄be, îre owu ogbe ibọbọkọ unye eyi mkpulu, mè inu ubọọn̄, mè iriọọn̄-inu, mè unye geelek, mè umin, mè uja, mè itọn̄!”
66005013	Nneninọ otutuuk inu geelek Awaji orombe, òkup me emen inyọn̄, mè echi òkup me linyọn̄ keyi, mè echi òkup me irak linyọn̄ òrere ama ekwukwu, mè echi òkup me okwaan̄, mè otutuuk inu geelek òkup me emen kiban̄, ekikọt okwa ibe, “Itọn̄, mè umin, mè uja, mè unye eyi mkpulu geelek ikup inyi ogwu òkup me inyọn̄ ogboon̄ ubọọn̄ ya, mè Gwun̄ Arọọn̄ ya ire mgbọ geelek mgbọ geelek.”
66005014	Inu ini cha òkup me ugwem, mè akọp ebi ugane iba mè ini cha echechieek igwook ibe, “Ikup ikeya!” Ebi ugane cha egegele igwook me ijọn̄, mè itọbọ ebum.
66006001	Nnenikikpọ, mè imun̄ mgbọ Gwun̄ Arọọn̄ ya okamabe irek ge me lek irek agba jaaba cha esabe igọm otu ikpa ya ichit. Mgbọ îkamabe agba ya, nnọnọ ubọk inu ge me lek inu ini cha òkup me ugwem osookbe ida kubọk isinyọn̄ itumu ibe, “Na!”
66006002	Nraraan̄ chieen̄, mè imun̄ inyinya okuket ge okinu. Ogwu òkweek me inyọn̄ inyinya ya îkaan̄ ogban̄ me ubọk. Enenikwuun̄ ọmọ okpibot ubọọn̄. Ọmọ olilibi me inyọn̄ inyinya kan̄ inan̄a kubọk ogwu òtitim ikpan̄ me akọn̄, mè iben me ejit ikpọkpọ ikitim si ikpan̄ ifo isi.
66006003	Gwun̄ Arọọn̄ ya onenikama òso irek agba iba. Mgbọ îkamabe, nnọnọ inu òkup me ugwem eyi òso iba otumube ibe, “Na!”
66006004	Ofifi inyinya onanan̄a isibi inu, mè inin̄ ikeya ikup araran̄ kubọk alọm ukan̄. Eneninyi ogwu òkup me inyọn̄ kan̄ unye ibe isan̄a esuuk isan̄a me linyọn̄, inyi ebi ene ebene ekekpan̄ lek kiban̄. Mînyi si ogwu òkup me inyọn̄ inyinya araran̄ yi ikpele oge akọn̄ ge.
66006005	Gwun̄ Arọọn̄ ya onenikama òso irek agba ita. Mgbọ îkamabe, nnọnọ ida inu òkup me ugwem eyi òso ita otumube ibe, “Na!” Nraraan̄ chieen̄, mè imun̄ inyinya ofifit ge osibibe inu. Ogwu òkup me inyọn̄ kan̄ îkaan̄ inu ekisa itọ inu me ubọk.
66006006	Nneninọ inu ge òtaan̄ kubọk ida ene onan̄abe me etete inu ini cha òkup me ugwem ikitumu ibe, “Ebi ene mêsa dinari ge ilep ewop akpa ge gaalek, mè isa si dinari ge ilep ewop akpa balì ita gaalek. Ire, ikajijaka uko olifu mè uko gerep, inyi aran̄ mè miin̄ ikanan.”
66006007	Gwun̄ Arọọn̄ ya onenikama òso irek agba ini. Nnọnọ ida inu òkup me ugwem eyi òso ini okitumu ibe, “Na!”
66006008	Nraraan̄ chieen̄, mè imun̄ inyinya ge òkpọkpọ ikup joon̄ kubọk ene ogwu orukan̄ ofiakbe ifiin̄ enenen. Ogwu òkup me inyọn̄ inyinya ya, ekigwen Mkpa. Ama Ekwukwu okekigọọk ọmọ me udun̄. Eneninyi ema unye ibe esa akọn̄, mè akan̄, mè orukan̄, mè ijo anam oron ekpan̄ ebilene, irek ge me etete irek ini, me otutuuk linyọn̄.
66006009	Gwun̄ Arọọn̄ ya onenikama òso irek agba go. Mkpọkpọ me irak ntook òkup me ere ya, mè imun̄ ibot ejit otutuuk ebi ekpan̄be mije ema ekitumu ikọ Awaji, mè isa otutuuk ugwem kiban̄ ichieek inye, mè ikiluk ugwem igọọk me lek.
66006010	Ema ekekitaan̄ ukpo itumu ibe, “Okumugwem, owu ogwu atikọ, mè ogwu òkup me mbuban, ìre mgbọ owa ke obosibi oyerebet me ibot ebi linyọn̄ cha, mè isulu ema osusut me useen̄ ema ekpan̄be eji? Mije, òkikup ifiin̄.”
66006011	Eneninyi ema ọfọnti okuket, me ene me ene, mè itumu inyi ema ibe enye lek ekup sọntiik mgbọ, mege ire mgbọ ebi linyọn̄ mêkpan̄be si bọn Nte kiban̄ mè ebi melek kiban̄ ekigbaan̄ isi ikwaan̄ inyi Awaji iso otu ifuk, kubọk ekpan̄be ema.
66006012	Nnenikikpọ mgbọ Gwun̄ Arọọn̄ ya okamabe òso irek agba gweregwen. Mgbọ yaage, ijọn̄ osisisik atalek unye unye, ura ogwugwu ikom idun, mè ifit ikup kpurọk kubọk egwe-ufit esabe inwọọn̄ lek ebot irom. Onyan̄ ogwugwu ikom si, mè inin̄ ikup eje eje.
66006013	Ntoronyan̄ òkup me isinyọn̄ ogegen̄ igwook me ijọn̄ kubọk mfut figi òto me ulọ mgbọ okigen̄ igwook me ijọn̄ mgbọ unye efet okiwut ibieen̄.
66006014	Isinyọn̄ okakat igba kubọk ufo, mè ininiin̄ ichep. Ogoon̄ geelek, mè achọ geelek òkup me linyọn̄ yi, ojijibi inan̄a me akpat.
66006015	Mije ukpook, otutuuk ebi ubọọn̄ ìkup me linyọn̄, mè ebi ibot mkpulu geelek, mè ebi ibot akọn̄ geelek, mè ebi ìbọbọọn̄ ubọọn̄, mè ebi isi ile, mè otutuuk ebi usun̄, mè ebi kpere ebi usun̄, elilibi isi ilet me emen udọn̄ mè irak ewuuk òkup me inyọn̄ ogoon̄,
66006016	mè ikitaan̄ ukpo itumu inyi ogoon̄ cha mè ewuuk cha ibe, “Ìgbugbọ ìchit eji, mè ìlet eji me chieen̄ ogwu òkweek irek me inyọn̄ ogboon̄ ubọọn̄ ya, inyi unaan̄-ejit eyi Gwun̄ Arọọn̄ ya ikare eji lek!
66006017	Mije, uga usen unaan̄-ejit kiban̄ îra ire. Kpunu ene geege òbokọt ikeke ida!”
66007001	Mgbọ eya orakabe, mmumun̄ ebi osat Awaji ini ekekebe me agan̄ ini eyi linyọn̄ keyi, mè ikikput efet òkinan̄a me agan̄ ini cha ikiwut igwook me linyọn̄, inyi efet geege ikayaka ìwut me inyọn̄ ijọn̄, mè okwaan̄, mè inyọn̄ ibot uti geege.
66007002	Nnenimun̄ si ofifi ogwu osat ge okinan̄a me agan̄ mbum-ura inu, mè ikaan̄ inu ekisa itap iman̄ òriọọn̄ eyi Awaji òkup me ugwem, me ubọk. Ogwu osat yi onenitaan̄ ukpo ikitumu inyi ebi osat ini kechilọ, ebi Awaji onyibe unye ibe ejijaka ijọn̄ mè okwaan̄, ibe,
66007003	“Ikajijaka ijọn̄ mè okwaan̄ nu, mè uti geege, inyi eji edasi etap iman̄ oriọọn̄ me inyọn̄ okwut isi ebi ikwaan̄ Awaji kiji.”
66007004	Nneninọ ebakbe otu ifuk ebi etapbe iman̄ oriọọn̄ Awaji me inyọn̄ isi. Otu ifuk kiban̄ ìre, efit obop ene ge mè akọp obop ini mè obop ini. Ema enan̄a me otutuuk otoko geelek òkup me Ijeren, otoko ge, akọp mè obop ene iba:
66007005	Me otoko kè Juda, akọp mè obop ene iba ke etap iman̄ oriọọn̄ me inyọn̄ isi, me otoko kè Ruben, akọp mè obop ene iba, me otoko kè Gadi, akọp mè obop ene iba,
66007006	me otoko kè Ase, akọp mè obop ene iba, me otoko kè Nafitali, akọp mè obop ene iba, me otoko kè Manasi, akọp mè obop ene iba,
66007007	me otoko kè Simiọn, akọp mè obop ene iba, me otoko kè Libai, akọp mè obop ene iba, me otoko kè Isaka, akọp mè obop ene iba,
66007008	me otoko kè Jebulọn, akọp mè obop ene iba, me otoko kè Josefu, akọp mè obop ene iba, me otoko kè Benjamin, akọp mè obop ene iba.
66007009	Mgbọ eya orakabe, mkpọkpọ, mè imun̄ ogbogbo ene eyi kpekọtbe ifuk otu ifuk ekekebe me isi ogboon̄ ubọọn̄ ya, mè isi Gwun̄ Arọọn̄ ya. Ema enan̄a me otutuuk ido geelek, mè etete ebi ife geelek, mè otu usem geelek, mè ere geelek òkup me otutuuk linyọn̄ keyi. Ema otutuuk ene etap ujọn̄ọ ọfọnti okuket, mè ikaan̄ nlak me ubọk,
66007010	mè ikitaan̄ ukpo idimi okwa ibe, “Unyan̄a geelek ìkinan̄a me ubọk Awaji kiji ogwu òkweek me inyọn̄ ogboon̄ ubọọn̄ ya, mè inan̄a si me ubọk Gwun̄ Arọọn̄ ya!”
66007011	Otutuuk ebi osat Awaji ekekeke ikat ikana ogboon̄ ubọọn̄ ya, mè ebi ugane cha, mè inu ini òkup me ugwem cha, mè igele igwook me ijọn̄ me isi ogboon̄ ubọọn̄ ya, mè ikana isi ikwuun̄, mè ikitọbọ ebum inyi Awaji,
66007012	mè ikitumu ibe, “Ikup ikeya! Otutuuk itọn̄, mè umin, mè uja, mè iriọọn̄-inu, mè otutuuk itọtọn̄ geelek, mè ulibi, mè unye eyi mkpulu, mè unye-lek ikup inyi Awaji kiji ire mgbọ geelek mgbọ geelek. Ikup ikeya!”
66007013	Ene ge me lek ebi ugane cha onenido emi ibe, “Ìre ebi owa ere ife chi ebi ìtap ujọn̄ọ ọfọnti okuket chi? Ìre ere owa ke ema enan̄a inu?”
66007014	Nnenifọọk ọmọ ibe, “Ogwu nte, owu gaalek oriọọn̄.” Ogwu ugane ya onenitumu inyi emi ibe, “Ife chi ìre ebi ìjeje itibi ikpele ufialek ya, mè ikeke inye. Ema mîgwọk ọfọnti kiban̄ me emen eje Gwun̄ Arọọn̄ ya, inyi ikitana okuket.
66007015	Îre mije keyi ke ema ekup me isi ogboon̄ ubọọn̄ Awaji, mè ikisi ikwaan̄ inyi ọmọ me uwu kan̄ eririeen̄ mè ikarek. Ogwu òkweek irek me inyọn̄ ogboon̄ ubọọn̄ ya môkpulu ema itap me isi kan̄, mè ichit ema, inyi inu geege ikasisaak ema.
66007016	Uraafiọọn̄ geege ìkpoyaka itaka ema, ebek ìkpoyaka irak ema ofifi. Ura ìkpoyaka itaka ema, uyok ìkpoyaka iwọp ema.
66007017	Mije, Gwun̄ Arọọn̄ ya ogwu òkup me eden̄ ogboon̄ ubọọn̄ ya môkikpukpo ema kubọk ogwu òkpukpo arọọn̄ okikpukpo arọọn̄ kan̄. Môsa ema ije isi ere ogbuuruk eyi mun̄ ugwem okupbe. Awaji môtuku si otutuuk mun̄ ito geelek isan̄a ema me chieen̄.”
66008001	Gwun̄ Arọọn̄ ya onenikama òso irek agba jaaba esabe igọm otu ikpa ekakat ya ichit. Mgbọ îkamabe, otutuuk emen inyọn̄ okpọkpọ ikup yìràk, kpunu amọn geege, mege iso inu òkup kubọk akọp nkikek mgbọ ita.
66008002	Nnenimun̄ ebi osat jaaba cha ìkikeke me isi Awaji. Eneninyi ema otita jaaba.
66008003	Ofifi ogwu osat ge onunu inikeke me agba lek ntook, mè ikaan̄ ngigọ alata araran̄ ekisa iwọp nsensi me ubọk. Mînyi ọmọ owuwa nsensi ibe iwọp me inyọn̄ ntook alata araran̄ ya òkup me isi ogboon̄ ubọọn̄ ya, inyi utop olu nsensi cha ikigbaan̄ ifuku melek uriaak otutuuk bọn Awaji eriaakbe.
66008004	Oduku nsensi cha ekiwọp, melek uriaak bọn Awaji cha okekigbaan̄ inan̄a me ubọk ogwu osat ya ikibumu ifo inyọn̄ me isi Awaji.
66008005	Ogwu osat ya onenilọbọ ukan̄ me inyọn̄ ntook ya itap ijot ngigọ alata araran̄ ekisa iwọp nsensi ya, mè iben ngigọ ya, mè ukan̄ me emen itọp ito me linyọn̄. Mgbọ yaage, isinyọn̄ okekisook, mè ikigbugbut, mè ikikebe mèrèmèrèp. Ijọn̄ okekisisik.
66008006	Ebi osat jaaba cha ìkakaan̄ otita jaaba cha enenibem lek iwuwut otita kiban̄.
66008007	Adasi ogwu osat iwuwut otita kan̄, mgbọ yaage, mun̄ ònyenye kubọk ewuuk, mè ukan̄, mè eje ogbagbaan̄ ikirep kubọk ibot igwook me linyọn̄, mè itaka irek ge me etete irek ita me linyọn̄ isan̄a, mè itaka si irek ge me etete irek ita me lek otutuuk uti òkup me linyọn̄ isan̄a, mè itaka si otutuuk njijoon̄ mbubet isan̄a kpai me linyọn̄.
66008008	Òso ogwu osat iba oneniwut otita kan̄, ebeben inu ge òkup kubọk ikpele ogoon̄ ukan̄ okisak me lek itọp itap me emen awaji. Irek ge me etete irek ita me lek otutuuk emen awaji okakana eje.
66008009	Irek ge me etete irek ita me lek otutuuk inu geelek òkaan̄ ugwem me emen, mè iluk me emen awaji, okwakwaan̄ ita. Irek ge me etete irek ita me lek otutuuk uji ile geelek òkikọp me emen awaji ojijijaka ita si.
66008010	Òso ogwu osat ita oneniwut otita kan̄. Mgbọ îwutbe, ikpele ntoronyan̄ òkibeen̄ kubọk ibot ukan̄ owawaka inan̄a me isinyọn̄ irọn̄ inin̄ emen irek ge me etete irek ita me lek otutuuk asabọn okwaan̄ mè emen mudim geelek òkup me linyọn̄.
66008011	Erieen̄ ntoronyan̄ ya ire Ujat. Irek ge me etete irek ita me lek otutuuk mun̄ òkup me linyọn̄ obebene ikijat. Owuwa ebi ene ekwakwaan̄ mije ema enwọbe mun̄ ya òjajat.
66008012	Ogwu osat òso ini oneniwut otita kan̄. Mgbọ îwutbe, inenikup kubọk inu ge onan̄a itọbọ irek ge me etete irek ita me lek ura, mè irek ge me etete irek ita me lek onyan̄, mè irek ge me etete irek ita me lek ntoronyan̄. Mije keya, irek ge me etete irek ita me lek utoon̄ kiban̄ okakana udun. Sa me ikeya, irek ge me etete irek ita me lek ikarek okakana udun. Irek ge me etete irek ita me lek eririeen̄ si okakana udun.
66008013	Nnenibene chieen̄ ikpọ, mè inọ igo ge okiwulu me akpabin inyọn̄, mè ikitaan̄ ukpo itumu ibe, “Jei, môfieek! Môfieek! Môfieek enenen inyi ebi ìluk me linyọn̄, mije ida otita ita echi ebi osat ita kechilọ ebewut!”
66009001	Òso ogwu osat go oneniwut otita kan̄. Iwuwut isan̄a, mmumun̄ ntoronyan̄ ge òwuwuuk lek inan̄a me isinyọn̄ irọn̄ me ijọn̄, enyinyi ntoronyan̄ ya atafi ekisa ichili isotu otu udọn̄ ya eyi ikakaan̄ge okputut.
66009002	Mgbọ ntoronyan̄ ya ochilibe otu udọn̄ ya, oduku okekibumu isibi me emen kubọk oduku ukan̄ emen aka oron, mè ichit ura mè otutuuk isinyọn̄ bùk.
66009003	Ogbogbo akaka onanan̄a me emen oduku ya, mè inikana ichit otutuuk inyọn̄ ijọn̄, enyinyi ema unye òkup kubọk iwot otu eferen̄.
66009004	Mîtumu inyi ema ibe ekataka mbubet geege, mè uti geege, mè ekafiat inu geege òkaan̄ inwan̄ me lek me linyọn̄, ire, mè ema eloon̄ otutuuk ebilene ebi kpekaan̄ iman̄ òriọọn̄ eyi Awaji me inyọn̄ okwut isi kiban̄.
66009005	Kpenyi ema unye ibe ekpakpan̄ ene. Ire, enyi ema unye ibe erọ inyi ebi ife cha emun̄ ujaralek otutuuk onyan̄ go. Ujaralek ife cha emun̄be ìjat ikup kubọk mgbọ eferen̄ okisook ene.
66009006	Me otutuuk onyan̄ go cha, ebilene mêweek mkpa, ire, kpebemun̄. Mêweek ikwukwu, ire, mkpa môlibi itele ema.
66009007	Akaka cha ebet lek inyinya eneen̄be isun̄ ibesa isi akọn̄. Me ibot kiban̄, ema mîkwuun̄ inu ge òkup kubọk okpibot ubọọn̄ esabe alata araran̄ irom. Sa isi kiban̄ onibet lek isi ebilene.
66009008	Ijeek òkup ema me ibot ìbet lek ijeek ibot ebibaan̄. Sa ejeek òkup ema me otu onireke kubọk ejeek otu egbe inwọọn̄.
66009009	Ukwek-ejit ema esabe ikwek isi ejit kiban̄ ìkup kubọk echi esabe okwukwut irom. Ema isikiwulu, ida uwop kiban̄ ìkitaan̄ kubọk mgbọ ogbogbo inyinya okitaba owuwa uji akọn̄ ilibi isi isi akọn̄.
66009010	Edim kiban̄, mè inu ema ekisa isook ene ìkup kubọk echi eferen̄. Iwot òkup ema me edim ìkifiak ene otutuuk onyan̄ go.
66009011	Ogwu ubọọn̄ òkikpulu ema ìre ogwu osat òkikpọ chieen̄ me lek udọn̄ ikakaan̄ge okputut ya. Erieen̄ kan̄ eyi usem ebi Iburu ìre Abadọn, sa eyi usem Giris ore Apoliọn. (Abadọn mè Apoliọn ìsibi “ogwu òfiat inu.”)
66009012	Adasi uyọrọlek înu mè iraka! Ìyaka inisik uyọrọlek iba òbonu me isi.
66009013	Ogwu osat òso gweregwen oneniwut otita kan̄. Nnọnọ inu ini òsọsọọk isibi me lek ntook alata araran̄ ya òkup me isi Awaji, okisan̄a amọn,
66009014	mè ikitumu inyi ogwu osat òso gweregwen, ogwu otita ya okupbe me ubọk ibe, “Tọn̄ọ ebi osat ini cha tele, ebi ebọpbe isun̄ me agba lek ikpele okwaan̄ ekigwen Yuferetis.”
66009015	Etọtọn̄ọ ebi osat ini cha itele, ebi esun̄be me mbem-lek ikpọ mbubak mgbọ keyi, me usen chereyi, me onyan̄ keyi, me acha keyi kubọk Awaji osunbe, inyi ema enekpan̄ irek ge me etete irek ita me lek otutuuk ebilene me linyọn̄.
66009016	Ebi osat cha etọn̄ọbe itele, enenisa ogbogbo urum ebi akọn̄ ìkilibi me inyọn̄ inyinya inu. Otu ifuk ebi akọn̄ cha ebakbe inyi emi ǹnọ ìre efit efie iba.
66009017	Inyinya cha, mè ebi akọn̄ ìkilibi me inyọn̄ inyinya cha, kubọk mmun̄be me ilaak ọkpọchieen̄ n̄a ekup ikeyi: Ukwek-ejit kiban̄ ìkup araran̄ kubọk alọm ukan̄, mè ikup si oluku oluku kubọk ewuuk ekigwen safaya, mè ikup si unwan unwan kubọk biridọni. Ibot inyinya cha ìkup kubọk ibot egbe inwọọn̄. Ukan̄ mè oduku mè biridọni okekinan̄a me otu kiban̄ isibi.
66009018	Inu ufialek ita cha, òrere ukan̄ mè oduku mè biridọni òkinan̄a me otu inyinya cha isibi okpakpan̄ irek ge me etete irek ita me lek otutuuk ebilene ìkup me linyọn̄.
66009019	Unye inyinya cha ìkup me otu kiban̄ mè edim kiban̄. Edim kiban̄ ìkup kubọk ijijunu, mè ikaan̄ si ibot me lek. Ibot chi òkup me edim kiban̄ ke ema ekisa itọk ebilene itap unan me lek.
66009020	Ire, ebilene ebi ìsisik me ugwem, ebi uyọrọlek chi ikakpan̄ge, kpechieek si igwugwu ikom, mè itele ọrọmijọn̄ kiban̄. Ema kpechieek itetele itọtọbọ ebum inyi ijo erumun̄, mè mkpọmfaka esabe alata araran̄ itọkọ, mè echi alata okuket, mè echi ekwe, mè echi ewuuk, mè echi esabe uti ikọ. Otutuuk mkpọmfaka chi kpekikọt imọọn̄ inu, kpekikọt inọ ikọ, kpekikọt ije ije si.
66009021	Ife cha si kpegwu ikom itele ikpakpan̄ ene, mè ugwem ibọk ibọk mè iwot, mè ugwem barabat, mè ichichiin̄ inọ kiban̄ cha.
66010001	Mgbọ eya orakabe, nnenimun̄ ofifi ikpele ogwu osat ge okinan̄a me emen inyọn̄ isibi inu. Ọfọnti îtapbe me lek ìre oduku inyọn̄, egop ubọọn̄ ogbagbaka ikana me agan̄ ibot kan̄, isi kan̄ okekitoon̄ kubọk ura, sa ukot iba kan̄ onibet lek alọm ukan̄ òkilomo ujọn̄ọ ujọn̄ọ kubọk ata uwu.
66010002	Ikpele ogwu osat ya îkaan̄ sọntiik ikpa ge echilibe itele me ubọk, mè ito ukot kan̄ agan̄ ulom me emen awaji, mè ito eyi agan̄ ujit me inyọn̄ ijọn̄.
66010003	Inenitaan̄ ukpo kubọk mgbọ egbe inwọọn̄ okigbin. Mgbọ yaage, isinyọn̄ obọbọkọ otu, mè isook mgbọ jaaba.
66010004	Mgbọ isinyọn̄ osookbe mgbọ jaaba isan̄a, nnenibage ikọ isinyọn̄ ya otumube itap me ikpa. Ire, ida ge onanan̄a me emen inyọn̄ ikitumu inyi emi ibe, “Chit inu isinyọn̄ òsosook mgbọ jaaba ya otumube. Kage ìtap me ikpa, inyi ikakpọk mbum.”
66010005	Ogwu osat ya mmun̄be òtoto ukot kan̄ ge me okwaan̄, mè ito ge me inyọn̄ ijọn̄ onenibene ubọk agan̄ ulom kan̄ ifo inyọn̄,
66010006	mè inyan̄a ibot me erieen̄ Awaji ogwu òkup me ugwem ire mgbọ ikakaan̄ge itata, ogwu òrorom isinyọn̄ mè otutuuk inu geelek òkup me emen kan̄, mè irom ijọn̄, mè otutuuk inu geelek òkup me emen kan̄, mè irom emen awaji, mè otutuuk inu geelek òkup me emen kan̄. Ìsa erieen̄ Awaji inyan̄a ibot ibe, “Kpebeyaka ifiat mgbọ ofifi.
66010007	Ogwu osat òso jaaba isiwut otita kan̄, mgbọ ya, Awaji môrọ otutuuk nlelet otitọt kan̄ iso, kubọk îlookbe ebi ikwaan̄ kan̄, ìrere ebi nriran ukot ikaan̄.”
66010008	Ida ge òkukup me emen inyọn̄ itumu ikọ inyi emi me adasi mgbọ ya, okpọkpọk initumu inyi emi ibe, “Je si bọkọ ikpa ya echilibe itele me ubọk ogwu osat ya òkeke me okwaan̄ mè inyọn̄ ijọn̄.”
66010009	Njeje isi lek ogwu osat ya, mè ibe inyi emi sọntiik ikpa ya. Ibebe emi, “Bọkọ, mè taka men. Môjat me emen owot kwun̄, ire, me otu kwun̄, ìboninin̄i kubọk aran̄ akwọọk.”
66010010	Mbọbọkọ sọntiik ikpa ya me ubọk ogwu osat ya, mè itaka imen, ininin̄i emi me otu kubọk aran̄ akwọọk. Ire, mgbọ mmenbe ire owot, igwugwu ikom, mè ijat emi me emen owot kubọk olulut.
66010011	Enenitumu inyi emi ibe, “Owu môkpọk iben nriran òfolek owuwa ido, mè ebi ofifi ife ìkup esese esese, mè ebi otu usem òkup esese esese, mè owuwa ebi ubọọn̄.”
66011001	Eya iraraka, eneninyi emi ujọn̄ọ uti ge òkup kubọk uti itọ-inu, mè itumu inyi emi ibe, “Nan̄a keke, mè je si tọ uwu mbuban Awaji, mè tọ ntook ngwugwa òkup me uwu mbuban ya, mè fuk otu ifuk ebi ìkitọbọ ebum me uwu mbuban ya.
66011002	Ire, katọ oyet egep uwu mbuban Awaji. Tele ere keya, katọ, mije, mîra ikana ere ya itap me ubọk ebi ekarege ebi Ju. Ife cha mêjak ama mbuban yi me ukot otutuuk akọp onyan̄ ini mè iba.
66011003	Mâria ebi ata-ikọ n̄a iba isibi. Ema mêtap ọfọnti ufieejit, mè inilook etip eyi Awaji obop usen ge mè efit iba mè akọp gweregwen.”
66011004	Ebi ata-ikọ iba chi ere uti olifu iba cha, mè ngugọọn̄ mkpukan̄ iba cha òkeke me isi Okumugwem ogwu òkikpulu otutuuk linyọn̄.
66011005	Ire ene iweek itatap ema unan me lek, ukan̄ mônan̄a me otu kiban̄ isibi, mè itaka ebi ochicha kiban̄ ikpan̄. Ikeya ke ene geelek òweweek itatap ema unan me lek obokwu.
66011006	Ebi ata-ikọ iba chi mîkaan̄ unye ichichit isinyọn̄, inyi ibot ikarep otutuuk mgbọ ema ekilook etip eyi Awaji. Ema mîkaan̄ unye irọrọ mè mun̄ okwaan̄ geelek ikana eje, mè ikaan̄ si unye igwegwen esese chieen̄ orukan̄ geelek itap me linyọn̄ otu mbubak mgbọ geelek òneneme ema.
66011007	Mgbọ ema isitumu ikọ Awaji ema ekitumu isan̄a, anam ukpook ge ònan̄a me emen udọn̄ eyi kpunube okputut ya isibi mônitim etim melek kiban̄, mè itim igak ema, mè ikpan̄ ema.
66011008	Nkwukwu kiban̄ môlaak ibia me eden̄ oniin̄ me ama ile ya, eyi ekebe erieen̄ ikigwen Sọdọm mè Ijipiti, ere ema egonbe Okaan̄ kiban̄ ikpan̄ me inyọn̄ uti nkwurieen̄.
66011009	Ebi geelek ìnan̄a me ido geelek, mè otu usem geelek, mè etete ebi ife geelek, mè ere geelek mênu inikeke ikikpọ nkwukwu ife cha, mè itele mè elaak ikeya egwe ita mè ọkpọkọ. Kpebechieek ibe efuun̄ ema.
66011010	Ebi linyọn̄ mêbele ejit enenen mije mkpa ebi nriran iba chi. Ema mêto ijọk, mè ikichon inu ikana, ogwu ikup, oche inu onyi ebi melek kan̄. Ema mênwọọn̄ unwọọn̄ enenen, mije, etip eyi Awaji eyi ebi nriran iba cha elookbe îtap ikpele ufialek me lek ebilene me linyọn̄.
66011011	Mgbọ egwe ita mè ọkpọkọ cha orakabe, Awaji onenifuuk efuuk ugwem itap me emen nkwukwu ebi nriran iba cha. Ema enanan̄a ikeke, mè ikeke me ukot kiban̄. Uga ukpook otetet otutuuk ebi ìmumun̄ ema.
66011012	Ema eneninọ ida ge ònan̄a me emen inyọn̄ okitaan̄ ukpo igwen ema ibe, “Ìnene ìna me ere keyi.” Me chieen̄ otutuuk ebi ochicha kiban̄ ìkeke me ere ya ikikpọ ema, oduku inyọn̄ okakana ichit ema, mè iben ema ibene ifo emen inyọn̄.
66011013	Mgbọ yaage, ijọn̄ obebene isisik atalek unye unye. Irek ge me etete akọp irek me ama ile ya ogbugbugbọ igwook. Obop ene jaaba ekwakwaan̄ me emen sikisik ijọn̄ ya. Ukpook otetet ebi ìsisik me ugwem. Ema ebebene ikitọn̄ Awaji ogwu òkup me emen inyọn̄, mè ikinyi ọmọ umin.
66011014	Ikpele uyọrọlek eyi òso iba înu mè iraka. Eyi òso ita òkinu me ikafiatge mgbọ.
66011015	Mgbọ eya orakabe, ogwu osat òso jaaba oneniwut otita kan̄. Mgbọ yaage îwutbe, nnọnọ owuwa ida okitaan̄ ukpo me emen inyọn̄ itumu ibe, “Otutuuk mkpulu òkup me linyọn̄ îra ikana echi Okumugwem mè echi Karais kan̄. Ọmọ môkikpulu mege ire mgbọ ikakaan̄ge itata.”
66011016	Akọp ebi ugane iba mè ini cha, ebi ìkweek irek me inyọn̄ ogboon̄ ubọọn̄ kiban̄ me isi Awaji, egegele igwook me ijọn̄, mè itọbọ ebum inyi Awaji,
66011017	mè ikibe, “Eji mîtọn̄ owu Okumugwem Awaji Ogwu Òkaan̄ Unye Geelek, ogwu òkukup karake akat, mè ikup si mgbọ keyi, mije, owu omọnọ ikpele unye kwun̄ ikaan̄, mè ibene ikikpulu me atikọ.
66011018	Ido ebi kperiọọn̄ owu mînaan̄ ejit inyi owu, ire, mgbọ unaan̄-ejit kwun̄ îkem. Îkem si mgbọ owu obosibi oyerebet me ibot ebi ìkwakwaan̄, mè ikpe ebi ikwaan̄ kwun̄, ìrere ebi nriran ukot ikaan̄ mkpukpe, mè ikpe si otutuuk ebi bọn kwun̄, mè otutuuk ebi ìnyinyi erieen̄ kwun̄ umin, bene me ebi sọntiik re lek ebi ilile. Mgbọ owu obokpan̄ ebi ìkifiat linyọn̄ keyi îre.”
66011019	Enenichili isotu uwu mbuban Awaji eyi òkup me emen inyọn̄ ibook. Mmumun̄ okop inyan̄a-ibot Awaji me emen uwu mbuban ya. Mgbọ yaage, isinyọn̄ obebene ikikebe, mè ikigbugbut, mè ikisook. Ijọn̄ okekisisik, mun̄ ònyenye ikup kubọk ewuuk okekirep unye unye igwook me ijọn̄ kubọk unye otu ibot.
66012001	Nnenimun̄ ikpele inu ijejeen̄ ge òkup uyeke uyeke osibibe ikeke me isinyọn̄. Mmun̄ ogwu enenwaan̄ ge otapbe ura kubọk ọfọnti, mè isa onyan̄ ibene ukot, mè ikwuun̄ okpibot ubọọn̄, eyi òrere akọp mè ntoronyan̄ iba, me ibot.
66012002	Owot îmin me lek ogwu enenwaan̄ ya iso mgbọ ìboman gwun̄. Mgbọ uman okitet, ikekitaan̄ ukpo.
66012003	Ofifi inu òkup uyeke uyeke osisibi ikeke si me isinyọn̄. Eya ìre nga ijijunu ile ge òkaan̄ ukot mè ikaan̄ uwop, mè inin̄ ikup irio irio. Ijijunu ya ìkaan̄ ibot jaaba, mè akọp iko, melek okpibot ubọọn̄ jaaba me inyọn̄ ibot jaaba kan̄ cha.
66012004	Ijijunu yi osasa edim kan̄ igbaan̄ irek ge me etete irek ita me lek otutuuk ntoronyan̄ òkup me isinyọn̄ igwook me ijọn̄, mè inikeke me isi ogwu enenwaan̄ ya uman okitet, ikikpọ mgbọ ìboman gwun̄ ya ito, inyi ọmọ iben gwun̄ ya imen mgbọ yaage.
66012005	Ogwu enenwaan̄ ya oneniman gwun̄ enerieen̄, ogwu òbonikisa okuba okwukwut ikpulu otutuuk ido eyi linyọn̄ keyi me unye. Mgbọ yaage îmanbe gwun̄ ya ito, esisiik gwun̄ ya isan̄a me ere ya, mè isa isi lek Awaji, mè ogboon̄ ubọọn̄ kan̄.
66012006	Ogwu enenwaan̄ ya olilibi ifo emen èwê, ere Awaji onen̄ebe isun̄ iban ọmọ, inyi ekpọ ọmọ chieen̄ me lek me ere ya obop usen ge mè efit iba mè akọp gweregwen.
66012007	Akọn̄ obubumu me emen inyọn̄. Ogwu osat ge ekigwen Maiken mè owuwa ebi osat melek kan̄ etitim akọn̄ melek ijijunu ya. Ijijunu ya melek ebi osat kan̄ etitim si ubọk ema ekọtbe.
66012008	Ire, ema kpenye lek kubọk Maiken mè ebi melek kan̄. Eya orọ, akọn̄ ofefieek ema, ema efifiin̄ irek kiban̄ me emen inyọn̄.
66012009	Sa me ikeya ke elap ikpele ijijunu òkaan̄ ukot mè uwop ya, ọmọ melek ebi osat kan̄, isibi me emen inyọn̄ igwook me linyọn̄. Ikpele ijijunu ya ore ijijunu mgbọ ukot ikaan̄ ya eyi ekigwen Yọk, mè igwen si Setan, ogwu òfafiaan̄ otutuuk ebi linyọn̄ inyi eje elọ oniin̄.
66012010	Nneninọ ida ge okitaan̄ ukpo me emen inyọn̄ ikitumu ibe, “Me mgbọ keyi, unyan̄a eyi Awaji kiji înu! Awaji kiji îjeen̄ ikpele unye kan̄! Mkpulu kan̄ îsibi utoon̄! Unye eyi mkpulu kè Karais ogwu ọmọ oriabe inu, îsibi si utoon̄! Mije, mîben ogwu òkitumu ikeme bọn Nte kiji me isi Awaji eririeen̄ mè ikarek itọp isibi me emen inyọn̄.
66012011	Bọn Nte kiji cha mîtim ikpan̄ ọmọ sa me lek eje Gwun̄ Arọọn̄ ya, melek ema ekekebe ata-ikọ ibe ke ikọ Awaji ìre atikọ, mè ichieek si ibe ekpan̄ ema, inyi ema ekwu mkpa mije ikọ Awaji.
66012012	Eya orọ, ìnwọọn̄ unwọọn̄, enyi ebi ìkup me emen inyọn̄, mè unwọọn̄ ikup me emen inyọn̄! Ire, ikpele ujaralek îra inu inyi enyi, linyọn̄ mè okwaan̄, mije, Yọk îra isibi inu me lek kinyi! Unaan̄-ejit òjot me emen kan̄ ìkare sọntiik, mije, îriọọn̄ ibe ke mgbọ kan̄ ìsik sọntiik mgbidim gaalek.”
66012013	Mgbọ ijijunu ya omun̄be ibe ke mîlap ọmọ inito me linyọn̄, igọgọọk ogwu enenwaan̄ òman gwun̄ enerieen̄ ya.
66012014	Ire, Awaji onyinyi ogwu enenwaan̄ ya uwop iba kubọk echi ikpele igo, inyi isa iwulu ifo ere enen̄ebe isun̄ iban ọmọ me emen èwê, mè ekpọ ọmọ chieen̄ me lek acha ita mè ọkpọkọ, inyi ijijunu ya ikakọt ìsoon̄ ọmọ.
66012015	Ijijunu ya ogbọgbọ mun̄ isibi me otu kan̄ kubọk okwaan̄, inyi ukot mun̄ ya iben ogwu enenwaan̄ ya ite ichep.
66012016	Ire, ijọn̄ okaka otu, mè imeen̄ okwaan̄ ijijunu ya ogbọbe isibi me otu isan̄a kpai, mè isa me ikeya itap ubọk inyi ogwu enenwaan̄ ya.
66012017	Ijijunu ya onanaan̄ ejit enenen me lek ogwu enenwaan̄ ya, mè inan̄a isi isisi itim akọn̄ melek bọn kan̄ kechilọ, òrere ebi ìkisun̄ ikan Awaji, mè ikisa me ichechieek itet atikọ Jisọs ochilibe ijeen̄ ema inye.
66012018	Ijijunu ya onenisi ikeke me inyọn̄ okpoon̄ me agba awaji.
66013001	Nnenimun̄ anam ukpook ge okinan̄a me emen mun̄ me emen awaji isibi. Anam ya ìkaan̄ ibot jaaba, mè akọp iko, mè ikwuun̄ akọp okpibot ubọọn̄ me inyọn̄ akọp iko kan̄ cha, mè ikaan̄ erieen̄ unyechieen̄ me lek ibot cha me ge me ge.
66013002	Anam ukpook mmun̄be ya ìbet lek egbe. Ire, ukot kan̄ ìkup kubọk uga anam afa ge òbet lek ibo. Sa otu kan̄ onikup kubọk otu egbe inwọọn̄. Ijijunu ya onenikana unye kan̄, mè irek ubọọn̄ kan̄, melek ikpele unye eyi mkpulu kan̄ inyi anam ukpook ya.
66013003	Me etete ibot jaaba cha, ge ìkup kubọk unan osak me lek igbet mkpa, mè iyaka inita isan̄a. Anam ukpook ya îke otutuuk ebi linyọn̄ chieen̄ enenen. Otutuuk ene egbugbuku ikigọọk ọmọ.
66013004	Ebilene etọtọbọ ebum inyi ijijunu òkaan̄ ukot ya mije îkanabe unye eyi mkpulu kan̄ inyi anam ukpook ya, mè ikitọbọ ebum si inyi anam ukpook ya, mè ikitumu ibe, “Ìre ekene okaan̄ unye kubọk anam ukpook yi? Ìre ekene obokọt itim akọn̄ melek kan̄?”
66013005	Ijijunu ya onyinyi anam ukpook ya unye ibe ikitumu ikpele otu ikọ, mè ikinye chieen̄ inyi Awaji akọp onyan̄ ini mè iba.
66013006	Anam ukpook ya obebene ikinye chieen̄ inyi Awaji, mè ikitumu erieen̄ Awaji ifiat, mè ikitumu si emen inyọn̄ ere Awaji olukbe ifiat, mè ikinye chieen̄ inyi otutuuk ebi ìluk me emen inyọn̄.
66013007	Ijijunu ya înyi si anam ukpook ya unye ibe itim akọn̄ melek bọn Awaji, mè itim ikpan̄ ema. Înyi ọmọ unye si ibe ikikpulu ebi ido geelek, mè ebi ife geelek, mè ebi otu usem geelek, mè ebi ere geelek me linyọn̄.
66013008	Otutuuk ebi ìluk me linyọn̄ mêtọbọ ebum inyi anam ukpook ya. Ebi ìbetọbọ ebum inyi ọmọ ìre ebi ekagege erieen̄ kiban̄, karake sabum enirom linyọn̄, me emen ikpa ugwem eyi Gwun̄ Arọọn̄ ya ogwu ekpan̄be.
66013009	Ogwu ikaan̄ utọn̄, inọ!
66013010	Ene geelek esun̄be inyi ibe ke mêtet me akọn̄, mêtet si me akọn̄. Ene geelek esun̄be inyi ibe ke ìbokwu me otu oge akọn̄, môkwu si me otu oge akọn̄. Eya orọ îgbe ibe bọn Awaji geelek ekaan̄ ukarajit, mè ekeke enye me ichechieek kiban̄ mgbọ geelek.
66013011	Mgbọ eya orakabe, nnenimun̄ ofifi anam ukpook okinan̄a me irak ijọn̄ itibi isibi, mè ikaan̄ iko iba me ibot kubọk gwun̄ arọọn̄. Ire, ìkitumu ikọ kubọk ijijunu òkaan̄ ukot ya.
66013012	Ikekisa otutuuk ikpele unye eyi mkpulu eyi adasi anam ukpook ya okaan̄be ikirọ ikpele inu me isi adasi anam ukpook ya, mè irọ ibe otutuuk linyọn̄, mè otutuuk ebi ìluk me linyọn̄ etọbọ ebum enyi adasi anam ukpook ya, eyi unan osakbe me ibot igbet mkpa, mè iyaka ita.
66013013	Ikekirọ ikpele uyeke uyeke inu, mè igwen ukan̄ inan̄a me isinyọn̄ igwook me ijọn̄ me isi otutuuk ene.
66013014	Mije ikpele uyeke inu cha enyibe ọmọ unye ibe ikirọ me isi anam ukpook keyilọ ya, ifafiaan̄ otutuuk ebi ìluk me linyọn̄, mè inyi ema ida ibe ebot inu ge òbet lek adasi anam ukpook ya, eyi esabe oge akọn̄ ikep itap unan me lek igbet mkpa, itutuun̄ isi igat ugwem.
66013015	Mînyi ọmọ unye ibe itap efuuk me emen inu ya ebotbe inyi adasi anam ukpook ya, inyi ikifuuk efuuk, mè itumu ikọ. Mînyi ọmọ unye si ibe ikpan̄ otutuuk ebi geelek ìjijit itọtọbọ ebum inyi inu ebobot ya òbet lek adasi anam ukpook ya.
66013016	Anam ukpook òso iba ya onenitet otutuuk ene, ebi sọntiik mè ebi ilile, ebi ìbọbọọn̄ ubọọn̄ mè ebi ugbọọn̄, ebi usun̄ mè ebi ekarege usun̄, me unye ubọk, ibe etap iman̄ oriọọn̄ me inyọn̄ ubọk kiban̄ agan̄ ulom, mè ìre inyọn̄ okwut isi kiban̄.
66013017	Ene geelek ikakaan̄ge iman̄ oriọọn̄ ya ìkpokọt ilep inu geege, ìkpokọt si inyam inu geege. Iman̄ oriọọn̄ ya ìre erieen̄ anam ukpook ya, mè ìre otu ifuk òkekeke inyi erieen̄ kan̄.
66013018	Ikọ yi ìkido ibe ebi ene ekaan̄ iriọọn̄-inu sabum mênikọt igobo itet. Ogwu òkakaan̄ ifuk-ibot môkọt iriọọn̄ inu otu ifuk eyi anam ukpook ya osibibe, mije, otu ifuk ya ìkeke inyi erieen̄ ene. Otu ifuk ya ìre efit gweregwen, mè akọp gweregwen, mè gweregwen.
66014001	Nnenikpọ, mè imun̄ Gwun̄ Arọọn̄ Awaji okekebe me inyọn̄ ogoon̄ Sayọn̄, ọmọ melek efit obop ene ge mè akọp obop ini mè obop ini, ebi egebe erieen̄ Gwun̄ Arọọn̄ ya mè erieen̄ Nte kan̄ me inyọn̄ okwut isi.
66014002	Nneninọ ida ge okinan̄a me emen inyọn̄ ikitaan̄ woii kubọk ida owuwa agbugbuk, mè ikisook kubọk isinyọn̄, mè itop ene me utọn̄ kubọk ebi ìkikwak uneen̄ ekikwak uneen̄ kiban̄.
66014003	Efit obop ene ge mè akọp obop ini mè obop ini cha ekekeke me isi ogboon̄ ubọọn̄ ya, mè isi inu ini òkup me ugwem cha, mè isi akọp ebi ugane iba mè ini cha, mè ikikọt ayaya okwa eyi ene geege ikakọtge ìkween̄, ilọ me lek kiban̄ gaalek, ebi Gwun̄ Arọọn̄ ya ofakabe isibi me linyọn̄.
66014004	Ema ìre ebi ìtatana isan̄a, kpefiat lek kiban̄ melek ebibaan̄. Ema esa me ejit ge ikigọọk Gwun̄ Arọọn̄ ya isi ere geelek ìbosi. Gwun̄ Arọọn̄ ya ìfafaka ema isibi me etete ebilene, mè isan̄a ema isun̄ esese inyi Awaji melek kan̄, kubọk adasi mfut.
66014005	Ema kpekan̄ ataak kubọk mgbọ ge, kpunu nrọ-nlọ geege me ugwem kiban̄.
66014006	Nnenimun̄ ofifi ogwu osat ge okiwulu me lek efet ibosa ata etip eyi mgbọ ikakaan̄ge itata inilook ebi ido geelek, mè ebi ife geelek, mè ebi otu usem geelek, mè ebi ere geelek me otutuuk linyọn̄.
66014007	Ogwu osat ya okekitaan̄ ukpo itumu ibe, “Ìtet ukpook me lek Awaji, mè ìnyi ọmọ umin mè itọn̄, mije, îkem mgbọ ọmọ obosibi oyerebet me ibot otutuuk ebilene. Ìtọbọ ebum ìnyi Awaji ogwu òrom inyọn̄ mè ijọn̄, mè emen awaji, mè ogbuuruk geelek ere mun̄ okinan̄a isibi.”
66014008	Ogwu osat òso iba onunu eyi kan̄, mè initumu ibe, “Jei, ama ile ya înan̄a irọn̄! Babilọn ama ile ya înan̄a irọn̄! Ama ile ya òrọrọ inyi ebi ido geelek enwọ ijo unye miin̄ kan̄, mè egọọk ọmọ ekween̄ ijo ugwem barabat kan̄!”
66014009	Ogwu osat òso ita onunu si, mè initaan̄ ukpo itumu ibe, “Ogwu geelek òtọtọbọ ebum inyi anam ukpook ya, mè inu ebotbe òbet lek kan̄ ya, mè ichieek ibe ege iman̄ oriọọn̄ anam ukpook ya me inyọn̄ okwut isi kan̄, mè ìre inyọn̄ ubọk kan̄,
66014010	uyok uyok unaan̄-ejit Awaji môkeme ene ya, mè ikup ọmọ me lek kubọk ìnwọ unye miin̄ eyi egwookbe ikeya me emen ekpen̄, kpewọlọ, inyi isiki otu. Ene ya mômun̄ ujaralek me emen ukan̄ biridọni, me isi otutuuk ebi osat Awaji ìkup mbuban, mè isi Gwun̄ Arọọn̄ ya.
66014011	Oduku ukan̄ ekisa isulu ema osusut ya môkibumu ifo inyọn̄ mege ire mgbọ ikakaan̄ge itata. Me eririeen̄ mè ikarek, kpunu isiki-efuuk inyi ebi geelek ìtọtọbọ ebum inyi anam ukpook ya, mè ìre inu ebotbe òbet lek kan̄, mè otutuuk ebi ìkakaan̄ iman̄ oriọọn̄ eyi erieen̄ anam ukpook ya.”
66014012	Eya orọ, otutuuk bọn Awaji, ebi ìkisun̄ ikan Awaji, mè itet ichechieek ema echieekbe me lek kè Jisọs inye, îkup me uyọt ibe ema ekaan̄ ujọn̄ọ ukarajit.
66014013	Nneninọ ida ge ònan̄a me emen inyọn̄ okitumu ibe, “Ge ikọ keyi tap me ikpa: Ugbana môkup inyi otutuuk ebi ìkwakwaan̄ mije ema echieekbe me lek Okaan̄-ene bene me mgbọ keyi fo isi.” Ekwukwu Awaji ofọfọọk ibe, “Iin̄ îre atikọ! Ema mêsiki efuuk, kwulukwulu kiban̄ îta. Me mgbọ keyi, mkpukpe ata ubọk ikwaan̄ kiban̄ òkigọọk ema.”
66014014	Nnenibene chieen̄ ikpọ, mè imun̄ oduku inyọn̄ okuket ge, mè imun̄ ene ge “òbet lek gwun̄ ebilene” osikibe ikweek me inyọn̄ oduku inyọn̄ ya, mè ikwuun̄ okpibot ubọọn̄ esabe alata araran̄ irom, mè ikaan̄ oge isọp-akpa òrereke me ubọk.
66014015	Ofifi ogwu osat ge onanan̄a me uwu mbuban isibi inu, mè ikitaan̄ ukpo itumu inyi ogwu òsisiki ikweek me inyọn̄ oduku inyọn̄ ya ibe, “Mọnọ oge isọp-akpa kwun̄, mè sa rọkọ inu me uko. Mfut ewopbe me uko, òrere linyọn̄, îren̄e isan̄a kpai. Mgbọ irọrọkọ inu me uko îkem.”
66014016	Ogwu òsisiki ikweek me inyọn̄ oduku inyọn̄ ya onenimọnọ oge isọp-akpa kan̄ iwum ikana me linyọn̄, mè irọkọ otutuuk inu isan̄a me uko, eyi òrere linyọn̄.
66014017	Ofifi ogwu osat onanan̄a me uwu mbuban me emen inyọn̄ isibi inu, mè ikaan̄ oge isọp-akpa òrereke si me ubọk.
66014018	Ofifi ogwu osat si, ogwu òkikpọ chieen̄ me lek ukan̄, onanan̄a me agba lek ntook isibi inu, mè initaan̄ ukpo itumu inyi ogwu osat ogwu òkaan̄ oge isọp-akpa òrereke ya ibe, “Mọnọ oge isọp-akpa kwun̄ òrereke sa sọp mfut gerep òkup me lek olik gerep me linyọn̄, mije, gerep cha îren̄e isan̄a.”
66014019	Ogwu osat ya omọmọnọ oge isọp-akpa kan̄ iwum ikana me linyọn̄, mè isọp mfut gerep cha, mè ititiin̄, mè ikpulu itọọn̄ igwook me emen ikpele otik ekisa ichimi mun̄ isibi me lek gerep, inyi echimi mun̄ esibi me lek. Ikpele otik ya ìkeke inyi uga unaan̄-ejit eyi Awaji.
66014020	Eneniben gerep cha me emen ikpele otik ya isibi isi iyik me udun̄ ama, mè ikitun̄, inyi mun̄ isibi me lek. Eje okekigbuk isibi me emen otik ya, mè igbọọk ijọn̄ọ ere iso efit ewuuk ije iba, mè inan̄a me ijọn̄ ibene iso ejit ge mè ọkpọkọ.
66015001	Mgbọ eya orakabe, nnenimun̄ ofifi ikpele inu ge òkup uyeke uyeke me emen inyọn̄. Inu ya ìre ebi osat Awaji jaaba melek òta uyọrọlek jaaba. Uyọrọlek cha ìre echi òta, mije, ema isiraka isan̄a, unaan̄-ejit Awaji îta.
66015002	Nnenimun̄ inu ge òkup kubọk okwaan̄. Inu òkup kubọk mun̄ me okwaan̄ ya ìkitoon̄ kubọk umọọn̄, mè ikup kubọk esa ukan̄ igwa. Ebi ìtitim ikpan̄ anam ukpook ya, mè inu ebotbe òbet lek kan̄, mè itim si ikpan̄ iman̄ òriọọn̄ eyi erieen̄ kan̄ ya, ekekeke me agba okwaan̄ ya, mè ikaan̄ uneen̄ Awaji onyibe ema me ubọk,
66015003	mè ikikọt òjelek okwa Mosis ogwu ikwaan̄ Awaji ojeen̄be me ukot ikaan̄, òrere si okwa ekisa itọn̄ Gwun̄ Arọọn̄ Awaji, ibe, “Okumugwem Awaji Ogwu Òkaan̄ Unye Geelek, ubọk ikwaan̄ kwun̄ îmin enenen, mè ikaan̄ ukpook. Oniin̄ kwun̄ ìre oniin̄ eyi unen mè atikọ. Owu ore Ogwu Ubọọn̄ me ukot geelek.
66015004	Okumugwem, ìre ekene ore ogwu kpotet ukpook me lek kwun̄? Ìre ekene ore ogwu kponyibe owu umin? Mije, owu gaalek okup me mbuban. Otutuuk ido geelek me linyọn̄ mênu initọbọ ebum me isi kwun̄, mije otutuuk ene mîmun̄ ubọk ikwaan̄ ata irọrọ kwun̄ geelek.”
66015005	Mgbọ eya orakabe, nnenikpọ, mè imun̄ echilibe Ere Òkup Mbuban Ichit ibook me emen uwu mbuban òkup me emen inyọn̄.
66015006	Ebi osat jaaba cha ìsasa uyọrọlek jaaba cha inu enanan̄a me emen uwu mbuban ya isibi. Ema otutuuk etap ọfọnti okuket òtatana jai, mè ikitoon̄, mè isa fanti alata araran̄ ibọp ikana me otu ejit.
66015007	Ge me lek inu ini òkup me ugwem cha oneninyi ebi osat jaaba cha okwa alata araran̄ jaaba echi unaan̄-ejit Awaji ogwu òkup me ugwem mgbọ geelek mgbọ geelek ojotbe me emen.
66015008	Oduku ònan̄a me umin mè uja mè unye eyi Awaji ojojot emen uwu mbuban ya. Kpunu ene geege òkọkọt inin̄ emen uwu mbuban ya mege ire mgbọ uyọrọlek jaaba cha echi ebi osat jaaba cha esabe inu orakabe.
66016001	Mgbọ eya orakabe, nnọnọ ida ge ònan̄a me uwu mbuban ya okitaan̄ ukpo itumu inyi ebi osat jaaba cha ibe, “Ìben unaan̄-ejit Awaji òkup me emen okwa jaaba cha ìsi ìkana ìgwook me linyọn̄.”
66016002	Adasi ogwu osat oneniben unaan̄-ejit òkup me emen okwa eyi kan̄ isi ikana igwook me inyọn̄ ijọn̄. Mgbọ yaage, inya akpọk isi ile òkiyok ene kubọk ada okpọkpọk ichit lek otutuuk ebi ìkakaan̄ iman̄ òriọọn̄ eyi anam ukpook ya, mè itọbọ ebum inyi inu ebotbe òbet lek kan̄ ya.
66016003	Ogwu osat òso iba onenikana unaan̄-ejit òkup me emen okwa eyi kan̄ igwook me emen awaji. Mun̄ òkup me emen awaji okakana eje, kubọk eje ònan̄a me lek nkwukwu ene. Inu geelek òkaan̄ ugwem me lek me emen awaji okwakwaan̄ isan̄a kpai.
66016004	Ogwu osat òso ita onenikana unaan̄-ejit òkup me emen okwa eyi kan̄ igwook me otutuuk okwaan̄, mè ibot odidim geelek. Mun̄ òkup me emen okwaan̄ mè odidim cha okakana eje.
66016005	Nnọnọ ogwu osat òkikpulu mun̄ geelek okitumu ibe, “Owu Awaji ogwu òkup me mbuban, ogwu òkukup karake akat, mè ikup si mgbọ keyi, otutuuk oyerebet chi ofieekbe ìre unen, ubọk owu ofieekbe si îtat.
66016006	Mije, ema mîfiat eje bọn kwun̄ mè ebi nriran kwun̄, owu oneninyi ema eje, inyi ema enwọ si. Ikeya ogbe ema.”
66016007	Nnọnọ ida ge ònan̄a me lek ntook ya okibọkọ otu ibe, “Iin̄, Okumugwem Awaji Ogwu Òkaan̄ Unye Geelek, oyerebet kwun̄ ìre atikọ, mè unen.”
66016008	Ogwu osat òso ini onenikana unaan̄-ejit òkup me emen okwa eyi kan̄ igwook me lek ura. Inyinyi ura unye inyi iyok kubọk ukan̄, mè ikiwọp ebi ene.
66016009	Uyok ura owọwọp ebi ene iyaan̄ akpa. Ire, ema ejijit inwenwene ejit, mè ijit si inyinyi Awaji umin, mè ikigbo erieen̄ Awaji, ogwu òkakaan̄ unye itọtọ ikọ inyi uyọrọlek chi geelek.
66016010	Ogwu osat òso go onenikana unaan̄-ejit òkup me emen okwa eyi kan̄ igwook me inyọn̄ ogboon̄ ubọọn̄ anam ukpook ya. Mgbọ yaage, uga udun okakana ichit otutuuk ama ubọọn̄ kan̄ bùk. Ebi ene ekekiloon̄ alọm kiban̄ mije ujaralek cha,
66016011	mè ikitiik Awaji ogwu òkup me emen inyọn̄ mije ufiak melek inya kiban̄. Ire, kpechieek si igwugwu ikom itele ijo ugwem kiban̄ cha.
66016012	Ogwu osat òso gweregwen onenikana unaan̄-ejit òkup me emen okwa eyi kan̄ igwook me ikpele okwaan̄ ekigwen Yuferetis. Mun̄ òkup me emen okwaan̄ ya ochachat isan̄a kpai, inyi ebi ubọọn̄ ìnan̄a me agan̄ mbum-ura emun̄ oniin̄ eje esaba.
66016013	Nnenimun̄ ijo erumun̄ ita ìkup kubọk akwọọk enan̄abe isibi me otu ijijunu òkaan̄ ukot ya, mè otu anam ukpook ya, mè otu ogwu nriran ataak ya.
66016014	Ema ìre ijo erumun̄ kè Setan ebi ìkirọ inu ukechieen̄ òkup esese esese. Ijo erumun̄ ita chi enenisi ichichini melek otutuuk ebi ubọọn̄ me otutuuk linyọn̄, mè igwen ema ibe enetitiin̄ me ere ge, mè ebem lek ititim akọn̄ me ikpele usen ya eyi Awaji Ogwu Òkaan̄ Unye Geelek ogobobe isun̄.
66016015	“Ìkpọ, m̀banu mgbọ enyi ekakpọge chieen̄, kubọk ogwu inọ! Ugbana môkup inyi ene geelek òkup me ọkpọchieen̄, mè ikigbala ubọk isun̄ ọfọnti kan̄, inyi ọmọ ikaje njak, mè ìrie esip.”
66016016	Ebi ijo erumun̄ cha enenititiin̄ otutuuk ebi ubọọn̄ cha me ere ge ekigwen Amagedọn me usem Iburu.
66016017	Òso ogwu osat jaaba onenikana unaan̄-ejit òkup me emen okwa eyi kan̄ igwook me emen efet. Mgbọ yaage, ida ge ònan̄a me inyọn̄ ogboon̄ ubọọn̄ òkup me uwu mbuban ya otataan̄ ukpo itumu ibe, “Mîrọ isan̄a! Îta!”
66016018	Isinyọn̄ okekikebe, mè ikigbugbut, mè ikisook. Ijọn̄ okekisisik enenen. Kperarak imun̄ òjelek sikisik ijọn̄ òkup ikeya me linyọn̄ karake Awaji orombe ebilene.
66016019	Nga ama ile ya otọtọbọ ibum ọkpọkọ ita. Ama ile òkup me ido geelek ogbugbugbọ igwook. Awaji okekeek uga ama ile ya ekigwen Babilọn, mè ichik ujat miin̄ eyi ikpele unaan̄-ejit kan̄ inyi ibe inwọ.
66016020	Otutuuk achọ geelek òkup me linyọn̄ keyi olilibi ichieen̄. Otutuuk ikpele ogoon̄ geelek onininiin̄ ita isan̄a kpai, kpeyaka imun̄ geege.
66016021	Mun̄ òkup kubọk ewuuk okekinan̄a ọkpọkọ ọkpọkọ me isinyọn̄ ikirep igwook me lek ebilene kubọk ibot. Ọkpọkọ ewuuk cha ge îkilobo ikup kubọk akpa uchi ilile. Ebilene ebebene ikitiik Awaji, mije, uyọrọlek eyi ọkpọkọ ewuuk ya îtap ene ikpele ufialek me lek enenen.
66017001	Ge me lek ebi osat jaaba, ebi ìkaan̄ okwa jaaba cha me ubọk onunu, mè initumu inyi emi ibe, “Na, mâjeen̄ owu osusut òkukup inyi ikpele ogwu òje oyet ya, òrere ama ile ya enamabe me agba owuwa okwaan̄.
66017002	Otutuuk ebi ubọọn̄ linyọn̄ mîrọ ugan-nwa melek kan̄ iso. Otutuuk ebi ìluk me linyọn̄ mîgọọk ọmọ ije oyet, isasa ema kubọk miin̄.”
66017003	Ekwukwu Awaji okakana ichit emi. Ogwu osat ya obeben emi isi iyik me emen èwê. Mmumun̄ ogwu enenwaan̄ ge osikibe ikweek me inyọn̄ anam ukpook ge òkup araran̄. Anam ukpook ya ìkaan̄ ibot jaaba, mè itibi akọp iko me ibot. Egege erieen̄ unyechieen̄ geelek òkitumu Awaji ifiat ijot lek anam ukpook ya.
66017004	Ogwu enenwaan̄ ya ìtap ọfọnti araran̄, eyi alata araran̄ mè ewuuk unye otu ewe geelek, eyi ònan̄a me ijọn̄ mè eyi ònan̄a me okwaan̄, okimumen me lek, mè ikaan̄ ekpen̄ alata araran̄ me ubọk. Me emen ekpen̄ ya, inu mbuban geelek, mè bukubuku ugwem barabat geelek ìjojot.
66017005	Mîge uyeke uyeke erieen̄ nlelet ge me inyọn̄ okwut isi ogwu enenwaan̄ ya. Erieen̄ ya ìre,
66017006	Nnenimun̄ ibe ke eje ogbogbo bọn Awaji, ebi ìkekeke ata-ikọ inyi Jisọs, ebi ogwu enenwaan̄ ya okpan̄be, îsa ogwu enenwaan̄ ya kubọk miin̄. Mgbọ mmun̄be ogwu enenwaan̄ ya, îsisik emi ekwukwu enenen.
66017007	Ogwu osat ya onenido emi ibe, “Ìre keke orọ mè ogwu enenwaan̄ yi ike owu chieen̄? Mâkpa nlelet inu òfolek ogwu enenwaan̄ ya inyi owu, mè ikpa si inu òfolek anam ukpook ya eyi îsikibe ikweek me inyọn̄, eyi òkaan̄ ibot jaaba, mè itibi akọp iko me ibot, inyi owu.
66017008	Anam ukpook ya omun̄be îwuuk lek ikup me ugwem mgbọ òraraka, ire, mgbọ keyi ìkayaka ìkup me ugwem. Sọnja mgbọ, môkpọk inan̄a me udọn̄ ikakaan̄ge okputut ya isibi inu, mè inan̄a isi ere mêkpan̄be ọmọ. Ebi geelek ìluk me linyọn̄, ebi ekagege erieen̄ kiban̄ me emen ikpa eyi ugwem karake sabum enirom linyọn̄, mgbọ ema mêmun̄be anam ukpook ya, môke ema chieen̄ enenen. Mije, anam ukpook ya îwuuk lek ikup me ugwem mgbọ òraraka, ìkakup me ugwem mgbọ keyi, ire, môyaka inu iniluk ugwem mgbọ òkup me isi.
66017009	“Îgbe ibe ene ikaan̄ ifuk-ibot òfo me lek inu yi. Ibot jaaba cha ìkeke inyi orioon̄ jaaba echi ogwu enenwaan̄ ya osikibe ikweek me inyọn̄. Ema ekeke si inyi ubọọn̄ jaaba.
66017010	Me etete kiban̄, ubọọn̄ go mîwuuk lek ikpulu, mè ikwaan̄ iraka. Ge ọmọ òwa òkikpulu mgbọ keyi. Ge keyilọ ìkabene ìkpulu nu. Ire, isibene ikpulu, môkup sọnja mgbọ gaalek.
66017011	Anam ukpook ya eyi òwuwuuk lek ikup me ugwem, ire, ìkayaka ìkup mgbọ keyi, anam keya ore òso ubọọn̄ jeeta. Ọmọ îwuuk lek ìre ubọọn̄ ge me etete adasi ebi ubọọn̄ jaaba cha. Ọmọ mônisi inyi ekpan̄ ọmọ.
66017012	“Akọp iko cha omun̄be me ibot anam ukpook ya ìre akọp ebi ubọọn̄ ebi kpebene-nu ikpulu. Ire, mênyi ema unye ibe egọọk anam ukpook ya ekpulu, mbubak mgbọ ge gaalek.
66017013	Akọp ubọọn̄ chi ekaan̄ ulọk ge gaalek. Ema mêkana unye kiban̄, mè irek ubọọn̄ kiban̄ inyi anam ukpook ya.
66017014	Ema mêtim akọn̄ melek Gwun̄ Arọọn̄ Awaji. Ire, Gwun̄ Arọọn̄ ya môtim ikpan̄ ema, mije, ọmọ ìre Okaan̄ ebikaan̄-ene, mè Ubọọn̄ ebi ubọọn̄. Melek si, ebi kan̄ ebi ọmọ ogobobe inyi lek kan̄, mè igwen, òrere ebi ìkekeke inye melek kan̄, mè ikigọọk ọmọ me udun̄ mgbọ geelek, ife chi mêgọọk ọmọ itim ikpan̄ si.”
66017015	Ogwu osat ya onenitumu inyi emi ibe, “Owuwa okwaan̄ cha omun̄be me ere ogwu òje oyet ya osikibe ikweek ìkeke inyi urum ebi ene, mè ebi ido geelek, mè ebi ife geelek, mè ebi otu usem geelek òkup me linyọn̄.
66017016	Anam ukpook ya omun̄be, mè akọp iko cha mêcha ogwu òje oyet ya. Ema mêkpulu otutuuk inu îkaan̄be isan̄a, me itele ọmọ njak. Mêtaka ufuk kan̄, mè isa ukan̄ iwọp ọmọ itaka iriọk.
66017017	Awaji îtap me ejit akọp ebi ubọọn̄ cha ibe ere otu ge, mè enekana unye kiban̄ mè irek ubọọn̄ kiban̄ etap me ubọk anam ukpook ya, inyi ikikpulu mege ire mgbọ ikọ Awaji môrọbe iso. Sa me ikeyi ke Awaji orọ inyi akọp ebi ubọọn̄ chi erọ nkeek kan̄.
66017018	Ogwu enenwaan̄ ya omun̄be ore ama ile ya, eyi òkitọ ikọ inyi otutuuk ebi ubọọn̄ ebi linyọn̄.”
66018001	Mgbọ eya orakabe, mmumun̄ ofifi ogwu osat Awaji ge onan̄abe me emen inyọn̄ inu. Ogwu osat ya îkaan̄ unye enenen, utoon̄ ònan̄a me lek kan̄ ototoon̄ ikana otutuuk linyọn̄.
66018002	Ikekitaan̄ ukpo ikitumu ibe, “Îrọn̄! Îrọn̄! Babilọn ama ile ya îrọn̄! Ọmọ îkana ere ebi osat yọk, mè ijo erumun̄ geelek, mè ebi kè ofut geelek ikatanage me isi Awaji, mè ofut geelek òkichaka mbuban ekiluk.
66018003	Mije, otutuuk ebi linyọn̄ mîgọọk ọmọ irọ ugan-nwa mè òje oyet, isasa ema kubọk miin̄. Otutuuk ebi ubọọn̄ linyọn̄ mîrọ ugan-nwa melek kan̄ iso. Ebi ìkinyam ewe me linyọn̄ keyi mîbọọn̄ ubọọn̄ inan̄a me lek ubene ugwem ogwu enenwaan̄ ya okiluk.”
66018004	Nneninọ ofifi ida okitaan̄ inan̄a me emen inyọn̄ itumu ibe, “Ebi n̄a, ìnan̄a isibi me emen kan̄! Ikagọọk ọmọ ìtap ubọk me emen ijo inu kan̄, inyi enyi ekagọọk ọmọ ìbọkọ osusut kan̄ geege.
66018005	Mije ijo kan̄ îwa enenen, mè itoon̄ ibene mege isi ire emen inyọn̄. Awaji ìkawuuk inu ikpak kan̄!
66018006	Enyi ìrọ ọmọ me lek ubọk ọmọ orọbe enyi. Otutuuk ijo inu îrọbe enyi, ìkpe ọmọ useen̄ mgbọ iba. Ujat inu ya îtọkọbe ijot ekpen̄ inyi ene, ìtọkọ eyi òjajat igak ikeya mgbọ iba ìnyi ọmọ inwọ.
66018007	Ìnyi ọmọ ujaralek mè ufieejit ògbegbe ìgọọk me ìkeke umin mè ubene ugwem eyi ọmọ onyibe lek kan̄. Mije, ìkigugo lek me emen ejit kan̄ ibe, ‘Emi ǹkisiki ikweek irek kubọk ubọọn̄ enenwaan̄, ǹkare nwakpa, m̀kpakup me ufieejit kubọk ge.’
66018008	Eya orọ, otutuuk uyọrọlek kan̄ ìborọn̄ ikeme ọmọ me egwe ge gaalek. Mkpa, mè ufieejit, mè uga akan̄, môkeme ọmọ. Ukan̄ môtaka ọmọ, mije, Okumugwem Awaji ogwu òkisibi ọmọ oyerebet me ibot ìre ogwu òmimin enenen.
66018009	“Ebi ubọọn̄ linyọn̄ ebi ìrọrọ ugan-nwa melek kan̄, mè irie utop otu melek kan̄, mêto ito, mè ifieek ejit inyi ọmọ mgbọ ema mêmun̄be oduku ònan̄a me lek ukan̄ òkitaka ọmọ okibumu ifo inyọn̄.
66018010	Ujaralek ọmọ obokibọkọ me emen ukan̄ ya môtet ema ukpook enenen. Mije keya, ema mêkeke me ujọn̄ọ ere, mè ikito ito ibe, ‘Jei, njijin! Owu okaan̄ njijin onọ! Jei, Babilọn, nga ama ile! Jei, Babilọn, ama unye! Mbubak mgbọ ge gaalek uyọrọlek onube ke owu ojijaka, mè ichep isan̄a kpai!’
66018011	“Ebi ìkinyam uga ewe me linyọn̄ mêto ito, mè ifieek ejit enenen inyi ọmọ, mije, kpunu ogwu òboyaka ikilep ogbogbo inu mbit kiban̄ ofifi.
66018012	Kpunu ogwu òboyaka ikilep inu mbit echi alata araran̄, mè echi alata okuket, mè ewuuk unye otu ewe, echi ònan̄a me ijọn̄, mè echi ònan̄a me okwaan̄, mè ekwut irio irio, mè echi òrọrọt mè ikimumọọn̄, mè echi òkup eje eje, mè esese lek uti, mè owuwa inu esabe oduk eniin̄ irom, mè unye ewe uwot, mè ekwe, mè okwukwut, mè ewuuk urọt lek.
66018013	Kpunu ogwu òboyaka ikilep si inu mbit kiban̄, kubọk inu òkirọ inorie itop eyi ekigwen sinamọn, mè inu ekisa irọ aran̄ utop olu, mè nsensi, mè mâa, mè farankinsens, mè miin̄, mè aran̄ olifu, mè akpa ekọkọk, mè echi ibot ibot, mè erie mbuuk, mè arọọn̄, mè inyinya, mè uji ijọn̄ inyinya okitaba ije, mè akpalek ebilene, mè ibot ejit ebilene si.
66018014	“Ebi mbit cha mêkitumu ibe, ‘Jei, otutuuk ata inu cha òkilọk owu ikakaan̄ îlibi itele owu. Otutuuk inu ubọọn̄ kwun̄, mè umin kwun̄ îniniin̄ ichep, owu òkpoyaka ikọt ikaan̄ ema ofifi.’
66018015	Ebi ewe ìnyanyam inu chi inyi ọmọ, mè ibọọn̄ ubọọn̄ inan̄a me lek kan̄ kpebekọt ije igbet ọmọ ere me lek. Ebekeke me ujọn̄ọ ere, mije, ujaralek kan̄ môtet ema ukpook. Ema mêkeke me ujọn̄ọ ere ikito ito, mè ikifieek ejit ibe,
66018016	‘Jei, njijin! Owu okaan̄ njijin onọ! Jei Babilọn, nga ama ile! Owu ogwu òkitap ata ọfọnti okuket, mè ọfọnti irio irio, mè eyi eje eje, mè ikinwunwan̄ alata araran̄, mè ewuuk unye otu ewe eyi ijọn̄ mè eyi okwaan̄, echi òkekimumen, ichit lek.
66018017	Me mbubak mgbọ ge gaalek ke otutuuk ikpele inu ubọọn̄ kwun̄ ojijaka isan̄a kpai.’  “Ebi ìkikọp uji ile, mè ebi geelek ìkisi ikwaan̄ me emen, mè ebi ije ìkup me emen uji ile, ema otutuuk ene mêkeke me ujọn̄ọ ere.
66018018	Mgbọ ema mêmun̄be oduku ònan̄a me lek ukan̄ òkitaka ama ya okibumu, ema mêtaan̄ ukpo ibe, ‘Jei, ukpook! Ìre kpasi ofifi ama ile obet lek nga ama ile keyi?’
66018019	Ema mêgwọ mfuun̄ igwook me ibot kiban̄ mije ufieejit, mè ikifieek ejit, mè ikito ito ibe, ‘Jei, njijin! Owu okaan̄ njijin! Jei, nga ama ile, ere otutuuk uji ile òkikọp me emen awaji okinu inibọọn̄ ubọọn̄ inan̄a me lek ubọọn̄ kwun̄. Me mbubak mgbọ ge gaalek, otutuuk inu ubọọn̄ kwun̄ cha îta isan̄a kpai!
66018020	Enyi ebi ìkup me emen inyọn̄, ìbele ejit, mije, uga ama ya înan̄a irọn̄! Enyi bọn Awaji, mè ebi otuchieen̄, mè ebi nriran, ìbele ejit! Awaji îtip ọmọ oyerebet mije inu îrọbe enyi.’ ”
66018021	Eya iraraka, ikpele ogwu osat ge obeben mbubak ewuuk ge òmimin ikup kubọk ikpele ewuuk ikọk-akpa itọp ito me okwaan̄ ke gbìdìi, mè ibe, “Ikeyi ke mêsa me unye iben owu, Babilọn, nga ama ile ya, itọp itap me emen okwaan̄, kpebeyaka ikpọk imun̄ ọmọ ofifi.
66018022	Kpebeyaka ikinọ ida ebi ìkikọt okwa, mè ida uneen̄, mè odu, mè otita okitaan̄ me emen kwun̄ ofifi. Ebi usọ geege kpebeyaka ikup me emen kwun̄ ofifi. Ewuuk ikọk-akpa ìkpoyaka isan̄a amọn me emen kwun̄ ofifi.
66018023	Utoon̄ mkpukan̄ ìkpoyaka itoon̄ me emen kwun̄ ofifi. Ijọk ido-nwa, mè ida ogwu òdo nwa, mè ida aya nwa òbat olom ìkpoyaka itaan̄ me emen kwun̄ ofifi. Me adasi mgbọ, ebi mbit ìluk me emen kwun̄ ere ebi ilile me linyọn̄. Ire, owu osa iwot kwun̄ ileke otutuuk ido geelek ifiin̄ isan̄a.”
66018024	Babilọn îbọkọ osusut ògbegbe ọmọ, mije, îre me emen kan̄ ke emun̄ eje otutuuk ebi nriran, mè eje bọn Awaji, emen kan̄ si ke emun̄ eje otutuuk ebi ekpan̄be me linyọn̄ keyi.
66019001	Mgbọ otutuuk inu cha orakabe, nnọnọ inu òkup kubọk ida ogbogbo ene ekidimi okwa me emen inyọn̄ ibe, “Ìtọn̄ Awaji! Mije unyan̄a, mè umin, mè unye ìre eyi Awaji kiji.
66019002	Mije, otutuuk oyerebet kan̄ ìre unen mè atikọ. Ọmọ îtip ikpele ogwu enenwaan̄ òje oyet ya oyerebet, ogwu òsasa ijo ugwem barabat kan̄ ifiat linyọn̄ isan̄a. Awaji îkpe ọmọ useen̄ eje ebi ikwaan̄ kan̄ ebi ọmọ okpan̄be.”
66019003	Ife cha ekpọkpọk itaan̄ ukpo si ibe, “Ìtọn̄ Awaji! Oduku ukan̄ ònan̄a me lek kan̄ môkibumu ifo inyọn̄ ire mgbọ ikakaan̄ge itata!”
66019004	Akọp ebi ugane iba mè ini cha, mè inu ini cha òkup me ugwem erọrọn̄ me ijọn̄, mè itọbọ ebum inyi Awaji ogwu òsisiki ikweek me inyọn̄ ogboon̄ ubọọn̄ ya, mè ichieek igwook ibe, “Ikup ikeya! Ìtọn̄ Awaji!”
66019005	Ida ge onanan̄a me inyọn̄ ogboon̄ ubọọn̄ ya ikitumu ibe, “Ìtọn̄ Awaji kiji, enyi otutuuk ebi ikwaan̄ kan̄, ebi ìkinyi ọmọ umin, ebi ilile mè ebi asasa!”
66019006	Nnọnọ ida ge okitaan̄ kubọk ida ogbogbo ene, mè ikitaan̄ si woii kubọk ida owuwa agbugbuk, mè ikpele ida isinyọn̄ ikibe, “Ìtọn̄ Awaji! Mije îre Okumugwem Awaji kiji Ogwu Òkaan̄ Unye Geelek okikpulu.
66019007	Eya orọ, eji enwọọn̄ unwọọn̄, mè ebele ejit, mè enyi ọmọ umin! Mije, ijọk ido-nwa Gwun̄ Arọọn̄ îre! Ogwu ayaya nwa ìbodo îneen̄ lek kan̄ isun̄ isan̄a.
66019008	Mînyi ayaya nwa òbat olom ya ujuja ọfọnti okuket òtatana mè itoon̄, ibe isa ibala lek.”  (Ọfọnti okuket ya ìkeke inyi ikwaan̄ ata irọrọ eyi bọn Awaji erọbe.)
66019009	Ogwu osat ya onenitumu inyi emi ibe, “Ge ikọ keyi tap me ikpa: ‘Ugbana môkup inyi ebi egwenbe ibe enu enegọọk erie inorie ijọk ido-nwa eyi Gwun̄ Arọọn̄ ya!’ ” Ogwu osat ya otutumu si ibe, “Ikọ chi ìre ikọ ònan̄a me otu Awaji me lek kan̄.”
66019010	Nrọrọn̄ me ijọn̄ me ukot ogwu osat ya, mè ibatọbọ ebum inyi. Ire, ibebe emi, “Iin̄-iin̄, karọ. Emi ìre ogwu ikwaan̄ Awaji kubọk owu melek bọn Nte kwun̄, ebi ìchechieek me lek atikọ eyi Jisọs ochilibe ibook, erebe. Tọbọ ebum nyi Awaji! Mije, atikọ eyi Jisọs ochilibe ore inu òkinyi ebi nriran unye ema ekisa iben nriran.”
66019011	Nnenimun̄ emen inyọn̄ ochilibe ibook, mè imun̄ si inyinya okuket ge. Erieen̄ ogwu òkilibi me inyọn̄ inyinya ya ìre Ogwu Ògbe Utoon̄ Ejit, mè ire si Atikọ. Ọmọ ìkisa me ata irọrọ isibi oyerebet, mè ikitim akọn̄ me unen.
66019012	Chieen̄ iba kan̄ ìkisak kubọk ukan̄, ọmọ îkwuun̄ owuwa okpibot ubọọn̄ me ibot. Îkaan̄ erieen̄ ge egebe me lek kan̄ eyi kpunube ene geege òrọriọọn̄ inu erieen̄ ya orebe, ilọ ọmọ gaalek.
66019013	Ọfọnti îtapbe me lek, ebeben ijiin̄ me emen eje. Erieen̄ kan̄ ìre Ikọ Awaji.
66019014	Otutuuk urum akọn̄ emen inyọn̄ egbugbuku ikigọọk ọmọ me udun̄. Ema otutuuk ekilibi me inyọn̄ inyinya okuket kiban̄, mè itap ọfọnti okuket òtatana, mè itoon̄ chieen̄.
66019015	Oge akọn̄ ge òrereke owọwọọk isibi me otu kan̄. Îre oge akọn̄ ya ke ìbosa itim akọn̄ ikpan̄ ido geelek, mè isa okuba okwukwut ikpulu ema. Îre ọmọ obochimi mun̄ isibi me lek mfut gerep me ere ekichimi mun̄ gerep, isasa ijeen̄ ikpele unaan̄-ejit Awaji Ogwu Òkaan̄ Unye Geelek.
66019016	Mîge erieen̄ me lek ọfọnti kan̄ melek owot ukot kan̄. Erieen̄ ya ìre,
66019017	Nnenimun̄ ogwu osat ge okekebe me inyọn̄ ura, mè ikitaan̄ ukpo itumu inyi otutuuk unọn òwulu me inyọn̄ ibe, “Ìna ìnititiin̄ me ere ge ìrie inorie ikpele ijọk eyi Awaji oboto!
66019018	Ìna ìnitaka ufuk akpalek ebi ubọọn̄, mè echi ebi ibot akọn̄, mè ebi akọn̄ kiban̄, mè anam inyinya, mè echi ebi ìkilibi me inyọn̄ kiban̄, mè ufuk akpalek otutuuk ebilene, ebi usun̄, mè ebi kpere usun̄, echi ebi ilile, mè echi ebi asasa!”
66019019	Nnenimun̄ anam ukpook ya, mè otutuuk ebi ubọọn̄ linyọn̄, melek urum ebi akọn̄ kiban̄ etitiin̄be me ere ge ibenitim akọn̄ melek ogwu òkup me inyọn̄ inyinya ya, mè ebi urum akọn̄ kan̄.
66019020	Ire, etetet anam ukpook ya me agam, ọmọ melek ogwu nriran ataak ya òrọrọ esese inu òkup uyeke uyeke cha isa ikisi ikwaan̄ inyi ọmọ. Ogwu nriran ataak ya ìsa inu ukechieen̄ chi ifiaan̄ usini ene, inyi echieek ibe ege iman̄ òriọọn̄ eyi anam ukpook ya me lek kiban̄, mè echieek si itọtọbọ ebum inyi inu ebotbe inyi anam ukpook ya. Ebebeen̄ anam ukpook ya, mè ogwu nriran ataak ya, me ògat ugwem itọọn̄ itap me emen udọn̄ ukan̄ biridọni.
66019021	Esasa oge akọn̄ òwọwọọk isibi me otu ogwu òkup me inyọn̄ inyinya ya ikpan̄ otutuuk ebi akọn̄ melek kiban̄ cha isan̄a kpai. Otutuuk unọn òwulu me inyọn̄ otataka ufuk ijot owot.
66020001	Nnenimun̄ ogwu osat ge okinan̄a me emen inyọn̄ inu, mè ikaan̄ atafi isotu udọn̄ ikakaan̄ge okputut ya mè nga mkpọn ile ge me ubọk.
66020002	Itetet ijijunu òkaan̄ ukot ya, òrere ijijunu ukot ikaan̄ ya, òrere Yọk mè ìre si Setan, mè isa mkpọn ya ibọp ọmọ ikam, inyi ikup ikeya obop acha ge,
66020003	mè iben ọmọ itọp itap me emen udọn̄ ikakaan̄ge okputut ya, mè igon otu ichit ikwek ọmọ, mè itap iman̄ me lek ochichit otu udọn̄ ya, inyi ọmọ ikakọt ìnan̄a ìsibi ìnifiaan̄ ebi ido geelek me linyọn̄ ofifi mege obop acha ge ya môtabe. Obop acha ge ya isiraka, mêkpọk initọn̄ọ ọmọ itele sọnja mgbọ.
66020004	Nnenimun̄ owuwa ogboon̄ ubọọn̄, mè imun̄ ebi ene esikibe ikweek me inyọn̄. Ebi ìsisiki ikweek me inyọn̄ ogboon̄ ubọọn̄ cha ìre ebi enyibe unye ibe ekesibi oyerebet. Mmun̄ si ibot ejit ebi efieekbe ibot mije ichechieek ema echieekbe me lek kè Jisọs, melek ikọ Awaji eyi ema ekitumu. Ema kpetọbọ ebum inyi anam ukpook ya, mè ìre inu ebotbe òbet lek kan̄ ya, kpechieek si ibe etap ema iman̄ òriọọn̄ eyi anam ukpook ya me inyọn̄ okwut isi, mè ìre inyọn̄ ubọk kiban̄. Ife chi enenijomo me mkpa inin̄ me ugwem, mè inigọọk Karais ikikpulu otutuuk obop acha ge.
66020005	Eyi ore adasi ijojomo me mkpa. (Isan̄a me lek kè ebibi, otutuuk ebi ìkwukwu kpejomo me mkpa inin̄ me ugwem mege ire mgbọ obop acha ge ya otabe.)
66020006	Ugbana môkup inyi otutuuk ebi geelek ìjojomo me mkpa me adasi ijojomo me mkpa yi. Ema ìre ebi Awaji osan̄abe isun̄ esese inyi lek kan̄. Mkpa eyi òso mgbọ iba ìkakaan̄ unye me lek kiban̄. Ema mêre ebi ngwugwa inyi Awaji, mè ire si inyi Karais, mè igọọk ikup ikikpulu ebi ene obop acha ge.
66020007	Mgbọ obop acha ya isiraka, mêsan̄a Setan isibi me mkpọn.
66020008	Isisan̄a ọmọ isibi me mkpọn, môjijen̄e ikana isi ikifiaan̄ otutuuk ebi ido geelek òkup me otutuuk agan̄ ini eyi linyọn̄ keyi, echi òrere Gọọgu mè Magọọgu, mè ititiin̄ ema ibe enetim akọn̄ melek bọn Awaji. Ife cha mêwa me otu ifuk ikup kubọk nkwukwuuk okpoon̄ òkup me agba awaji.
66020009	Ema egbọgbọọk ikana iso otutuuk ubọk linyọn̄ yi owelebe iyaka, mè inigban ikana ere bọn Awaji elukbe, melek ama ile ya eyi Awaji omabe enenen. Ire, ukan̄ onanan̄a me emen inyọn̄ inu mgbọ yaage, mè itaka ema otutuuk ikpan̄ isan̄a kpai.
66020010	Etetet Yọk ya, ogwu òfafiaan̄ ema, itọp itap me emen udọn̄ ukan̄ biridọni ya, ere etọọn̄be anam ukpook ya melek ogwu nriran ataak ya igwook. Ere ya ke ema ebekup ikibọkọ ujaralek, eririeen̄ mè ikarek mege ire mgbọ ikakaan̄ge itata.
66020011	Nnenimun̄ ikpele ogboon̄ ubọọn̄ okuket ge, mè imun̄ si ogwu òsisiki ikweek me inyọn̄. Ijọn̄ mè isinyọn̄ elilibi inan̄a me isi kan̄, mè ilibi ichep, kpeyaka imun̄ ema ofifi.
66020012	Nnenimun̄ ebi ìkwukwu, ebi ilile, mè ebi asasa ekekebe me isi ogboon̄ ubọọn̄ ya. Enenichili owuwa ikpa, mè iyaka inichili si ofifi ikpa ge, eyi òrere ikpa eyi ugwem. Enenikisibi oyerebet me ibot otutuuk ebi ìkwukwu cha igọọk me lek inu ema erọbe kubọk egebe me emen ikpa cha.
66020013	Okwaan̄ osasan̄a otutuuk ebi ìkwakwaan̄ me emen kan̄ isibi. Mkpa mè ama ekwukwu osasan̄a otutuuk ebi ìkwakwaan̄ ebi ìkup me emen kiban̄ isibi. Enenisibi oyerebet me ibot ene geelek igọọk me lek inu îrọbe.
66020014	Enenitet mkpa mè ama ekwukwu itọp itap me emen udọn̄ ukan̄ ya. Udọn̄ ukan̄ ya ore mkpa eyi òso mgbọ iba ya.
66020015	Ene geelek ekamun̄ge erieen̄ kan̄ me emen ikpa eyi ugwem ya, mîra iben itọp itap me emen udọn̄ ukan̄ ya.
66021001	Nnenimun̄ ayaya isinyọn̄ mè ayaya linyọn̄. Adasi isinyọn̄ mè adasi linyọn̄ îchep, okwaan̄ ìkayaka ìkup.
66021002	Nnenimun̄ Ama Mbuban ya, eyi òrere ayaya Jeruselem ya okinan̄a me emen inyọn̄, ere Awaji okupbe, ikisibi inu. Ebabala ọmọ isan̄a kubọk ekibala ayaya nwa inyi ogwu enerieen̄ òbododo me usen ijọk ido-nwa.
66021003	Nnọnọ ida ge okitaan̄ ukpo me ere ogboon̄ ubọọn̄ ya okupbe ikitumu ibe, “Mgbọ keyi, ere iluluk eyi Awaji ìkup me etete ebilene. Awaji môluk melek kiban̄, ema mêre ebi kan̄. Awaji me lek kan̄ môkup melek kiban̄, mè ire Awaji kiban̄.
66021004	Ọmọ môtuku ema mun̄ ito geelek isan̄a me chieen̄. Mkpa ìkpoyaka ikup. Ufieejit, mè ito, mè unan geege ìkpoyaka ikup ofifi. Mije, ukot oka inu cha geelek îraka isan̄a kpai.”
66021005	Ogwu òsisiki ikweek me inyọn̄ ogboon̄ ubọọn̄ ya onenitumu inyi emi ibe, “Kpọ mânirọ inyi otutuuk inu ikana ayaya,” mè itumu si inyi emi ibe, “Ge ikọ chi tap me ikpa, mije, ikọ chi ìre ikọ ògbegbe ibe etoon̄ ejit me lek, mè ire si atikọ.”
66021006	Inenitumu inyi emi ibe, “Îta! Mîrọ isan̄a! Emi nre Alifa mè Omega ya, òrere Ibebene mè Itata. Ene geelek ebek orakbe, mânyi mun̄ eyi ònan̄a me ogbuuruk ere mun̄ òkinyi ene ugwem okigbuk inan̄a isibi.
66021007	Ene geelek òtitim ikpan̄ môbọkọ otutuuk inu chi. Emi mâre Awaji kan̄, ọmọ orere gwun̄ n̄a.
66021008	Ire, ebi ukpook owot, mè ebi kpechieek me lek Awaji, mè ebi ìchachaka mbuban, mè ebi ìkpan̄ ene, mè ebi barabat, mè ebi ìkaan̄ ugwem ibọk ibọk mè ebi iwot, mè ebi ìkitọbọ ebum inyi mkpọmfaka, mè otutuuk ebi geelek ìkikan̄ ataak, irek kiban̄ ìbore emen udọn̄ ukan̄ biridọni ya. Eyiyi ore mkpa eyi òso mgbọ iba ya.”
66021009	Ge me lek ebi osat jaaba cha, ebi ìkaan̄ okwa jaaba echi òta uyọrọlek cha okupbe me emen, onunu inibe emi, “Na, mâjeen̄ owu ayaya nwa òbat olom ya, òrere nwa Gwun̄ Arọọn̄ ya.”
66021010	Ekwukwu Awaji okakana ichit emi, ogwu osat ya obeben emi isa isi inyọn̄ ikpele ubene ogọọn̄ ge, mè ijeen̄ emi Ama Mbuban ya, òrere Jeruselem, mgbọ îkinan̄a me ubọk Awaji me emen inyọn̄ ikisibi inu.
66021011	Ama ya okekitoon̄ mije umin mè uja eyi Awaji, mè ikimumen kubọk atalek unye otu ewe ewuuk ekigwen jasipa, mè igen kubọk umọọn̄ mêkọtbe imọọn̄ inu itibi.
66021012	Mînama ikpele mgban òbebene ìkana ama ya. Mgban ya ìkaan̄ akọp mè otunchit iba me lek. Akọp mè ebi osat iba ekekeke ikibem otunchit cha. Mîge si erieen̄ akọp mè otoko iba ebi Ijeren me lek akọp mè otunchit iba cha.
66021013	Me lek mgban ama ya, otunchit ita okup me agan̄ mbum-ura, otunchit ita okup me agan̄ inyọn̄, otunchit ita okup me agan̄ òsiki, otunchit ita si okukup me agan̄ ichep-ura.
66021014	Enama ama ya itoon̄ me inyọn̄ akọp mè ewuuk irak ijọn̄ iba echi egebe erieen̄ akọp mè ebi otuchieen̄ iba eyi Gwun̄ Arọọn̄ ya okaan̄be, me lek.
66021015	Ogwu osat ya òtutumu ikọ melek n̄a onenikaan̄ uti itọ-inu esabe alata araran̄ irom me ubọk ibosa itọ ama ya, mè mgban ama ya, mè otunchit cha.
66021016	Ama ya ìkaan̄ isi ini, isi ini cha ìre ìkike, ge ìkajọn̄ọ ìgak ge. Ujọn̄ọ kan̄ ìre obop ewuuk ije iba mè efit ini. Ikeya si ke uwele kan̄ mè ubene kan̄ okeke, mije, ujọn̄ọ kan̄, mè uwele kan̄, mè ubene kan̄ ìre ikike.
66021017	Ogwu osat ya onenisa ubọk ebilene ekisa itọ inu itọ ulobo akpọk mgban ya, isisibi akọp ejit jaaba mè iba.
66021018	Esa ewuuk unye otu ewe ekigwen jasipa inama mgban ama ya, mè isa alata araran̄ inama otutuuk ama ya me lek kan̄. Alata araran̄ esabe inama ama ya, kpunu okpa geege me lek, ìkpọkpọ igen kubọk umọọn̄.
66021019	Esa owuwa esese ewuuk unye otu ewe ibala ewuuk irak ijọn̄ mgban ama ya. Adasi ewuuk irak ijọn̄ ya ìre ewuuk unye otu ewe òtatana mè igen eyi ekigwen jasipa. Eyi òso iba ore ewuuk òkup oluku oluku eyi ekigwen safaya. Eyi òso ita ore ewuuk okuket mè eje eje eyi ekigwen kalisidoni. Eyi òso ini ore ewuuk òkup njijoon̄ inwan̄ njijoon̄ inwan̄ eyi ekigwen emeran.
66021020	Eyi òso go ore ewuuk òkup chieen̄ nwen̄enwen̄e eyi ekigwen sadonikis. Eyi òso gweregwen ore ewuuk araran̄ eyi ekigwen kanelian. Eyi òso jaaba ore ewuuk òkup unwan unwan eyi ekigwen karasolet. Eyi òso jeeta ore ewuuk òkup lek ge njijoon̄ inwan̄, lek ge oluku oluku eyi ekigwen berin. Eyi òso onaange ore ofifi ewuuk òkup si unwan unwan eyi ekigwen topaji. Eyi òso akọp ore ewuuk òkup chieen̄ oduku oduku eyi ekigwen karasoperes. Eyi òso akọp mè ge ore ewuuk òkup lek ge oluku oluku, lek ge njijoon̄ inwan̄ eyi ekigwen jasinti. Sa eyi òso akọp mè iba ore ewuuk òkup irio irio eyi ekigwen ametis.
66021021	Esa ewuuk unye otu ewe ònan̄a me okwaan̄ irọ otutuuk akọp mè otunchit iba cha. Otunchit ge ìre ototuuk ototuuk ewuuk ge, kpebum, kpegba isọk. Oniin̄ òkup me emen ama ya, esa alata araran̄ kpunube okpa geege me lek, eyi ògegen kubọk umọọn̄, irọ.
66021022	Ǹkamun̄ uwu mbuban geege me emen ama ya, mije, Okumugwem Awaji Ogwu Òkaan̄ Unye Geelek mè Gwun̄ Arọọn̄ ya ere uwu mbuban òkup me ama ya.
66021023	Kpeweek utoon̄ eyi ura, mè eyi onyan̄ me ama ya, mije, uja mè umin eyi Awaji okinyi utoon̄ me emen ama ya, sa Gwun̄ Arọọn̄ ya ore mkpukan̄ òkitoon̄ me ama ya.
66021024	Ebi ido geelek eyi linyọn̄ keyi mêkisa utọọn̄ kan̄ imoon̄ inu ikijijen̄e, ebi ubọọn̄ linyọn̄ mêsa si inu ubọọn̄ kiban̄ inu me emen ama ya.
66021025	Kpebechit otunchit ama ya kubọk usen geege, ebegwugwuku otutuuk otunchit cha ibook mgbọ geelek, mije, eririeen̄ ìkpokup me ama ya.
66021026	Mêsa otutuuk uja inu ubọọn̄ mè umin eyi linyọn̄ keyi inu me emen ama ya.
66021027	Ire, inu geelek ikatanage ìkponin̄ emen ama ya. Ene geelek òkirọ inu òkisa esip inu, mè ìre ogwu ofiaan̄, ìkponin̄ emen ama ya. Îtata ebi geelek egebe erieen̄ kiban̄ me emen ikpa ugwem eyi Gwun̄ Arọọn̄ ya gaalek ebenin̄ emen ama ya.
66022001	Ogwu osat ya onenijeen̄ emi okwaan̄ eyi mun̄ ugwem ya. Mun̄ ya ìkpọkpọ igen kubọk umọọn̄, mè ikigbuk inan̄a me ogboon̄ ubọọn̄ eyi Awaji, mè eyi Gwun̄ Arọọn̄ ya isibi,
66022002	mè ikigbuk iniraka me eden̄ oniin̄ ama ya. Uti òkito mfut eyi òkinyi ene ugwem otitibi me agba lek okwaan̄ ya me agan̄ iba, mè ikito mfut kan̄ akọp mè mgbọ iba me acha, mgbọ ge me onyan̄ geelek. Inwan̄ uti ya ke ekisa igwa otutuuk ebi linyọn̄.
66022003	Inu geelek Awaji ofieekbe otu inyi ìkpokup me emen ama ya. Ogboon̄ ubọọn̄ eyi Awaji mè eyi Gwun̄ Arọọn̄ môkup me emen ama ya, ebi ikwaan̄ kan̄ ekekitọbọ ebum inyi ọmọ me ere ya.
66022004	Ema mêmun̄ Awaji isi mè isi. Mêge si erieen̄ Awaji me inyọn̄ okwut isi kiban̄.
66022005	Eririeen̄ ìkpoyaka ikup, ebi ene kpebeyaka iweek utoon̄ mkpukan̄, mè ìre utoon̄ ura, mije, Okumugwem Awaji me lek kan̄ môre utoon̄ inyi ema. Ema mêkikpulu mege ire mgbọ ikakaan̄ge itata.
66022006	Ogwu osat ya onenitumu inyi emi ibe, “Ikọ chi ìre atikọ, mè igbe ibe etoon̄ ejit me lek. Okumugwem Awaji kiji, ogwu òkinyi ebi nriran Ekwukwu kan̄, ọmọ oria ogwu osat kan̄ ibe inijeen̄ ebi ikwaan̄ kan̄ inu echi òbomọnọ irek me ikafiin̄ge mgbọ.
66022007	“Ìkpọ, emi gwa ǹkinu ugwat ugwat! Ugbana môkup inyi ebi ìkirọ otutuuk ikọ nriran egebe me ikpa yi.”
66022008	Emi Jọn me lek n̄a nsa utọn̄ n̄a inọ ikọ chi, mè isa chieen̄ n̄a imun̄ si inu chi. Mgbọ nnọbe ikọ chi, mè imun̄ inu chi, nrọrọn̄ me ukot ogwu osat Awaji ya ogwu òjejeen̄ emi inu chi, mè ibatọbọ ebum inyi ọmọ.
66022009	Ire, ọmọ otutumu inyi emi ibe, “Iin̄-iin̄, karọ! Emi ìre ogwu ikwaan̄ Awaji kubọk owu mè bọn Nte kwun̄, ìrere ebi nriran, mè otutuuk ebi geelek ìkirọ inu egebe me emen ikpa yi, erebe. Tọbọ ebum nyi Awaji!”
66022010	Ogwu osat ya onenitumu inyi emi ibe, “Kachit ikọ nriran egebe me emen ikpa yi, chili jeen̄ ebi ene, mije, ìkpofiin̄ mgbọ inu chi geelek môrọbe iso.
66022011	Ogwu òkirọ ijo inu, ikpọkpọ ikirọ ijo inu kan̄ ifo isi. Ogwu òkirọ inu ikpak, ikpọkpọ ikirọ inu ikpak kan̄ ifo isi. Ikeya si, ogwu òkirọ ata inu, itet lek inye ikirọ ata inu kan̄ ifo isi. Ogwu òsusun̄ lek kan̄ me mbuban inyi Awaji, ikpọkpọ ikisun̄ lek kan̄ me mbuban inyi Awaji ifo isi.”
66022012	“Ìkpọ, emi gwa ǹkinu ugwat ugwat! Mkpukpe n̄a mbasa ikpe ebi ene me ubọk ikwaan̄ kiban̄ ọmọ òwa me ubọk n̄a. M̀bakpe ene geelek mkpukpe igọọk me ubọk ikwaan̄ kan̄.
66022013	Emi ìre Alifa mè Omega, òrere Adasi mè Òta, Ibebene mè Itata otutuuk inu geelek.
66022014	Ugbana môkup inyi ebi ìgwọgwọk ọfọnti kiban̄ itana. Îre ema ke enyi unye ibe erie mfut ònan̄a me lek uti eyi òkinyi ene ugwem ya, mè eje etibi me otunchit cha enin̄ emen ama ya.
66022015	Ire, otutuuk ebi ìkifiat lek kiban̄ kubọk ibo, mè ebi ìkirọ ugwem ibọk ibọk mè iwot iwot, mè ebi barabat, mè ebi ìkikpan̄ ene me agam, mè ebi ìki riaak mkpọmfaka, mè ebi geelek ìkima ofiaan̄ mè ikikan̄ ataak, ebibi otutuuk ebekup me udun̄ ama ya, kpebenin̄ emen ama ya.
66022016	“Emi Jisọs nria ogwu osat n̄a inu me lek kinyi ibe inu inilook enyi otutuuk inu chi òkukup inyi ntitiin̄ Awaji geelek. Emi nre Ugwun̄-ijọn̄ ya, òrere Gwun̄ Owot Iman kè Debit ya, mè ire si Ntoronyan̄ Otu Ewelegwe ya eyi òkitoon̄ enenen.”
66022017	Ekwukwu Awaji, mè ayaya nwa Gwun̄ Arọọn̄ ya ekekibe, “Na!” Ene geelek ònọnọ ikọ chi itumu si ibe, “Na!” Ogwu geelek ebek mun̄ ugwem orakbe, ene ya inu inibọkọ mun̄ eyi ugwem ya inwọ me ikike.
66022018	Emi Jọn nkitaba otutuuk ebi geelek ìnọnọ ikọ nriran chi egebe me emen ikpa yi ubọk me utọn̄. Ene geelek òtatap ofifi inu isọkọ me lek inu egebe me emen ikpa yi, Awaji môsa otutuuk ufialek echi egebe inu òfolek me emen ikpa yi itap isọkọ me lek osusut ìbosulu ene ya.
66022019	Ene geelek òsasan̄a inu me lek ikọ nriran egebe me emen ikpa yi, Awaji môsan̄a ubọk ene ya isan̄a me lek uti òkinyi ene ugwem ya, inyi ikakaan̄ uche me lek mfut ònan̄a me lek uti ya. Mêsan̄a ọmọ isibi ito me oyet, inyi ikakaan̄ irek geege me emen Ama Mbuban ya eyi egebe inu òfolek me emen ikpa yi.
66022020	Ogwu òkekeke ata-ikọ ibe ke ikọ chi ìre atikọ ìkitumu ibe, “Iin̄, emi gwa ǹkinu ugwat ugwat!” Ikup ikeya! Okaan̄-ene Jisọs, na!
66022021	Atata nnwọn eyi Okaan̄-ene Jisọs ikup melek otutuuk ebi eyi Awaji. Ikup ikeya!
