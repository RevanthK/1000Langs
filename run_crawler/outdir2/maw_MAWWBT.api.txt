40001001	Yisa Masiiya daa yi la NaaDauda naam tuŋŋu za'anↄri ni na, ŋↄn NaaDauda muna n daa nyɛ ti zaa yaaba Ibrahim ya'aŋŋa: ka Yisa yaadima yɛla nŋↄa :-
40001002	Ibrahim daa dↄ'ai biiya, ka u bii mun yuuri Yisahaaku; ka Yisahaaku bii n daa nyɛ Yaakubu, ka Yaakubu mun biisi daa nyɛ Gyuuda ni u tunzↄppa.
40001003	Gyuuda biisi daa nyɛ Pɛrɛzi ni Zeera, ba ma Tamaara ŋↄn daa dↄ'ai seeba n-ti u la, ka Pɛrɛzi mun bii daa nyɛ Hɛzrↄn, ka Hɛzrↄn bii daa nyɛ Raam.
40001004	Raam bii n daa nyɛ Aminadaba, ka Aminadaba mun bii daa nyɛ Neeseoon, ka Neeseoon bii daa nyɛ Salimoon.
40001005	Salimoon bii n daa nyɛ Bↄ'azi, Reehabu ŋↄn daa dↄ'ai n-ti u la, ka Bↄ'azi ni u pↄ'a Ruuta bii mun daa nyɛ Oobɛdi, ka Oobɛdi bii daa nyɛ Gyɛsi,
40001006	ka Gyɛsi mun bii daa nyɛ NaaDauda. Tↄ; NaaDauda bii n daa nyɛ NaaSulɛmaana - pↄ'asↄ ŋↄn daa daŋŋi n-niŋi Yuraaya pↄ'a la daa dↄ'ai u n-ti u.
40001007	Ka NaaSulɛmaana bii daa nyɛ NaaRɛhↄbↄ'am, ka NaaRɛhↄbↄ'am mun bii daa nyɛ NaaAbaigya, ka NaaAbaigya bii daa nyɛ NaaEesa;
40001008	NaaEesa bii daa nyɛ NaaGyihoosafatti, ka NaaGyihoosafatti mun bii daa nyɛ NaaGyooram, ka NaaGyooram bii daa nyɛ NaaYuzaaya.
40001009	NaaYuzaaya bii daa nyɛ NaaGyootam, ka NaaGyootam mun bii daa nyɛ NaaEehazi, ka NaaEehazi bii daa nyɛ NaaHɛzikaaya;
40001010	NaaHɛzikaaya bii daa nyɛ NaaManasa, ka NaaManasa mun bii daa nyɛ NaaEemↄn, ka NaaEemↄn bii daa nyɛ NaaGyoosaaya.
40001011	Ka ŋↄn NaaGyoosaaya biisi n daa nyɛ NaaGyɛkↄnaaya ni u tunzↄppa: lala saha ka ba daa gbaasi ba n-kyaŋŋi Babɛlↄn.
40001012	Tↄ; ka Babɛlↄn kyɛnni saha la nyaaŋŋa, ka NaaGyɛkↄnaaya daa dↄ'ai biiya, ka u bii mun yuuri Seaalitiyɛli, ka Seaalitiyɛli bii daa nyɛ Zɛrubabɛli;
40001013	Zɛrubabɛli bii daa nyɛ Abaayuda, ka Abaayuda mun bii daa nyɛ Ilayakyiim, ka Ilayakyiim bii daa nyɛ Eezↄr;
40001014	Eezↄr bii daa nyɛ Zeedↄkku, ka Zeedↄkku mun bii daa nyɛ Eekyim, ka Eekyim bii daa nyɛ Ilayuuda;
40001015	Ilayuuda bii daa nyɛ Ԑliyeeza, ka Ԑliyeeza mun bii daa nyɛ Matan, ka Matan bii daa nyɛ Yaakubu sↄ.
40001016	Ŋↄn Yaakubu maa bii n daa nyɛ Gyoosɛfi; ka Gyoosɛfi mun daa nyɛ Mariama sira - ŋↄn Mariama mun daa dↄ'ai Yisa, sↄ ban boonni 'Kirisita, Masiiya' la.
40001017	Tↄ; ka dinŋↄna Ibrahim saha zaŋŋi nti paai NaaDauda saha ba kaanni la yaadima piiya ni anaasi; ka NaaDauda saha zaŋŋi nti paai ban daa gbaasi ba n-kyaŋŋi Babɛlↄn sahaseaa la, ba kaanni la yaadima piiya ni anaasi yaasa; ka Babɛlↄn kyɛnni saha la zaŋŋi nti paai Yisa Masiiya mun gba saha la, ba kaanni la yaadima piiya ni anaasi yaasa m-paasi.
40001018	Tↄ. Ban daa dↄ'ai Yisa Masiiya seem nŋↄa :- Sahaseaa ban daa zaŋŋi u ma Mariama n-ti Gyoosɛfi, ka na bu taasi u la, di saha ka ba daa yi nya ka Naawunni Sii Kasi yiiko daa pun kyɛ ka pↄ'asariga maa mari puuwa.
40001019	U sira Gyoosɛfi daa nyɛ la ninvugsuŋŋu pam, ka dizugu u daa yɛli, ni, u ya sↄ'ai n-za'asi u ka niriba bu ya baŋŋi di gbinni: ni, "M bu boori ni ba ti diisi u vi."
40001020	Ŋↄn daa na kur teesiri lala yɛla maa, ka u daa zaasi zaasimni, ka ti Dugma malaaka daa kyɛ u saani na n-yɛli u, "Nyini Gyoosɛfi ŋↄn nyɛ NaaDauda ya'aŋŋa wa, di zↄri dabeem ni i kyɛ ka ba taasi Mariama i yiri na, dama ŋↄn mari puseaa maa yi la Naawunni Sii Kasi yiiko ni na.
40001021	U nin ti dↄ'ai bidibga, ka i purim u yuuri Yisa, dama u nin ti tiligi u niriba ba tumbeeri taalli zaa ni."
40001022	Dinŋↄ zaa daa niŋni ni di kyɛ ka anabi maa yɛligu ti niŋi yɛlimaŋni - ti Dugma ŋↄn daa pun kyɛ ka anabisↄ daa yɛli seem la, ni :-
40001023	"Pↄ'asarisↄ nin ti gbaai puuwa n-dↄ'ai bidibga, Ka ba ti booli u yuuri Imanuɛl." (ka gbinni nyɛ la 'Naawunni bɛ la ti saani')
40001024	Tↄ, ka sahaseaa Gyoosɛfi ŋↄn daa neaai goom ni la, u daa niŋi hoo ti Dugma malaaka maa ŋↄn sa yɛli u seem maa, ka kyɛ ka ba taasi u pↄ'a maa na n-ti u.
40001025	Amaa ba daa bu la'am taaba n-dooni halli ka Mariama ti dↄ'ai u pↄ'asaridↄ'am, bidibga; ka Gyoosɛfi daa puri u yuuri Yisa.
40002001	Ban daa ti dↄ'ai Yisa Bɛtlihɛm timpuuni n-naai, Meegyai daa yi wuntampusiri tinwa'aligu ziiya n-kyɛ Gyɛrusalɛm na - ban n daa nyɛ ninvugseeba ban baŋŋi saŋmariwuusi yɛla, ni bamsim pam m-paasi. Di saha maa Bɛtlihɛm daa bɛ la Gyuudiiya naam suulinsi ni, ka NaaHɛroodi mun daa di lala tingbaŋŋu naam maa.
40002002	Ka Meegyai maa daa kur boosiri, ni, "Yɛni ka ba dↄ'ai Izraɛli dima naaba la? Ti daa nya u saŋmariwuu maa wuntampusiri lugri ni, dizugu ka ti kyɛ na ni ti gyeem u."
40002003	Ka NaaHɛroodi ŋↄn daa wum ba lala boosigu maa, di daa gyɛri u pampam - ŋↄn ni u niriba ban bɛ Gyɛrusalɛm zaa - ka ba sufu daa sa'am.
40002004	Di saha ka u la'asi Izraɛli dima kpamma ban nyɛ Naawunni Gyeeŋŋu Toondaandima, ni zaaligu baŋŋniba la, m-boosi ba zaŋŋi n-kyaŋŋi Naawunni ŋↄn ya tum sↄ na ni u ti tiligi niriba n-naayi di naam la; ka yɛli, ni, "Tinkani ka di wulisi, ni, ba nin ti dↄ'ai Masiiya la?"
40002005	Ka ba daa labsi n-yɛli u, ni, Bɛtlihɛm tiŋŋa kan bɛ Gyuudiiya suulinsi ni la ka ba nin dↄ'ai u. Ni, dama anabidima daa sↄbi n-zaali, ni :-
40002006	"Nyin Bɛtlihɛm tiŋŋa wa, Nyin bɛ Gyuudiiya suulinsi ni la, I bu poora Gyuudiiya nabiisi sunsukkuni; Nasↄ m bɛ ni ŋↄn ti ya n-guri ya - Ya Izraɛli dima maa - Hoo ban guri bunkↄbri seem la: Ŋↄnwa ti ya n-yi nyin Bɛtlihɛm saani na."
40002007	Ka NaaHɛroodi daa booli Meegyai maa asiiri ni, m-maali m-boosi ba, ni, "Bↄn saha deede ka saŋmariwuu maa daa pusi saazugu na?" Ka ba daa wulisi u di saha ŋↄn bɛ seem.
40002008	Ka u daa yɛli ba, "Ya kyɛm Bɛtlihɛm nti bↄ bii maa lahabaari. Ka ya yi ti paai n-nya u, ya tumma yooma na n-yɛli ma, ka man gba nin kyaŋŋi nti gyeem u."
40002009	Ka ban daa wum Naaba ŋↄn daa yɛli ba seem la, ba daa yi n-lu Bɛtlihɛm soori yaasa, ka saŋmariwuu maa daa gaari ba tooni ka ba daa dↄla - ban daa pun nya seaa wuntampusiri zii la - halli nti paai n-zaani saazugu n-wulisiri bii maa ŋↄn daa bɛ seela.
40002010	Ba sufu daa maaya pam, saŋmariwuu maa zugu.
40002011	Ba daa ku mari la lala halli n-ti paai bii maa ŋↄn daa bɛ luginseaa maa, ka daa kpɛ yiri maa ni - Mariama ni u bii maa ŋↄn daa bɛ seela. Ka ba daa gbaani n-gyeem bii maa, ka daa lↄrigi ba neema n-yiisi piini n-tisi u - salima n daa bɛ ni, ni turaali zum ban daa zaŋŋni bunseebu n-nyoori n-gyeemni Naawunni la, ni kpaseebu bun mari toom ka bu ligri zoaai pam.
40002012	Tↄ; ka Naawunni daa kyɛ ka ba zaasi zaasimni m-bugsi ba, ni, ba di naa n-labi NaaHɛroodi saani, ka dizugu ba daa lↄkki sↄseaa n-labi n-kuli ba tiŋŋa.
40002013	Ban daa ti gaari n-kuli n-naai, Gyoosɛfi daa zaasi zaasimni n-nya ka ti Dugma malaaka daa kyaŋŋi u saani na nti yɛli u, ni, "Doaama n-zaŋŋi bii maa ni u ma la n-zↄ n-kyaŋŋi Igyipti. See ka ya kpalim m-bɛ bɛni halli ka man ti laa n-ti ya kukↄri; dama NaaHɛroodi ya boori la bii maa ziiya ni u gbaai u n-ku."
40002014	Ka u daa doaai yuŋŋu n-zaŋŋi u pↄ'a ni bii maa n-yisigi n-kyaŋŋi Igyipti.
40002015	Ba daa kpalim la bɛni halli ka NaaHɛroodi ti kpi. Ka dinŋↄ n daa kyɛ ka di siri niŋi hoo ti Dugma ŋↄn daa pun kyɛ ka u anabisↄ ti tↄ'asi anabitiri ni, ni :- "N daa booli m bii maa Ka yiisi u Igyipti tingbaŋŋu la ni na."
40002016	Ka NaaHɛroodi ŋↄn daa ti baŋŋi, ni, Meegyai maa yↄmsi u ka sↄ'ai n-kuli, u sufu daa yisigiya pam. Ka u daa zaali zaaligu, ni, ba kyaŋŋi Bɛtlihɛm, ni tinkpanseesi an bɛ gyilagyila la ni, nti ku biisi maa - bidibseeba ban dↄ'ai ka ba nyɛ dahinyinni halli nti paai yuuma ayi biisi la zaa. U lala zaaligu maa daa dↄlisi la sahaseaa Meegyai maa ŋↄn daa wulisi u la.
40002017	Di saha di siri daa niŋi hoo Anabi Gyɛrimaaya ŋↄn daa tↄ'asi anabitiri yɛliseelli, ni :-
40002018	"Raama ka kukↄri maa yi na, Kunkuma ni fabligu pam n nyɛ di. Reekyɛl n kumni u biisi zugu Halli ka sↄ ka ni n-nin toaai n-goaai u; Dama u biisi maa zaa na ka ni."
40002019	Tↄ. Ka NaaHɛroodi kum nyaaŋŋa, Gyoosɛfi daa zaasi zaasimni, ka ti Dugma malaaka daa laa n-kyɛ u saani na
40002020	nti yɛli u, ni, "Doaama n-zaŋŋi bii maa ni u ma la n-labi Izraɛli tingbaŋŋu ni, dama ninvugseeba ban daa boori ba ku bii maa la kpiya."
40002021	Ka dizugu u daa doaai n-zaŋŋi bii maa ni u ma la n-labi Izraɛli tingbaŋŋu ni.
40002022	Amaa ŋↄn daa ti wum, ni, NaaHɛroodi bii Arikyileesi n diri u ba Hɛroodi naam n-su Gyuudiiya maa, dabeem daa gbaai u ni u kyaŋŋi bɛni. Ka u daa zaasi zaasimni ka di wulisi u, ni, u kyɛm Galilii tingbaŋŋu ni nti zinni bɛni.
40002023	Ka u daa doaai n-kyaŋŋi n-ti zinni Nazarɛti tiŋŋa ni. Ka dinŋↄ daa kyɛ ka di siri daa niŋi hoo anabidima ŋↄn daa tↄ'asi seem n-zaali la, ni :- "Ba ti ya m-boonni u la Nazarɛti nira."
40003001	Di saha maa ka Gyↄni daa bɛ ni, dↄsↄ ŋↄn daa suuri niriba Naawunni koom la; ka ŋↄn Gyↄni Kↄsuura daa doaai m-bɛ yoo ni, Gyuudiiya tingbaŋŋu maa ni. U daa bɛ bɛni m-moonna,
40003002	n-yɛtti, ni, "Ya kyɛli ya teesibeeri ni ya tumbeeri zaa, dama Arizana naam bɛ la ya saani."
40003003	Dama ŋↄnŋↄ yɛla ka Anabi Aizaaya daa pun tↄ'asi, n-yɛli, ni :- "Ya wumma! Sↄ m bɛ moo ni n-tasira, Ni, 'Ya maalim ti Dugma palli n-ti u, Ya sɛ'asim u sↄya zaa ka a tuusi kyappi!' "
40003004	Ŋↄn Gyↄni daa yeeri la arakoomi kↄbri bunyeerigu, ka daa mari gbaŋŋu n-loori u seaa, ka u bundirigu daa nyɛ toori, ni siiri.
40003005	Ka daadam pam daa la'am n-yi n-kyɛ u saani na; ba daa yi la Gyuudii tingbaŋŋu ni na, ni Gyɛrusalɛm tiŋŋa ni, halli ni tinseesi zaa an bɛ Gyↄdin mↄ'ari duuri m-paasi.
40003006	Ka ba daa paai u na ka wulisiri ban tum tumbɛseesi maa, ka u daa su ba tumbeeri kyɛ-m-pɛŋŋi kↄsuubu, Gyↄdin mↄ'ari la ni.
40003007	Ŋↄn daa nya ka Farisii dima ni Saddusii dima pam gba daa kyɛnni na ni u ti su ba Naawunni koom; ka u daa yɛli ba, ni, "Ya bunkyↄ'ama wa! Ya kur ŋmani la hoo wa'abeeri! Ŋↄni n wulisi ya Naawunni ŋↄn ya namsi ya seem ka ya yɛnni, ni, ya nin zↄ n-yi namsigu maa ni?
40003008	See ka ya tum tunseesi an wulisi, ni, ya pun takki ya halibeoo ni ya teesibeeri zaa, hoo tisuŋŋu ŋↄn wanni walisuma seem la.
40003009	Yan di nyuuri bara n-yɛtti taaba, ni, 'Ibrahim ya'ansi n nyɛ ti!'; ya bu baŋŋi Naawunni yɛla, bee? Ni, u nin toaai n-zaŋŋi halli kuga wa gba m-maali ya'ansi n-ti Ibrahim?
40003010	Pampaŋŋↄ ka Naawunni nin namsi tumbeeri dima hoo nira ŋↄn maali u leefu siri ni u ŋma tiseaa kan bu wanni suŋŋasuŋŋa seem. U nin ŋma ka n-lusi n-zaŋŋi ka n-lↄsi bugum ni."
40003011	Ka daa laa n-yɛli, ni, "Koom ka man mari n-suuri ya wa, ni ya takki ya halibeoo ni ya teesibeeri tuma: amaa sↄ m bɛ n nyaaŋŋa n-kyɛnni na, ŋↄn nin zaŋŋi Sii Kasi ni bugum n-suuri ya. Ŋↄna n kpeem n-gaari ma halli ka mani bu sumsi ni m kpikkri u namna n-ti u gba.
40003012	U kyɛnni na; ka pun maali u neema siri ni u pii u kabuubu tampii maa ka ka niŋi kasikasi. Ka u nin yeeli u kyi maa n-yiisi wuurigu la ka kyɛ kabeelim. Kasuma maa ka u nin la'asi n-su kusↄkku maa ni, ka naayi zaŋŋi wuurigu maa zaa n-vaai m-basi bugunseebu bun ka kpiisigu puuni."
40003013	Di saha maa ka Yisa daa yi Galilii tingbaŋŋu ni na, ka daa paai Gyↄdin mↄ'ari ni nti kyɛ Gyↄni saani na ni u ti kyɛ ka Gyↄni su u koom maa.
40003014	Amaa Gyↄni daa bu sakki, ka yɛli u, "Mani n da naa n-kyɛ ka nyini su ma koom, ka nyin laa n-kyɛnni n saani na, bee?"
40003015	Ka Yisa daa gyɛrigi n-yɛli u, ni, "Kur kyɛ ka di niŋi lala pampaŋŋↄa. Dama di sumsi ni ti tumni bunseelli kam zaa la Naawunni ŋↄn zaali n-ti ti seem maa." Ka di saha maa ka Gyↄni daa sakki ka daa su u koom maa.
40003016	Ka Yisa ŋↄn daa ti deaai Naawunni kↄsuubu n-naai ka daa ti yi koom maa ni na, di saha maa ka sangbana daa yoaai ka u daa nya ka Naawunni Sii daa sigri u zugu na; Sii maa mun daa ŋmani la hoo naŋmanni ŋↄn nyɛ seem.
40003017	Ka ba daa wum Naawunni kukↄri saazugu na, n-yɛtti, ni, "M bii nŋↄa, ka n wuri u ni pam. N nini n tigi u."
40004001	Tↄ. Di saha ka Naawunni Siiya Vuusim Kasi daa zaŋŋi Yisa n-taasi yoo ni, ka Sintaani daa zamsi u.
40004002	Ka u daa bɛ bɛni n-loori noori dapisinaasi, wuntaŋŋa ni yuŋŋu zaa, ka di dabsa maa daa ti gaari ka kↄm wum u.
40004003	Ka Sintaani, yↄmsigu daana, daa kyɛ u saani na n-yɛli u, ni, "I yi siri nyɛ la Naawunni biiya, i ku kyɛ ka kuga wa leebi bundira?"
40004004	Ka u daa labsi n-yɛli, ni, "Di pun sↄbi n-dↄya, ni :- 'Pa bundirigu kↄkↄ zugu ka ninsaala bɛ ni, Amaa yɛttↄ'a zaa an yiiri Naawunni noori ni na - Anŋↄ zugu ka u bɛ ni.' "
40004005	Ka Sintaani daa laa n-zaŋŋi Yisa n-taasi Gyɛrusalɛm tinkasi la ni, n-zaŋŋi u n-du n-tↄm Naawunni Gyeeŋŋu Yiri saazugu sa.
40004006	N-yɛli u, ni, "I yi siri nyɛ la Naawunni biiya, i ku zaŋŋi i maŋŋa m-basi tiŋŋa? Di sↄbi n-dooli, ni :- 'Naawunni nin yɛli i yɛla n-ti u malaakadima maa, Ni, ba zaŋŋma ba nuusi n-teebi i saazugu Ka i napↄŋŋu ku tuui kugri zaa.' "
40004007	Ka Yisa daa yɛli u, ni, "Ka di laa n-sↄbi m-paasi, ni, nyin di zamsi i Dugma Naawunni!"
40004008	Di nyaaŋŋa ka Sintaani daa zaŋŋi u n-kyaŋŋi n-duusi n-tↄm zↄwa'alli saazugu m-bulisi u duniya puuni tinsi zaasa, ni a gyirima maa.
40004009	Ka yɛli u, ni, "I yi ti gbaani tiŋŋa n-gyeem ma Naawunni gyeeŋŋu, n nin zaŋŋi anŋↄ zaa n-ti i."
40004010	Ka Yisa yɛli u, ni, "Kyɛma sa, Sintaani! Di pun sↄbi n-dↄya, ni :- 'Naawunni yinni kↄkↄa, Ŋↄn nyɛ ya Dugma la, Ŋↄn sumsi gbaanigu ni gyeeŋŋu.' "
40004011	Ka Sintaani ŋↄn daa yi zamsi u n-naai maa, u daa bakki ni ka kyɛ u, ka malaakadima daa kyɛ na n-guri u.
40004012	Ka Yisa ŋↄn daa ti wum, ni, ba gbaai Gyↄni n-kpari, u daa bakki n-kyaŋŋi m-paai Galilii tingbaŋŋu ni.
40004013	U daa bu kpalim Nazarɛti tiŋŋa, amaa u daa kyaŋŋi nti bɛ Kapirinyum tiŋŋa ni, tinseaa kan zɛ mↄ'ari gbiriŋŋu ni, Zɛbulↄn ni Naftaali tingbana ziiya.
40004014	Dinŋↄ daa kyɛ ka anabi Aizaaya ŋↄn daa yɛli seem la niŋi yɛlimaŋni, ni :-
40004015	"Zɛbulↄn tingbaŋŋu, wumma! Naftaali tingbaŋŋu, wumma! Yan bɛ teeku la soori maa, Yan bɛ Gyↄdin mↄ'ari ya'ari sa: Yan bɛ Galilii, saamma tiŋŋa la ni, gba, wumma! :-
40004016	Ya nyɛ la ban daa zi zibsim ni, Amaa pampaŋŋↄ ya bɛ la neesim ni, nyain! Ya daa zi la kum tiŋŋa libilibi, Amaa neesim doaaya, ka di neaari ya zugu."
40004017	Di saha maa zaŋŋi n-kyɛnna ka Yisa daa gbaai mooligu n-tↄ'asiri Naawunni yɛla n-yɛtti, ni, "Ya takkma ya beebu ni ya teesibeeri! Dama Arizana naam la bɛ la ya saani."
40004018	Ka Yisa daa kyɛnni n-dↄli la Galilii mↄ'ari duuri la nti nya niriba ayi, Saimoon ni u tunzↄ Anduru, ka ba daa lↄbri ba laama mↄ'ari maa ni, dama ba daa tumni la zingbaariba tuma.
40004019	Ka u daa yɛli ba, "Ya dↄli ma na! N nin kyɛ ka ya leebi ninsaaligbaariba."
40004020	Ka ba daa basi ba laama maa yoomyooma ka dↄli u.
40004021	Ŋↄn daa yi bɛni n-kyaŋŋi tooni, u daa nya niriba ayi yaasa m-paasi, Gyeemsi, Zɛbidii biiya, ni u tunzↄ Gyↄni; ka ban ni ba ba Zɛbidii daa bɛ nyariŋŋu ni m-maanni ba laama. Ka Yisa daa booli ba ni ba dↄli u na.
40004022	Di saha ka ba daa bakki ka kyɛ nyariŋŋu maa, halli n-kyɛ ba ba Zɛbidii gba, ka kyaŋŋi n-dↄli Yisa nyaaŋŋa.
40004023	Ka u daa gyiligi Galilii tinsi zaa n-kpeeri ba la'aŋŋu duri ni n-wulisiri ka moonni lahabasuŋŋu zaŋŋi n-kyaŋŋi Arizana naam yɛla, ka tibri niriba ban daa beeri zaa bɛni ka dooru balimbalim m mari ba, bee, ban kↄŋŋni yaa ni alaafɛa.
40004024	Tↄ; ka lahabaari zaŋŋi n-kyaŋŋi u yɛla daa paai halli Siriiya tingbaŋŋu ni sa, ka niriba daa mari ba baaridima zaa n-kyɛ u saani na, dooru ni beerim kam zaa ŋↄn mari seeba la, ni arizimbeeri ŋↄn daa kpɛ seeba, ni kpisinkpiiri ŋↄn daa gbaai seeba, ni ban nuusi bee ban gbaya n daa kpi la. Ka Yisa daa tibi ba zaa.
40004025	Ka Galilii dima daadam pam daa yi na n-dↄli u, ni Tinsi Piiya tingbaŋŋu dima, ni Gyɛrusalɛm tiŋŋa, ni Gyuudii tingbaŋŋu dima, ni tingbanseaa zaa an bɛ Gyↄdin mↄ'ari ya'ari wa sa.
40005001	Tↄ. Yisa ŋↄn daa nya niriba maa, u daa kyaŋŋi nti du zoori la ni. U daa zinni bɛni ka u nyaandↄliba daa kyɛ u saani na.
40005002	Ka u daa gbaai ba wulisigu n-yɛli, ni :-
40005003	"Zugsuŋŋu bɛ ni n-ti ninvugseeba ban nyɛ faradima ba sufu ni, dama Arizana naam nyɛ la ba dinni.
40005004	Zugsuŋŋu bɛ ni n-ti ninvugseeba ban sufu n sa'amna, dama Naawunni nin kyɛ ka ba sufu maai.
40005005	Zugsuŋŋu bɛ ni n-ti ninvugseeba ban sigsi ba mansi, dama ba nin di faari n-su duniya wa.
40005006	Zugsuŋŋu bɛ ni n-ti ninvugseeba ban boori Naawunni yɛla hoo nira ŋↄn boori bundira ni bunnyuura seem, dama Naawunni nin diisi ba ban boori diseesi ka ba ti tigi.
40005007	Zugsuŋŋu bɛ ni n-ti ninvugseeba ban zↄri niriba namboo dama Naawunni nin zↄ ba gba namboo.
40005008	Zugsuŋŋu bɛ ni n-ti ninvugseeba ban mari sufu yinni, dama ba nin ti nya Naawunni.
40005009	Zugsuŋŋu bɛ ni n-ti ninvugseeba ban zↄri sindaani m-maari zaba ni nangbankpeemni yɛla, dama Naawunni nin booli ba u biisi.
40005010	Zugsuŋŋu bɛ ni n-ti ban namsiri seeba Naawunni soori maa zugu la, dama Arizana naam nyɛ la ba dinni."
40005011	Ka Yisa daa laa n-yɛli, "Zugsuŋŋu bɛ ni n-ti ya, sahanseaa niriba yi tuuri ya, ka katti ya m-basira, ka ma'ari ziri n-yɛtti yɛlibeeri pam n-tiri ya, ka ba niŋi lala man zugu.
40005012	Ya kyɛ ka ya sufu maai m-pɛligi pam dizugu, dama ya laara zoaaya pam arizana ni. Ya bu nya? - lala ka ba daa daŋŋi n-niŋi anabidima la."
40005013	Ni, "Ya ŋmanni la yaarim, ni duniya zaa ti nya'asa. Amaa yaarim nya'asim yi ti yi ka kyɛ di, di laa n-ya n-niŋi la wula ka di nya'asim maa labi na yaasa? Di saha maa di laa n-ka anfaani, ka ba yi zaŋŋi di ni m-basi samanni ni, ka niriba yi kyɛnni n-noori di.
40005014	Yaasa, ya ŋmanni la neesim, ni duniya zaa ti neaai suŋŋa. Tinseaa yi mɛ n-zɛ zoori zugu, ka ku toaai n-laa n-sↄ'ai.
40005015	Sↄ na zi n-nyoaai firila n-zaŋŋi ka n-sↄ'ai luginseaa, bee n-zaŋŋi kuriba m-pili ka; see ka u na'a yi zaŋŋi ka ni, n-tↄm bunseelli zugu ni ban kam zaa bɛ duu maa ni nin nya kan neaai seem maa.
40005016	Dizugu ya kyɛ ka ya neesim neaai halli ka sↄkam zaa nya; ka ba nin ti nya ya tunsuma ka ti pɛ'ai ya Ba ŋↄn bɛ arizana ni di zugu."
40005017	Ka Yisa daa laa n-yɛli, "Ya di teesi, ni, n kyɛnni na ni n ti sa'am Musa zaaligu ni anabidima la bulisigu yɛla. Ay! N bu kyɛ na ni n ti sa'am a ni, amaa ni n ti kyɛ ka a niŋi yɛlimaŋni.
40005018	Yɛlimaŋni ka n yɛtti ya wa, sahanseaa arizana ni duniya wa yi na kpalim m-bɛ ni, ba ku yiisi halli yɛlifiiŋ bee yɛttↄ'abila gba zaaligu maa ni m-basi, halli ni a seelikam zaa naari.
40005019	Dizugu ninvugsↄ ŋↄn za'asiri zaaligu wa bumbila fiiŋ m-basi, ka laa m-bulisi niriba lala, ba nin ti booli lala nira, ni, Arizana naam nyaaŋŋa daana. Sↄ mun ŋↄn sakkri zaaligu wa bumbila m-bulisira, ŋↄn mun ka ba nin booli Arizana naam toondaana.
40005020	Dama man ya n-yɛli ya wa, ni, di yi ti pa la ya dↄli Naawunni soori suŋŋa n-gaari zaaligu karimbadima ban dↄli seem maa, ni Farisidima ŋↄn dↄli seem maa, ya ku nya sↄseaa yan nin zaŋŋi n-kpɛ Arizana naam ziiya."
40005021	Ka Yisa daa laa n-yɛli ba, ni, "Tↄ; ya pun wum, ni, ba daa yɛli ti yaadima, ni, 'Di ku ninsaala.', ka sↄ ŋↄn ku nin ti bɛ sariya karibu yɛttↄ'a ni.
40005022	Amaa man yɛtti ya wa, ni, ŋↄn suuri yisigi n-niŋi u mabiiya, u bɛ la sariya karibu ni. Ka ŋↄn mun ti laa n-yɛli u mabiiya, 'Nyin bunkyↄ'aŋŋu wa!', ba nin boosi u boosa gyintooriba duu maa ni. Ka ŋↄn mun ti laa n-yɛli u mabiiya, 'Nyin gyɛrigu wa!', u nin di wahala bugum ni.
40005023	Dizugu i yi ti mari i piini n-kyaŋŋi nti paai maaligu ziiya, di yi pa seem ka bɛni ka i ti teaai, ni, i niŋi i mabisↄ taalli.
40005024	Di yi bɛ lala, see ka i kyɛ i piini maa n-dooli maaligu zii la ni ka kyaŋŋi m-maali yɛttↄ'a maa ka nyin ni i mabii maa nya nangbanyinni pↄi, ka naayi labi na n-tisi.
40005025	M-paasi, nyin ni sↄ yi mari sariya karibu yɛttↄ'a ka nyin ni ŋↄn ti bɛ soori ni n-kyɛnni sariya karibu ziiya, kur kpaŋŋma i maŋŋa n-kyɛ ka ya maali yɛttↄ'a maa yooma, lala saha maa; di yi pa lala u nin zaŋŋi i n-niŋi sarikatta nuu ni, ka ŋↄn mun nin zaŋŋi i n-niŋi pirinsi nuu ni, ka ba nin kpari i dansarika duu ni.
40005026	Yɛlimaŋni ka n yɛtti i wa, i ku laa n-yi bɛni na see ka i ti yↄ i samni maa zaa n-naai, halli ka kↄbↄ yinni bu kpalim gba."
40005027	Ka Yisa daa laa n-yɛli ba, ni, "Tↄ; ya pun wum, ni, ban daa yɛli, 'Di tum zina.'
40005028	Amaa man yɛtti ya wa, ni, ŋↄn gↄsiri la pↄ'asↄ kↄrisi gↄsibu, di daama sufu teesa puuni ka u pun zaŋŋi pↄ'a maa n-tum zina.
40005029	Dizugu i nudirigu nimbiri yi kyɛ ka i tum tumbeoo, nyin lukkma ka m-basi. I yi kↄŋŋni nimbiri yinni ka mari nyↄvuri, di yi sↄ ni ba ti zaŋŋi i ningbina zaa nti kpeesi wahala ni, bugum ziiya.
40005030	Ka i nudirigu yi kyɛ ka i tum tumbeoo, nyin zaŋŋma ka m-basi. I yi kↄŋŋni nuu yinni ka mari nyↄvuri, di sↄ ni ba ti zaŋŋi i ningbina zaa nti kpeesi wahala ni, bugum ziiya."
40005031	Ka Yisa daa laa n-yɛli, ni, "Ba daa yɛli, ni, 'Dↄsↄ yi ya n-kari u pↄ'a, see ka u sↄbi pↄ'akaribu gbaŋŋu n-ti u.'
40005032	Amaa man yɛtti ya wa, ni, ŋↄnkam kari u pↄ'a, di yi pa la pↄ'a maa ŋↄn tum zina zugu, di daama pun kyɛ ka pↄ'a maa tum zina, ka dↄsↄ ŋↄn di lala pↄ'a gba tum zina."
40005033	Ka Yisa daa laa n-yɛli ba, ni, "M-paasi yaasa, ya pun wum, ni, ba daa yɛli ti yaadima, ni, 'Di pↄ noori ka yi di nyaaŋŋa; i yi ti pↄ, ni, i zaŋŋi bunseelli n-ti Naawunni, see ka i siri zaŋŋi n-tisi.'
40005034	Amaa man yɛtti ya wa, ni, yan di pↄ noori halli beela. Di pↄ arizana, dama Naawunni naam zizii nla.
40005035	Mun di pↄ tingbaŋŋu, dama Naawunni napↄntↄmnigu nla. Di laa m-pↄ Gyɛrusalɛm, dama Naaba Yiikodaana maa tiŋŋa nla.
40005036	Di pↄ halli i maŋtoori zugu gba, dama i ku toaai n-kyɛ ka ka zↄbgu yinni ti pɛligi, bee, n-sↄbgi.
40005037	Kur tↄ'asiri n-yɛtti 'Ii, ii!', bee, 'Ay, ay!', dama din paasi lala zugu yi la Yɛlibeeri Daana la saani na."
40005038	Ka Yisa daa laa n-yɛli ba, ni, "Tↄ; ya pun wum, ni, ba daa yɛli, ni, 'Sↄ yi ti sa'am i nimbiri, soori bɛ ni ni i gba sa'am u nimbiri; u yi ti ŋma i nyinni muna, soori bɛ ni ni i ti ŋmɛ u gba nyinni di zugu.'
40005039	Amaa man yɛtti ya wa, ni, yan di zabi ni ya ta'ai ya taalli daana tuma; faasee ka sↄ yi lↄbi i tampɛkka, nyin ŋmaligma kanla gba m-paasi u.
40005040	Sↄ yi ti ya taasi i kootu ni n-deaai i bunyeerigu, ka laa m-boori i kyinkyinni m-paasi, nyin di mↄŋŋi u.
40005041	Ka sↄ yi ya mugsi i, ni, i zi u neema n-kyaŋŋi maalli yinni, nyin ziima a n-kyaŋŋi abayi n-ti u.
40005042	Ninvugsↄ yi ti susi bunni i saani, zaŋŋma n-ti u. Sↄ mun boori ni i pɛŋŋi u bunseelli, nyin di mↄŋŋi u."
40005043	Ka Yisa daa laa n-yɛli ba, ni, "Tↄ; ya pun wum, ni, ba daa yɛli, ni, i wuri i zↄ ka yaai i dindaana.
40005044	Amaa man yɛtti ya, ni, ya wura ya dindaandima, ka susiri Naawunni n-tiri ban namsiri ya.
40005045	Lala ka ya nin ti leebi bisuma n-ti ya Ba ŋↄn bɛ arizana ni. Ŋↄna n nyɛ sↄ ŋↄn kyɛ ka wuntaŋŋa pusiri n-neaari ninvugbeeri m-paasi ninvugsuma zugu; ka laa n-kyɛ ka saa miiri n-niŋni ban deaari u yɛla ni ban za'asiri u yɛla m-paasi.
40005046	Ya yi wuri la ban wuri ya, ya nin nya laara di zugu? Ay! Halli lampodeaariba gba niŋni la lala - bee, m ma'ari ni?
40005047	Ka ya yi puusiri la ya mabiisi kↄkↄa, tunsuŋŋu bↄ ka ya tumna? Halli ban pa Izraɛli dima gba niŋni lala, bee, m ma'ari ni?
40005048	Ay! See ka ya kyɛ ka ya tuma n nyɛ an veela zaa, kaman ya Ba ŋↄn bɛ arizana ni tuma ŋↄn veela zaa seem la."
40006001	Ka Yisa daa laa n-yɛli, ni, "Ya mira ka ya di tumni ya wungyeeŋŋu tuma paalu ni, ni niriba ti nya yan ŋↄn tumni seem. Ya yi niŋni a lala paalu ni, ya ku nya bunseelli Naawunni saani - Naawunni ŋↄn nyɛ ya Ba m-bɛ arizana ni.
40006002	I yi ti suŋŋi ŋↄn ka seelli ka susira, n-tiri u bunni, nyin di ŋmɛ luŋŋa m-mooli di yɛla, hoo birikↄnsi dima ŋↄn niŋni seem maa; ba niŋni lala ba la'aŋŋu duri maa ni, ni daasi ni; ba boori niriba nya ka pɛ'ai ba. Yɛlimaŋni ka n yɛtti ya, lala niriba pun nya ba laara zaa n-naai.
40006003	Nyin muna, i yi ya suŋŋi ŋↄn susira, di kyɛ ka ba baŋŋi di yɛla, halli ni i nuzaa di baŋŋi i nudirigu ŋↄn tumni seem.
40006004	I yi sↄ'ai n-tumni tunsuma, i Ba ŋↄn nyari yɛlisↄ'ara zaa nin yↄ i.
40006005	I yi ya puusi Naawunni, di niŋi hoo birikↄnsi dima: ba boori ba zɛ saazugu m-puusiri gyeeŋŋu duri ni, ni sↄkyira ni, ni niriba ti nya ba. Yɛlimaŋni ka n yɛtti ya wa, ba pun deaai ba laara zaa n-naai.
40006006	Nyin muna, i yi ya puusi Naawunni, nyin kpeem i duu puuni n-yↄ kyɛburu la ka sↄ'ai m-puusi n-ti i Ba. Ka i Ba ŋↄn nyari yɛlisↄ'ara zaa nin yↄ i.
40006007	Tↄ: ya yi ya m-puusiri Naawunni, di mari yɛttↄ'ayↄna pam hoo ban pa Izraɛli dima ŋↄn niŋni seem. Dama ba teesi, ni, ba yi ti tↄ'asi n-yuui, ni, Naawunni nin wum n-ti ba dizugu.
40006008	Yarima muna, yan di ŋmanni bana. Dama ya Ba pun mi yan boori seelli pↄi, ka ya naayi susi.
40006009	Dinŋↄ ka ya nin puusi, ni :- 'Ti Ba, nyin bɛ la arizana ni, Kyɛ ka i yuuri du.
40006010	Kyɛ ka i naam kyɛ na; Kyɛ ka ba tumni i yuubu yɛla N-niŋi duniya wa ni, Hoo ban niŋni arizana ni seem.
40006011	Tim ti zuna ti beoo kam bundirigu;
40006012	Ka kyɛri ti taalli m-pɛŋŋi ti, Hoo tin kyɛ seeba ban niŋi ti taalli la.
40006013	Ka di kyɛ ka ti nya zamsigu din nin nyaŋŋi ti. Amaa yiisima ti Yɛlibeeri Daana nuusi ni.'
40006014	Dama ya yi kyɛ ya taaba tumbeeri taalli m-pɛŋŋi ba, ya Ba ŋↄn bɛ arizana la gba nin kyɛ ya mammansi taalli m-pɛŋŋi.
40006015	Amaa ya yi bu kyɛ ya taaba taalli m-pɛŋŋi, dinŋↄna ya Ba maa gba ku kyɛ ya mammansi taalli m-pɛŋŋi."
40006016	Ni, "Ya yi ti gbaai noori loobu sahanseaa, yan di miisi ya nindaa hoo birikↄnsi dima wa ŋↄn niŋni seem la. Ba yi kyɛ ka ba nini n da'ai ni sↄkam ti nya ka baŋŋi, ni, ba loori la noori. Yɛlimaŋni ka n yɛtti ya wa, ba pun deaai ba laara zaa n-naai.
40006017	Nyin muna, i yi ya gbaai la noori loobu, see ka i peaai i nini ka saasi i zugu,
40006018	ka lala ka ninsaalidima ku baŋŋi i noori loobu yɛla, see ka i Ba ŋↄn bɛ la zisↄ'arli maa ni nin baŋŋi. Di saha ka i Ba ŋↄn nyari yɛlisↄ'ara nin yↄ i."
40006019	Ka Yisa daa laa n-yɛli, "Ya di la'asi ya neema n-tiri ya mansi n-niŋi ya arizikki duniya wa ni, dama bɛni ka leelisi nin ŋↄbri a ni, bee, a nin nyaamna, ka naayi sa'am, halli ka na'ayigsi kabri n-kpeeri na n-zuuri gba.
40006020	Amaa ya la'asim neenseesi an nin zaali arizana ni n-niŋi ya arizikki maa; bɛni ka leelisi ku ŋↄbi a, bee, a ku nyaamna, ka na'ayigsi mun gba ku toaai n-kabri n-zuuri a.
40006021	Dama i sufu kur ya bɛ la i arizikki ŋↄn bɛ seela."
40006022	Ni, "I nini n niŋi hoo i ningbina firila: i nini yi neaai suŋŋa, i ningbina zaa mari la neesim, nyain!
40006023	Amaa i nini yi sa'amna, i ningbina zaa bɛ la zibsim ni. Tↄ - ka neesim din bɛ i ni maa yi nyɛ la zibsim, di nin zibgi halli nti laa n-ya'ai."
40006024	Ni, "Ninvugyinni ku toaai n-leebi daabri n-ti dugmadima ayi: see ka u za'asi yinni yɛla ka wuri yinni la, bee u tibgi yinni la, ka laa n-zeem ŋↄnla. Ya ku toaai n-kyɛ ka Naawunni su ya yɛla ka kyɛ ka ligri gba su ya."
40006025	Ni, "Dizugu ka n ya yɛli ya, ni, yan di zaŋŋi yɛla m-mugsi ya mansi zaŋŋi n-kyaŋŋi ya nin niŋi seem n-nya bundirigu n-di, bee n-nya situra n-yɛa - yan di fabli anŋↄ zaa yɛla; dama nyↄvuri gaari bundirigu, ka ningbina gaari bunyeerigu, bee m ma'ari ni?
40006026	Ya gↄsim niinsi ban bɛ saazugu la; ba bu butta, ba mun bu la'asiri bundirigu n-niŋni napaari ni, amaa ya Ba ŋↄn bɛ arizana ni la diisiri ba ni: ka yan mun mari bukaata n-gaari ba, bee m ma'ari ni?
40006027	Ya sↄ nin toaai n-zaŋŋi u nyↄvuri yɛla m-mugsi u maŋŋa halli nti yakki u nyↄvuri tariga m-paasi dabsiri yinni gba?
40006028	Ka wula zugu ka ya zaŋŋi bunyeera yɛla m-mugsiri ya mansi? Ya baŋŋma pↄ'a-veelli-ku-siisi-koom la yɛla: gↄsim n-nya kan zoaari seem moo ni, ka bu tumni n-waanni gumni.
40006029	Amaa n yɛtti ya wa, ni, halli NaaSulɛmaana ni u naam gyirima zaasa gba daa na zi m-bↄbi suturiveela kaman mↄpuuma wa yinni veelim ŋↄn nyɛ seem.
40006030	Ka Naawunni yi zaŋŋi veelim wa tataabu n-niŋi mↄseesi an bɛ ni zuna ka beoo ka a sa nin nyↄ bugum m-basi maa, wula zugu ka u ku yeeli yarima sutura? - Ya yɛdda kↄŋŋniba wa!
40006031	Dinzugu yan di fabinna, bee n-teesiri, ni, 'Bↄ ka ti ya di?', bee, 'Bↄ ka ti ya nyu?', bee, 'Bↄ ka ti ya yɛa?'
40006032	Ninvugseeba ban bu mi Naawunni la bɛ la anŋↄ zaa nↄba karibu ni. Amaa yarima mari ya Ba ŋↄn bɛ arizana ni maa, ka u mi halli, ni, ya boori la anŋↄ zaa.
40006033	Ay, see ka ya daŋŋi n-zaŋŋi ya Ba naam yɛttↄ'a, ni u yɛla zaa, m-mugsi ya mansi pↄi, ka ŋↄn nin naayi zaŋŋi bunseelli din kpalim zaasa m-paasi ya.
40006034	Di fabinni beoo yɛla zuna, see ka i kyɛ ka beoo maa sa ya fabli ka maŋtoori yɛla. Zuna mun mari la ka toori yɛlimugsa ka a sakki."
40007001	Yisa daa laa n-yɛli ba, "Ya di teesiri taaba yɛla, ka Naawunni ku ti teesi ya gba yɛlibeeri.
40007002	Ka yan ma'asiri n-tiri ya taaba seem, lala ka Naawunni nin ti ma'asi n-ti ya gba."
40007003	U daa laa m-boosi ba, ni, "Ni wula ka i nya muŋŋa i mabii nimbiri ni ka zaantↄliga dee n-sa i maŋtoori dinni ni ka i bu nya ka?
40007004	Bee wula ka i nin toaai n-yɛli i mabiiya, ni, u kyɛ ka i yiisi munseaa kan bɛ u nimbiri ni, ka zaantↄliga maa kpalim m-bɛ i maŋtoori dinni ni?
40007005	Nyin birikↄnsi daana wa! Nyin daŋŋma n-voaai i nimbiri ni zaantↄliga maa m-basi ka nyari suŋŋa pↄi, ka naayi yiisi munseaa kan bɛ i mabii nimbiri ni!"
40007006	Ni, "Ya di zaŋŋi bunni din nyɛ kasi n-tiri baasi, ba nin ŋmaligi n-dum ya. Di zaŋŋi buna an veela n-dooli kurikyuudima tooni, ba nin nↄ a ni n-sa'am."
40007007	Ka Yisa daa laa n-yɛli, "Ya susima ka nin deaai yan susi seelli maa; ya booma ka nin nya yan boori seelli maa; ya kpaasima ka ba nin yoaai kyɛburu maa n-ti ya.
40007008	Dama ŋↄnkam susira deaari ni; ŋↄnkam boora nyari ni; ka ŋↄnkam kpaasira, ba nin yoaai n-ti u.
40007009	Sↄ m bɛ ya puuni ka u biiya nin susi paanu ka u mↄŋŋi, ka zaŋŋi kugri n-ti u? - Ay!
40007010	Bee, u yi ti susi ziŋŋa ka u mↄŋŋi ka zaŋŋi waafu n-ti u? - Ay!
40007011	Tↄ! ya nyɛ la ninvugseeba bam mari teesibeeri ya beebu ni, ka halli yarima gba yi mi yan zaŋŋi piinisuma n-tiri ya biisi; ka dinŋↄna ya Ba ŋↄn bɛ saazugu ku zaŋŋi u piinisuma n-ti ban susiri u?"
40007012	Ni, "Dinŋↄna yan boori ni niriba niŋi seem n-ti ya zaa, see ka ya niŋi lala n-ti ba gba. Zaaligu yɛla maa zaa nla, ni anabidima maa bulisigu m-paasi."
40007013	Ni, "See ka ya dↄli la za'anↄbila maa n-kpɛa. Dama za'anↄri bɛ ni n-yɛlima, ka sↄsuŋŋu gba bɛ ni, ka a mun wa la bugum ni sa'aŋŋu ziiya - halli niriba pam n dↄli anŋↄ maa!
40007014	Sↄseaa n bɛ ni, ka ka za'anↄri poora, ka soori maa bu yɛlima; ka mun wa la nyↄvuri ziiya, amaa niriba ban nya ka n-dↄla bu zoaai."
40007015	Ni, "Ya baŋŋma, ka ziri anabidima m bɛ ni. Ba ŋmani la kunduna ban yeeri peesi gbana, ni ba ti la'am ni peesi maa n-gbaai ba.
40007016	Ba wala nin kyɛ ka ya baŋŋi ba. Goaa bu wanni sisibi ka kpikpaliga mun ku toaai n-wali kinkama.
40007017	Tiseaa kan mari alaafɛ wanni la walisuma. Tiseaa kan ka alaafɛ muna - walibeeri ka ka nin wali.
40007018	Tiseaa kan mari alaafɛ ku toaai n-wali walibeeri, halli ka kan ka alaafɛ ku toaai n-wali bunsuma.
40007019	Tiseelli kam kan bu wanni walisuma, ba nin ŋmaai ka m-basi, ka zaŋŋi ka n-niŋi bugum ni.
40007020	Lala zugu ka n yɛliya, ni, ba wala - di nyɛ la ba tuma maa - nin kyɛ ka ya baŋŋi ba."
40007021	Ka Yisa daa laa n-yɛli ba, ni, "Pa seeba ban boonni ma, ni, 'N Dugma, n Dugma' zaa n nin kpɛ arizana naam ziiya, amaa seeba ban tumni m Ba ŋↄn bɛ arizana ni la yuubu maa nin ti kpɛa.
40007022	Dabsiri maa yi ti paai na, niriba pam nin ti yɛli ma, ni, 'Ti Dugma, ti Dugma! I yuuri ni ka ti daa yɛli anabitiri yɛla; i yuuri ni ka ti daa kari arizimbeeri m-basi; i yuuri ni ka ti daa tum alahazibu tuma pam! Bee, ti ma'ari ni?'
40007023	Di saha maa ka n nin mooli n-yɛli ba, ni, 'Man zi ya kↄtaa! Ya zↄma ka kyɛ ma, yan tumbeeri dima wa!' "
40007024	Ni, "Dizugu ŋↄnkam zaa wum n yɛligu ka dↄli ka, u ŋmanni la yam daansↄ ŋↄn daa mɛ u yiri n-tↄm tampii zugu.
40007025	Saa daa mi pam, ka mↄ'a daa paali n-yakki m-pↄbri na, ka pɛbsigu daa dam pam. Ka di zaa yↄri, yiri maa daa bu lu, ka nyeeba ŋↄn tↄm tampii maa ni zugu.
40007026	Ŋↄnkam zaa mun wum n yɛligu ka bu dↄli ka, u ŋmanni la gyɛrigu sↄ ŋↄn daa mɛ u yiri n-tↄm tambisigu ni.
40007027	Saa daa mi pam, ka mↄ'a daa paali n-yakki m-pↄbri na, ka pɛbsigu daa dam pam. Ka yiri maa daa lu zaa, ka ka luuwa daa bu veela gba."
40007028	Tↄ: ka Yisa ŋↄn daa yɛli anŋↄ zaa n-naai maa, di daa niŋi daadam maa alahazibu pam u yɛttↄ'a maa zugu.
40007029	Dama u daa tↄ'asi yɛttↄ'amaŋni, ka u bu birisira halli beela; ni, di pa la kaman ba zaaligu baŋŋniba la ŋↄn yi wulisiri seem la.
40008001	Tↄ; ka Yisa ŋↄn daa yi zoori zugu n-sigri na, niriba pam daa dↄli u.
40008002	Di saha ka kↄnsↄ daa bɛ ni, ka u kyɛ Yisa saani na n-sↄmni u tooni n-yɛli u, "N daana, i yi da sakki, i naa kyɛ ka n kↄmni wa naai ka n kpɛ n-taabi ni."
40008003	Ka Yisa daa teaai u nuu n-siisi u, ka yɛli, "N sakkiya, di naama!" ka di saha maa ka u kↄmni maa daa basi u ka u daa niŋi kasi.
40008004	Ka Yisa daa yɛli u, ni, "Di yɛli sↄ zaa. Kur dↄli Musa ŋↄn daa zaali piiniseesi zaŋŋi n-kyaŋŋi tippu ni maa n-kyaŋŋi n-wulisi i maŋŋa n-ti maalimaanna la, ka di nin kyɛ ka ba baŋŋi, ni, i siri nya tippu."
40008005	Sahanseaa Yisa ŋↄn daa kyɛnni la Kapirinyum tiŋŋa, ka soogyadima toondaansↄ daa tuusi u soori ni n-susiri u
40008006	n-yɛtti, ni, "N daabri n beera; u dↄ la yiri ni n-kↄŋŋi doaari, ka di mugsi u pam."
40008007	Ka Yisa daa yɛli u, "Tↄ! N nin kyɛ i yiri maa ni na n-tibi u."
40008008	Ka doo maa daa labsi n-yɛli u, ni, "Ay, n Daana! Man poora ni i kyɛ n yiri ni na; nyin kur yɛlima yɛliseesi nyin ya yɛli la, ka n baara maa kpaŋŋi."
40008009	Ni, dama ŋↄn gba nyɛ la ban su ninvugsↄ, ka u mun gba su soogyaseeba fukumsi ka nin toaai n-yɛli ba yinni, ni, u kyɛm luginseaa ka u kyaŋŋi, bee n-yɛli sↄ, ni, u kyɛm na ka u kyɛ na, ka nin toaai n-yɛli u daabri, ni, u tumma nŋↄ ka u tum di.
40008010	Tↄ; ka Yisa ŋↄn daa wum toondaana maa ŋↄn daa yɛli seem maa ka di daa gyɛri u pam, ka u yɛli ban daa dↄli u maa, ni, "Yɛlimaŋni ka n ya yɛli ya, halli Izraɛli dima ni gba n na zi n-nya sↄsↄ ŋↄn niŋi yɛdda hoo doo wa ŋↄn niŋi seem!"
40008011	Ni, "N yɛtti ya wa, niriba nin ti yi wuntampusiri n-kyɛ na, ni wuntanluri gba, nti la'am ni Ibrahim, ni Yisahaaku, ni Yaakubu m-paasi, n-zinni ba ziziisi ni, Arizana naam kyuu diibu maa saha.
40008012	Halli ka seeba ban nyɛ naam zuliya dima maa, ba nin yiisi ba m-basi, ni ba ti paai wa'aligu ya'aseelli ban ŋↄn bɛ zibsim ni n-kumna ka ŋↄbri ba nyina."
40008013	Di saha ka Yisa daa yɛli toondaana maa, ni, "Kulim yiri ni; nyin niŋi yɛdda seem maa, lala ka i nin nya!" Ka u daabri maa daa nya tippu lala saha maa deede.
40008014	Tↄ: Yisa daa kyaŋŋi nti kpɛ Saimoon yiri, ka daa nya Saimoon deemma ka waari daa mari u, ka u dↄya n-gyigra.
40008015	Ka u daa zaŋŋi u nuu n-siisi pↄ'a maa n-suŋŋi u ka u doaai n-zaani. Ka u dooru daa basi u, ka u daa yi na n-tum n-ti ba.
40008016	Di daari zaanↄyuŋŋu, ba daa mari niriba pam ka arizimbeeri bɛ ba zugri ni, n-kyɛ u saani na; ka u daa yɛli u yɛligu kↄkↄa, ka di katti arizimbeeri maa m-basira, ka tibri baaridima zaasa.
40008017	U daa niŋi dinŋↄ ni u kyɛ ka anabi Aizaaya yɛligu maa ti niŋi yɛlimaŋni, ni :- "U mammaŋŋa daa deaai ti yaa kↄŋŋsim, Ka daa zaŋŋi ti dooribeeri maa N-ziili u maŋŋa."
40008018	Tↄ: ka sahanseaa Yisa ŋↄn daa nya daadam ban zoaai n-gyiligi u maa, u daa yɛli u nyaandↄliba maa, ni, ba lↄŋŋma mↄ'ari maa ya'ari sa.
40008019	Ka zaaligu karimbasↄ daa kyɛ u saani na nti yɛli u, "N daana, n nin dↄli i n-kyɛnni luginseelli kam zaa."
40008020	Ka Yisa yɛli u, "Yↄbaasi la mari la vↄya n-kpeera, ka niinsi mun mari teeri n-tↄmna, amaa man Ninsaala Biiya ka luginseaa man nin zaŋŋi n zugu n-dooli gba."
40008021	U nyaandↄlisↄ mun daa yɛliya, ni, "Kur kyɛ ka n kuli ka m ba yi ti kpi ka n sↄ'ai u pↄi ka naayi kyɛ na n dↄli i."
40008022	Amaa ka Yisa daa yɛli u, "Kyɛ ka kpiimma sↄ'ari ba kpiintaaba, nyin muna - dↄli ma!"
40008023	Tↄ; ka di saha maa ka u daa kpɛ nyariŋŋu puuni, ka u nyaandↄliba daa dↄli u n-kpɛa.
40008024	Ka pɛsititoo daa doaai mↄ'ari ni n yi zeeri ni, halli ka koom ti kpeeri nyariŋŋu maa puuni. Yisa mun daa gbisiri ni.
40008025	Di saha ka ba daa kyɛ Yisa saani na n-neaai u goom ni n-yɛli u, ni, "Tuligma ti, ti Dugma! - ka ti zaa kpiiri ni pɛsigu wa zugu!"
40008026	Amaa ŋↄn mun daa yɛli ba, ni, "Ya yɛdda kↄŋŋniba wa! Wula ka ya mari dabeem lala?" Ka u daa doaai n-tasi pɛsigu maa, ni mↄ'ari la, ka di lu n-fↄ surimm!
40008027	Ka di daa gyɛri ba pam, ka ba yi tↄ'asiri n-tiri taaba ka boosiri, ni, "Bↄ nira nŋↄa? - halli ka u mari yiiko n-toaai n-tasiri pɛsigu ni mↄ'ari gba ka a wumna!"
40008028	Tↄ: Ka ba daa du mↄ'ari maa duuri m-paai Gadara dima tingbaŋŋu maa ni. M-paai bɛni ka dↄppa ayi daa yi gbala zii maa na nti tuusi u, ka arizimbeeri daa daamni ba halli nti yakki, ka dizugu niriba daa bu laa n-toaai n-dↄli lala soori maa.
40008029	Di saha ka ba daa tasi n-yɛtta, "I ya niŋi ti la wula, nyin Naawunni Ŋↄn Ka Kpeaa biiya? I kyɛ kpa na ni i ti namsi ti, halli ka di saha maa na bu paai, bee?"
40008030	Tↄ, ka di saha maa kurikyuudima pam gba daa bɛ la wa'aligu n-dira,
40008031	ka arizimbeeri daa susi Yisa n-yɛli, "I yi ya kari ti m-basi, nyin kyɛ ka ti kyaŋŋi nti la'amni ni kurikyuudima wa n-kpɛ ba ni."
40008032	Ka Yisa daa yɛli ba, "Tↄ, ya kyɛma!", ka arizimbeeri maa daa yi dↄppa maa ni n-kyaŋŋi nti kpɛ kurikyuudima maa, ka ba zaa daa vaai n-guui halli nti lu mↄ'ari ni n-kpi.
40008033	Tↄ; ka ninvugseeba ban daa guri kurikyuudima maa daa zↄ n-kyaŋŋi m-paai timpuuni nti tisi lahabaari zaŋŋi n-kyaŋŋi ban nya seem, ka laa n-yɛli arizimbeeri ŋↄn daa mari ninvugseeba maa yɛla.
40008034	Ka timpuuni niriba zaa daa yi na nti tuusi Yisa soori ni. Ka ban daa paai na n-nya u maa, ba daa yɛli u, ni, u kyɛma n-gaari ka kyɛ ba.
40009001	Di saha ka Yisa daa laa n-kpɛ nyariŋŋu maa ni n-labi n-kuli u toori tiŋŋa.
40009002	Di saha ka ninvugseeba daa mari ba baarisↄ ŋↄn daa gbarigi n-dↄ bundoaa ni, n-taasi Yisa saani na. Yisa ŋↄn daa nya ka ba niŋi yɛdda pam maa, u daa yɛli baara maa, ni, "M biiya, kur mari sufukpeemni! n kyɛ i taalli m-pɛŋŋi i."
40009003	Ka karimbaseeba daa boosiri ba sufu ni teesa, ni, "U zaŋŋi u maŋŋa n-zaantiri Naawunni zaaziiya!"
40009004	Ka Yisa daa baŋŋi ban teesiri seem, ka daa yɛli ba, ni, "Wula ka ya teesiri teesibeeri?
40009005	Yɛla ayi wa sunsukkuni, kani m bu tↄa - i yi yɛli sↄa, ni, u nya u taalli kyɛ-m-pɛŋŋi, bee i yi yɛli sↄa, ni, u doaama n-kyaŋŋi?"
40009006	Ni, "Amaa m boori la ni ya baŋŋi, ni, ba pun ti man Ninsaala Biiya soori ni n kyɛri niriba taalli m-pɛŋŋni ba, duniya wa puuni." Di saha maa ka u ŋmaligi n-yɛli baara maa, "N yɛtti i ni, ni, i doaama ka kpikki i bundoaa wa n-kuli!"
40009007	Ka doo maa siri daa doaai ka vaai n-kuli.
40009008	Ka niriba maa ŋↄn daa nya lala, dabeem daa gbaai ba, ka ba daa pɛ'ai Naawunni ŋↄn zaŋŋi yiiko lala taabu n-ti ninsaalidima.
40009009	U daa yi bɛni n-gatta, ka naayi nya karikyisↄ, ka u yuuri boonni Matiyu, ka u daa zi ba lampoo tuma ziiya n-tumna. Ka Yisa yɛli u, "Doaama n-dↄli ma!" Ka u daa doaai n-dↄli u.
40009010	Ka ba daa kyaŋŋi nti kpɛ yiri maa ni, ka Yisa nyaandↄliba daa paasi ba zugu. Di saha ka lampodeaariba ni ala'akyi dima pam gba daa dↄli ba n-kpɛa. Ba daa la'am nti di bundirigu.
40009011	Ka baseeba ban daa dↄli Farisidima soori la daa nya lala, ka ba daa boosi u nyaandↄliba maa, ni, "Wula ka ya karimba ni ninvugbanŋↄ taabu la'amni n-dira?"
40009012	Ka ŋↄn daa wum ban tↄ'asiri seem maa ka yɛli, "Ninvugseeba ban mari alaafɛ bu boori tiimaraana, na'ala ban beeri m boori u.
40009013	Ya kyɛma nti baŋŋi dinŋↄ gbinni, ni, 'Sufubaalim ka n boora, pa bunkↄbri sara maaligu.' Pa tunsuma dima ka n kyɛ na ni m booli, amaa tumbeeri dima ka m boonna."
40009014	Tↄ. Di saha maa ka Gyↄni Kↄsuura nyaandↄliseeba daa kyɛ Yisa saani na, m-boosi u, ni, "Bↄ n niŋi ka tirima ni Farisidima maa loori noori ka nyin nyaandↄliba mun bu loora?"
40009015	Ka Yisa labsi n-yɛli ba, ni, "Dↄsↄ yi ti di pↄ'apaalli ka ba mari la deema di zugu; ammi, pↄ'apaalli maa sira yi ti bɛ u saamma sunsukkuni, ba sufu nin sa'am di saha maa, bee? Ay! Amaa sahanseaa kyɛnni na ka ba nin ti yiisi amriya doo maa ba saani - di dabsa maa puuni ba nin ti lↄa."
40009016	Ni, "Sↄ na zi n-zaŋŋi kyinkyimpaalli tanni n-ligi bunyeerikurigu. Dama tampaalli maa nin yiisi kan ligi seela maa ka kyeaai bunyeerigu la, ka ka maali n-sa'am m-paasi.
40009017	Bee, ya teesim daam yɛla: ba mun ku laa n-sakki n-zaŋŋi dapaalli n-lɛ daga'akura ni. Ba yi niŋi lala, ga'akura maa nin ŋma, ka daam maa yuuli m-basi, ka ga'a maa gba sa'am. Ay! Ga'apaala ka ba zaŋŋni n leeri dapaalli n-niŋni a ni, lala ka abayi maa zaa nin kpalim suŋŋa."
40009018	Yisa ŋↄn daa kur yɛtti ba dinŋↄ maa, kpeensↄ daa kyɛ u saani na n-gbaani u tooni ka yɛli u, "M bipumbila kpiya ni." ni, "Amaa kyɛm na n-zaŋŋi i nuusi m-pa u zugu, ka u nin ti nya u nyↄvuri."
40009019	Ka Yisa daa yisigi n-dↄli u, ŋↄn ni u nyaandↄliba maa.
40009020	Ka pↄ'asↄ daa kyɛnni n-dↄli Yisa nyaaŋŋa, pↄ'asↄ ŋↄn daa soori halli yuuma pii ni ayi ka ziim bu goaara. Ka pↄ'a wa daa tabli na n-kpaŋŋi u maŋŋa n-siisi Yisa bunyeerigu,
40009021	dama u daa yɛtti u sufu ni, ni, "N yi kur siisi u bunyeerigu maa n nin nya alaafɛa."
40009022	Ka Yisa daa ŋmaligi n-nya u ka yɛli, "M biiya, kur mari sufukpeemni! I niŋi la yɛdda ka dizugu i nya tippu." Ka di saha maa zaŋŋi n-kyɛnna ka pↄ'a maa daa nya alaafɛa.
40009023	Ka Yisa daa kyaŋŋi nti paai kpeema maa yiri na. Ŋↄn daa ti paai, u daa gↄsi n-nya, ka ba daa ŋmeeri kuyiri bunŋmeera ka di kur nyɛ la basaa ni. Ka dizugu u daa yɛli,
40009024	"Ya sↄkam zaa yima! Bipuŋŋa wa bu kpi, amaa u gbisiri ni." U daa tↄ'asi lala ka di ku ba la laari.
40009025	Amaa ŋↄn daa kari daadam n-yiisi kpaŋŋa maa, u daa kpɛ bipumbila maa ŋↄn daa dↄ seelli maa ka daa gbaai u nuu, ka bii maa di doaai.
40009026	Di saha ka di lahabaari maa daa mooli n-gyili tingbaŋŋu maa zaa.
40009027	Ka Yisa ŋↄn daa kyɛ bɛni maa, ka daa kyɛnni soori zugu, zoomma ayi daa dↄli u nyaaŋŋa. Ba daa kur tasiri n-yɛtti, "Nyin NaaDauda bii wa, zↄm ti namboo!"
40009028	Ka Yisa ŋↄn daa kpɛ yiri ni la, zoomma wa daa kyɛ u saani na; ka Yisa daa boosi ba, ni, "Ya niŋi yɛdda, ni, n nin toaai n-tibi ya?" Ka ba daa labsi n-yɛli u, ni, "Ii!"
40009029	Di saha ka Yisa daa siisi ba nini maa ka yɛli, "Kyɛ ka di niŋi hoo yan niŋi yɛdda seem maa!"
40009030	Ka ba nini maa daa neaai di saha maa. Ka Yisa daa kpaam ba, ni, ba di kyɛ ka sↄsↄ baŋŋi.
40009031	Amaa ba daa yi na ka daa moonni u yɛla n-gyinni tingbaŋŋu maa zaa.
40009032	Ka dↄppa wa ŋↄn daa bakki n-kyaŋŋi maa, ninvugseeba daa mari dↄsↄ ŋↄn nyɛ mukka n-kpɛ Yisa saani na. Arizimbeoo daa bɛ doo maa ni, ka dizugu u daa kↄŋŋi yɛttↄ'a.
40009033	Ka Yisa ŋↄn daa kari arizinni maa n-yiisi mukka maa ni maa, doo maa daa piili n-tↄ'asira. Ka di daa niŋi sↄkam alahazibu. Zama maa daa yɛtti, ni, "Ti na zi n-nya nŋↄ taabu Izraɛli tingbaŋŋu wa ni!"
40009034	Amaa Farisidima maa daa yɛli, "Arizimbeeri Naaba ti u soori ni u katti arizimbeeri maa."
40009035	Ka Yisa daa gyiligi tinsi maa zaa, ni tinkpansi maa gba, n-wulisiri ba la'aŋŋu duri puuni, ka moonni lahabasuŋŋu zaŋŋi n-kyaŋŋi Naawunni naam yɛla, ka tibri ban daa beera ka dooru balimbalim m mari ba, bee, ban kↄŋŋni yaa ni alaafɛ zaa.
40009036	Ka ŋↄn daa ti nya daadam maa, u sufu daa zↄ ba namboo, dama ba daa ŋmani la peesi ban ka ŋↄn guri ba, ka di mugsi ba ka sa'am ba sufu.
40009037	Dizugu u daa yɛli n-ti u nyaandↄliba maa, ni, "Ya kyi ŋmaabu tuma wa zoaaya pam, amaa ka ya tuntumniba maa mun bu zoaai;
40009038	dizugu ya susim ti Dugma ŋↄn nyɛ puu daana wa, ka u tum niriba na m-paasi ka ba ŋmaara."
40010001	Ka u daa ti booli u nyaandↄliba piiya ni ayi na ka daa ti ba yiiko ni ba katti arizimbeeri m-basira ka tibri dooru balibu kam zaa ni baaridima zaa.
40010002	U tuumudima pii ni ayi wa yuya nŋↄa :- ŋↄn daŋŋi tooni n daa nyɛ Saimoon, sↄ ban daa pa yupaa, ni 'Piita' la, ni u tunzↄ Anduru; ka Gyeemsi, Zɛbidii bii la, n daa bɛ ni, ni u tunzↄ Gyↄni;
40010003	ni Filipi, ni Baatↄlↄmiyu, ni Tↄmaasi ni Matiyu lampoo karikyi la; ni Alifiisi Gyeemsi, ni Taddiyusi,
40010004	ni Saimoon Kyɛna'an doowa, ni Gyuudasi Isikariyↄti (ŋↄn mun daa ti figsi Yisa n-ti u dindaandima maa).
40010005	Tↄ, ka niriba pii ni ayi wa ka Yisa daa tum, ka kpaasi ba zugu ni n-yɛli, ni, "Ya di kyaŋŋi ban pa Yɛhudiyadima maa saani, ya mun di kpɛ Samɛrii dima tinseelli ni.
40010006	Amaa ya kyɛma Izraɛli dima ban bↄrigri hoo peesi la saani.
40010007	Ka ya yi kyɛnna, ya moolima n-yɛtti, ni, Arizana naam bɛ la ba saani.
40010008	Ya tibma baaridima, ka kyɛ ka kpiimma neaai, ka kↄnsi kpaŋŋi. Ya karima arizimbeeri gba m-basira. Ya bu nya? yarima daa deaai di la yↄri, ka ya gba tisima di yↄri."
40010009	Ka u daa laa n-yɛli ba, ni, "Ya di mari ligri n-suuri gyɛfa ni, la'akara halli ni la'abisi gba.
40010010	Yan di zaŋŋi booriga m-paasi ya kyɛnni maa ni, bee bunyeera ayiyi bee namna, halli zangbeaa gba. Dama tuntumna zaa sumni ni ba ti u u bundirigu."
40010011	Ni, "Ya yi ti kpɛ tiŋŋa bee tinkpaŋŋa ni, ya boosima n-nya ninvugsuŋŋu ziiya n-kpɛ u yiri m-bɛ ni halli ni ya ti yi tiŋŋa maa ni.
40010012	Ya yi ti kpɛ yiriseelli, ya puusim ba puusisuŋŋu.
40010013	Ka yiri maa yi nyɛ yirisuŋŋu, yan kyɛ ka ya puusigu sufudoaa kpalim m-bɛ bɛni; amaa ka yi pa la yirisuŋŋu, ya nin kyɛ ka ya puusigu sufudoaa maali n-labi ya mammaŋŋa saani.
40010014	Ka sↄ yi bu ti deaai ya, bee, n-za'asi ya yɛligu wumpu, ya yi ti ya yi yiri maa ni, bee, tiŋŋa maa ni, ya kpaasim ya napↄna tankpoo m-basi.
40010015	Yɛlimaŋni ka n yɛtti ya wa, ni, toom seebu Sↄdoom ni Gↄmↄra tinsi ninvugbeeri ŋↄn nin ti nya Zaadaari maa ku ti ŋmanni lala tiŋŋa niriba toom maa ŋↄn nin nyɛ seem."
40010016	Ka Yisa daa laa n-yɛli ba, ni, "Ya bu nya? - n tumni ya, ni ya kyaŋŋi nti ŋmanni la peesi ban bɛ kunduna sunsukkuni seem la. Dizugu ya mari yam hoo wugi la ŋↄn mari seem, ka bɛ baalimm hoo naŋmana la ŋↄn bɛ seem maa.
40010017	Amaa ya gbaam ya mansi ninsaalidima saani: ba nin ti gbaai ya n-taasi ba kootudima ni, ka feebi ya ba la'aŋŋu duri ni.
40010018	Ba nin zaŋŋi ya n-taasi gↄmnadima ni nadima saani, man zugu; ka lala nin ti wulisi yɛlimaŋni yɛla n-tiri ba, ni tinsi zaa niriba m-paasi ba zugu.
40010019	Dizugu ban ti ya gbaai ya n-taasi sariya karibu ziiya, yan di kyɛ ka ya sufu birisiri yan yɛ ti yɛli seem, bee, n-tↄ'asi seem zugu: dama di saha maa yi ti paai ya nin ti baŋŋi yan yɛ n-yɛli seem.
40010020	Dama di pa yarima n ya n-tↄ'asi amaa ya Ba Naawunni Sii maa nin bɛ ya saani n-tↄ'asira.
40010021	Dↄseeba nin gbaai ba mabiisi n-tisi ka ba ku ba, bee ba nin gbaai ba biisi, ka biisi mun nin yisigi n-zabi ba badima ni ba madima halli nti ku ba gba.
40010022	Ba zaa nin yaai ya man yuuri zugu, amaa sↄ zaa ŋↄn nin kpaŋŋi u maŋŋa m-bari n-zaani halli nti paai yɛla wa tariga maa nin nya tiliginsim.
40010023	Ba yi ti mugsi ya tinseaa ni, ya kur yima n-zↄ n-kyaŋŋi tinseaa yaasa. Dama yɛlimaŋni ka n yɛtti ya wa, ni, ya na ku kyaŋŋi n-dↄli Izraɛli tingbaŋŋu tinsi zaa n-naai ka Ninsaala Bii ti kyɛ na.
40010024	Ya bu nya? - karimbii bu gatti u karimba, ka daabri bu gatti u dugma.
40010025	Karimbii yi ti paai u karimba tataabu, di nin sakki u ni. Ka daabri yi paai u dugma saani gba, di sakkiya. Ba yi zaŋŋi Arizimbeeri Naa yuuri m-pa yiriseaa yiridaana, ni, Biyɛlizibuli n nyɛ u, ba bu ya booli u yiri maa dima lala? - halli ni yuseesi an bɛ n-gaari lala."
40010026	Ka u daa laa n-yɛli ba yaasa, ni, "Dizugu yan di kyɛ ka dabeem mari ya ninsaalidima zugu. Bunseelli zaa kan pili ka bu nyara, ba nin piligi ka ka sↄkam ti nya; ka yɛttↄ'asↄ'ara zaasa muna - sↄkam nin baŋŋi a gbinni ŋↄn nyɛ seem.
40010027	Man sↄ'ari zibsim ni n-tↄ'asiri n-tiri ya yɛttↄ'aseesi zaasa, ya kyɛ ka ba wum a la wuntampeeliga; man kpɛ duu puuni ka waasiri n-yɛtti ya yɛliseesi la, yan duum saazugu m-mooli a ka sↄkam zaa wum."
40010028	Ni, "Yaasa, yan di zↄri ninvugseeba ban kuuri niriba ningbina, ka ku toaai n-kuuri ba siisi m-paasi. Amaa ya zↄm sↄ ŋↄn nin toaai n-sa'am ningbina ni siisi zaa ka zaŋŋi a n-lↄsi bugum ni la.
40010029	Ba bu zaŋŋi la'abila yinni n-daari niimbisi ayi? Amaa din zaa yↄri, niimbila yinni ku toaai n-lu tiŋŋa ka di pa la ya Ba maa yuubu ni.
40010030	Yarima muna, Naawunni mi halli ya zↄbri gba yɛla, ka baŋŋi a zaa yinni yinni kaaligu ŋↄn nyɛ seem maa.
40010031	Dizugu yan di zↄri dabeem, dama yarim mari bukyi pam n-gaari niinsi maa zaa."
40010032	Ka Yisa daa laa n-yɛli ba, "Ŋↄnkam zaani niriba tooni n-yɛli, ni, u nyɛ la man dinni, man gba nin ti zaani m Ba tooni arizana ni, n-yɛli, ni, ŋↄn nyɛ la n dinni.
40010033	Ka ŋↄnkam mun yi za'asi ma niriba tooni, man gba nin za'asi u m Ba tooni arizana ni."
40010034	Ni, "Ya di teesi, ni, m mari la nangbanyinni beesigu n-kyɛ duniya wa na. Ay! M bu kyɛ na ni m mari nangbanyinni yɛla na, see zaba.
40010035	N kyɛ na ni n tugli la doowa ni u ba, ni bipuŋŋa ni u ma gba, ni bii pↄ'a ni u dinyaampↄ'a m-paasi, ka ba zabi.
40010036	Lala ka nira yi ti mari dindaana, u toori yiri puuni ka di daama nin bɛ ni.
40010037	Ŋↄn wuri u ba, bee, u ma, n-gaari ma, di daama bu sumsi ni u bɛ n saani; ka ŋↄn laa n-wuri u biiya, doo bee pↄ'a, n-gaari ma, ŋↄn gba bu sumsi ni u bɛ n saani.
40010038	Halli ŋↄn mun ku sakki n-zaŋŋi u kum dↄpulli n-dↄli n nyaaŋŋa, ŋↄn gba bu sumsi ni u bɛ n saani.
40010039	Ŋↄnkam zaa yi boori u nyↄvuri maa nin kↄŋŋi ka; ŋↄn mun yi sakki ni u kↄŋŋi u nyↄvuri, mani zugu, ŋↄna n nyɛ sↄ ŋↄn nin nya nyↄvuri."
40010040	Ka u daa laa n-yɛli ba, "Ŋↄnkam zaa gyaari ya, mani ka u gyaari. Ka ŋↄnkam gyaari ma, Naawunni ka u gyaatira, dama ŋↄn Naawunni n tum ma na.
40010041	Ŋↄnkam zaa gyaari anabi ŋↄn nyɛ anabi maa zugu, ŋↄn gba nin deaai laara seaa kan nyɛ anabi dinni. Ka ŋↄnkam mun gyaari yɛlimaŋni daana ŋↄn nyɛ yɛlimaŋni daana maa zugu, ŋↄn gba nin deaai laara seaa kan nyɛ yɛlimaŋni daana dinni.
40010042	Halli ŋↄnkam zaa mun yi ti zaŋŋi kↄmaasim n-ti n nyaandↄlisↄ ni u ti nyu, ŋↄn nyɛ n nyaandↄla maa zugu, yɛlimaŋni ka n yɛtti ya wa, di daama gba ku toaai n-kↄŋŋi u laara."
40011001	Tↄ: ka Yisa ŋↄn daa kpaam u nyaandↄliba pii ni ayi maa n-naai, u daa kyaŋŋi tinkpanseesi an daa tabi bɛni maa n-wulisiri m-moonni yɛligu maa n-tiri niriba.
40011002	Di saha ka Gyↄni daa bɛ dansarika ni - Gyↄni sↄ ŋↄn daa su niriba Naawunni koom la. U daa ti wum Yisa ŋↄn daa tumni seem, ka daa tum u nyaandↄliba Yisa saani na,
40011003	ni, "Nyin n nyɛ ŋↄn ya kyɛ na la, bee ti na gↄsim di daama soori?"
40011004	Ka Yisa daa labsi n-yɛli Gyↄni niriba wa, ni, "Ya labma nti yɛli Gyↄni yan wumni ka nyari seela:
40011005	ni, zoomma nini neaara, ka gbarisi kyɛnna, ka ban mari kↄmni nyari alaafɛa, ka tubkpira daandima wumna, halli ka ban kpi gba neaari kum ni; ni, ka lahabasuŋŋu ka ba moonni n-tiri faradima."
40011006	Ka laa n-yɛli ba, "Ŋↄnkam bu birisiri n yɛla zugu mari zugsuŋŋu!"
40011007	Gyↄni nyaandↄliba maa daa bakki n-kyaŋŋi, ka Yisa mun daa piili n-tↄ'asiri n-ti daadam maa zaŋŋi n-kyaŋŋi Gyↄni yɛla, ka boosiri ba, ni, "Bↄ ka ya daa kyaŋŋi mooni ni ya ti nya? Kyimnigu ka pɛbsigu zeera, bee?
40011008	Bee bↄ ka ya daa lee n-kyaŋŋi ni ya ti nya? Ninvugsↄ ŋↄn bↄbi suŋŋa? Ya bu nya? - ninvugseeba ban yeeri bunveela n kur bɛ nadima yiya ni.";
40011009	ka laa m-boosi ba n-yɛli, "Ka bↄ zugu ka ya daa lee n-kyaŋŋi? - ni ya ti nya anabisↄ, bee? Yɛlimaŋni ka n ya yɛli ya, ni, halli u gaari anabi gba.
40011010	Ŋↄna n nyɛ ban daa sↄbi sↄ yɛla la, ni, Naawunni yɛliya:- 'Nnya, n tuumu nŋↄa; N tumni u ni u ti daŋŋi i tooni: Ŋↄna nin maali i kyɛnni maa soori n-ti i.'
40011011	Amaa yɛlimaŋni ka n ya yɛli ya, ni, Gyↄni Kↄsuura gaari bidibseeba pↄ'aba ŋↄn pun dↄ'ai la zaa; amaa ka n ya yɛli ya yaasa, ni, ninvugsↄ ŋↄn poora zaa ka bɛ Naawunni naam ni, di daama yi gaari ŋↄna."
40011012	Ka Yisa daa laa n-yɛli, "Sahanseaa ka Gyↄni daa mooli u mooligu la, halli nti paai zuna, arizana naam yɛla ka ba moori n-gbaari ni nimbirimoaa.
40011013	Anabi dima la sↄppu, ni Musa zaaligu la, daa wulisiri anabitiri yɛla m-mari yaa, halli nti paai sahanseaa ka Gyↄni daa ti kyɛ na.
40011014	Halli ya yi ti sakki n-deaai n yɛligu wa, n ya yɛli ya, ni, Gyↄni nyɛ la Ilaygya - sↄ ban daa yɛli u yɛla, ni, u nin labi na la.
40011015	Ŋↄnkam mari tuba n nin wum, ŋↄn wumma!"
40011016	Ka Yisa daa laa n-yɛli, ni, "Ka bumbↄ ka n ya zaŋŋi n-ŋmansi zuna niriba wa? - Ba ŋmani la hoo biisi ban zi daa ni m-boonni taaba n-yɛtti,
40011017	ni, 'Ti peebi yiiya n-ti ya ka ya za'asi waa, ka ti laa m-maanni la kuuri n-ti ya ka ya bu sakki n-kaasira!'
40011018	Dinŋↄna Gyↄni daa kyɛ na ka u ba'a ka diibu ni nyuubu yɛla ni, ka ya yɛli, ni, arizimbeoo n zi u zugu ni.
40011019	Ka man mun Ninsaala Bii ti kyɛ na ka man ni niriba la'amni n-dira ka nyuura, ka ya yɛli, ni, 'Ya bu nya doo wa ŋↄn nyɛ beem daana ni danyuura seem? - ka u laa n-lↄ zoori ni lampodeaariba ni ala'akyi daandima.' Amaa Naawunni yam tumni n-wulisiri kamaŋŋa yɛla."
40011020	Di saha ka Yisa daa gbaai tinsi maa galiŋŋu - tinseesi ŋↄn daa pun bɛ ni n-tumni u alahazibu tuma ba saani la; ka di zaa yↄri ba daa za'asi, ni, ba ku wum u yɛligu n-kyɛ ba tumbeeri ni ba teesibeeri yɛla.
40011021	Ni, "Zugubeoo ka ya nin nya, yarima Kↄreezini dima ni Bɛtsaida dima wa! Dama ba yi di daa tum tunkara Taaya ni Saidoon tinsi ni hoo man tumni aseesi ya tinsi maa ni la, ban tumbeeri daandima wa daa naa m-pun yɛ tankyɛra n-zinni m-bugi tampɛ'alim n-wulisiri ba sufusa'aŋŋu ŋↄn nyɛ seem, ka takki ba halibeoo beebu la ka di daa yuui.
40011022	Amaa n yɛtti ya, ni, Zaadaari halli Taaya ni Saidoon ninvugbeeri wahala gba ku paai ya dinni.
40011023	Yarima muna, ya Kapirinyum dima wa, ya bu duusiri la ya mansi m-paai arizana ni? Amaa ba nin sigsi ya kpiimma tiŋŋa ni sa. Dama alahazibu tunseesi an daa tum i saani maa yi daa tum la Sↄdoom tiŋŋa puuni, ka daa naa n-kpalim m-bɛ ni, halli ni zuna.
40011024	Amaa n yɛtti ya, ni, Zaadaari halli Sↄdoom ninvugbeeri wahala gba ku paai ya dinni."
40011025	Di saha maa Yisa daa yɛliya, "M Ba Naawunni, nyin ŋↄn su arizana ni duniya wa, m pɛ'ari i ni, dama nyin zaŋŋi yɛla wa zaa n-sↄ'ai ka kyɛ yam dima ni baŋŋniba, ka laa n-kasigi a n-wulisi n-ti bileesi.
40011026	Ii, m Ba, yɛlimaŋni lala veela i saani.
40011027	Bunseelli kam zaa ka m pun deaai m Ba nuu ni. Sↄ ka ni m-mi Bii maa na'ala u Ba maa m mi u; ka sↄ mun gba ka ni m-mi m Ba maa na'ala mani u Bii maa m mi u; m-paasi sↄkam man u Bii maa ŋↄn nin sakki n-kasigi m Ba maa yɛla n-wulisi n-ti u la."
40011028	Ni, "Ya ninvugseeba ban zi zikara n-gyɛ zaa, ya kyɛma n saani na, ka n nin kyɛ ka ya vuusi.
40011029	Kyɛ ka man ni yarim la'am n-tumna: di ŋmani la hoo nigi ayi ŋↄn darigri na'adoo seem, ya nin ti bamsi tuma man saani, dama ninvugmaŋni n nyɛ ma, ka laa m-mari sufubaalim. Ya nin vuusi ni sufudoaa.
40011030	Dama n na'adoo wa ku ŋmaari ya, ka n ziya maa fa'asi ni."
40012001	Tↄ, ka lala saha maa ka Yisa daa dↄli puri ni n-gatta, Vuusim dabsiseaa ni. U nyaandↄliba n daa dↄli u, ka kↄm daa mari ba ka ba daa kabri kasana maa n-ŋↄbra.
40012002	Ka Farisidima daa nya lala, ka yɛli u, "Nyama! I nyaandↄliba wa tumni la puri tuma. Ba galimni zaaligu maa zaŋŋi n-kyaŋŋi Vuusim Dabsiri wa."
40012003	Ka Yisa yɛli ba, "Ammi, ya na zi n-karim NaaDauda yɛla maa? Ni, ŋↄn ni u taaba daa bɛ ni ka kↄm daa gbaai ba,
40012004	ka u daa kpɛ Naawunni gyeeŋŋu zii maa, n-zaŋŋi boroboro n-ŋↄbi. Pa boroboro anŋↄ taabu ka ba dooli Naawunni tooni ka a kyisiri ni? Ii! A kyisiri n-tiri u taaba - halli n-tiri u mammaŋŋa gba - see maalimaanniba kↄkↄ n ŋↄbri a.
40012005	Bee, ya na zi n-karim Musa zaaligu yɛla? Ni, maalimaanniba tumni la ba tuma Naawunni Gyeeŋŋu Yiri puuni Vuusim Dabsiri. Ban n tumni la Vuusim Dabsiri maa ka bu deaari taalli di zugu.
40012006	Man yɛtti ya wa, ni, bunseelli n bɛ kpa n-gaari Gyeeŋŋu Yiri maa.
40012007	Sↄppu la yɛliya, ni, 'Man Naawunni bu boori ni ya maanni m-maanni bunkↄbri wa, amaa m boori ya zↄri niriba namboo.' Ya siri da mi dinŋↄ gbinni, ya naa n-ku galim niriba ka ba bu niŋi taalli halli beela.
40012008	Dama man Ninsaala Bii n su Vuusim Dabsiri fukumsi gba."
40012009	Ka Yisa daa bakki bɛni n-kyaŋŋi nti kpɛ ba la'aŋŋu duu ni.
40012010	Ka dↄsↄ ŋↄn nuu kpi daa bɛ bɛni. Ka ba daa boosi Yisa n-yɛli, ni, "Ammi, soori bɛ ni ni ba tibi niriba Vuusim Dabsiri maa ni?" - Dama ba daa boori daliiri ni ba galim u.
40012011	Ka Yisa daa labsi n-yɛli ba, ni, "Ya ninvugsↄ peoo yi ti lu bↄ'azuliŋŋu ni, ka di nyɛ la Vuusim Dabsiri daari, u nin yiisi u na, bee, u nin kyɛ u?
40012012	Ka ninsaala bu gaari peoo? Dizugu soori bɛ ni ni ti tum tunsuma Vuusim Dabsiri daari."
40012013	Di saha ka u yɛli nukpiiŋŋu daana maa, ni, "Teaam i nuu maa!" Ka u daa teaai ka u nuu maa daa nya tippu n-leebi hoo kanla.
40012014	Ka Farisidima daa doaai ya'abi, n-yi duu maa ni nti ŋmeeri taaba saawara m-boori sↄseaa ba nin nya ni ba ku Yisa.
40012015	Yisa ŋↄn daa ti wum lala, u daa bakki n-kyaŋŋi mↄ'ari ni, ka niriba pam daa dↄli u. U daa tibi ba baaridima zaa,
40012016	amaa ka daa kpamsi ba, ni, ba di yɛli daadam maa ŋↄn nyɛ sↄa.
40012017	Dinŋↄ daa niŋi ni di kyɛ ka seelikam siri ti niŋi hoo anabi Aizaaya ŋↄn daa pun yɛli seem la: ni :-
40012018	"Naawunni yɛliya, ni :- 'N bii nŋↄa, mani n yiisi u: N wuri u, ka n sufu laa m-pɛligi u zugu. N nin zaŋŋi n Sii Kasi n-niŋi u ni, U nin wulisi n sariya karibu yɛla N-ti tinsi zaa niriba maa.
40012019	U ku ŋmɛ nangbankpeemni, Bee, u tasiri pampam. U ku kyɛ ka ba wum u kukↄri, Bee, n-tↄ'asi pampam timpuuni.
40012020	U ku kabi kika'ari kan mari daalimni; Bee, n-kpiisi firila gaariga kan bu sakki nyoaari suŋŋa. U nin kpalim m-bɛ lala Halli ka yɛlimaŋni ti nyaŋŋi zaa.
40012021	Tinsi zaa niriba nin ti wum u yuuri, Ka zaŋŋi ba tama n-danni u.' "
40012022	Di saha ka ninvugseeba daa zi dↄsↄ ŋↄn nyɛ zooma ka bu toaai n-tↄ'asiri n-kyɛ Yisa saani na; doo maa daa bɛ lala dama arizimbeoo daa bɛ u ni. Ka Yisa daa tibi zↄligu wa ka kyɛ la u laa n-tↄ'asiri ka nyari yaasa.
40012023	Di daa gyɛri zama maa pam, Yisa ŋↄn tum seem maa. Ba daa yɛtti taaba, ni, "Pa NaaDauda ya'aŋŋa maa nŋↄa? - Pa tin guri sↄ kyɛnni na la nla?"
40012024	Amaa Farisii dima maa daa wum lala ka daa yɛli, "U zaŋŋi ArizinNaaba yiiko n-katti la arizimbeeri maa. Ii! - Biyɛlizibuli n siri mari u."
40012025	Ka Yisa daa mi ba n daa teesiri seem, ka di zugu u daa yɛli ba, ni, "Tinseelli kam zaa kan timbiisi yi purigi n-zabri taaba la nin sa'am zaa. Bee, tinseaa, bee, yiriseaa, m bɛ ni kan niriba yi purigi n-zabri taaba, lala tiŋŋa, bee, yiri, ku toaai n-zaani.
40012026	Dizugu Sintaani muna, u yi ti katti u mammaŋŋa niriba n-zabri ba, ŋↄn gba suulinsi ya niŋi la wula n-zaani?
40012027	Ni, n zaŋŋi la Biyɛlizibuli yiiko n-katti arizimbeeri maa, ka dinŋↄna ya karimbiseeba ban katti ba la - ba zaŋŋi ŋↄni dinni n-katti ba? Dizugu ban nin ti di ya yɛttↄ'a wa sariya n-lusi ya.
40012028	Ka m mun zaŋŋi la Naawunni Siiya n-katti arizimbeeri n-yiisiri niriba ni, dinŋↄna Naawunni naam daŋŋi m-paai ya na.
40012029	Ka ba ya niŋi la wula n-kpɛ yaa daana yiri n-zu u neema maa ka di pa la ba daŋŋi n-lↄ lala yaa daana maa ka naayi nyaŋŋi n-fa u yiri ni buna zaasa?
40012030	Ka ninvugsↄ ŋↄn ku sakki ni u zɛ n nyaaŋŋa, ŋↄna n za'asi ma n-yi n nyaaŋŋa; bee sↄ yi ku suŋŋi ma ni ti la'asi bunwurima, u wurimni a m-basira.
40012031	Dinzugu ka n yɛtti ya maa, niriba yi tum tumbeeri, bee ba yi sa'am Naawunni yuuri, Naawunni nin kyɛ lala ala'akyi taalli zaa m-pɛŋŋi ba, amaa ba yi ti sa'am Sii maa yuuri, kyɛ-m-pɛŋŋi ka ni.
40012032	Halli ŋↄn tↄ'asi yɛttↄ'abeeri n-galim man Ninsaala Bii maa gba, u nin toaai n-nya kyɛ-m-pɛŋŋi; amaa ŋↄn mun yɛli seelli n-galim Sii Kasi maa, di daama ŋↄn kur ku nya u taalli kyɛ-m-pɛŋŋi, zuna halli ni sahaseelli zaa."
40012033	Ka Yisa daa laa n-yɛli ba, "Ya kyɛ ka tiseaa nyɛ tisuŋŋu, ka ka nin wanni walisuma. Di yi pa lala, tibeoo n nyɛ ka, ka ka nin wanni walibeeri. Ba gↄsiri la tii kam zaa wala ni ba ti baŋŋi tii maa ŋↄn bɛ seem.
40012034	Ya bunkyↄ'ama wa! Ya kur ŋmanni la wa'abeeri! Ya ya niŋi la wula n-yɛtti din veela, ka ya mammansi n nyɛ ninvugbeeri? Dama dinkam bɛ ninsaala sufu ni nti paali ka, dina ka u yiisiri u noori ni na.
40012035	Bunsuma yi bɛ ninvugsuŋŋu puuni m-paali u, bundaana n nyɛ u, ka u nin yiisiri bunsuma maa na n-tisira; ka ninvugbeoo ŋↄn mun yi paali ni bumbeeri yiisiri la bumbeeri n-tisiri na.
40012036	Man yɛtti ya wa, ni, sariya karibu Zaadaari ba nin boosi sↄkam boosa zaŋŋi n-kyaŋŋi yɛttↄ'ayↄya kam zaa ŋↄn daa tↄ'asi.
40012037	Dama i noori yɛligu zugu ka ba nin yiisi i na, ni, yɛlimaŋni daana; ka i noori yɛligu zugu yaasa ka ba nin lusi i m-basi."
40012038	Di saha maa ka karimba dimseeba daa tↄ'asi n-ti u, ni Farisii dimseeba m-paasi, n-yɛli, ni, "Ti Karimba, ti boori la i tum alahazibu tunseaa n-wulisi ti."
40012039	Ka u daa labsi n-yɛli ba, ni, "Zuna niriba wa nyɛ la ninvugbeeri ban boori zina. Ba kur bɛ la alahazibu nyaabu ni, ni ba ti baŋŋi yɛla, amaa ba ku ti nya sɛseelli m-paasi Anabi Gyoona alahazibu yɛla maa.
40012040	Gyoona ŋↄn daa bɛ zintitaari maa puu ni n-niŋi daba ata ni yunsi ata maa, lala ka man Ninsaala Bii maa gba nin bɛ tingbaŋŋu puuni n-niŋi daba ata ni yunsi ata bɛni.
40012041	Niniva dima gba daa wum Gyoona wa'azu yiisigu la ka daa kyɛ ba tumbeeri m-basi ka niŋi tuuba, ka dizugu ba nin doaai n-galim zuna niriba wa Zaadaari maa, dama ŋↄn gaari anabi Gyoona bɛ la kpa zuna ka ba bu ya wum.
40012042	Pↄ'a-naaba sↄ ŋↄn daa su nudirigu luga tinseaa la daa yi wa'aligu n-kyɛ na ni u ti wum NaaSulɛmaana yam yɛttↄ'a maa, ka dizugu u nin doaai n-galim zuna niriba wa Zaadaari maa, dama ŋↄn gaari NaaSulɛmaana bɛ la kpa zuna ka ba bu ya wum."
40012043	Ka Yisa daa laa n-yɛli ba, "Tↄ; ka arizimbɛsↄ n daa bɛ ni, ka u daa kpɛ dↄsↄ puuni n-su u. Ka ba daa yiisi u ŋↄn daa bɛ dↄsↄ puuni maa ni n-kari m-basi. Ka u daa yi n-kyaŋŋi n-gyinni yoo ni, m-bɛ kukoo ni m-boori vuusim ziiya, halli nti gyɛa.
40012044	Di saha maa ka u daa yɛli, ni, 'See ka n labi n doo maa saani - yiri seaa man daa yi ka kyɛ la ni!' Ka u daa ti labi na n-nya ka sↄsↄ ka bɛni ka ba pun pii yiri maa n-sɛ'asi ka kasikasi ka ka veela;
40012045	ka dizugu u daa labi n-kyaŋŋi n-zaŋŋi u arizintaaba ayↄpↄi seeba ban bɛ n-gaari u mammaŋŋa, ni ba ti paasi u zugu, ka ba daa kpɛ nti bɛ bɛni. Di saha maa ka di daama beesigu daa bɛ pam n-gaari din daa daŋŋi m-bɛ seem. Ka di kur bɛ la lala zuna niriba saani."
40012046	Ka Yisa ŋↄn daa na tↄ'asiri n-tiri zama maa, u ma ni u tunzↄppa daa paai na n-zaani samanni, ni, ba boori n-tↄ'asi yɛttↄ'aseaa n-ti u.
40012047	Ka ninvugsↄ daa yɛli u, ni, "I ma ni i tunzↄppa bɛ samanni m-boori n-tↄ'asi yɛttↄ'aseaa n-ti i."
40012048	Ka Yisa daa labsi n-yɛli u, "M ma n nyɛ ŋↄni? ni, n tunzↄppa n nyɛ bandima?",
40012049	ka daa teaai u nuu m-bugsi u nyaandↄliba maa ka daa yɛli, "Nnya ba! M ma ni n tunzↄppa maa nŋↄa!
40012050	Ŋↄnkam zaa tumni m Ba ŋↄn bɛ arizana ni la yuubu nyɛ la n tunzↄa, bee n tunzↄpↄ'a, bee m ma."
40013001	Di daari maa ka Yisa daa yi yiri maa ni na n-kyaŋŋi nti zinni mↄ'ari maa gbiriŋŋu.
40013002	Daadam pam daa la'am u saani na, ka dizugu u daa kpɛ nyariŋŋu puuni nti zinni. Nyariŋŋu maa daa bɛ la koom puuni ka daadam maa daa zɛ mↄ'ari maa gbiriŋŋu.
40013003	Ka u daa tↄ'asi n-tiri ba n-nyɛsiri ba nyɛsa yɛla pam; ni, "Dↄsↄ n daa kyaŋŋi u puu, ni u ti waali u bumbura;
40013004	ka ŋↄn daa waanni maa, a seesi daa lu sↄkpaŋŋa ka niinsi daa kyɛ na n-di a zaa.
40013005	Ka u bumburiseesi mun daa lu kuga ziiya ka bɛni tanni daa bu zoaai, ka a daa tↄ bula yoomyooma dama tanni maa daa pↄsigi a.
40013006	Amaa wuntaŋŋa ŋↄn daa ti bi, a bula maa daa gyɛkki n-kpi, dama a nya'a maa daa bu sigi wa'aligu.
40013007	Ka seesi gba daa lu goosi ni, ka goosi maa daa zoaai na m-mugsi n-gabi kabula maa.
40013008	Amaa kaburiseesi daa lu tam ziiya n-tↄ bula, n-zoaai, ka daa dↄ'ai kyi, halli n-niŋi beelim kↄbkↄbga, ni pisiyooyoobu, ni pisitata.
40013009	Tↄ: ŋↄnkam mari tuba n nin wum, ŋↄn wumma!"
40013010	Di saha ka u nyaandↄliba daa kyɛ u saani na nti boosi u, ni, "Bↄ n kyɛ ka i tↄ'asiri yɛttↄ'anyɛsa wa n-tiri ba?"
40013011	Ka u daa labsi n-yɛli ba, ni, "Dama Naawunni siri ti yarima soori ni ya baŋŋi u naam yɛlisↄ'ara ŋↄn nyɛ seem, amaa ban kpalim la ku nya lala soori.
40013012	Sↄkam zaa ŋↄn mari seelli nin nya m-paasi halli ka di ti zoaai, amaa ŋↄn ka seelli maa ŋↄna, halli ŋↄn mari seelli fiiŋ maa gba, ba nin ti fa a ka kyɛ u yↄri."
40013013	Ni, "Dinzugu n tↄ'asiri yɛla zaa yɛttↄ'anyɛsa ni n-tiri ba, ka lala nin kyɛ ka ba nin gↄsiri ka ku nya seela: ba nin wumna, amaa ka ku baŋŋi seela.
40013014	Dizugu anabi Aizaaya yɛlisim maa daa yɛli n-ti la bana, ni :- 'Ti Dugma yɛliya, ni :- "Ya nin wum, m-maali n-wum, Amaa ya ku baŋŋi di gbinni. Ya nin gↄsi m-maali n-gↄsi, Amaa ya ku nya di.
40013015	Dama n niriba wa muna - Ba sufu ni teesa bu zulima, Ba ligi la ba tuba, Ba mumni ba nini: Dama di yi pa lala Ba nini naa n-nyara, Ba tuba naa n-wumna, Ba sufu ni teesa naa n-neaara, Ka ba ti labi n saani na Nti nya tippu n saani." ' "
40013016	Ka u daa laa n-yɛli ba, ni, "Ya nini ŋↄn nyari wa zugu ka ya mari la zugsuŋŋu! - Ni ya tuba ŋↄn wumni maa zugu gba.
40013017	Dama n yɛtti ya la yɛlimaŋni, ni, sahaseaa din gaari ka anabidima ni ninvugsuma pam daa boori ba da nya yan nyari bunseesi wa, ka mun bu nya a; ka daa laa m-boori ba wum yan wumni seelli wa, ka daa bu wum."
40013018	Ka u daa yɛli ba, ni, "Ya wumma! - ka baŋŋi bumbura nyɛsiri maa gbinni.
40013019	Sↄkam ŋↄn wum Naawunni naam lahabaari maa ka bu baŋŋi di gbinni maa ka Yɛlibeeri Daana maa kyɛ na n-fa yɛligu maa u sufu ni, ŋↄna n ŋmanni la bumburiseesi an lu sↄkpaŋŋa.
40013020	Ninvugsↄ mun ŋↄn ŋmani la bumbura an lu kuga zugu la n nyɛ sↄ ŋↄn yi wum yɛligu maa sahanseaa la, u yi deaai ka la ni sufupeelli;
40013021	amaa ka di bu kpɛ u sufu ni ni yɛlimaŋni, ka u nya'a kaalinsi zugu u bu yuura: dizugu yɛlibeoo bee vↄlisigu yi ti kyɛ na Naawunni yɛligu maa zugu, u yi labi la nyaaŋŋa yooma.
40013022	Ninvugsↄ ŋↄn ŋmanni bumbura an lu goosi ni la n nyɛ sↄ ŋↄn yi wum yɛligu maa pↄi, ka laa n-zaŋŋi duniya wa yɛla m-mugsi u maŋŋa, ni bundaantirigu yɛla gba; ka dizugu ka Naawunni yɛligu bu toaai m-bunni u sufu ni nti zoaai na n-wanni tunsuma wala.
40013023	Amaa ninvugsↄ ŋↄn ŋmanni la bumbura an lu tam zii la n nyɛ sↄ ŋↄn wum lahabaari maa ka baŋŋi di gbinni la, ŋↄna n nyɛ sↄ ŋↄn nin wanni tunsuma wala - halli kↄbkↄbga, bee pisiyooyoobu, bee pisitata."
40013024	Ka Yisa daa yɛli ba nyɛsiseaa m-paasi, ni, "Arizana naam maa ŋmanni la nŋↄa :- Dↄsↄ n daa bɛ ni ka u daa buri bumburisuma u puu.
40013025	Ka yunseaa, sↄkam zaa ŋↄn daa ti gbisi, ka u dindaana daa kyaŋŋi nti buri niimbɛŋni n-niŋi puu maa bumbula maa sunsukkuni, ka bakki.
40013026	Ka bumbula maa ŋↄn daa ti zoaai ka kyi maa daa ti ya niŋi n-yirigi, di saha maa ka niimbɛŋni gba daa ti bunni na.
40013027	Ka yiri maa daana tuntumniba daa kyɛ u saani na nti yɛli u, ni, 'Ti dugma, pa bumburisuma ka i daa buri i puu maa ni? Ka niimbɛŋni wa yi la yani?'
40013028	Ka u daa labsi n-yɛli ba, ni, 'N dindaansↄ n niŋi lala maa.' Ka ba daa boosi u, ni, 'Dinŋↄna ti kyɛma n-vↄ niimbɛŋni maa m-basi?'
40013029	Ka u daa yɛli ba, ni, 'Ay! Dama yan la'asiri niimbɛŋni maa, pa seem ya nin ti dari n-vↄ kyi la gba m-paasi.
40013030	Ya kur kyɛ ka kyi maa ni niimbɛŋni maa zaa la'am n-zoaai halli ni kaŋmaa saha. Tↄ, ka n nin yɛli ban ŋmaari a maa, ni, ba voaama niimbɛŋni maa pↄi n-lↄ a gbilagbila n-nyↄa, ka naayi ŋma kyi maa n-la'asi n-zaŋŋi n-niŋi n napoo ni.' "
40013031	Ka Yisa daa yɛli ba nyɛsiseaa m-paasi, ni, "Arizana naam ŋmanni la hoo zinzambeelli nira ŋↄn zaŋŋi m-buri u puu ni.
40013032	Ka nyɛ la bunseelli bumbura kam zaa ŋↄn galisi n-gaari ka; amaa kan daa ti zoaai n-niŋi buntitaari n-gaari zeeri bumbula zaa, ka daa leebi hoo tiiya, halli ka niinsi daa tɛ ba teeri ka zugu ka nyari ka vaari maasim."
40013033	Ka u daa laa n-yɛli ba nyɛsiseaa, ni, "Arizana naam ŋmanni la dabinseesi pↄ'asↄ ŋↄn daa zaŋŋi n-gyɛri zum ni, ni u ti sɛ paanu. U daa zaŋŋi dabina beela n-niŋi zum pam puuni - hoo zum kuriba ata - ka a dↄla, halli nti kyɛ ka zum maa zaa ti du n-fuusi."
40013034	Tↄ. Anŋↄ zaa ka Yisa daa tↄ'asiri n-tiri niriba la, ka daa kur zaŋŋi ma'asa ni nyɛsa n-tↄ'asira. U daa bu tↄ'asi yɛttↄ'aseelli ka ma'asa ka di ni.
40013035	Lala daa kyɛ ka anabi la yɛligu la ti niŋi yɛlimaŋni, ni :- "N nin tↄ'asi n yɛttↄ'a n-tiri ba - Yɛttↄ'anyɛsa ka n nin tↄ'asira: N nin kasigi yɛlisↄ'ara n-ti ba Ba na zi m-baŋŋi yɛliseesi, Halli duniya naaŋŋu saha zaŋŋi m-paai zuna."
40013036	Yisa ŋↄn daa ti kyeoosi zama maa n-ti ba soori ni ba bakki, u daa kyaŋŋi nti kpɛ yiri maa ni. U daa bɛ bɛni, ka u nyaandↄliba maa daa kyɛ u saani na nti yɛli u, "Yɛlima ti niimbɛŋni an bɛ puu ni la nyɛsiri la gbinni!"
40013037	Ka Yisa daa labsi n-yɛli ba, ni, "Tↄ; dↄsↄ ŋↄn buri bumburisuma la n nyɛ man Ninsaala Biiya.
40013038	Puu maa n nyɛ duniya wa, ka bumbulisuma maa n nyɛ ninvugseeba ban su naam maa beebu soori, niimbɛŋni bumbulibeeri mun n nyɛ ninvugseeba ban bɛ Yɛlibeeri Daana la suulinsi ni.
40013039	Dindaansↄ ŋↄn daa buri bumbeeri la nyɛ la Sintaani; kaŋmaa saha n nyɛ duniya wa naari, ka ban ŋmaari maa n nyɛ malaakadima.
40013040	Niimbɛŋni la ŋↄn la'asi n-nyↄ seem la, lala ka di ti ya niŋi duniya naari Zaadaari maa.
40013041	Lala saha ka Ninsaala Bii maa nin ti tum u malaakadima ka ba zaŋŋi bankam zaa daa kyɛ ka niriba tum tumbeeri, ni bankam zaa daa niŋi yɛlibeeri, n-la'asi n-yiisi u naam maa ni m-basi.
40013042	Ka ba nin ti zaŋŋi ba n-lↄsi bugum ni, ya'aseaa ban nin bɛ ni n-kumna ka ŋↄbri ba nyina.
40013043	Di saha ka Naawunni niriba nin nya'ara, hoo wuntaŋŋa ŋↄn nya'ari seem maa, m-bɛ ba Ba naam maa ni. Ŋↄnkam mari tuba n nin wum, ŋↄn wumma!"
40013044	Ni, "Arizana naam ŋmanni la nŋↄa :- di daa niŋiya ni, ka dↄsↄ daa kyaŋŋi nti nya arizikki kan pi tiŋŋa, ka u gbi tanni n-labsi m-pi ka. Ka daa kuli nti koosi u marigu zaa n-labi na nti da lala tingbanni maa."
40013045	Ni, "Arizana naam laa n-ŋmanni la nŋↄa :- walima daansↄ n daa bɛ ni, ka u daa goori m-boori kugsuma, bumpeela nyain, an ligri daa zoaai pam.
40013046	Ŋↄn daa ti nya seaa ka ka veeli n-gaari a zaa, u daa labi yiri ni nti koosi u marigu zaa n-kyaŋŋi nti da ka."
40013047	Ni, "Arizana naam laa n-ŋmanni la nŋↄa :- zingbaariba daa lↄbi ba laama mↄ'ari ni n-gba zaasim balibu kam zaa.
40013048	Laaŋŋu maa daa paali la ni zaasim. Tↄ, ka ba darigi ka n-du mↄ'ari gbiriŋŋu nti yiisi a n-gamsi. Ba daa zaŋŋi bunsuma la n-niŋi ba peeri ni; ka daa zaŋŋi bunseesi an bu veeli la n-lↄbi m-basi.
40013049	Lala ti yɛ nyɛ di duniya naari daari; malaakadima la nin gamsi ninvugbeeri la ninvugsuma la puuni
40013050	n-zaŋŋi ba n-lↄsi bugum ni, ya'aseelli ban nin kumni ka ŋↄbri ba nyina la."
40013051	Ka Yisa daa boosi ba, ni, "Ammi, ya baŋŋi anŋↄ zaa gbinni, bee?" Ka ba daa labsi n-yɛli u, "Ii."
40013052	Di saha ka u daa yɛli ba, ni, "Dinŋↄ wulisiri, ni, zaaligu karimbasↄ ŋↄn labgi Arizana naam yɛla nyaandↄla ŋmanni la yiridaana ŋↄn kpeeri u neema duu ni n-yiisiri bumpaala na, ka yiisi bunkura na m-paasi."
40013053	Yisa ŋↄn daa yɛli ba nyɛsa wa n-naai, u daa bakki bɛni
40013054	n-labi u maŋtoori tiŋŋa. U daa bɛ la ba la'aŋŋu duu maa ni nti wulisi ba. Ka alahazibu daa gbaai ba, ka ba daa boosiri taaba, ni, "Yani ka doo wa lee n bamsi u yɛla wa zaa, ka laa n-nya yiiko n-tumni tunkara wa?
40013055	Pa kampinta bii maa nŋↄa? Pa u ma n nyɛ Mariama? - ka u tunzↄppa n nyɛ Gyeemsi, ni Gyoosɛfi, ni Saimoon, ni Gyuudasi la?
40013056	U tunzↄpↄ'aba zaa gba bu bɛ la ti saani? Ka yani ka u lee n-nya anŋↄ zaa?"
40013057	Lala zugu ba daa bu boori u yɛla halli beela. Di saha ka Yisa daa yɛli ba, "Anabi kam nyari gyirima luginseelli kam zaa ni, na'ala u mammaŋŋa tiŋŋa niriba ni u yiri dima saani."
40013058	Ka u daa bu tum tunkara pam bɛni, ban daa bu niŋi Naawunni yɛdda maa zugu.
40014001	Di saha ka NaaHɛroodi Tɛtirakyi la daa ti wum Yisa damni,
40014002	ka tↄ'asi n-ti u kpambaya, ni, "Gyↄni sↄ ŋↄn daa suuri niriba koom la nŋↄa, ŋↄna n doaai kum ni; lala zugu n kyɛ ka u mari yiiko n-tumni alahazibu tuma wa."
40014003	Ka di gbinni n-daa nŋↄa: Pↄ'asↄ n daa bɛ ni ka u yuuri boonni Hɛroodiyasi. Ŋↄn Hɛroodiyasi daa nyɛ la NaaHɛroodi beeri, Filipi, pↄ'a, ka Naaba daa fa u n-di u. Dizugu ka Gyↄni daa yɛli Naa maa, ni, "Di ka soori ni i di pↄ'a maa!" Ka u pↄ'a Hɛroodiyasi zugu daa kyɛ ka NaaHɛroodi daa tum n-gbaai Gyↄni m-ba u kutti ka kpeesi u dansarika.
40014005	Dizugu ka Hɛroodi daa boori u ku Gyↄni, amaa ka zↄri zama maa dabeem dama ba zaa daa sakki, ni, anabi n nyɛ Gyↄni.
40014006	Ka NaaHɛroodi dↄ'am dabsiri daari kyuu daa ti paai, ka Hɛroodiyasi bipuŋŋa daa wa niriba tooni halli ka Naaba sufu daa ti maai.
40014007	Ka dizugu u daa pↄ noori ka yɛli u, ni, u nin ti u ŋↄn boori seelli kam zaa.
40014008	Ka bii maa ma daa wulisi u ŋↄn ya n-yɛli seem, ka u daa susi Naaba, ni, u boori la Gyↄni Kↄsuura zugu, ka ba fikki ka n-niŋi laa ni m-mari na n-ti u.
40014009	Ka di daa niŋi Naaba maa sufusa'aŋŋu, amaa u daa pun pↄ noori n-ti bii maa u saamma tooni, ka di zugu u daa yɛli, ni, ba mari na n-ti u.
40014010	Ka u daa kyɛ ka ba kyaŋŋi dansarika ni n-fikki Gyↄni zugu bɛni,
40014011	ka zaŋŋi ka n-niŋi laa ni m-mari na nti ti bipuŋŋa maa, ka u daa mari n-kyaŋŋi n-ti u ma la.
40014012	Ka Gyↄni nyaandↄliba daa kyɛ na nti zaŋŋi u ningbiŋŋu maa n-kyaŋŋi nti sↄ'ai, ka naayi kyaŋŋi n-yɛli Yisa.
40014013	Ka Yisa ŋↄn daa ti wum Gyↄni yɛla maa, u daa kpɛ nyariŋŋu n-kpa luginseelli sↄ ŋↄn ka ni, ŋↄn ni u nyaandↄliba kↄkↄa. Ka niriba maa daa wum lala ka daa yi tinsi zaa ni n-kyaŋŋi n-dↄli mↄ'aduuri maa ka kari u nↄba.
40014014	Ka Yisa ŋↄn daa ti yi nyariŋŋu maa puuni na, u daa laa n-nya daadam maa, ka u sufu daa zↄ ba namboo, ka u daa tibi ba baaridima maa.
40014015	Zaanoori saha ka u nyaandↄliba maa daa kyɛ na nti yɛli u, "Saha pun gaari, ka kpa wa laa n-nyɛ la luginseelli sↄ ŋↄn ka ni: tim niriba maa soori ni ba wurigi n-kpɛ tinkpansi maa ni, n-da diibu n-di."
40014016	Ka Yisa labsi n-yɛli ba, "Ba ku kyaŋŋi seela. Ya tim ba seelli ka ba di."
40014017	Ka ba daa yɛli u, ni, "Ti ka diibu kpa, m-paasi paanu bunkpila anu, ni zaasim ayi kↄkↄa."
40014018	Ka Yisa daa yɛli ba, ni, ba mara a na n-ti u.
40014019	Di saha ka Yisa yɛli niriba maa, ni, ba zinma moori la zugu. Ka u daa zaŋŋi paanu anu ni zaasim ayi maa n-gↄsi saazugu m-puusi Naawunni ka ŋmaai paanudima maa n-zaŋŋi n-ti u nyaandↄliba maa ni ba deaai n-ti zama maa.
40014020	Di saha maa ba zaa daa di n-tigi, ka ba daa la'asi dikyɛba an kpalim la m-paali peeri piiya ni ayi.
40014021	Ninvugseeba ban daa di lala diibu maa mun daa nyɛ la dↄppa tusa anu, m-paasi pↄ'aba ni biisi.
40014022	Di nyaaŋŋa ka Yisa daa kyɛ ka u nyaandↄliba kpɛ nyariŋŋu puuni n-daŋŋi tooni n-lↄŋŋi mↄ'aduuri, ka ŋↄn mammaŋŋa daa kpalim n-kyeoosiri niriba maa.
40014023	Ka ŋↄn daa kyeoosi ba n-naai, u daa kyaŋŋi n-du zoori zugu, ni u ti bɛ bɛni u kↄkↄ m-puusi Naawunni. Yuŋŋu ŋↄn daa ti ya zibi, ka Yisa daa kpalim m-bɛ bɛni, u kↄkↄa.
40014024	Ka nyariŋŋu maa daa pun kyaŋŋi tooni wa'aligu, m-bɛ la mↄ'ari sunsukkuni. Ka pɛsigu daa zeeri ba tooni n-nyaŋŋi nyariŋŋu maa koom maa ni, ka di daa mugsi ba pam.
40014025	Ka din daa pↄri bɛkyikyeoo, ka Yisa daa kyɛ ba saani maa na n-kyɛnni koom maa zugu.
40014026	Amaa u nyaandↄliba daa nya u ka u kyɛnni koom zugu, ka di daa gyɛri ba pam, ka ba yɛli, ni, kpiinyisigi n nyɛ u, ka daa ŋmɛ kuŋŋa dabeem zugu.
40014027	Ka Yisa daa tↄ'asi n-ti ba, n-yɛli ba, "Ya mari sufukpeemni ka di kyɛ ka dabeem mari ya! Ka mani nla!"
40014028	Dinsaha ka Piita daa yɛli, "N dugma, di yi siri nyɛ la nyini, nyin kyɛ ka n kyaŋŋi koom wa zugu n-kyɛ i saani na."
40014029	Ka Yisa daa labsi n-yɛli u, "Tↄ, kyɛm na!" Ka Piita daa yi nyariŋŋu maa ni n-tↄm koom maa zugu ka gbaai kyɛnni ni u ti paai Yisa ŋↄn daa bɛ seela.
40014030	Amaa Piita ŋↄn daa ti nya pɛsigu ŋↄn zeeri seem la, dabeem daa gbaai u ka u daa piili n-simni koom maa ni. U daa kaasi n-yɛli, "Faam ma, n dugma!"
40014031	Ka Yisa daa teaai u nuu yooma n-gbaai Piita, ka yɛli u, ni, "Nyin yɛddakↄŋŋna wa, wula zugu ka i birisira?"
40014032	Ka ba daa kpɛ nyariŋŋu maa ni ka pɛsigu maa daa kyɛ zeebu.
40014033	Ka u nyaandↄliba ban daa bɛ nyariŋŋu maa ni daa gyeemni Yisa n-yɛtti, ni, Naawunni bii n siri nyɛ u.
40014034	Tↄ; ka ban daa lↄŋŋi mↄ'ari maa ba daa ti paai Gyɛnɛsarɛti tiŋŋa.
40014035	Ka bɛni niriba maa ŋↄn daa ti baŋŋi, ni, Yisa n nyɛ u, ba daa tum nti yɛli tinkpansi zaa an daa gyiligi bɛni maa, ka ba daa mari ba baaridima zaa n-kyɛ u saani na.
40014036	Ka ba daa susi u, ni, u kur kyɛ ka ba siisi u kparigu nangbanni, ka ban daa siisi zaa daa nya alaafɛa.
40015001	Di saha ka Farisii dimseeba daa yi Gyɛrusalɛm n-kyɛ Yisa saani na, ban ni zaaligu karimbaseeba. Ka ba daa yɛtti,
40015002	ni, "Bↄ n niŋi ka i nyaandↄliba maa sa'amni la ti yaadima kaari? Dama ba bu peaari ba nuusi ka diri bundirigu."
40015003	Ka Yisa daa labsi n-yɛli ba, "Ka bↄ n niŋi ka yarima za'asiri Naawunni zaaligu, ya yaadima kaari dↄligu zugu?
40015004	Naawunni daa pun bu yɛli ya lala? - ni, 'Tim i ba ni i ma gyirima'; ni, 'ŋↄn tↄ'asi bumbeoo zaŋŋi n-kpa u ba bee u ma, ya nin kyɛ ka u kpi.'
40015005	Ya mun yɛtti, ni, sↄ yi ti yɛli u ba, bee, u ma, ni, 'Yan da naa n-nya seelli n saani ka n pun zaŋŋi n-ti Naawunni.'
40015006	Ni, lala zugu di bu laa n-kpa ni di daama gyeemni u ba ni u ma yaasa. Di zugu ka ya niŋi ka ya ba'a laa n-ka Naawunni zaaligu ni, ya yaadima kaari dↄligu zugu."
40015007	Ni, "Ya birikↄnsi daandima wa! Anabi Aizaaya daa pun mari yɛlimaŋni ŋↄn daa bugi n-yɛli ya yɛla seem la, ka daa sↄbi, ni, Naawunni yɛliya, ni :-
40015008	'Niriba wa gyeemni ma la ni ba nangbana. Ba sufu mun ka n saani, ka kpalim n-wↄ'a;
40015009	Ba gyeemni ma la yↄri: Ban wulisiri la zaaliseaa maa pa la bunseelli zaa Na'ala ninsaala yɛligu kↄkↄa.' "
40015010	Ka Yisa daa booli niriba maa u saani na n-yɛli ba, "Ya wumma! Ya baŋŋma!
40015011	Di pa la din kpeeri ninsaala noori ni n-kyɛ ka u leebi da'ari daana Naawunni saani. Amaa bunni din yiiri nira noori ni na n kyɛ ka u leebi da'ari daana."
40015012	Ka u nyaandↄliba maa daa kyɛ u saani na nti boosi u, ni, "Ammi, i mi, ni, nyin yɛli seem la bu niŋi Farisidima maa nya'asim?"
40015013	Ka Yisa daa gyɛrigi n-yɛli ba, "M Ba ŋↄn bɛ arizana ni wa yi bu sa tiseaa, ba nin vukki lala tii maa n-lusi.
40015014	Ya kyɛli ba! Dama ba nyɛ la zoomma, ka zooma yi ya n-dari u zoontaraana, ba zaa ya n-lu la bↄ'ari ni."
40015015	Di saha ka Piita daa yɛli u, "Kur wulisim ti nyɛsiri wa gbinni."
40015016	Ka u daa yɛli, ni, "Ya gba yam na bu gaari ban dinni maa?
40015017	Ya bu mi di gbinni? - ni, bunseela an kpeeri ninsaala noori, u puuri ka a kpeera, ka gatti n-yi bangyira zii la ni.
40015018	Amaa din yiiri ninsaala noori ni na, u sufu ni na ka di yiira, ka din mun nin toaai n-sa'am ninvugkasi.
40015019	Dama teesibeeri zaa yiiri ninsaala puuni, ni u sufu ni na; an kyɛ ka u tumni tumbeeri - n-kuuri niriba, n-tumni la zina, m-boori seeba pↄ'aba, n-zuura, m-ma'ari ziri n-lusiri niriba kootu ni; ka tuuri ninsaala ni Naawunni.
40015020	Yɛlibeeri anŋↄ taabu zaa n kyɛ ka ninsaala leebi da'ari daana, amaa nira yi bu peaai u nuusi ka di bundirigu, lala ku toaai n-kyɛ ka u leebi da'ari daana."
40015021	Yisa daa yi bɛni m-bakki n-kyaŋŋi tinseaa kan pↄri Taaya ni Saidoon tinsi ni.
40015022	Ka Kyɛna'ampↄ'asↄ ŋↄn daa yi lala tinsi maa na daa fabinni pampam, ni, "N daana, nyin NaaDauda bii wa, zↄm ma namboo! Arizimbeoo n kur mugsiri m bipumbila ka di bu veeli gba!"
40015023	Yisa mun daa bu labsi u seela. Ka u nyaandↄliba daa kyɛ u saani na nti susi u, ni, "I bu ya kari u? - Dama u kur katti ti nↄba n-fabinni pampam."
40015024	Ka u daa labsi n-yɛli ba, ni, "Ba daa bu tum ma na faasee ni n kyɛ Izraɛli dima ban bↄrigri hoo peesi la saani na."
40015025	Pↄ'a maa mun daa kyɛ u saani na n-gbaantiri n-ti u n-yɛtta, "N daana, kur suŋŋma ma!"
40015026	Amaa Yisa daa labsi n-yɛli u, "Kyɛ ka ti daŋŋi n-diisi biisi la. Di bu tu ni ti zaŋŋi biisi bundirigu maa m-basi babisi la."
40015027	Ka pↄ'a maa daa yɛliya, ni, "Yɛlimaŋni, n Daana, amaa babisi la gba ku kↄŋŋi ba piisi ban su ba la sa'akyɛba an luri tiŋŋa la."
40015028	Ka Yisa daa labsi n-ti u, ni, "Mboo! Pↄ'a, i mari la yɛdda pam gba! Di nin niŋi nyin boori seem n-ti i." Ka u bipuŋŋa maa daa nya tippu lala saha maa.
40015029	Di saha ka Yisa daa bakki n-kyaŋŋi n-dↄli Galilii mↄ'ari kpaŋŋa, nti du zoori zugu n-zinni bɛni.
40015030	Ka niriba pam daa mari ba baaridima n-kyɛnni u saani na, gbarisi ni wↄbsi n daa bɛ ni, ni zoomma ni tubkpira dima, ni banŋↄ taabu pam. Ba da zaŋŋi ba m-basi Yisa nↄba ziiya, ka u daa tibi ba zaa.
40015031	Ka di daa niŋi daadam maa alahazibu, dama ba daa nya ka mugsi tↄ'asira, ka wↄbsi nyari tippu, halli ka gbarisi ti doaari n-kyɛnni ka zoomma gↄsiri n-nyari gba. Ka ba daa pɛ'ai Izraɛli dima Naawunni di zugu.
40015032	Yisa mun daa booli u nyaandↄliba maa u saani na nti yɛli, "N sufu bu maai niriba wa yɛla zugu, dama ba bɛ n saani ka di paai dabsa ata ka ka seelli ni ba di. M bu boori n kyɛ ka ba kuli yↄri, baseeba nin ligi soori ni."
40015033	Ka u nyaandↄliba maa daa yɛli u, ni, "Yani ka ti nin nya bundirigu n-diisi niriba wa zaa moo wa ni?"
40015034	Ka Yisa daa yɛli ba, "Boroboro abala ka ya mara?" Ka ba daa labsi n-yɛli u, ni, "Abayↄpↄi ka ti mara, ni zaasim beela."
40015035	Ka ŋↄn daa kyɛ ka niriba maa zini tiŋŋa maa,
40015036	u daa zaŋŋi boroboro ayↄpↄi ni zaasim maa n-tisi Naawunni pɛ'abu ka ŋmaasi n-tisi u nyaandↄliba maa, ka ba daa zaŋŋi n-tↄri daadam maa.
40015037	Ka sↄkam zaa daa di n-tigi; dↄppa maa daa paai tusa anaasi, m-paasi pↄ'aba ni biisi maa. Ba daa ŋↄbi ka kyɛa, ka u nyaandↄliba maa daa vaai dikyɛba la m-paali peeri ayↄpↄi.
40015039	Ka Yisa ŋↄn daa kyeoosi ba ka ba kyaŋŋi maa, ŋↄn ni u nyaandↄliba maa daa kpɛ nyariŋŋu n-kyaŋŋi Magyada tiŋŋa ziiya.
40016001	Di saha ka Farisii dimseeba, ni Saddusii dima daa ti kyɛ u saani na. Ba daa boori la ba bɛri u, lala zugu ka ba daa yɛli u, ni, u niŋma makkri tumni ka ba nya, ka di wulisi, ni, Naawunni mi u yɛla.
40016002	Ka Yisa daa labsi n-yɛli ba, ni, "Ya bu nya? - zaanoori saha ka ya gↄsiri saazugu n-yɛtti, ni, sangbana moaaya, saa bu ya mi:
40016003	asusuba muna ka ya yɛtti, ni, saa ku n-sↄbgi vilim, saa nin mi. Tↄ - sangbana gↄsibu ŋↄn nyɛ seem ka ya mi suŋŋa, ka mun na zi pampaŋŋↄ saha ŋↄn wulisiri makkri yɛla seem. Ka wula nla?
40016004	Zuna niriba wa n nyɛ ninvugbeeri ban boori zina. Ba kur bɛ la alahazibu nyaabu ni ba ti baŋŋi yɛla, amaa ba ku ti nya sɛseelli m-paasi la anabi Gyoona alahazibu yɛla maa." Ka u daa bakki ka kyɛ ba.
40016005	Di saha ka ba daa kpɛ nyariŋŋu maa ni ni ba ti lↄŋŋi mↄ'ari maa, ka u nyaandↄliba maa daa tam ka bu mari boroboro.
40016006	Ka Yisa daa yɛli ba, ni, "Ya gbaam ya mansi suŋŋa zaŋŋi n-kyaŋŋi Farisii dima dabina la, ni Saddusii dima dinni gba."
40016007	Ka ba daa piili n-tↄ'asiri ni taaba, ni, "U yɛtti la lala tin ka boroboro la zugu!"
40016008	Ka Yisa daa mi ban tↄ'asiri seelli maa, ka dizugu u daa yɛli, ni, "Ya yɛddakↄŋŋniba wa! Wula ka ya tↄ'asiri taaba, ni, yan ka boroboro zugu?
40016009	Ya na bu mi, bee, bu laa n-teaai boroboro anu an tↄri n-ti niriba tusa anu la yɛla? Ka an daa kpalim la peeri ala ka ya daa vaai?
40016010	Ka boroboro ayↄpↄi n-tisi niriba tusa anaasi la yɛla muna, peeri ala ka ya daa vaai, an daa kpalim la?
40016011	Tↄ: ka dinŋↄna wula zugu ka ya bu mi, ni, pa boroboro yɛla ka n tↄ'asi ka yɛli, ni, ya gbaam ya mansi suŋŋa zaŋŋi n-kyaŋŋi Farisii dima dabina la, ni Saddusii dima dinni gba?"
40016012	Ka lala saha maa ka ba daa baŋŋi, ni, pa boroboro dabina yɛla ka u tↄ'asiri n-tiri ba, amaa wulisigu yɛla, Farisii dima ni Saddusii dima ban daa wulisiri seem la, ka u tↄ'asira.
40016013	Ka Yisa daa kyaŋŋi nti paai tinkpanseesi an pↄri Filipi Sizarii la ni. Ka u daa boosi u nyaandↄliba maa, ni, "Niriba maa yɛtti, ni, man Ninsaala Bii maa nyɛ la ŋↄni?"
40016014	Ka ba yɛli u, ni, "Baseeba ban yɛtti, ni, Gyↄni Kↄsuura n nyɛ i; seeba mun yɛtti, ni, Ilaygya; ka seeba mun yɛtti, ni, Gyɛrimaaya, bee, kurimbuni sa anabisↄa."
40016015	Ka u daa yɛli ba, ni, "Ka yarima muna? Ya yɛtti la wula?"
40016016	Ka Saimoon Piita daa labsiya, ni, "I nyɛ la Masiiya Kirisita, sↄ Naawunni ŋↄn tumni na nti tiligi ti: Naawunni ŋↄn nyɛ Nyↄvuri Daana Bii n nyɛ i."
40016017	Ka Yisa daa labsi n-yɛli u, ni, "Mboo! Zugsuŋŋu bɛ ni n-ti nyini, Saimoon, nyin Gyoona bii wa! Dama pa ninsaala n wulisi i lala maa, amaa m Ba ŋↄn bɛ la arizana ni maa - ŋↄna n wulisi i.
40016018	Man mun yɛtti i wa, ni, i yuuri boonni la Piita, ka di gbinni nyɛ la 'tampiiya': tↄ, n niriba nin la'am n-tↄm tampii wa zugu, ka Sintaani suulinsi ku toaai n-zabi ba n-nyaŋŋi.
40016019	N nin zaŋŋi Arizana naam saafibiisi n-ti i, ka nyin kpari bunseelli duniya wa ni, lala bunni nin ti kpari arizana ni gba, halli ka nyin kparigi bunseelli duniya wa ni, lala bunni nin ti kparigi arizana ni gba."
40016020	Di saha maa ka u daa kpaam ba, ni, ba di yɛli sↄa, ni, ŋↄna n nyɛ Masiiya maa.
40016021	Ka lala saha maa zaŋŋi n-kyɛnna ka Yisa Kirisita Masiiya daa piili n-wulisiri u nyaandↄliba maa, ni, u nin namsi pam kpamma maa nuusi ni, ban ni zaaligu karimbadima ni gyeeŋŋu toondaandima zaa. Ni, ba nin ku u, amaa dabsa ata daari u nin yisigi n-labi u nyↄvuri ni.
40016022	Ka Piita daa mari u n-labi kpaŋŋa m-piili n-kpaamni u, ni, "Ay, n dugma! Di ku toaai n-niŋi i lala!"
40016023	Yisa mun daa ŋmaligi n-yɛli Piita, ni, "Bakkma ka kyɛ ma, nyin Sintaani wa! I ta'ari la n soori.", ni, "I teesa wa bu yi Naawunni saani na, amaa a kur nyɛ la ninsaala teesa."
40016024	Tↄ; ka Yisa daa yɛli u nyaandↄliba maa zaa, ni, "Ŋↄnkam boori u kyɛ n saani na, see ka u za'asi u mammaŋŋa, ka kpikki u kum dↄpulli n-dↄli ma.
40016025	Ŋↄnkam zaa yi boori u nyↄvuri maa nin kↄŋŋi ka; ŋↄn mun yi sakki ni u kↄŋŋi u nyↄvuri, mani zugu, ŋↄna n nyɛ sↄ ŋↄn nin nya nyↄvuri.
40016026	Ninvugsↄ yi ti deaai duniya wa zaasa ka kↄŋŋi u nyↄvuri, nyↄbↄ ka u nya? Seelli mun ka ni ka ninsaala nin zaŋŋi u nyↄvuri n-takki ka.
40016027	Ya bu nya? - Ninsaala Bii maa siri nin zaŋŋi u Ba Naawunni gyirima ka kyɛ ka Naawunni malaakadima dↄli u ka u kyɛ na: lala saha maa ka u nin yↄ sↄkam samni hoo di daama tuma ŋↄn daa bɛ seem la."
40016028	Ni, "Yɛlimaŋni ka n yɛtti ya wa, ninvugseeba m bɛ kpa, ban ku kpi halli ka ti nya ka Ninsaala Bii maa kyɛ na ni u naam yiiko."
40017001	Dabsa ayoobu ŋↄn daa ti gaari, Yisa daa zaŋŋi Piita ni Gyeemsi ni u tunzↄ Gyↄni n-zi ba n-gaari tooni n-kyaŋŋi n-du zↄtitaari zugu ka ba daa ti bɛ ba kↄkↄa.
40017002	Ban daa gↄsiri maa, ba daa ti nya ka Yisa takki ni, ka u nindaa daa ti nya'asiri hoo wuntaŋŋa la, ka u neema daa pɛligi nyain!
40017003	Dinsaha u nyaandↄliba ata maa daa nya ka Musa ni anabi Ilaygya daa bɛ ni ka ban ni ŋↄn daa sↄsira.
40017004	Ka Piita daa yɛli Yisa, ni, "Ti Dugma, ti kpa wa beesigu veela! I yi boori lala, n nin ti suga ata, i dinni yinni, ni Musa dinni, ni Ilaygya mun dinni!"
40017005	Ka Piita noori ŋↄn na bu lu tiŋŋa, sangbampeelli daa ligi ba na, ka kukↄri daa tↄ'asiri sangbaŋŋu maa ni n-yɛtti, ni, "M bii maa nŋↄa, ka n wuri u: n nini tigi u pam: ya wumma u yɛligu!"
40017006	Yisa nyaandↄliba maa ŋↄn daa wum lala maa, dabeem daa gbaai ba. Ba daa sunni tiŋŋa dabeem maa zugu.
40017007	Ka Yisa daa kyɛ na nti siisi ba ka yɛli ba, "Ya yisigma! Yan di zↄri dabeem."
40017008	Ba daa wukki ba zugri saazugu, amaa ba daa bu nya sↄa; kulla Yisa kↄkↄ n daa zɛya.
40017009	Ka ban daa ti yi zoori maa zugu n-sigri na, Yisa daa kpaamni ba n-yɛli, ni, "Ya di yɛli sↄ yan nya seem wa, halli ka man Ninsaala Biiya ti doaai kum ni."
40017010	Ka u nyaandↄliba maa daa boosi Yisa, ni, "Wula zugu ka ti karimbadima yɛtti, ni, Ilaygya nin daŋŋi n-kyɛ na pↄi, ka Masiiya naayi paai na?"
40017011	Ka u daa labsi n-yɛli ba, "Ilaygya n siri ya n-kyɛ na n-sɛ'asi buna kam zaa.
40017012	Man mun yɛtti ya wa, ni, Ilaygya pun kyɛ na ka ba daa bu baŋŋi u, ka daa niŋi u ban daa boori seem. Lala ka man Ninsaala Bii gba ya n-di wahala ba nuu ni."
40017013	Di saha maa ka u nyaandↄliba maa daa ti baŋŋi, ni, Gyↄni Kↄsuura maa yɛla ka u tↄ'asiri ba maa.
40017014	Yisa ni u nyaandↄliba ata wa daa sigi na nti paai daadam saani na. Ka zama maa puuni dↄsↄ daa kyɛ Yisa saani na nti sↄmni u tooni
40017015	n-yɛli, ni, "N daana, zↄm n bidibga wa namboo! Kpisinkpiiri ŋↄn mari u n-namsiri u pam. Di kur lusiri u bugum ni, bee, koom ni sahakam.
40017016	Ka n mari u n-kyɛ i nyaandↄliba wa saani na, ka ba bu nyaŋŋi n-tibi u."
40017017	Ka Yisa gyɛrigi n-yɛli, "Ah! Ya zuna niriba wa n kur nyɛ bungↄlima ka ku sakki yɛdda niŋbu! N ya yuui la wula ya saani? Bee man nin di sugru ya saani ka di yuui wula? Tↄ, yan mari bii maa n-kyɛ kpa na!"
40017018	Ka Yisa daa tasi arizimbeoo maa, ka u zↄ ka kyɛ bii maa, ka bii maa di kpaŋŋi zaa.
40017019	Tↄ; ka di nyaaŋŋa Yisa nyaandↄliba maa daa kyɛ u saani na nti sↄ'ai n-yɛli u, ni, "Bↄ n niŋi ka tirima guui arizimbeoo maa karibu?"
40017020	Ka u yɛli ba, "Di nyɛ la ya yɛdda poorim zugu. Yɛlimaŋni ka n yɛtti ya wa, ni, ya yi da mari yɛdda ka di sa'ai zinzam beelli, ya naa n-toaai n-yɛli zoori wa, ni, ka doaai m-bakki n-kyaŋŋi bɛni sa, ka ka niŋi lala. Halli sɛseelli ku kↄŋŋi niŋbu ya saani."
40017022	Ban daa goori n-gyinni Galilii tingbaŋŋu ni sahanseaa, Yisa daa yɛli ba, ni, "Ba nin zaŋŋi man Ninsaala Bii n-ti ninvugseeba nuusi ni,
40017023	ka ba nin ku ma. Ka Ninsaala Bii maa kum maa nyaaŋŋa di nin paai dabsa ata ka u nin laa n-doaai." Ka ba sufu daa sa'am pam di zugu.
40017024	Ban daa paai Kapirinyum tiŋŋa sahanseaa, ninvugseeba daa kyɛ ba saani na ni ba ti toosi Gyɛrusalɛm Gyeeŋŋu Yiri lampoo ligri maa. Ba daa yɛli Piita, ni, "Ammi, ya karimba bu yoori ti lampoo la?"
40017025	Ka u labsi n-yɛli ba, ni, "Ay! U yoori, walla!" Ka ban daa ti paai yiri maa ni, Yisa daa yɛli Piita, ni, "N zↄ Saimoon, i teesi la wula? - Duniya wa nadima maa, bandima saani ka ba deaari lampoo ni piini? Ba timbiisi saani, bee, tinzundima saani?"
40017026	Ka ŋↄn daa labsi n-yɛli, ni, tinzundima maa saani, Yisa daa yɛli u, ni, dizugu timbiisi ka samni.
40017027	Ni, "Amaa ti bu boori ni ti daamni ba sufu, ka dizugu kur kyɛma mↄ'ari ni n-lↄbi zingoaa; i yi daŋŋi n-gbaai zinseaa, zaŋŋma u n-yaam u noori ka i nin nya lampoo buyi la'afu: kana ka i nin zaŋŋi n-yↄ man ni nyin samni."
40018001	Di saha maa ka Yisa nyaandↄliba maa daa kyɛ u saani na ka boosi u, ni, "Ŋↄni n nyɛ ninvugtitaari n-gaari zaa Arizana naam maa ni?"
40018002	Ka u daa booli bii yinni n-zaali ba tooni,
40018003	ka yɛli ba, "Yɛlimaŋni ka n yɛtti ya wa, sↄ yi bu takki n-leebi hoo bibila ŋↄn bɛ seem, u ku toaai n-kpɛ Arizana naam maa ni.
40018004	Sↄ ŋↄn sigsi u maŋŋa ka ŋmanni bibila wa - ŋↄna n nyɛ ŋↄn galisi n-gaari sↄkam zaa Arizana naam ni.
40018005	Sↄ yi gyaari bibila wa taabu man yuuri zugu, mani ka di daama n gyaari."
40018006	Ni, "Amaa sↄ yi yↄmsi bibisi wa yinni ka kyɛ ka u bu laa n-niŋi ma yɛdda ka za'asi ma, lala nira nin ti nya ka ba yi da zaŋŋi nɛtitaari n-lↄ u nangoori ni ka zaŋŋi u n-lↄsi mↄ'azuliŋŋu ni, di naa n-sↄ u beesigu.
40018007	Sufusa'aŋŋu m bɛ duniya wa ni, yↄmsigu zugu, ni yɛdda kↄŋŋsim zugu. Soori ka ni ka yↄmsigu ku kyɛ na, amaa sufusa'aŋŋu m bɛ ni n-ti ninvugsↄ ŋↄn yↄmsira ka kyɛ ka niriba kyɛ ba yɛdda niŋbu!
40018008	Dizugu i nuu, bee, i gbari, yi yↄmsiri i ka kyɛ ka i kↄŋŋi yɛdda, nyin ŋmaam ka m-basi. I yi mari nuu yinni, bee, gbari yinni, ka mari nyↄvuri, di sↄ i mari nuusi ayi, bee, gbaya ayi, ka kpɛ bugum bun bu kpiiri halli sahakam maa ni.
40018009	I nimbiri yi yↄmsiri i ka kyɛ ka i kↄŋŋi yɛdda, nyin lukkma ka n-lↄbi. I yi mari nimbiri yinni n-kpɛ nyↄvuri ni, di sↄ i mari nini ayi ka kpɛ bugum wahala ni."
40018010	Ka u daa laa n-yɛli ba, ni, "Nyama! Yan di zeem bibisi wa yinni yɛla. N yɛtti ya, ni, ba malaakadima m bɛ arizana ni n-gyeemni m Ba Naawunni."
40018012	Ni, "Ya teesi la wula? - Dↄsↄ yi mari u peesi kↄbga ka yinni ti bↄrigi, u bu ya bↄ u ziiya? Ay! - u nin kyɛ u peesi kↄbga-yinni-ka la ka ba kpalim m-bɛ zoori zugu, ka kyaŋŋi nti bↄ yinni maa ziiya.
40018013	Ka u yi ti nya u, n yɛtti ya wa, ni, u sufu nin maai peoo yinni maa zugu n-gaari peesi kↄbga-yinni-ka ban bu bↄrigi la.
40018014	Lala n nyɛ di ya Ba saani arizana ni: u gba bu boori u bibisi wa yinni basi yↄri."
40018015	Ka u daa yɛli, "I mabii yi tum i taalli, kur kyɛma nti nya u, nyin ni ŋↄn kↄkↄa, n-wulisi u u taalli ŋↄn nyɛ seem. U yi ti wum n-ti i, i labsi u n-lↄ mabiitiri nangbanyinni yaasa.
40018016	Amaa u yi ku sakki n-wum n-ti i, zaŋŋma ninvugyinni, bee, babayi m-paasi i maŋŋa zugu ka ya kyaŋŋi nti tↄ'asi n-ti u. Lala ka ya nin kyɛ ka 'sɛhara dima ayi-ata noori ni ka yɛttↄ'a yɛlimaŋni nin yi paalu'.
40018017	Ka u yi ku sakki n-wum n-ti ya yaasa, ya kyɛ ka ya mabiisi zaa la'am n-wumna. U yi ku sakki n-wum la'aŋŋu maa noori, ya gↄsima u hoo ŋↄn pa la Naawunni nira, bee, ŋↄn nyɛ lampodeaara."
40018018	Ni, "N yɛtti ya ni, ni, yan lↄ bunseelli duniya wa ni, dina n lↄ Arizana ni gba; yan mun lↄrigi bunseelli duniya wa ni, dina n lↄrigi Arizana ni gba.
40018019	Ka n yɛtti ya yaasa, ni, niriba ayi yi gbaai seelli duniya wa ni ka susi Naawunni di zugu, dina ka m Ba sↄ ŋↄn bɛ arizana ni nin ti niŋi n-ti ba.
40018020	Niriba ayi-ata yi ti la'am taaba man yuuri maa zugu, n nin bɛ ba saani."
40018021	Ka Piita daa kyɛ Yisa saani na nti boosi u, ni, "N dugma, m mabii yi ti tum ma taalli, napↄmbula ka n nin kyɛ u taalli m-pɛŋŋi u? Napↄmbuyↄpↄi, bee?"
40018022	Ka Yisa daa yɛli u, "Pa la napↄmbuyↄpↄi, amaa napↄŋŋu pisiyↄpↄi zii buyↄpↄi."
40018023	Ka Yisa daa yɛli, ni, "Dama arizana naam yɛla ŋmanni la nŋↄa :- Nasↄ n daa bɛ ni, ka u daa yɛ gↄsi u kpamma ŋↄn mari u ligri n-tumni seem.
40018024	U daa piili lala laasaabu, ka ba daa zi sↄ n-kpɛ na, ka u daa di Naa maa samni salima ligri tusatusa.
40018025	Ka doo maa daa bu nyaŋŋi n-yↄ lala samni maa, ka Naaba daa yɛli, ni, ba koosima u ni u pↄ'a ni u biisi ni u marigu zaa n-yↄa.
40018026	Ka doo maa daa gbaanni Naa maa tooni ka bɛlimni u, ni, u dim sugru ka u nin yↄ samni maa zaa.
40018027	Ka Naaba maa sufu daa sa'am pam ka u daa zↄ u namboo ka kyɛ u samni zaa m-pɛŋŋi u.
40018028	Tↄ; ka Naaba kpeema wa daa yi n-kyɛnna, nti paai u kpeemtaraansↄ ŋↄn daa nyɛ u sandaana, amaa u samni daa bu zoaai. Ka u daa gbaai di daama n-diisi u nangoori n-yɛli u, ni, u yooma u samni maa zaa.
40018029	Ka doo maa daa gbaanni u tooni ka bɛlimni u, ni, u dim sugru ka u nin yↄ samni maa zaa.
40018030	Amaa u daa za'asi ka zaŋŋi u n-taasi dansarika ni, halli ka u ti yↄ samni maa.
40018031	Ka ba taaba maa ŋↄn daa nya ka u niŋi u seem maa, di daa dam ba sufu ka ba daa kyaŋŋi nti pooti n-ti Naaba ŋↄn tum seem maa.
40018032	Ka Naa maa daa booli u na n-yɛli u, 'Nyini ninvugyↄri wa! N da kyɛ i samni zaa m-pɛŋŋi i, nyin da susi ma zugu.
40018033	Ka dizugu di bu sumsi ni i zↄ i taraana namboo? - kaman man zↄ i namboo seem maa.'
40018034	Ka Naaba maa sufu daa yisigi m-basi doo maa, ka ba daa zaŋŋi u n-kpari dansarika duu ni halli ni u ti yↄ u samni maa.
40018035	Tↄ: ka lala ka m Ba ŋↄn bɛ arizana ni gba nin niŋi ya, ya sↄkam yi ku siri zaŋŋi u sufu n-kyɛ u mabii taalli zaa m-pɛŋŋi u."
40019001	Yisa ŋↄn daa naai yɛttↄ'a wa, u daa yi Galilii tingbaŋŋu ni n-kyaŋŋi Gyuudii tingbaŋŋu ya'ari, halli nti lↄŋŋi Gyↄdin mↄ'ari la.
40019002	Ka zama pam daa dↄli u, ka u daa tibri ba bɛni.
40019003	Ka Farisii dimseeba daa kyɛ u saani na ni ba da u gbinni. Ba daa boosi u n-yɛli, ni, "Yɛlim ti: ammi, doo mari soori ka u nin toaai n-yiisi u pↄ'a daliiri kam zaa zugu?"
40019004	Ka Yisa daa labsi m-boosi ba, ni, "Ya bu karim Litaafi la? Ni, Naawunni ŋↄn daa piili duniya naaŋŋu la, u daa naam ba doowa ni pↄ'a,
40019005	ka daa yɛli ba, ni, dinŋↄ zugu doo nin kyɛ u ba ni u ma ka ŋↄn ni u pↄ'a la'am n-tabli taaba. Ni, babayi maa nin la'am m-bɛ ni kaman bunyinni.
40019006	Dizugu ba laa m-pa niriba ayi amaa bunyinni. Dinŋↄna Naawunni ŋↄn la'am bunseesi ni a leebi bunyinni maa, ninsaala di wↄligi a."
40019007	Ka Farisii dima la daa boosiya, ni, "Ka di niŋi la wula ka Musa daa zaali zaaligu la, ni, sↄ nin toaai n-za'asi u pↄ'a? - ni, u zaŋŋma pↄ'aza'asigu gbaŋŋu n-ti u pↄi, ka naayi kyɛ ka u bakki."
40019008	Ka u daa yɛli ba, ni, "Ya tuppuwumni la zugu ka Musa daa ti soori, ni, ba niŋma lala. Amaa di daa pa lala piiligu saha la.
40019009	Amaa man yɛtti ya wa, doowa yi kari u pↄ'a ka pↄ'a maa bu tum la zina, ka doo maa ti laa n-di pↄ'asↄ, u niŋi zina."
40019010	Ka u nyaandↄliba daa yɛli u, "Di yi nyɛ lala ŋↄna, zaŋŋi n-kyaŋŋi doo ni u pↄ'a yɛla, dinŋↄna di sum ni nira di laa n-di pↄ'a."
40019011	Ka Yisa daa yɛli ba, "Wulisigu wa muna - pa sↄkam zaa nin toaai n-dↄli dinŋↄ maa, na'ala seeba Naawunni ŋↄn pun zaŋŋi n-ti ba la.
40019012	Dizugu yɛla pam m bɛ ni n-kyɛ ka doo ku toaai n-di pↄ'a :- baseeba m bɛ ni ka ba madima daa dↄ'ai ba lala, ka baseeba ninsaala daa niŋi ba lala, seeba mun niŋi la lala ba mammansi, Arizana naam maa zugu. Kyɛ ka sↄ ŋↄn nin toaai n-deaai wulisigu wa deaai di."
40019013	Di saha maa ka ba daa mari bibisi n-kyɛ Yisa saani na ni u zaŋŋi u nuusi m-pa ba zugri n-susi Naawunni n-ti ba. Ka u nyaandↄliba maa daa nyikki ba di zugu.
40019014	Yisa mun daa yɛli ba, "Ya kyɛli bibisi maa, yan di ta'ari ba ni ba di kyɛ n saani na! Dama banŋↄ taabu n su Naawunni naam la."
40019015	Ka u daa zaŋŋi u nuusi m-pa biisi maa zugri, ka daa doaai m-bakki bɛni.
40019016	Ka dↄsↄ daa kyɛ Yisa saani na nti yɛli u, ni, "N Karimba, tunsuŋŋu bↄ ka n nin tum ka deaai nyↄvuri kan ka naari?"
40019017	Ka u daa yɛli u, "Wula ka i boosi ma bunsuma yɛla? Naawunni kↄkↄ n nyɛ bunsuŋŋu. I yi boori i kpɛ nyↄvuri, see ka i dↄli zaaligudima la."
40019018	Ka doo maa daa labsi m-boosi u, ni, "Zaaligu bↄ n nyɛ a?" Ka Yisa daa yɛli, "Ni, 'Di ku ninsaala.', 'Di tum zina.', 'Di zu.', 'Di di ziri sɛhara n-lusi i kpeaa u yɛlli ni.',
40019019	'Tim i ba ni i ma gyirima.', ni, 'Wuri i taraana hoo nyin wuri i mammaŋŋa seem la.' "
40019020	Ka na'akyimbila maa yɛli, "Anŋↄ zaa ka n daa pun dↄla. Bumbↄ m pↄsigi ma yaasa?"
40019021	Ka Yisa daa yɛli u, ni, "I yi boori n-niŋi seelikam suŋŋa deede, kyɛma nti koosi i marigu zaa n-zaŋŋi n-tↄri faradima, ka i arizikki maali n-zoaai Naawunni saani. Ka kyɛ na n-dↄli ma."
40019022	Tↄ, ka na'akyimbila maa ŋↄn daa ti wum lala u daa bakki ni sufusa'aŋŋu, dama u daa nyɛ la bundaana ni yɛlimaŋni.
40019023	Ka Yisa daa yɛli u nyaandↄliba maa, ni, "Yɛlimaŋni ka n yɛtti ya wa, ni, di tↄ pam ni bundaana kpɛ Arizana naam ni.
40019024	Ka n yɛtti ya yaasa, ni, halli arakoomi nin ti kpɛ seeriga voori ni m-puligi n-yi ka bundaana na ku toaai m-ma'asi ni u kpɛ Naawunni naam ni."
40019025	Ka u nyaandↄliba ŋↄn wum lala di daa gyɛri ba pam, ka ba boosi, ni, "Ka ŋↄni n lee n-nin tiligi?"
40019026	Yisa daa gↄsi ba ka yɛli, "Dinŋↄ tↄ pam ninsaalidima saani, amaa Naawunni ku kↄŋŋi bunseelikam niŋbu."
40019027	Dinsaha ka Piita daa yɛli u, "Nyama, tirima n nyɛ seeba ban kyɛ yɛlli kam m-basi ka dↄli i! Tↄ - bↄ ka ti nin mari di zugu?"
40019028	Yisa daa yɛli, "Yɛlimaŋni ka n yɛtti ya wa, yaseeba ban pun dↄli man nyaaŋŋa la, ni, Ninsaala Bii maa yi ti zi u naam zizii maa ni, ka di bɛ la duniya paalli din kyɛ na la puuni - lala saha maa ka ya niriba pii ni ayi wa nin ti zini naam gbana zugu n-katti Izraɛli za'anↄya pii ni ayi niriba sariya.
40019029	Ka sↄ yi bɛ ni ka u kyɛ u yiri, bee u babiisi ni u mabiisi, u ba ni u ma, bee u biisi bee u puri, man yuuri zugu, di daama nin deaai a taabu pampampam, ka u nin ti nya nyↄvuri kan ka naari m-paasi.
40019030	Amaa ban daŋŋi tooni nin ti kpalim nyaaŋŋa, ka ban kpalimni nyaaŋŋa mun nin ti daŋŋi tooni."
40020001	Ka Yisa daa laa n-yɛli, ni, "Arizana naam yɛla ŋmanni la nŋↄa :- Yiridaansↄ n daa bɛ ni, ka u daa daŋŋi asuba n-doaai n-yi na, ni u ti bↄ tuntumniba ni ba tum u puu tuma n-ti u.
40020002	U daa nya seeba, ka daa sakki ni u nin yↄ ba sↄkam dabsimunni tuma ligri, ka daa kyɛ ka ba kyaŋŋi u puu ma ni.
40020003	Ka u daa laa n-yi na kurigu awai saha nti kpɛ daa ni n-nya ninvugseeba ka ba kpalim n-zɛya n-ka tuma.
40020004	Tↄ, ka u daa yɛli ba, ni, ba gba kyɛma nti tum u tuma maa, ka u ti yↄ ba din tuusi.
40020005	Ka ba daa sakki ka kyaŋŋi. Ka u daa laa n-yi na agbaa saha, ni kurigu ata saha yaasa, n-niŋi lala.
40020006	Di daa ti paai kurigu anu saha, ka u daa laa n-yi na n-kpɛ daa ni ka seeba kpalim n-zɛya ka ka tuma. Ka u daa yɛli ba, ni, 'Bↄ n niŋi ka ya kpalim n-zɛ kpa yↄriyↄri, halli ni zaanoori saha wa?'
40020007	Ka ba daa labsi n-yɛli u, ni, 'Sↄ na bu zaŋŋi ti ni ti tum.' Ka u yɛli ba, 'Tↄ! Ya gba kyɛma m puu ni nti tum ka n nin yↄ ya.'
40020008	Ka zaanↄyuŋŋu saha ŋↄn daa ti paai, puu maa daana daa yɛli u tuma zuguraana, ni, u kyɛma nti booli u tuntumniba na ka u ti yↄ ba ba ligri. Ni, u daŋŋma m-piili ban kpalim nyaaŋŋa la halli nti paai asuba dima maa.
40020009	Ka dizugu baseeba ban daa kyaŋŋi kurigu anu saha la daa kyɛ na nti deaai dabsimunni tuma ligri.
40020010	Tↄ; ka di daa ti paai asuba dima maa, ka ba daa teesi, ni, ba nin deaai ligri n-gaari banla dina, amaa ba gba daa deaai dabsimunni tuma yoori.
40020011	Ka ban daa deaai lala maa, ba daa nyurimni ba kparima n-niŋi puu maa daana,
40020012	n-yɛtti, ni, 'Ban kpalim nyaaŋŋa wa bu tum hoo tirima ŋↄn tum seem la. Saha beela kↄkↄ ka ba tum, ka tirima mun tum asuba halli ni yuŋŋu saha wa ka di wum ti pam; ka ti zaa deaai yoori yummu!'
40020013	Ka u daa labsi n-yɛli ba ninvugsↄ, ni, 'N zↄa, wumma! M bu yↄmsiri i ni. I da bu sakki, ni, i ya deaai dabsimunni tuma ligri?
40020014	Zaŋŋma i ligri n-kyaŋŋi! M boori n zaŋŋi n-tisi ŋↄn kpalim nyaaŋŋa wa hoo man zaŋŋi n-ti i.
40020015	Mani n su ligri maa. I bu sakki ni n zaŋŋi m mammantoori bunni n-niŋi man boori seem? Bee, i zabri ma nyuuri n nirilim tuma zugu?' "
40020016	Ka Yisa daa yɛli, "Dizugu ban daŋŋi tooni nin ti kpalim nyaaŋŋa, ka ban kpalimni nyaaŋŋa mun nin ti daŋŋi tooni."
40020017	Yisa ŋↄn daa ti wa Gyɛrusalɛm, u daa zaŋŋi u nyaandↄliba pii ni ayi maa n-yi kpaŋŋa n-yɛli ba,
40020018	ni, "Ya wumma: ti wa la Gyɛrusalɛm tiŋŋa, bɛni ka ba nin ti zaŋŋi man Ninsaala Bii n-niŋi gyeeŋŋu toondaandima ni karimbadima nuusi ni. Ban nin ti kari n sariya n-zaŋŋi ma taalli, ni, n sumni kum,
40020019	ka naayi zaŋŋi ma n-niŋi ban pa ti butiri niriba la nuu ni, ni ba maali ansarisi, ka feebi ma ka ku ma. Amaa daba ata daari n nin yisigi kum ni."
40020020	Ka Zɛbidii pↄ'a daa mari u biisi, Gyeemsi ni Gyↄni, n-kyɛ Yisa saani na nti gbaani n-ti u ka susiri bunseelli u saani.
40020021	Ka u daa boosi u, ni, "Bumbↄ n nyɛ di?" Ka pↄ'a maa yɛli u, "Ni, i kyɛ ka m biisi ayi wa ti zinni n-tabli i tooni, i nudirigu ni i nuzaa ziiya, i naam zↄŋŋu puuni."
40020022	Ka Yisa daa labsi n-yɛli, ni, "Ya bu mi yan susiri seelli maa. Ya nin toaai n-nyu wahala kↄbɛseaa ka man ya n-nyu wa?" Ka ba labsi n-yɛli u, ni, ii, ba nin nyaŋŋi.
40020023	Ka u yɛli ba, "Ya siri nin ti nyu n wahala kↄbeaa la, amaa mani bu su noori ni n wulisi ban nin zinni n nudirigu bee n nuzaa zii maa. Di nyɛ la : m Ba Naawunni n ya n-yiisi niriba maa, ka u pun maali ba ziziisi siri n-zaali ba."
40020024	Tↄ, ka u nyaandↄliba ban kpalim piiya la ŋↄn daa ti wum lala, ba suuri daa yisigi n-niŋi mabiisi ayi wa, Gyeemsi ni Gyↄni.
40020025	Dizugu Yisa daa booli ba ni ba la'amma taaba na, ka yɛli ba, "Ya mi ninvugseeba ban bu gyeemni Naawunni la yɛla, ni, ba saani ka ban su ba fukumsi mari la yiiko ka niŋni putoo n-tiri ba, ka ba kpamma su ba yɛla ni kpeeŋŋu.
40020026	Amaa di pa lala ya saani. Ya sↄ yi boori tibsim, see ka u tumni n-tiri ya daadam wa zaa.
40020027	Ya sↄ yi boori ni u leebi toondaana, see ka u leebi ya zaa daabri.
40020028	Kaman man Ninsaala Bii bu kyɛ na ni ba tumni n-suŋŋni ma, amaa n kyɛ na ni n ti tumni n-suŋŋni niriba, ka zaŋŋi n nyↄvuri m-pa talima ka niriba pam nya tiliginsim."
40020029	Yisa ni u nyaandↄliba maa ŋↄn daa ti ya yi Gyɛrikoo tiŋŋa maa, daadam pam daa dↄli ba.
40020030	Di saha ka zoomma ayi daa zi soori maa gbiriŋŋu, ka daa ti wum, ni, Yisa n gatta, ka ba daa tasi n-yɛli, ni, "Nyin NaaDauda bii wa, zↄm ti namboo!"
40020031	Ka daadam maa daa nyikki ba n-yɛli, ni, ba sina ba vuuri. Amaa ba daa laa n-tasi pampam m-paasi, ni, "Nyin NaaDauda bii wa, zↄm ti namboo!"
40020032	Ka Yisa daa zaani, ka booli ba na, nti boosi ba, ni, "Bↄ ka ya boori ni n niŋi n-ti ya?"
40020033	Ka ba daa yɛli u, ni, "Ti Bapira, ti boori la i neaai ti nini wa ka ti nyara."
40020034	Ka Yisa daa siisi ba nini maa, ka di saha ka a daa neaai ka ba nyara, ka ba daa dↄli Yisa di daari maa.
40021001	Ka Yisa ŋↄn daa kyɛnni m-pↄtti Gyɛrusalɛm tiŋŋa maa, u daa paai tinkpanseaa ban boonni Bɛtfeegyi la, kan zɛ Ↄlivii zoori kpaŋŋa. Di saha ka Yisa daa daŋŋi n-tum u nyaandↄliba ayi ni ba gaari tooni,
40021002	ni, "Ya kyɛm ti tooni nti kpɛ tinkpanseaa kan zɛ ya tooni sa. Bɛni ya nin ti nya bunnyaaŋŋa n-lↄ n-zɛya, ni u bumbila u saani; ya lↄrigma ba m-mari na.
40021003	Ka sↄ yi ya boosi ya seelli, yan yɛlim u, ni, ya Dugma m boori ba ni, ka mun nin labsi ba na yooma."
40021004	Dinŋↄ daa niŋiya, ni anabi maa yɛlisim niŋi yɛlimaŋni, ni :-
40021005	"Ya tↄ'asima n-ti Zayↄn tiŋŋa wa, Hoo yan nin tↄ'asi n-ti pↄ'asariga, Ni, 'Nyama, i Naaba n kyɛnni i saani na wa! U sigsi u maŋŋa baalimm Ka baari buŋŋa, Halli bumbila ka u baara.' "
40021006	Tↄ; ka nyaandↄliba ayi maa daa kyaŋŋi nti tum Yisa ŋↄn daa wulisi ba seem la.
40021007	Ban daa mari buŋŋa ni u bii maa na, ba daa zaŋŋi ba kyinkyina m-pa bunsi maa nyaaŋŋa ka Yisa daa m-ba n-kyaŋŋi.
40021008	Daadam ban daa dↄli u maa seeba daa zaŋŋi ba kyinkyina n-yɛligri soori maa ni, ka seeba mun daa kabi n-kabi tiisi wula, n-daa dooli n-dooli soori maa ni.
40021009	Ninvugseeba ban daa bɛ tooni, ni seeba gba ban daa bɛ nyaaŋŋa n-dↄli maa daa piili n-kpalimna n-yɛtti, ni :- "Hoosana! Tiliginsim daana! NaaDauda Biiya! Zugsuŋŋu bɛ ni n-ti ŋↄn zaŋŋi ti Dugma yuuri na! Tiliginsim daana gyirima bɛ la zugsaa!"
40021010	Yisa ŋↄn daa ti kpɛ Gyɛrusalɛm timpuuni la, tiŋŋa maa zaa daa damni n-vuura, ka ba boosiri taaba, ni, "Ŋↄni n-lee n-nyɛ u?"
40021011	Ka ban daa dↄli Yisa la daa labsi n-yɛli ba, ni, "Anabi Yisa nla: u yi la Nazarɛti na, Galilii tingbaŋŋu maa ni."
40021012	Ka Yisa daa paai Naawunni Gyeeŋŋu Yiri maa nti kpɛ bɛni n-katti ban daa koosiri ka daari neema Yiri maa puuni la n-yiisiri ba. Baseeba daa takkri ligri bɛni, ka u daa daai ba teebulidima m-basi, ni ŋmankoosiriba kugsi m-paasi.
40021013	Ka yɛli ba, ni, "Di sↄbi n-zaali, ni, 'Ba nin booli n Yiri wa, ni, Wunsusigu Yiri.', amaa ya zaŋŋi ka n-labgi la 'ta'ayigsi ŋↄn sↄ'ari seela.' "
40021014	Zoomma ni kↄnsi daa kyɛ u saani na, Naawunni Gyeeŋŋu Yiri puuni, ka u daa tibi ba.
40021015	Ka gyeeŋŋu toondaandima, ni karimbadima maa sufu daa yisigi zaŋŋi n-kyaŋŋi alahazibu tunseesi Yisa ŋↄn daa tumni la; ni biisi ban daa bɛ Gyeeŋŋu Yiri maa ni n-tasiri n-yɛtta, "Hoosana! Tiliginsim daana! NaaDauda Biiya!"
40021016	Dinŋↄ zugu ba daa boosi Yisa, ni, "I bu wum ban yɛtti seem wa?" Ka u daa labsi n-yɛli ba, ni, "Ii, n wumiya. Ammi, ya na bu karim Sↄppu maa yɛla? - ni, ba pɛ'ari Naawunni, ni, 'Nyin, Naawunni, bamsi la biisi - halli bileesi gba - ni ba tiri pɛ'abu.' "
40021017	Dinŋↄ nyaaŋŋa ka Yisa daa kyɛ ba m-bakki n-yi Gyɛrusalɛm timpuuni n-kyaŋŋi nti paai Bɛtani tinkpaŋŋa n-gbɛa.
40021018	Beoo ŋↄn daa neaai asusuba, ka Yisa ŋↄn daa kyɛnni n-labri timpuuni na, kↄm daa ti mari u.
40021019	Ka u daa gↄsi n-nya ka kinkaŋŋa n zɛ sↄkpaŋŋa sa; ka u daa kyaŋŋi m-paai ka ni, amaa ŋↄn daa ti paai tii maa na, u daa bu nya sɛseelli na'ala vaari kↄkↄa. Ka Yisa daa yɛli kinkaŋŋa maa, ni, "I ku laa n-wali walli yaasa!" Ka tii maa daa gbirigi n-kuui di saha maa.
40021020	Ka u nyaandↄliba maa ŋↄn daa ti nya lala, di daa gyɛri ba pam. Ka ba boosiri n-yɛtti, "Bↄ n niŋi ka tii maa gbirigi n-kuui lala yooma?"
40021021	Ka Yisa daa labsi n-yɛli ba, ni, "Yɛlimaŋni ka n yɛtti ya wa, ni, ya yi mari yɛdda, ka bu birisira, ya nin toaai n-niŋi man niŋi kinkaŋŋa wa seem. Ka pa dinŋↄ kↄkↄa, amaa halli ya yi ti yɛli zoori wa, ni, ka doaama n-lↄbi ka maŋŋa m-basi teeku puuni, di nin niŋi.
40021022	Ya yi susi Naawunni bunseelli kam zaa, ka niŋi yɛdda, ya nin nya."
40021023	Ka Yisa daa kyaŋŋi Naawunni Gyeeŋŋu Yiri maa, ni u ti wulisiri niriba la. Ka gyeeŋŋu toondaandima daa kyɛ u saani na, ban ni tiŋŋa maa kpamma la, m-boosi u, ni, "Ŋↄni n ti i soori ni i tum i lala tuma maa, bee, yiiko bↄ ka i mara?"
40021024	Ka Yisa daa labsi n-yɛli ba, ni, "N gba ya boosi ya la boosigu yinni. Ya yi yɛli ma pↄi, ka man gba nin naayi labsi ya ya boosigu wa.
40021025	Tↄ: ŋↄni n daa ti Gyↄni soori ni u suuri niriba Naawunni koom la, bee, u yiiko yi la yani? Di daa yi la Naawunni saani, bee, ninsaalidima saani?" Ka ba daa piili n-ŋmeeri nangbankpeemni n-tiri taaba, ni, "Ti ya yɛli la wula? Ti yi yɛli, ni, Naawunni saani, u nin boosi ti, ni, bↄzugu ka ti daa bu niŋi Gyↄni yɛdda?
40021026	Ka ti yi sakki n-yɛli, ni, ninsaalidima saani...? - Ay! ti zↄri la niriba, dama sↄkam sakkiya, ni, Gyↄni Kↄsuura daa nyɛ la anabi."
40021027	Dizugu ba daa labsi n-yɛli Yisa, ni, "Ti bu mi." Ka Yisa daa yɛli ba, ni, "Dinŋↄna n gba ku yɛli ya ŋↄn ti ma soori ni n tumni anŋↄ zaa."
40021028	Ka Yisa daa laa n-yɛli, ni, "Tↄ; ka ya teesiri la wula? - Dↄsↄ n daa bɛ ni m-mari u bidibsi ayi. Ka u daa kyaŋŋi u bii yinni saani nti yɛli u, ni, 'Kyɛma nti tum tiisi puu maa tuma zuna.'
40021029	Ka bii maa daa labsi n-yɛli, ni, 'Ay! - N ku kyaŋŋi.', amaa di nyaaŋŋa u daa laa n-takki u teesa ka kyaŋŋi.
40021030	Di saha ka u daa paai u bii ŋↄnla, ka yɛli ŋↄn gba, ni, u kyɛma nti tum, ka ŋↄn mun sakki n-yɛli, ni, 'Tↄ, n wumiya.', amaa u daa bu kyaŋŋi.
40021031	Tↄ, ka babayi wa saani, ŋↄni n daa tum u ba ŋↄn boori seem?" Ka ba labsi n-yɛli u, "Ŋↄn daŋŋi tooni la." Ka u daa yɛli ba, "Yɛlimaŋni ka n yɛtti ya wa, ni, ban deaari lampoo ni ban goori gyɛ'amiru la nin gaari yarima tooni n-kpɛ Arizana naam ni.
40021032	Dama Gyↄni daa kyɛ na ni u ti wulisiri ya yɛlimaŋni soori, ka yarima daa bu niŋi u yɛdda, amaa ka lampodeaariba ni gyɛ'amirudima daa niŋi u yɛdda. Ka yarima muna, halli ni yan daa nya lala zaa, ya daa bu takki ya teesa n-naayi niŋi u yɛdda."
40021033	Ka u daa gbaai yɛttↄ'a n-yɛli ba nyɛsiseaa yaasa, ni, "Yiri daansↄ n daa bɛ ni n-daa sa u tiwanna puu. U daa mɛ la goomni n-gyili puu maa, n-gbi bↄkku ba n soorigri tiwala maa seela, ka laa n-ti sugri puu maa puuni. U daa maali di zaa ka zaŋŋi puu maa n-niŋi ninvugseeba nuu ni ni ba tumma puu maa tuma n-tiri u: ka u daa naayi kyaŋŋi n-gↄa.
40021034	Tↄ, ka tiisi maa wala saha ŋↄn daa ti pↄri, u daa tum u daaba ni ba kyaŋŋi tuntumniba maa saani nti deaai u puu maa diibu na n-ti u.
40021035	Amaa tuntumniba maa daa gbaai ba yinni m-bu u, ka sↄ mun ka ba daa ku, ka daabsↄ yaasa ka ba daa lↄbi kuga.
40021036	Ka puu maa daana daa laa n-tum seeba, daaba pam gba n-gaari banla, ka tuntumniba maa daa niŋi ba zaa lala.
40021037	Ka u daa naayi tum u toori biiya ba saani, dama u daa teesiya, ni, 'Ba nin ti m maŋtoori bii maa gyirima.'
40021038	Amaa tuntumniba maa ŋↄn daa nya puu maa daana bii la, ba daa yɛli n-ti taaba, ni, 'Ŋↄn nin di puu maa daana faari la nŋↄa. Ya kyɛ ka ti ku u, ka mari u faari maa.'
40021039	Ka lala zugu ba daa gbaai u n-zaŋŋi u m-basi puu maa kpaŋŋa n-ku u.
40021040	Tↄ: ka puu maa daana yi ti paai na, u nin niŋi tuntumniba wa wula?"
40021041	Ka ba daa labsi n-yɛli u, ni, "U nin ku tuntumniba wa zaa ka ba kum nin ti bɛ halli. Ka u nin zaŋŋi puu maa n-ti tuntunseeba ban nin sakki n-zaŋŋi u wala maa n-ti u, a walibu saha yi ti paai."
40021042	Ka Yisa daa yɛli ba, ni, "Ammi, ya na bu karim Sↄppu la? - ni :- 'Kugseaa tammeeriba ŋↄn daa za'asi la Kana daa leebi kan gbaai nyeebri maa, N-gbaari ka zaa ni kpeeŋŋu; Ti Dugma tuma maa nla, Ka di nyɛ la alahazibu n-ti ti.' - ya bu baŋŋi lala sↄppu maa?"
40021043	Ni, "Dinŋↄna man yɛtti ya ni, ni, ba nin fa Naawunni naam yɛla ya saani nti zaŋŋi n-ti tingbanseaa niriba, ban tuma sumsi ni ba deaai." [
40021044	Ni, "Ŋↄnkam zaa lu kugri maa zugu nin kabi m-basi, amaa kugri maa ŋↄn lu sↄ zugu ka nin ŋmɛrigi u zaa."]
40021045	Di saha ka gyeeŋŋu toondaandima ni Farisii dima maa daa wum lala ka daa baŋŋi, ni, nyɛsiri maa galimni la bana.
40021046	Ka ba daa boori soori ni ba gbaai u; amaa ba daa zↄri la daadam la dabeem, dama zama maa daa yɛnni, ni, anabi n nyɛ u.
40022001	Yisa daa laa n-tↄ'asi daadam maa, nyɛsiri puuni, ni,
40022002	"Arizana naam yɛla ŋmanni la nŋↄa :- Nasↄ n daa bɛ ni, ka u daa sɛ'asi pↄ'adiri kyuu n-ti u biiya.
40022003	U daa tum u daaba ni ba kyaŋŋi nti booli ŋↄn pun zuusi seeba maa, ni, ba kyɛm na. Amaa ba daa bu sakki n-kyɛ na.
40022004	Dizugu u daa laa n-tum seeba yaasa ni ba ti yɛli ba, ni, 'Kyuu maa saha paaya. N maali kyuu maa yɛla zaa siri n-naai. M pun kↄri nigi ni bunkↄbkara la, ka di zaa niŋi la siri. Ya kyɛm pↄ'adiri kyuu maa na!'
40022005	Amaa ba ba'aba daa ka u ni, ka ba zaa daa bakki n-kyaŋŋi ba kyɛnni. Sↄ daa kyaŋŋi la u puu, sↄ mun daa kyaŋŋi daa:
40022006	ka seeba mun daa gbaai u daaba maa n-diisi ba vi, halli nti ku ba gba.
40022007	Dinŋↄ n daa kyɛ ka Naa maa suuri yisigi pam, ka u daa tum u soogyadima ni ba ti ku ninvugkuuriba wa ka nyoaai ba tiŋŋa maa bugum.
40022008	Tↄ; di nyaaŋŋa ka u yi daa booli u niriba maa na nti yɛli ba, ni, 'Kyuu maa saha paaya, amaa man daa zuusi seeba la bu sumsi ni ba di kyuu maa.
40022009	Dinzugu ya kyɛma n-dↄli tiŋŋa wa pala ni sↄkara nti zuusi yan nya seeba zaa, ni, ba kyɛm pↄ'adiri kyuu maa na.'
40022010	Tↄ: ka daaba wa daa yi n-dↄli sↄya maa n-la'asi ban daa nya seeba zaa na - ninvugsuma halli ni ninvugbeeri zaa gba - halli ka duu maa ti paali.
40022011	Amaa Naa maa ŋↄn daa kpɛ, ni u ti nya ban daa la'am na la, u daa nya dↄsↄ ka u bu yɛ pↄ'adiri kyuu neema.
40022012	Di saha ka u daa boosi u, ni, 'N zↄa, i niŋi la wula n-kpɛ na ka bu yɛ kyuu maa neema?' Ka doo maa kur fↄ surimm ka bu yɛli u seelli.
40022013	Tↄ; ka Naaba daa yɛli u niriba maa, ni, 'Ya gbaama u n-lↄ u nuusi ni u gbaya ka zaŋŋi u n-yi m-basi zibsim ni sa. Bɛni ka ba kur kumna, ka ŋↄbri ba nyina.' "
40022014	Ka Yisa daa laa n-yɛli ba, ni, "Niriba pam ka ba booli, amaa ban gamsi ninvugseeba la bu zoaai."
40022015	Di nyaaŋŋa ka Farisiseeba daa la'am taaba n-gbaai gbaari zaŋŋi n-kyaŋŋi ba nin niŋi seem n-gbaai Yisa u yɛttↄ'a puuni.
40022016	Ka ba daa tum ba nyaandↄliseeba, ni NaaHɛroodi niriba, ni ba kyɛ Yisa saani na nti yɛli u, ni, "Ti Karimba, ti mi halli, ni, i nyɛ la ninvugsuŋŋu, ka i kur wulisiri Naawunni soori ni yɛlimaŋni: halli i ba'a ka niriba yɛla ni ka bu zↄri ninsaala nini.
40022017	Tↄ, ka dinŋↄna yɛlim ti: i yɛli la wula - di tuya ni ba yoori lampoo n-tiri Room NaaTitaari, bee, di bu tuusi?"
40022018	Ka Yisa daa baŋŋi ba teesibeeri ŋↄn nyɛ seem, ka yɛli ba, ni, "Yan birikↄnsi daandima wa! Wula zugu ka ya gbiiri m bↄ'a?
40022019	Ya tim ma lampoo la'afu na ka n nya." Ka ba daa zaŋŋi la'afu n-ti u na,
40022020	ka u yi boosi ba, ni, "Ŋↄni makkri m bɛ la'afu maa ni wa? - ni ŋↄni yuuri n sↄbi m-bɛ ka ni?"
40022021	Ka ba yɛli, "NaaTitaari dinni." Di saha ka Yisa laa n-labsi n-yɛli ba, "Dizugu ya zaŋŋma din nyɛ Naaba dinni n-ti Naaba maa, amaa ka zaŋŋma din nyɛ Naawunni dinni n-ti Naawunni."
40022022	Ka ban daa wum lala maa, di daa gyɛri ba pam u zugu. Ka u daa bakki ka kyɛ ba.
40022023	Tↄ; ka lala saha maa ka Saddusidima - ban yɛtti, ni, kum yisigri ka ni la - ba gba daa kyɛ na nti boosi u boosa.
40022024	Ba daa yɛli u, ni, "Ti Karimba, Musa daa yɛli, ni, dↄsↄ beeri yi ti kpi ka u ka biiya, ŋↄn dim u beeri pukoori maa n-dↄ'ai biisi n-ti u beeri maa.
40022025	Tↄ; ka mabiisi bayↄpↄi n daa bɛ ti tiŋŋa wa. Ka ba kpeema n daa di pↄ'a ka kpi ka bu dↄ'ai biiya, ka kyɛ u pↄ'a maa n-ti u nyeeri la.
40022026	Ka ŋↄn pa buyi daana la daa di pↄ'a maa ka kpi ka bu dↄ'ai biiya, ni buta daana maa gba daa niŋi lala, halli nti paai buyↄpↄi daana la gba.
40022027	Di nyaaŋŋa ka pↄ'a maa gba kpi.
40022028	Tↄ: ka dinŋↄna Zaadaari, niriba yi ti yisigi kum ni, babayↄpↄi wa puuni ŋↄni n nin nyɛ pↄ'a maa sira, dama ba zaa daa di u ni?"
40022029	Ka Yisa daa labsi n-yɛli ba, ni, "Ya burigi soori ya ziilinsi zaŋŋi n-kyaŋŋi Naawunni Sↄppu maa zugu, ni zaŋŋi n-kyaŋŋi ŋↄn Naawunni ŋↄn mari yiiko seem la gba.
40022030	Zaadaari kum yisigri saha ba ku ti laa n-diri pↄ'aba bee n-kunni dↄppa, ba ti ya n-ŋmanni la hoo arizana malaakadima la.
40022031	Amaa zaŋŋi n-kyaŋŋi ban kpi kum yisigri la yɛla, ya bu karim Naawunni ŋↄn daa yɛli seem? - ni,
40022032	'Mani n nyɛ Naawunni ka i badima gyeemni ma. Halli Ibrahim Naawunni n nyɛ ma, ni Yisahaaku Naawunni, ni Yaakubu gba.' - ya bu wum lala? U siri pa la ninvugkpiimma Naawunni amaa ninvugvuya Naawunni."
40022033	Ka niriba maa ŋↄn daa ti wum dinŋↄa, di daa gyɛri ba, u wulisigu wa zugu.
40022034	Farisii dima maa ŋↄn daa ti wum Yisa ŋↄn daa kyɛ ka Saddusidima sini ba noori seem la, ba daa la'am n-kyɛ u saani na.
40022035	Ka ba ninvugsↄ ŋↄn daa nyɛ Naawunni zaaligu baŋŋna daa ti boori ni u zamsi Yisa yam, ka doaai n-zaani m-boosi u, ni,
40022036	"N Karimba, Naawunni ŋↄn daa zaali zaaligu maa zaa puuni, kani n lee m-mugsi ka kpa n-gaari zaa?"
40022037	Ka Yisa daa labsi n-yɛli u, "Ni, 'Zaŋŋma i sufu n-wuri i Dugma Naawunni, ni i siiya, ni i teesa zaa.'
40022038	Kan mugsi n-kpa n-gaari zaaligu kam zaa nla.
40022039	Kan paasi buyi daana ŋmanni la kana: ka nyɛ la, ni, 'Wuri i taraana hoo nyin wuri i mammaŋŋa seem la.'
40022040	Musa zaaligu la zaa, ni anabidima wulisigu zaa gba, bɛ la abayi wa puuni."
40022041	Farisii dima maa ŋↄn daa la'asi taaba, Yisa daa boosi ba,
40022042	ni, "Bↄ ka ya ya n-yɛli zaŋŋi n-kyaŋŋi Masiiya maa yɛla? - Naawunni ŋↄn ya tum sↄ na ni u ti di naam n-fa u niriba m-basi. Ni, naam za'anↄri kani ka u ti ya n-yi na?" Ka ba daa labsi n-yɛli u, ni, "NaaDauda dinni."
40022043	Ka Yisa yɛli ba, ni, "Ka dinŋↄna, wula zugu ka NaaDauda daa tↄ'asi Masiiya maa yɛla, n-tↄ'asiri Naawunni Siiya yiiko ni, m-boonni u, ni, u Dugma. Dama u daa yɛli :-
40022044	'Ti Dugma daa yɛli n-ti n Dugma maa, Ni, "Kyɛm n nudirigu zii na n-zinni, Halli ka n zaŋŋi i dindaandima zaa N-niŋi i nuusi ni." '
40022045	Ka di yi nyɛ la dina, ka NaaDauda booli ŋↄn Masiiya maa, ni, u Dugma, ka wula ka Masiiya maa nin toaai m-bɛ NaaDauda za'anↄri ni?"
40022046	Tↄ: ka di saha sↄ daa bu nyaŋŋi n-labsi Yisa seela, halli sↄ daa bu laa m-boosi u boosa yaasa, lala dabsiri maa zaŋŋi n-kyɛnna.
40023001	Di saha ka Yisa daa tↄ'asiri n-tiri daadam maa, ni u nyaandↄliba gba,
40023002	ka yɛli ba, ni, "Musa zizii maa ni ka Farisii dima zintira, ban ni karimbadima maa.
40023003	Dizugu ban yɛtti ya maa zaa, ya tumma a ni, ka ya dↄli ba wulisigu la suŋŋa; amaa ba tuma muna, yan di dↄli anŋↄ, halli beela! Dama ba tↄ'asira, ka bu tumna.
40023004	Ba loori la zitibsa n-ziinni niriba, ka ba sↄ mun pun ku wukki ziiri maa halli beela n-suŋŋi ba.
40023005	Ba tumni la ba tuma zaa ni ba ti kyɛ ka niriba gↄsiri a; ba mari la sabkara m-pitta, ni saariveela ka ba paari ka puusira.
40023006	Deema ziiya ka ba boori la ba bɛ tooni, halli la'aŋŋu duri puuni gba ba zi la sↄkam zaa tooni.
40023007	Ba boori ni sↄkam zaa puusiri ba daasi puuni, ka gyeemni ba m-boonni ba, ni 'Rabbi!', ni, 'N Karimba!'
40023008	Yarim muna - yan di kyɛ ka ba boonni ya, ni, 'Rabbi'. Karimba yinni m bɛ ni n-ti ya zaa, ka ya mun zaa bɛ ni hoo mabiisi n-ti taaba.
40023009	Di laa m-boonni sↄ ya Ba, duniya wa puuni: ya Ba yinni m bɛ ni n-ti ya, ka ŋↄn mun bɛ la saazugu.
40023010	Yan di laa n-kyɛ ka ba boonni ya ba toondaandima: ya toondaana bɛ ni n-ti ya, ka ŋↄn mun n nyɛ Masiiya maa.
40023011	Yarim saani, ya kyɛ ka ya ninvugtibsiri leebi sↄkam daabri.
40023012	Ninvugsↄ ŋↄn duusi u maŋŋa, ba nin sigsi u; amaa ŋↄn sigsi u maŋŋa muna, ba nin duusi lala nira maa pam.
40023013	Zugbeoo bɛ yarima karimbadima ni Farisidima zugu! Yan birikↄnsi dima wa! Dama ya kpari la bamsim bamsigu za'anↄri, ka niriba ku toaai n-kpɛa. Yarima mammansi ku sakki n-kpɛa, ka laa n-ta'ari ban kpeeri la soori.
40023015	Zugbeoo bɛ yarima karimbadima ni Farisidima zugu! Yan birikↄnsi dima wa! Dama ya kyɛnni n-gyinni teeku ni tingbaŋŋu ziisi zaa ni ya ti nya ya nyaandↄla yinni; yan mun yi ti nya sↄa, ya yi kyɛ ka u leebi Sintaani dinni n-gaari ya mammansi ŋↄn nyɛ seem napↄmbuyi.
40023016	Zugbeoo bɛ la yarima zugu, yan wulisiri niriba soori ka ya mun nyɛ zoomma! Dama ya yɛtti, ni, ninvugsↄ yi ti pↄ Naawunni Gyeeŋŋu Yiri, di pa seelli; amaa ŋↄn mun yi pↄ Yiri maa salima maa - ↄhoo! di nin dↄli u!
40023017	Yan gyɛra wa! Ni yan zoomma wa! Abayi wa puuni, kani n tibsa n-gaari? - Salima la n gaari? - bee, Gyeeŋŋu Yiri kan kyɛ ka salima maa leebi Naawunni dinni kasi?
40023018	Ni, ninvugsↄ yi ti pↄ sara maaligu bimbinni la, di pa seela, amaa ŋↄn mun yi pↄ piiniseaa kan pa bimbinni maa zugu - ↄhoo! di nin dↄli u!
40023019	Yan zoomma wa! Abayi wa puuni, kani n tibsa n-gaari? - Piini la gaari? - bee, maaligu bimbinni kan kyɛ ka piini maa leebi Naawunni dinni kasi?
40023020	Dinŋↄna ninvugsↄ ŋↄn pↄ maaligu bimbinni maa, bimbinni maa ka u pↄa, ni bunseesi zaa an pa ka zugu gba.
40023021	Ka ninvugsↄ ŋↄn pↄ Gyeeŋŋu Yiri maa, Yiri maa ka u pↄa, ni Ŋↄn su Yiri maa m-bɛ ni gba.
40023022	Ka ŋↄn mun pↄ saazugu, Naawunni naam ziziiya ka u pↄa, ni Ŋↄn zi bɛni gba.
40023023	Zugbeoo bɛ yarima karimbadima ni Farisidima zugu! Yan birikↄnsi dima wa! Dama ya yiisiri la naanzuuwa ni kpɛligu ni zinzam zaa zakka, amaa ka lee n-kyɛ an mugsi n-kpa n-gaari lala maa m-basira - di nyɛ la yɛlimaŋni tumpu, ni nambↄzoobu, ni yɛdda niŋbu. Ya yi ti teaari anŋↄ ka bu laa m-pↄsigi anla, di naa n-sↄa.
40023024	Zugbeoo bɛ la yarima zugu, yan wulisiri niriba soori ka ya mun n nyɛ zoomma! Ya teeri n-yiisiri saliga ya bunnyuura ni, ka mun nyuuri bun mari arakoomi n-vↄnna.
40023025	Zugbeoo bɛ yarima karimbadima ni Farisidima zugu! Yan birikↄnsi dima wa! Kↄbeesi ni dugri nyaansi ka ya peaara, amaa ka a puuni na paali ni da'ari ni ta'ayigsi tuma.
40023026	N zↄ Farisidoowa, nyin zooma wa! See ka i daŋŋi m-peaai kↄbeaa maa puuni pↄi, ka ka nyaaŋŋa gba nin naayi peaai kasi.
40023027	Zugbeoo bɛ yarima karimbadima ni Farisidima zugu! Yan birikↄnsi dima wa! Dama ya ŋmanni la hoo gbala ka ba zaŋŋi tampeelli n-ta a ka a veela, amaa a puuni na paali ninvugkpiimma kↄba ni da'aseesi an kyisiri zaa.
40023028	Lala ka yarima siri ŋmanni la yɛlimaŋni dima, niriba nini ni, amaa ya sufu puuni ka ya na paali birikↄnsi ni tuppuwumni.
40023029	Zugbeoo bɛ yarima karimbadima ni Farisidima zugu! Yan birikↄnsi dima wa! Dama ya maanni la gbala n-tiri anabidima, ka kur kyɛ ka ninvugsuma dabↄya veela,
40023030	n-yɛtti, ni, 'Tirim yi daa bɛ ni ti badima saha, ti daa bu naa n-zɛ ba nyaaŋŋa n-ku anabidima wa.'
40023031	Lala zugu ka ya wulisiri ya mansi halibeoo, ni, ya badima daa nyɛ ninvugseeba ban daa ku anabidima maa.
40023032	Halli, ya badima maa ŋↄn daa pↄsigi tumbɛseesi la, yarim mun tumni a n-tiri ba.
40023033	Yan bunkyↄ'ama wa! Ya kur ŋmanni la hoo wa'abeeri! Ya ya niŋi la wula n-zↄ n-yi Bugum ni namsigu la ni?
40023034	Dinŋↄ zugu n nin tum anabidima ya saani na, ni baŋŋniba, ni karimbadima; ka ya nin ku baseeba, ka kpaasi baseeba n-tabli dↄpula zugu ni ba ti kpi, baseeba muna ka ya nin feebi ya la'aŋŋu duri ni, ka kari ba nti yi tinseaa n-gaari tinseaa.
40023035	Dizugu ya nin ti zi taalli zaŋŋi n-kyaŋŋi ban daa ku yɛlimaŋni dima zaa zugu, duniya wa piiligu ni la sa, m-piili Eebli kuubu, ŋↄn daa nyɛ yɛlimaŋni daana, halli nti paai Zakariiya, Barakaaya bii la, ban daa ku sↄ Naawunni Gyeeŋŋu Yiri puuni, sara maaligu zii maa ni Dutitaari la sunsukkuni.
40023036	Yɛlimaŋni ka n yɛtti ya wa, ni, Naawunni nin kyɛ ka ba kum taalli bɛ ya zuna niriba wa zugu ni."
40023037	Ka u daa gbaai kunkuma Gyɛrusalɛm zugu, ni, "Gyɛrusalɛm, Gyɛrusalɛm! Waay, waay, waay! Nyin ŋↄn kuuri anabidima ka zaŋŋni tuumuseeba ban daa tum i saani maa n-lↄbri ba kuga wa! N da kur boori la n la'asi i niriba luginyinni kaman nↄnyaaŋŋa ŋↄn la'asi u biisi ka yirigri u kpunkpama n-ligri ba seem la; amaa ya bu sakki n-ti ma.
40023038	Ya gↄsima! Ya Gyeeŋŋu Yiri maa yi kpalim la daboo.
40023039	Dinzugu ka n yɛtti ya wa, ni, ya ku laa n-nya ma yaasa, zuna zaŋŋi n-kyɛnna, halli ka ya ti yɛli 'Zugsuŋŋu bɛ n-ti ŋↄn zaŋŋi ti Dugma yuuri na!' "
40024001	Yisa ŋↄn daa yi Gyeeŋŋu Yiri maa ni n-kyɛnni la, u nyaandↄliba maa daa kyɛ u saani na n-yɛli u, ni, u gↄsim Gyeeŋŋu Yiri duri ni gooma meebu ŋↄn veeli seem.
40024002	U mun daa labsi n-yɛli ba, ni, "Ya bu nya anŋↄ zaa? Yɛlimaŋni ka n yɛtti ya wa, ni, a seaa ku kpalim n-tↄm ka kugkpeaa zugu, amaa a zaa nin ti ŋmɛ n-wurim n-lu tiŋŋa na."
40024003	Di nyaaŋŋa u daa zintiri Ↄlivii Zoori zugu, ka u nyaandↄliba daa kyɛ u saani na nti sↄ'ai m-boosi u, ni, "Yɛlim ti wula saha ka dinŋↄ nin niŋi. Ka bumbↄ n ti ya niŋi n-wulisi, ni, i ya n-labi ni na, ka duniya wa ti ya paai ka saha tariga?"
40024004	Yisa daa labsi n-yɛli ba, ni, "Ya baŋŋma suŋŋa ka di kyɛ ka sↄ yↄmsi ya.
40024005	Niriba pam nin zaŋŋi n yuuri n-kyɛ na, ni, 'Mani n nyɛ Masiiya maa!' ka ba nin yↄmsi niriba pam m-basi.
40024006	Ya nin wumni tↄppu damni, bee di lahabaya; ya gↄsima! - yan di kyɛ ka yam-ŋmaa gbaai ya, dama lala nin niŋi pↄi, amaa pa naari maa nla.
40024007	Tinsi dima nin yisigi n-tuusi taaba tↄppu, ni nadima gba nin tuusi taaba. Kↄm nin ti lu, ka tingbaŋŋu maa nin damni kpa, ka nin damni kpa;
40024008	anŋↄ zaa ti ya m-bɛ ni hoo pↄ'a pudaana wↄlisigu piiligu beerim ŋↄn bɛ seem.
40024009	Di saha ba nin ti gbaasi ya ka zaŋŋi ya n-niŋi seeba nuusi ni, ka ba namsi ya ka ku ya. Ban pa Yɛhudiya dima maa zaa nin yaai ya man yuuri zugu.
40024010	Di saha maa ka niriba pam nin ti birisi ka labi nyaaŋŋa, ka seeba mun figsiri taaba ka yaai taaba.
40024011	Ka ziri anabidima pam gba nin ti yi na ka yↄmsiri niriba pam.
40024012	Ban za'asiri soori la nin ti maali n-zoaai, ka di zugu niriba pam ku laa n-wuri taaba suŋŋa.
40024013	Amaa sↄ zaa ŋↄn nin kpaŋŋi u maŋŋa m-bari n-zaani halli nti paai yɛla wa tariga maa nin nya tiliginsim.
40024014	Ka ba nin ti mooli Arizana naam lahabasuŋŋu wa ka tinkam zaa niriba baŋŋi di yɛla suŋŋa, halli nti paai duniya wa lugri kam. Ba nin niŋi lala pↄi, ka bunseelikam naayi ti naai.
40024015	Ya nin ti nya bumbɛseelli kan kyisiri la - anabi Daniyɛli ŋↄn daa tↄ'asi seaa yɛla nla - ka ba zaŋŋi n-zaali luginseaa kan nyɛ Naawunni bunkasi la ni, n-sa'amna [kyɛ ka ninvugsↄ ŋↄn karimni anŋↄ baŋŋi suŋŋasuŋŋa].
40024016	Tↄ: ya yi ti nya lala, di saha maa yan kyɛ ka ban bɛ Gyuudii tingbaŋŋu la ni maa zↄ n-du zↄya ni.
40024017	Yan di kyɛ ka ban bɛ pii zugu ti sigi tiŋŋa na n-zaŋŋi yiri puuni sɛseela;
40024018	ka seeba ban bɛ puri ni di labi nyaaŋŋa nti zaŋŋi ba kpari.
40024019	Di saha maa di nin ti kpeem pam n-tisi pↄ'apuusi dima ni pↄ'aseeba ban mari biisi ka ba na mↄ'ara.
40024020	Dizugu ya susim Naawunni ka yan zↄri sahanseaa wa bu kyɛ na waari saha, bee, Vuusim Dabsiri maa ni.
40024021	Dama di saha maa ka mugsi nin ti bɛ ni pam, ka a taabu n na zi n-niŋi duniya piiligu saha halli ni zuna, ka ti ku laa n-nya lala taabu yaasa.
40024022	Ka ba yi daa bu ŋmaai dabsa maa n-gyiŋŋi, saalibii n daa ka ni n-da naa n-nya tiliginsim, amaa Naawunni ŋↄn daa yiisi seeba la zugu ka ba siri daa ŋmaai dabsa maa.
40024023	Ka di saha maa, sↄ yi ti yɛli ya, ni, 'Nyama, Masiiya maa bɛ la kpa.' bee 'Kpa sa ka u bɛ ni.' yan di niŋi ba yɛdda.
40024024	Seeba nin ti doaai na m-ma'ari ziri, ni, ban n nyɛ Masiiya, bee, ban n nyɛ anabidima; ba nin tum alahazibu tunkara ni ba ti yↄmsi niriba m-basi, halli ni Naawunni ŋↄn yiisi seeba maa gba, amaa Naawunni ku sakki lala.
40024025	Ya bu nya? - man pun daŋŋi n-yɛli ya seelli kam zaa.
40024026	Niriba yi ti yɛtti ya, ni, 'Ya gↄsima, u bɛ la yoo ni!', yan di kyaŋŋi; bee, ni, 'Ya gↄsima, u bɛ la duu puuni!', yan di niŋi lala yɛdda.
40024027	Dama Ninsaala Bii kyɛnni na dabsiri maa yi ti paai, u nin ŋmani hoo saa ŋↄn yi nya'asira, n-neaai sangbana gbinni n-yi wuntampusiri ya'ari wa zaŋŋi n-kyaŋŋi wuntanluri ya'ari wa sa.
40024028	Tↄ: bunkpiiŋŋu ŋↄn bɛ seela, bɛni ka zuusi nin ti la'am taaba."
40024029	Ka u daa laa n-yɛli ba, ni, "Amaa wahala maa nyaaŋŋa, di saha maa deede, ni :- 'Wuntaŋŋa nin ti zibgi zimm! Ka namboaa la ku laa m-pɛligi: Saŋmariwuusi nin ti yi saazugu n-lu na, Ka arizana yiiko daandima zaa nin damna.'
40024030	Di saha ka makkri nin ti niŋi sangbana ni n-wulisi Ninsaala Bii maa yɛla, ka ninsaalidima ban bɛ duniya wa ni maa nin ti kumna - lugri kam, ni butiri kam, dima - ba yi ti nya 'sↄ ka u ŋmani ninsaala, bee, Ninsaala Biiya ka u pↄtti na, ka sangbana gyiligi u' ka u ti mari yiiko ni gyirima veelim pam.
40024031	Ka u nin ti kyɛ ka ba peebi kikaa pampam pↄi, ka u naayi tum u malaakadima maa ka ba yi na m-paai duniya wa lugri kam zaa n-nya ŋↄn yiisi seeba la, ka la'asi ba taaba na."
40024032	Ni, "Ya kyɛ ka kinkaŋŋa yɛla wulisi ya di gbinni ŋↄn nyɛ seem: ya yi ti nya ka lala tii maa wula na bu kpaŋŋi ka a pusiri la vapaala, ya nin baŋŋi, ni, siga saha m pↄtta.
40024033	Ka di bɛ la lala: ya yi ti nya yɛla wa zaa, ya nin baŋŋi, ni, saha maa pↄriya.
40024034	Yɛlimaŋni ka n yɛli ya wa, ni, zuna niriba zaa ku gaari, see ka dinŋↄ zaa naayi niŋi.
40024035	Saazugu ni tingbaŋŋu nin gaari, amaa man yɛttↄ'a wa ku gaari."
40024036	Ni, "Amaa di daari maa, bee di saha, ŋↄn ya m-paai sahanseaa la ka sↄsↄ bu mi deede, halli malaakadima ban bɛ arizana ni la bu mi, Naawunni Bii maa gba bu mi, na'ala ti Ba maa kↄkↄ m mi.
40024037	Hoo din daa kur niŋni seem Nuhu saha la, lala ka di ti ya n-niŋi Ninsaala Bii gba kyɛnni na saha maa.
40024038	Koom ŋↄn na bu kyɛ na n-di ba sahanseaa la ka niriba daa diri ni ka nyuura, ka diri pↄ'aba ka zaŋŋni ba bipunsi n-tiri dↄppa, halli nti paai Nuhu ŋↄn daa ti kpɛ nyarintitaari maa ni dahinseaa maa.
40024039	Amaa ni dinŋↄ zaasa, ba daa bu mi din ya n-niŋi, halli ka koom maa daa ti di ba zaa n-kyaŋŋi. Tↄ: di nin ti nyɛ la lala Ninsaala Bii maa ŋↄn yɛ n-ti kyɛ na sahanseaa la.
40024040	Di saha dappa ayi nin ti bɛ ba puu ni n-tumna, ka Naawunni kpikki yinni ka kyɛ yinni.
40024041	Ka pↄ'aba ayi nin ti la'am n-neemni ba kyi neeri zugu, ka Naawunni kpikki yinni ka kyɛ yinni.
40024042	Yan di gbisi yaa! dama ya bu mi sahaseaa ka ya Dugma maa ti ya n-kyɛ na.
40024043	Ya baŋŋma dinŋↄa: ni, yiddaansↄ yi da mi sahanseaa na'ayiga ŋↄn ya kyɛ u yiri na, u naa n-ku gbisiri goom ka kyɛ ka u kabi n-kpɛ u yiri maa ni na.
40024044	Dinŋↄ zugu ya gba niŋma siri, dama sahanseaa yan bu teesiri u yɛla maa, lala saha ka Ninsaala Bii maa ti ya kyɛ na."
40024045	Ka Yisa daa laa n-yɛli "Ninvugŋↄni n lee n-nyɛ daabsↄ ŋↄn mari yam ni yɛdda? - ka u dugma zaŋŋi u yiri biisi maa fukumsi n-niŋi di daama nuu ni, ni u tiri ba diibu, mↄnni basibu saha maa.
40024046	Pa ŋↄna n nyɛ daabsↄ ŋↄn nin nya sufupeelli, dama u dugma kuli na m-paai u, u lala tuma maa ni?
40024047	Yɛlimaŋni ka n siri yɛtti ya, ni, u nin ti zaŋŋi u bunseelli kam fukumsi n-niŋi lala daabri nuu ni.
40024048	Amaa daabsↄ yi bɛ ni n-nyɛ ninvugbeoo, ka ti yɛli u sufu ni, ni, u dugma maa yuuya pam ni u kulibu na,
40024049	ka dizugu ka u piili m-buuri u daabtaaba, ka dira, ka nyuuri daam danyuuriba saani m-bugra;
40024050	u dugma maa yi ti paai dahinseaa daabri maa ŋↄn bu teesiri u yɛla, bee sahanseaa ŋↄn bu mi u yɛla maa,
40024051	ka u dugma maa nin ti darigi u tubri ka ŋmaasi u bisibisi ka nin ti zaŋŋi u m-paasi birikↄnsi dima maa zugu: bɛni ka ba kur kumna ka ŋↄbri ba nyina."
40025001	Yisa daa laa n-yɛli, ni, "Dirindaari maa ka Arizana naam yɛla nin ti ŋmanni nŋↄa :- Pↄ'asara piiya n daa bɛ amriya kyuu tuma ni; ba zaa daa zaŋŋi ba firiladima n-guusiri amriya doo maa yiri, ni ba ti yi na n-tuusi doo maa soori, u yi ti taasi pↄ'apaalli maa n-kunni na.
40025002	Tↄ; ka babanu maa daa mari yam, babanu ban kpalim la mun daa gyɛrigiya ni.
40025003	Ban gyɛrigi la daa mari ba firiladima maa, amaa ba daa bu niŋi kpaam ga'a ni m-mari m-paasi.
40025004	Yam daandima maa mun daa mari kpaam ba ga'a ni m-paasi.
40025005	Tↄ, ka amriya doo maa daa yuui paari na, dizugu daa kyɛ ka goom mari pↄ'asara wa zaa ka ba ti gbisi.
40025006	Ka yuntasuusi ka ba daa wum niriba damni, ka ba kaasiri n-yɛtti, ni, 'Doo maa paai na: ya doaai n-yi na nti tuusi u!'
40025007	Di saha ka pↄ'asara la daa doaai m-maali m-maali ba firiladima maa.
40025008	Ka ban daa kↄŋŋi yam la daa ti yɛli ba taaba, ni, 'Ya ku ti ti kpaam ka ti niŋi ti firiladima maa ni? - Dama ti dina n kpiira.'
40025009	Ka yam dima maa daa labsi n-yɛli, ni, 'Ay! Mma! - ti ku tisi. Ti gba kpaam ku paai ti. Ya mammansi kyɛma ban koosiri bu saani nti da na.'
40025010	Dinzugu ka gyɛra maa daa bakki n-kyaŋŋi ni ba ti da kpaam na; amaa ban daa kyɛnni maa, amriya doo dima maa daa paai na. Di saha ka pↄ'asariseeba ban daa maali siri la daa dↄli n-kpɛ pↄ'adiri kyuu duu maa ni. Ka ba daa yↄ dunoori maa n-kpari.
40025011	Tↄ: ka di nyaaŋŋa ka pↄ'asaribanla daa paai na, nti yɛli, 'Ti Bapira, ti Bapira! I ku kyɛ ka ti kpɛ na?'
40025012	Ka ŋↄn mun daa labsi n-yɛli ba, ni, 'Mma! Yɛlimaŋni ka n yɛtti ya, ni, man bu mi ya.' "
40025013	Ka Yisa daa laa n-yɛli, ni, "Tↄ! Ka dizugu yan di kyɛ ka goom mari ya! Dama ya bu mi dabsiri maa paari na saha deede."
40025014	Tↄ: ka Yisa daa laa n-yɛli ba, ni, "Di ŋmanni la nŋↄa : dↄsↄ n daa bɛ ni, ka u boori ni u kyaŋŋi soori, ka u daa booli u toori daaba u saani na n-zaŋŋi u marigu n-niŋi ba nuusi ni.
40025015	U daa zaŋŋi n-ti ba, sↄkam hoo ŋↄn nin toaai m-mari yam seem zaŋŋi n-kyaŋŋi a gↄsibu. U daa zaŋŋi la'aboorisi anu n-ti sↄa, ka sↄ mun daa deaai abayi, sↄ yaasa daa deaai la'abooriga yinni. Ka doo maa naayi gↄ u goorim. Di saha
40025016	ka ŋↄn daa deaai la'aboorisi anu la daa zaŋŋi a n-walim, ka daa nya abanu m-paasi a zugu.
40025017	La'aboorisi ayi daana la gba daa tum lala nti nya la'aboorisi ayi m-paasi.
40025018	Amaa ŋↄn mun daa deaai la'abooriga yinni la daa mari u ligri maa n-kyaŋŋi n-gbi bↄ'ari m-pi u daana maa ŋↄn zaŋŋi seelli n-ti u maa.
40025019	Di nyaaŋŋa ka daaba wa dugma la daa kuli na, ka yɛli, ni, ba niŋma ligri maa laasaabu ka u nya.
40025020	Ka ŋↄn daa deaai la'aboorisi anu la daa kyɛ na m-mari a na, ni abanu yaasa m-paasi a zugu, ka yɛli, ni, 'M Ba, I daa bu zaŋŋi la la'aboorisi anu n-ti ma? Tↄ - nnya abanu m-paasi a zugu: man nya nyoori seelli m-paasi nla.'
40025021	Ka u dugma daa yɛli u, ni, 'Mboo! Daabsuŋŋu ni yɛdda daana n nyɛ i! Nyin ŋↄn su yɛttↄ'abisi fukumsi n-zɛ yimmu maa, n nin zaŋŋi bunkara fukumsi n-ti i ka i mara. Dizugu kyɛm na ti di n nya'asim maa.'
40025022	Ka la'aboorisi ayi daana la gba daa kyɛ na nti yɛli, 'M Ba, i daa bu zaŋŋi la la'aboorisi ayi n-ti ma? Tↄ - nnya abayi m-paasi a zugu: man nya nyoori seelli m-paasi nla.'
40025023	Ka u dugma daa yɛli u, ni, 'Mboo! Daabsuŋŋu ni yɛdda daana n nyɛ i gba! Nyin ŋↄn su yɛttↄ'abisi fukumsi n-zɛ yimmu maa, n nin zaŋŋi bunkara fukumsi n-ti i ka i mara. Dizugu kyɛm na ti di n nya'asim maa.'
40025024	Ka ŋↄn daa deaai la'abooriga yinni la naayi kyɛ na nti yɛli, 'M Ba, n daa mi halli, ni, putoo daana n kur nyɛ i, ni, i boori ni i nya bunseelli kam zaa yↄri, ka kyeeri nyin daa bu buri seelli.
40025025	Ka dabeem daa mari ma dizugu, ka n daa kur zaŋŋi i ligri maa n-sↄ'ai; dinzugu deaam i ligri.'
40025026	Ka u dugma daa yɛli u, 'Nyin bibeoo wa! Nyin bunkyↄ'aŋŋu wa! Ni, i daa mi, ni, mani n nyɛ sↄ ŋↄn boori buna yↄri, ka kyeeri man bu buri seelli, fa?
40025027	Tↄ! Ka bↄ n daa lee n-niŋi i ka i daa bu zaŋŋi n ligri maa n-dooli bankyi dima maa nuu ni, ka man da kuli na wa, n naa n-kur nya nyoori m-paasi n la'adaya maa zugu?'
40025028	- Ka daa yɛli u niriba maa, ni, 'Ya deaam ligri maa u saani n-zaŋŋi m-paasi sↄ ŋↄn mari la'aboorisi piiya maa.
40025029	Sↄkam zaa ŋↄn mari seelli, ba nin zaŋŋi n-ti u ka u nya m-paasi halli nti zoaai, amaa ŋↄn ka seelli maa ŋↄna, halli ŋↄn mari seelli fiiŋ maa ka ba nin ti fa ka kyɛ u yↄri.'
40025030	Ni, 'Ka bunkyↄ'aŋŋu wa muna - ya gbaama u ka zaŋŋi u n-yi m-basi zibsim ni sa. Bɛni ka ba kur kumna ka ŋↄbri ba nyina.' "
40025031	Ni, "Dama Ninsaala Bii ŋↄn ya zaŋŋi u gyirima neesim n-kyɛ na sahanseaa la, ka malaakadima zaa ŋↄn nin la'am n-dↄli u, di saha u nin zini u naam ziziveelli zugu.
40025032	Ka ba nin la'asi duniya wa niriba zaa u saani na. Ŋↄn mun ti ya wↄligi ba taaba, hoo bunkↄbgura ŋↄn wↄligri u bunkↄbri seem, nti kyɛ ka peesi m bɛ kpa, buusi mun bɛ la kpa.
40025033	Ka u nin kyɛ ka peesi gaari nti zɛ u nudirigu ziiya, buusi mun zɛ la u nuzaa ziiya.
40025034	Di saha maa ka Naa maa nin ti tↄ'asi n-ti baseeba ban zɛ u nudirigu zii la n-yɛli, ni, 'Ya kyɛm na, yan zugsuŋŋu daandima wa, m Ba saani! Ya ti deaai naam maa, dama ba daa pun maali ka siri ni ka ti nyɛ ya dinni, halli duniya wa piiligu saha.
40025035	Dama kↄm ŋↄn daa mari ma sahanseaa la, ya daa zaŋŋi diibu n-diisi ma; kↄnyuuri gba ŋↄn daa mari ma, ya daa zaŋŋi koom n-ti ma ni n nyu: n daa yi tinseaa ni n-goora, ka ya daa deaai ma hoo ya saana n-kpeesi ya yiya ni.
40025036	Halli n daa ka kparigu ka kyɛnni yↄri, ka ya daa yeeli ma kyinkyina; ban mun daa gbaai ma n-kpari dansarika duu, ka ya daa kaai ma bɛni.'
40025037	Ka ninvugsuma wa nin labsi n-yɛli u, ni, 'Ti Dugma, bↄn daari ka ti daa nya i ka kↄm mari i ka ti suŋŋi i? Bee, kↄnyuuri m mari i ka ti ti i koom ni i nyu?
40025038	Bↄn daari ka ti daa nya i ka i goora ka daa deaai i, bee, i daa kyɛnni yↄri ka ti yeeli i kparigu?
40025039	Bee, bↄn daari ka ti daa nya i ka i ka alaafɛa, bee, n-kpari la duu, ka ti daa kyɛ i saani na n-suŋŋi i di zugu?'
40025040	Di saha ka Naaba nin labsi n-yɛli ba, ni, 'Yɛlimaŋni ka n yɛtti ya wa, ni, yan daa niŋi lala n-ti m mabiisi wa yinni, halli ŋↄn poora zaa, mani ka ya daa suŋŋni maa.'
40025041	Tↄ: ka di saha maa u nin ti tↄ'asi n-ti baseeba ban zɛ u nuzaa zii maa, ni, 'Ya kyɛma sa! Zugbeoo bɛ ya zugu, ya kyɛm Bugum bun bu kpiira ziiya, dama ba maali bu siri n-ti Sintaani ni u tuntumniba zaa.
40025042	Dama kↄm ŋↄn daa mari ma sahanseaa la, ya daa bu zaŋŋi diibu n-diisi ma; kↄnyuuri gba ŋↄn daa mari ma, ya daa bu zaŋŋi koom n-ti ma ni n nyu:
40025043	n daa yi tinseaa ni n-goora, ka ya daa bu deaai ma hoo ya saana n-kpeesi ya yiya ni; n daa kyɛnni yↄri, ka ya daa bu ti ma kparigu; n daa ka alaafɛa, ka ba daa kpari ma dansarika, ka ya daa bu suŋŋi ma.'
40025044	Ka niriba wa gba nin labsi n-yɛli u, ni, 'Ti Dugma, bↄn daari ka ti daa nya i ka kↄm bee kↄnyuuri m mari i, bee, i daa ka beebu ziiya, bee kparigu, bee n-kↄŋŋi alaafɛa, bee n-kpari duu, ka ti daa bu suŋŋi i?'
40025045	Di saha ka u nin labsi n-yɛli ba, ni, 'Yɛlimaŋni ka n yɛtti ya wa, ni, yan daa bu niŋi lala n-ti banŋↄ yinni, halli ŋↄn poora zaa, mani ka ya daa mↄŋŋi suŋŋsim maa.'
40025046	Ka lala niriba nin ti kyaŋŋi namsigu din ka naari ziiya, ka banŋↄ muna, ninvugsuma la, ba nin paai nyↄvuri kan ka naari ziiya."
40026001	Yisa ŋↄn daa ti wulisi yɛla wa zaa n-naai, u daa yɛli u nyaandↄliba maa,
40026002	ni, "Ya mi halli, ni, di kpalim la dabsa ayi ni Yakki-n-Gaari Kyuu." (kyuseaa ni ban diri bundiripaala - seesi an ka dabinni la) "Di saha ka ba nin zaŋŋi man Ninsaala Bii maa n-tisi ni ba kpaasi u n-tabli dↄpulli zugu."
40026003	Dinsaha ka gyeeŋŋu toondaandima ni Izraɛli kpamma maa daa la'am Kayafasi yiri - sↄ ŋↄn daa di gyeeŋŋu suulinsi la.
40026004	Ba daa ŋmeeri taaba saawara m-boori sↄseaa ban nin zaŋŋi n-sↄ'ai n-gbaai Yisa n-ku u.
40026005	Ni, "Ti di niŋi lala kyuu maa zama sunsukkuni, mira ka niriba maa nin zabi di zugu."
40026006	Yisa mun daa bɛ la Bɛtani tinkpaŋŋa; u daa kpɛ la Saimoon yiri, ŋↄn daa nyɛ kunkↄŋŋa la.
40026007	Ka ban daa ti dira, pↄ'asↄ daa mari turaali kↄlↄba n-kpɛ na, turaali kpaam din mari nyunya'asiri ka di ligri zoaai pam n-daa la, m-paai na nti kpaai kpaam maa n-saari Yisa zugu.
40026008	Ka u nyaandↄliba maa sufu daa yisigi, ka ba tↄ'asiri n-tiri taaba, ni, "Bↄzugu ka u sa'am buna lala?
40026009	Ba yi da zaŋŋi bu n-koosi, ligri pam naa n-yi na ka lala ligri naa n-toaai m-puri n-tↄri n-ti faradima!"
40026010	Ka Yisa yɛli ba, "Ya kyɛl u! Wula ka ya daamni pↄ'a maa? U tum la din veela n-ti ma.
40026011	Ya kur nin mari faradima ya saani sahakam. Amaa ya ku mari mani sahakam.
40026012	Ŋↄn niŋi seem maa nyɛ la :- ni, u kpaai bunnyuuma maa n-saari n ningbiŋŋu, ka di gbinni nyɛ la n kum sↄ'abu siri maaligu.
40026013	Yɛlimaŋni ka n yɛtti ya, ni, ba yi ti mooli lahabasuŋŋu wa, duniya maa ya'aseelli zaa, ba nin teaai u yɛla n-tↄ'asi n-wulisi ŋↄn niŋi seem wa."
40026014	Ka Gyuudasi Isikariyↄti, ŋↄn daa nyɛ Yisa nyaandↄliba pii ni ayi maa yinni la, daa bakki n-kyaŋŋi gyeeŋŋu kpambaya maa saani,
40026015	ka yɛli ba, ni, "N yi zaŋŋi Yisa n-figsi n-ti ya, bↄ ka ya yɛ ti ma?" Ka ba daa kaali anzulifa ligri pisita n-zaŋŋi n-ti u.
40026016	Dizugu Gyuudasi daa piili m-boori sↄsunseaa ŋↄn nin niŋi n-zaŋŋi Yisa n-ti ba.
40026017	Kyuu maa dahinyinni, Yisa nyaandↄliba daa kyɛ u saani na m-boosi u, ni, "Yɛni ka i boori ni ti kyaŋŋi n-sɛ'asi i kyuu diibu siri n-ti i?"
40026018	Ka u daa yɛli ba, ni, ba kpeema timpuuni m-paai za'ala saani nti yɛli u, ni, "Ti Karimba maa yɛli yaa! - 'N saha maa pↄtti na; man ni n nyaandↄliba maa ya di Kyuu maa i yiri.' "
40026019	Ka ba daa niŋi hoo ŋↄn pun yɛli ba seem maa, ka daa sɛ'asi kyuu maa siri.
40026020	Zaanoori ŋↄn daa paai, Yisa ni u nyaandↄliba pii ni ayi maa daa la'am n-zini.
40026021	Ka ban daa ti dira, u daa yɛliya, "Yɛlimaŋni ka n yɛtti ya wa, ya yinni nin figsi ma n-ti n dindaandima maa."
40026022	Ba sufu daa sa'am pam, ka ba daa yɛtti yinni yinni, "N dugma, ka mani bee?"
40026023	Ka u daa labsi n-yɛli ba, ni, "Di nyɛ la man ni sↄ ŋↄn la'amni n-sugri diibu laa yinni ni - ŋↄna n nyɛ n figsira.
40026024	Ninsaala Bii maa nin bakki hoo din pun sↄbi n-zaali u zugu seem la. Amaa ŋↄn mun figsi Ninsaala Bii maa n-kyɛ ka ba gbaai u - di ku veeli u zugu. Ba yi daa kyɛ di daama dↄ'am, di naa n-sↄa."
40026025	Di saha ka Gyuudasi, sↄ ŋↄn ya figsi u la, daa tↄ'asi n-yɛli u, ni, "N Karimba, ka mani, bee?" Ka Yisa daa yɛli u, ni, "Nyin yɛli!"
40026026	Tↄ; ka ban daa ti diri maa, Yisa daa zaŋŋi diseebu m-puusi Naawunni pɛ'abu ka ŋmaai n-zaŋŋi n-tisi u nyaandↄliba, ka yɛli, "Ya deaama n-ŋↄbi; n ningbina nla."
40026027	Ka laa n-zaŋŋi kↄbeaa m-puusi Naawunni ka zaŋŋi n-ti ba, ni, "Ya zaa nyuum ka puuni.
40026028	N ziim nla. N ziim wa nin ti yi na, ka di yiibu na nin suŋŋi niriba pam ka kyɛ ka nangbanyinni zaalipaalli ti zaani n-tiri ba, tumbeeri taalli kyɛ-m-pɛŋŋi zugu.
40026029	Dama n yɛtti ya, n ku laa n-nyu tiwala daam wa taabu yaasa, halli ni dindahinseaa man ni yan ŋↄn ti ya nyu di bumpaalli, m Ba naam beesigu ni."
40026030	Ka ba daa yuum yuuma m-pɛ'ari Naawunni. Ban daa yuum n-naai ba daa yi bɛni n-kyaŋŋi nti paai Ↄlivii Zoori lugri ni.
40026031	Ka Yisa daa yɛli ba, "Zuna yuŋŋu wa ya zaa nin wurim ka kyɛ ma, vi zugu. Di bu sↄbi n-dooli lala? - ni, 'N nin ŋmɛ pɛgura maa ka u peesi maa wurim.'
40026032	Man mun yi ti doaai kum ni, n nin daŋŋi ya tooni n-kyaŋŋi Galilii tingbaŋŋu ni."
40026033	Ka Piita daa labsi n-yɛli u, "Ba zaa yi ti wurim ka kyɛ i, vi zugu, man ku kyɛ i saha kam!"
40026034	Ka Yisa yɛli u, "Yɛlimaŋni ka n yɛtti i wa, zuna yuŋŋu wa ka nyin mammaŋŋa nin kyiisi, ni, i zi ma, m-maali n-yɛli lala napↄŋŋu buta pↄi, ka nↄroo naayi kum."
40026035	Ka Piita labsi n-yɛli ni nimmoaa, ni, "Halli di yi zaan kum ni, n ku kyiisi i." Ka u nyaandↄlitaaba zaa gba daa yɛli lala.
40026036	Ka Yisa daa kyaŋŋi, ŋↄn ni u nyaandↄliba maa, nti paai ya'aseelli ban boonni Gyɛtisamanni. Ka Yisa yɛli u nyaandↄliba maa, "Ya zinma kpa ka man kyaŋŋi sa n-susi wunsusigu ka kyɛ na."
40026037	U daa zaŋŋi la Piita ni Gyeemsi ni Gyↄni ka ba dↄli u, ka sufusa'aŋŋu ni beerim daa gbaai u ka di daa wum u pam.
40026038	Ka u daa yɛli ba, "Beerim din bɛ n sufu ni wa zoaaya pam, n-ŋmanni din ya ku ma. Ya kpalimma kpa ka man ni yarim ti guusira."
40026039	U daa kyaŋŋi tooni beela m-paasi nti zaŋŋi u maŋŋa n-gbaani tiŋŋa ka susi, ni, "M Ba, di yi ti nyaŋŋi n-niŋi, n susiri i, ni, nyin kyɛ ka namsigu kↄbeaa wa gaari ka kyɛ ma: di kyɛ ka n nyu di! Amaa di pa la man ŋↄn boori seem la amaa nyin ŋↄn boori seem, di niŋma."
40026040	U daa labi nyaandↄliba la saani na ka nya, ka babata maa zaa daa gbisiri ni; ka u booli Piita, ni, "Saimoon, ni wula? I naa n-ku toaai n-gali goom halli hawa yinni n-ti ma?"
40026041	Ka laa n-yɛli ba zaa, ni, "Ya guusima ka susi Naawunni ka lala nin kyɛ ka ba di zamsi ya halli ka ya ti lu. Ya sufu boori sakkri amaa ya ningbina ka yaa ka za'asiri ni."
40026042	Ka u daa laa m-bakki yaasa n-kyaŋŋi ka laa n-susiri, ni, "M Ba, soori yi ka ni ka namsigu kↄbeaa wa nin gaari ka kyɛ ma see ka n nyu di, tↄ! di pa la man ŋↄn boori seem la amaa nyin ŋↄn boori seem, di niŋma."
40026043	Ka u daa laa n-labi m-paai na ka ba gbisiri ni, dama ba nini daa mumsiri ni.
40026044	Ka Yisa daa laa n-kyaŋŋi ka kyɛ ba, din daa paasiri buta. U daa laa n-susiri n-yɛtti lala.
40026045	Ka u daa labi u nyaandↄliba maa saani na n-yɛli ba, "Ya na kpalim n-gbisiri ni ka vuusira?". Ni, "Saha maa paaya. Ya nyama, ba pun yi n nyaaŋŋa ka figsi man Ninsaala Biiya n-niŋi ala'akyi dima nuu ni.
40026046	Ya doaama ka ti kyaŋŋi! Minaafikka maa n kyɛnni na wa."
40026047	Ŋↄn daa na kur tↄ'asiri maa, nnya Gyuudasi ŋↄn paari na, sↄ ŋↄn daa nyɛ u nyaandↄliba pii ni ayi la ni yinni. Niriba pam daa dↄli u: ba daa yi la gyeeŋŋu kpambaya ni Izraɛli kpamma saani na, ka ba daa mari ba takoobidima ni dↄya na.
40026048	Minaafikka maa daa pun wulisi u nyaaŋŋa ŋↄn ya n-niŋi seem n-kyɛ ka ba baŋŋi Yisa, ni, "N yi ti puusi sↄ suŋŋasuŋŋa, ŋↄna nŋↄa. Yan gbaam u!"
40026049	Ka dizugu Gyuudasi daa kyaŋŋi yooma m-paai Yisa saani, ka yɛli u, "N Karimba, aniŋwula!" ka daa puusi u suŋŋasuŋŋa.
40026050	Ka Yisa daa yɛli u, "N zↄa, niŋma nyin ya niŋi seem la!" Tↄ, ka ba daa paai na n-gbaai Yisa ba nuusi m-bibgi u kirikiri.
40026051	Ka ban daa dↄli Yisa maa sↄ daa foaai u takoobi n-kyɛ kpambaya maa bisↄ n-fikki u tubri m-basi.
40026052	Ka Yisa daa yɛli u, ni, u zaŋŋma u takoobi maa n-labsi n-su ka teoo la ni, ni, "Bankam zaa zaŋŋi takoobi n-zabra, ban ka ba nin zaŋŋi takoobi n-zabi n-ku ba.
40026053	Ammi, ya bu mi, ni, n da naa n-toaai m-booli n-susi m Ba ka u suŋŋi ma, ka u daa naa n-ti ma malaakadima suŋŋsim yoomyooma? - halli malaaka tↄbbiisi tusa ayoobu napↄŋŋu pii ni ayi gba, u naa n-ti ma na.
40026054	Amaa di yi niŋi lala, Sↄppu la ya niŋi la wula n-niŋi yɛlimaŋni - ban daa sↄbi, ni, lala n sumsi ni di niŋi la?"
40026055	Di saha ka Yisa daa boosi ba, ni, "Ammi, n nyɛ la ban zabra ka faari neema ninvugsↄ, bee wula? - ka ya mari takoobidima ni dↄya n-yi na ni ya gbaai ma dizugu? Beoo kam ka n daa yi zi Gyeeŋŋu Yiri maa n-wulisiri niriba, ka ya daa bu gbaai ma.
40026056	Amaa anŋↄ zaa niŋiya, ni di siri niŋi hoo Naawunni anabidima maa sↄppu Litaafi ŋↄn daa yɛli seem maa." Ka u nyaandↄliba zaa daa zↄ ka kyɛ u.
40026057	Tↄ. Ba daa gbaai Yisa m-mari n-kyaŋŋi Kayafasi, Gyeeŋŋu Toondaana la, yiri; bɛni ka karimbadima maa ni kpamma maa zaa daa pun la'am na.
40026058	Ka Piita daa sↄ'ai n-dↄli Yisa nyaaŋŋa sa, halli n-kpɛ Toondaana maa dundↄŋŋu ni. U daa zi bɛni, m-bɛ soogyadima maa sunsukkuni, ni u ti nya di naari ŋↄn ya nyɛ seem.
40026059	Kpamma maa, ni la'aŋŋu dima zaa, daa moori la ni ba nya ziri sɛhara n-galim Yisa ka ku u.
40026060	Amaa ba daa bu nya lala sɛhara, halli ni niriba pam daa yi na ni ba ma'ai ziri n-galim u. Ka niriba ayi daa naayi doaai n-zaani na,
40026061	ni, "Doo wa yɛliya, ni, u nin sa'am Naawunni Gyeeŋŋu Duu ka zaŋŋi daba ata m-mɛ seaa."
40026062	Di saha ka Gyeeŋŋu Toondaana maa daa doaai m-boosi u, ni, "I ka labsigu? Bumbↄ nŋↄ ka ba yɛtti yɛttↄ'aseesi m-paasiri i wa?"
40026063	Ka Yisa ŋↄn daa sina, Toondaana maa daa laa m-boosi u n-yɛli, "Naawunni Nyↄvuri Daana zugu n nin zaŋŋi i n-niŋi nangbampↄri ni - yɛlima ti :- nyin nyɛ Masiiya ŋↄn ya fa ti m-basi ka leebi naaba? Nyini n nyɛ Naawunni bii la?"
40026064	Ka Yisa daa labsi n-ti u, ni, "I yɛliya; amaa n yɛtti ya, ni, zuna zaŋŋi n-kyɛnna :- 'Ya nin nya Ninsaala Bii maa' 'Ka u zi Naawunni Yaadaana maa nudirigu ya'ari' 'Ka kyɛnni na ka saazugu sangbana gyiligi u.' "
40026065	Ka Toondaana maa suuri daa yisigi, halli ka u daa toaai u maŋtoori sutura dizugu ka yɛli, "Ah! U tuuri la Naawunni! Ti bu laa m-boori sɛharadima yaasa, bee bↄa? Ya pun wum ŋↄn tↄ'asiri yɛttↄ'aseesi an kyisira.
40026066	Ya gbaai la wula?" Ka ba zaa daa labsi n-yɛli, ni, "U niŋi taalli - taalli kan sumni la kuubu."
40026067	Baseeba daa piili n-tusiri nantoori n-niŋi Yisa nini, ka daa lↄbri u tampɛ'asi ka daa buuri u
40026068	ka boosiri u, ni, "Nyin Masiiya, nyin anabi wa, bugma m-baŋŋi ŋↄn ŋmɛ i wa!"
40026069	Tↄ; ka Piita daa na bɛ la tiŋni dundↄŋŋu maa puuni, ka Gyeeŋŋu Toondaana yiri bipunsi sↄ daa kpɛ na nti yɛli u, ni, "Nyin gba yi bɛ la Yisa, Galilii nira wa, saani!"
40026070	Amaa ŋↄn mun daa kyiisi ba zaa tooni, ni, "M bu baŋŋi nyin tↄ'asiri yɛttↄ'aseesi wa!"
40026071	Ka daa yi n-kpɛ bunzↄŋŋu ni. Ka pↄ'asarisↄ daa nya u n-yɛtti dappa ban bɛ bɛni maa, ni, "Ŋↄnŋↄ n daa dↄli Yisa, Nazarɛti doo la!"
40026072	Ka Piita daa kyiisi yaasa, ni, "M pↄ la noori, ni, m bu mi doo wa!"
40026073	Din daa paasi beela, ban daa zɛ bɛni maa daa laa n-yɛli Piita, ni, "I ku toaai n-kyiisi, ni, i pa ba nyaandↄla, dama i gba tↄ'asiri la Galiliitiri ka ti baŋŋi i yɛla di zugu."
40026074	Ka Piita daa maali m-poori n-yɛtti yɛlikyↄ'ama, ni, "M pↄya, ni, n yɛli la yɛlimaŋni. M bu mi doo maa!" Di saha maa ka nↄroo daa kum,
40026075	ka Piita teaai Yisa ŋↄn daa yɛli u seem, ni, "I nin kyiisi ma napↄŋŋu buta pↄi, ka nↄroo naayi kum." Ka u daa zↄ n-yi samanni ka kumni kunkuma.
40027001	Ka beoo ŋↄn daa ti kaai, gyeeŋŋu toondaandima ni tinkpamma maa zaa daa la'asi n-gbaai gbaari zaŋŋi n-kyaŋŋi ban nin ku Yisa seem.
40027002	Ka ba daa ba Yisa bansi n-zaŋŋi u n-kyaŋŋi n-niŋi Gↄmna Pailiti nuu ni.
40027003	Gyuudasi muna, sↄ ŋↄn daa yi Yisa nyaaŋŋa la, ŋↄn daa ti wum, ni, Yisa galinsi maa sum la ni kuubu, u sufu daa sa'amiya; ka u daa ya lugi anzulifa pisita la ni u ti ti Gyeeŋŋu Toondaandima ni kpambaya la.
40027004	Nti yɛli ba, ni, "Man galimiya! Dↄsↄ ŋↄn bu tum taalli ka n zaŋŋi n-figsi n-ti ya, ka ba ti yɛ n-ku u." Ka ba daa labsi n-yɛli u, "Ka ti ba'a bↄ m bɛ ni? Ay - nyin yɛttↄ'a maa n kur nyɛ di."
40027005	Di saha ka Gyuudasi daa zaŋŋi anzulifa ligri maa n-lↄbi m-basi Gyeeŋŋu Yiri puuni, ka daa bakki. Ka di nyaaŋŋa u daa kyaŋŋi nti yuli u maŋŋa n-kpi.
40027006	Ka gyeeŋŋu toondaandima maa daa zaŋŋi ligri maa ka yɛli, "Ligri zaŋŋi n-kyaŋŋi sↄ kum yɛla nŋↄa: ti mun kaya nin ta'ai, ni, di bu sumsi ni ziim ligri wa taabu ti paasi ti Gyeeŋŋu Yiri wa ligri ni."
40027007	Ka ba zaa daa la'asi n-gbaai gbaari, ni, ba zaŋŋma ligri maa n-da paaluseaa dugmeeriba la ŋↄn daa su la, ni ba ti mari n-sↄ'ari tinzundima bɛni.
40027008	Lala zugu daa kyɛ ka ba boonni bɛni, ni, 'Ziim Paalu', halli ni zuna.
40027009	Di saha di siri daa niŋi hoo Anabi Gyɛrimaaya ŋↄn daa tↄ'asi anabitiri yɛliseelli la, ni :- "Ba nin zaŋŋi anzulifa pisita la, Izraɛli dima maa ŋↄn daa sakki ni ba yↄ seesi la, Ni, ba baŋŋi, ni, u ligri ŋↄn nyɛ seem nla."
40027010	Ni :- "Ba zaŋŋi a n-da dugmeeriba paalu. Ti Dugma ŋↄn daa yɛli ma seem la nla."
40027011	Tↄ: ka Yisa daa zaani Gↄmna maa tooni, ka u daa boosi u, ni, "Nyini n nyɛ Izraɛli dima Naaba la?", ka Yisa daa yɛli u, "Nyin ŋↄn yɛli seem maa n nyɛ di."
40027012	Ka gyeeŋŋu toondaandima ni kpambaya maa ŋↄn daa galimni u la, u daa bu yɛli seelli.
40027013	Di saha ka Pailiti daa yɛli u, ni, "I bu wumni ban galimni i seem wa?"
40027014	Ka Yisa daa bu gyɛrigi, halli yɛlli yinni gba, ka di daa gyɛri Gↄmna maa pam.
40027015	Tↄ, ka Kyuu saha kaari soori n daa nyɛ di, ni, niriba daa yi wulisi dansarika niriba ninvugsↄ ban boora, ka Gↄmna maa ti yiisi di daama n-kyɛ u ka u kyaŋŋi.
40027016	Tↄ: lala saha maa ka dↄsↄ n daa bɛ sarika maa ni, ka u yuuri boonni Barabasi, ka sↄkam zaa daa mi u yɛla.
40027017	Ka daadam ŋↄn daa ti la'am na, Pailiti daa boosi ba, ni, "Ya boori ni n zaŋŋi Barabasi m-basi ya, bee, Yisa ban boonni sↄ Masiiya, Naaba, la?"
40027018	- dama u daa mi halli, ni, nyuuri zugu ka ba daa zaŋŋi Yisa n-ti u la.
40027019	Tↄ: ka Pailiti daa na kur zi la sariya karibu zↄŋŋu maa ni, ka u pↄ'a daa tum u saani na nti ti u lahabaari, ni, "Di niŋi yɛlimaŋni daana wa seelli! Dama n zaasa puuni, yuŋŋu la, ka n sa namsiya pam u yɛttↄ'a zugu."
40027020	Di saha ka Gyeeŋŋu Toondaandima ni kpamma maa daa kur tↄ'asiri n-tiri zama maa n-kpaasiri ba zugri, ka naayi kyɛ ka ba sakki ni ba ti susi Gↄmna maa, ni, u yiisima Barabasi n-ti ba na, ka kyɛ ka Yisa baasi yↄri.
40027021	Dizugu Gↄmna maa ŋↄn daa boosi ba, ni, "Niriba ayi wa puuni, ya yiisima yan boori sↄa!", ba daa labsi n-yɛli u, ni, "Barabasi ka ti boora!"
40027022	Ka Pailiti daa laa n-yɛli ba, ni, "Ka Yisa, ban boonni sↄ Masiiya Naaba la, muna? - Ya boori ni n niŋi u la wula?" Ka ba zaa yɛli, "Kyɛ ka ba kpaasi u n-tabli dↄpulli zugu!"
40027023	Ŋↄn mun daa boosi ba, ni, "Ka taalli bↄ ka u daa tum?" Ka ba daa maali n-tasi pam n-yɛtti, ni, "Ba kpaasim u!"
40027024	Ka Pailiti ŋↄn daa ti nya, ni, u yɛttↄ'a sɛseelli ku toaai m-maali yɛlli maa, halli u tuma maa zaa yↄri ka niriba maa maali n-vuuri nti yakki, u daa zaŋŋi koom m-peaai u nuusi daadam maa tooni. Ni, "Man nuu ka doo wa kuubu ni! Ya tuma nla."
40027025	Di saha ka zama maa zaa daa la'am n-yɛli, "Tↄ! Kyɛ ka u ziim taalli kpalim n-nyɛ tirima dinni, ni ti biisi la dinni gba!"
40027026	Di saha ka u daa yiisi Barabasi m-basi n-ti ba, ka daa feebi Yisa muna, ka zaŋŋi u n-tisi ni ba kpaasi u n-tabli dↄpulli zugu.
40027027	Gↄmna soogyadima maa daa zaŋŋi Yisa n-kpɛ Baarikyi maa ni, ka booli ba taaba ni ba la'am na.
40027028	Ba daa yeaai u neema maa ka daa zaŋŋi naam kparizeoo n-yeeli u.
40027029	Ka daa zaŋŋi goosi m-paam m-pili u zugu hoo naam zupiliga, ka zaŋŋi kika'ari n-gbibli u nudirigu hoo naam damni; ka daa gbaantiri u tooni m-maanni u ansarisi, ni, "Ndana, m Ba Izraɛli Naaba!"
40027030	Ba daa laa n-tusi nantoori n-niŋi u, ka zaŋŋi u kika'ari la n-kpaasiri u zugu ni.
40027031	Ban daa deem u lala n-naai ba daa yeaai ba kparigu maa ka labsi u maŋtoori neema n-yeeli u. Ka daa mari u n-yi ni ba kyaŋŋi nti kpaasi u.
40027032	Ka ban daa ti kyɛnni maa, ba daa nya Sairiini tingbaŋŋu dↄsↄ, ka u yuuri boonni Saimoon. Ŋↄna ka ba daa gbaai n-kyɛ ka u zaŋŋi Yisa dↄpulli daari maa n-ziiri n-dↄli Yisa nyaaŋŋa.
40027033	Tↄ; ka ban daa ti paai luginseaa kan yuuri boonni 'Gↄligↄtta', ka di gbinni nyɛ la "Zuguŋmaaŋŋu Zii la",
40027034	ba daa zaŋŋi daam bun gyɛri ni titoori, ni, u nyuuma! Amaa ŋↄn daa lam bu, u daa bu sakki n-nyu bu.
40027035	Ka ba daa kpaasi u n-tabli dↄpulli zugu, ka zaŋŋi ka n-sa. Di saha ka ba daa puri u sutura n-tↄri taaba, n-toori tɛtɛ ni ba ti nya a puribu soori.
40027036	Di nyaaŋŋa ba daa zinni bɛni ka gↄsiri u ni.
40027037	Ka ba daa sↄbi bunni n-galimni u, ka zaŋŋi ka n-tabli dↄpulli maa saazugu, ni, "Yisa, Yɛhudiyadima Naaba la, nŋↄa."
40027038	Di saha maa ka ba daa kpaasi na'ayigsi ayi gba: ka daa sa ba yinni u nudirigu ya'ari, ni ŋↄnla u nuzaa ya'ari.
40027039	Niriba ban daa gatti daa lↄbri ba zugu ka tuuri Yisa,
40027040	ni, "Ↄhↄ! Nyini n daa yɛnni, ni, i nin daai Gyeeŋŋu Yiri la n-lusi, ka laa n-zaŋŋi daba ata m-mɛ ka la yaasa! Tↄ, ka pampaŋŋↄ, i yi siri nyɛ la Naawunni biiya, nyin sigma dↄpulli maa zugu na n-fa i maŋŋa m-basi!"
40027041	Lala ka gyeeŋŋu kpamma, ni karimbadima ni tinkpamma maa gba, daa laari Yisa ka yɛtti taaba,
40027042	ni, "U daa faari la niriba m-basira, amaa ka bu toaai n-fa u maŋŋa m-basi! Ni, Izraɛli Naaba n nyɛ u, fa! - tↄ, kyɛ ka u yi dↄpulli maa zugu n-sigi na ka ti niŋi u yɛdda!"
40027043	Ka ba daa laa n-yɛtti, ni, "U niŋi la Naawunni yɛdda, ka yɛli, ni, u nyɛ la Naawunni biiya: tↄ, ka dinŋↄna ŋↄn Naawunni yi siri boori u, ŋↄn faam u m-basi ka ti nya!"
40027044	Ka na'ayigsi ayi seeba ban daa kpaasi n-sa Yisa ya'a ayi maa gba daa tuuri u.
40027045	Ka agbaa saha zaŋŋi n-kyɛnna, tingbaŋŋu maa zaa daa sↄbgi zimm, ka zibsim daa ligi ya'ari kam zaa n-yuui m-paai zaanoori hoo kurigu ata saha.
40027046	Di saha maa Yisa daa kaasiya pam, ni, "Ilayi, Ilayi, lima sabakyitani?" - di gbinni n nyɛ 'N Naawunni, n Naawunni, wula ka i kyɛ ma m-basi?'
40027047	Niriba ban daa zɛ bɛni maa seeba daa ti wum u yɛttↄ'a maa ka yɛli, ni, "Ya wumma! U boonni la Ilaygya!"
40027048	Di saha ka ba ninvugyinni daa kyaŋŋi nti bↄ sↄ'asu n-zaŋŋi n-niŋi damiisiri ni, ka mari na n-zaŋŋi n-kusi kika'ari zugu n-duusi m-paai Yisa ni u ti nyu.
40027049	Ka banla daa yɛli, ni, "Kyɛla! Kyɛ ka ti nya Ilaygya nin kyɛ na n-fa u m-basi, bee?"
40027050	Ka Yisa daa laa n-tasi pampam ka naayi ti ka ni.
40027051	Ka pateesa kan daa ya'ai Gyeeŋŋu Yiri Dutitaari puuni maa daa toaai buyi, ka saazugu zaŋŋi n-sigri tiŋŋa ni; ka tingbaŋŋu maa daa damni ka tampiisi bↄkki.
40027052	Ka gbala daa yaamna, ka Naawunni niriba kpiimma pam daa doaai na.
40027053	Ka Yisa ŋↄn daa yisigi kum ni n-naai, lala kpiimma pam daa yi gbala la ni na n-kpɛ Naawunni tiŋŋa la timpuuni, ka niriba pam daa nya ba.
40027054	Soogyadima toondaana maa ni u niriba daa guri Yisa; ka ban daa nya tingbaŋŋu ŋↄn daa damni seem maa, dabeem daa gbaai ba pam, ka ba daa yɛli, ni, "Doo wa siri daa nyɛ la Wumbiiya."
40027055	Ka pↄ'aseeba daa bɛ kpaŋŋa ka gↄsiri na - pↄ'aseeba ban daa dↄli u n-yi Galilii na ni ba ti suŋŋni u la n daa nyɛ ba.
40027056	Mariama ŋↄn daa yi Magdala na n-daa la, ni Mariama sↄ ŋↄn daa nyɛ Gyeemsi bila ni Gyoosɛfi ma, ni Zɛbidii pↄ'a gba.
40027057	Tↄ. Bundaansↄ n daa bɛ ni ŋↄn yuuri daa boonni la Gyoosɛfi: Arimatiiya tiŋŋa nira n daa nyɛ u, ka u daa dↄli la Yisa. Di saha, zaanoori ŋↄn daa ti maai, ŋↄn Gyoosɛfi daa kyaŋŋi m-paai Gↄmna Pailiti na nti susi u soori ni u kyɛ ka u zaŋŋi Yisa ningbiŋŋu nti sↄ'ai. Ka Pailiti daa yɛli, ni, tↄ, ba zaŋŋma n-ti u.
40027059	Ka Gyoosɛfi daa deaai ningbiŋŋu maa ka zaŋŋi kasinveelli n-vili.
40027060	Ka zaŋŋi u n-niŋi gbalipaali ban kyiibi seaa tampii ni, ka daa bilim kugtitaari n-ligi ka noori ka naayi bakki.
40027061	Mariama, Magdala tiŋŋa pↄ'a la, ni u tↄ'ama, daa zintiri n-tuusiri tampifeoo gballi la dunoori ni.
40027062	N-neaai beoo - Vuusim Dabsiri daari maa n-daa la - ka Gyeeŋŋu Toondaandima daa la'am Gↄmna Pailiti saani na, ban ni Farisidima maa m-paasi.
40027063	Nti yɛli u, ni, "Ti wumiya, ziridaana wa ŋↄn daa na bɛ ni maa, ni, u yɛtti, ni, u nin niŋi dabsa ata pↄi ka naayi doaai.
40027064	Tↄ; ka dinŋↄna kyɛ ka soogyadima kyaŋŋi nti guri u tampifeoo gballi maa n-niŋi dabsa ata la. Dama di pa seem u nyaandↄliba nin zu u n-yiisi na, ka yɛli niriba, ni, u doaai la kum ni. Di yi bɛ lala, di naari nin niŋi yↄmsigu n-gaari daŋŋni dinni ŋↄn daa bɛ seem la."
40027065	Ka Pailiti daa yɛli ba, "Ya mari la ya maŋtoori tↄbbiisi; tↄ - kur kyɛma n-niŋi yan nin nyaŋŋi seem n-guri ka suŋŋasuŋŋa."
40027066	Ka ba daa kyaŋŋi nti guri gballi maa, ka daa zaŋŋi bunni n-tabli kugbiliŋŋu maa, ka laa n-zaali tↄbbiisi ni ba gura.
40028001	Alahadaari, bɛkyikyeoo, ka Mariama, Magdala tiŋŋa pↄ'a la, ni u tↄ'ama la, daa kyaŋŋi ni ba ti gↄsi tampifeoo gballi maa.
40028002	Di daa bu yuui ka tingbaŋŋu daa vibgi pam, ka ti Dugma malaaka daa yi arizana ni n-sigi na n-vuui gballi dunoori kugbiliŋŋu maa m-biligi ka n-yi kpaŋŋa n-zinni ka zugu.
40028003	Ka u nindaa nya'ari ni n-ŋmanni hoo saa ŋↄn yi nya'asi seem la, ka u neema pɛligi hoo gumni.
40028004	Dabeem daa gbaai gbaliguriba maa, halli ka ba ningbina kpi m-maai hoo kum la.
40028005	Ka malaaka maa daa tↄ'asi n-yɛli pↄ'aba maa, ni, "Ya di kyɛ ka dabeem mari ya. M mi halli, ni, ya boori la Yisa ziiya, Nazarɛti dↄsↄ ban daa kpaasi la.
40028006	U laa n-ka kpa. U yigsiya hoo ŋↄn daa pun yɛli seem. Ya kyɛm na n-nya, ŋↄn daa dↄ seela nŋↄa!
40028007	Amaa ya kyɛm yooma n-yɛli u nyaandↄliba, ni, u neaai kum ni ka u nin daŋŋi ya tooni n-kyaŋŋi Galilii. Bɛni ka ya nin ti nya u. Ya nyama, m pun yɛli ya ni."
40028008	Di daa gyɛri pↄ'aba maa pam; dabeem daa mari ba, ni sufumaasim gba. Ka dizugu ba daa zↄ yooma n-kyaŋŋi nti yɛli u nyaandↄliba maa.
40028009	Di saha maa ka Yisa daa tuusi ba soori ni m-puusi ba, ni, alaafɛa? Ba daa pↄri u saani na n-gbaani u tooni m-bↄbli u nↄba ka gyeemni u.
40028010	Ka Yisa daa yɛli ba, ni, "Ya di zↄri dabeem. Ya kyɛma nti yɛli m mabiisi la, ni, ba kyɛm Galilii tingbaŋŋu ni - bɛni ka ba nin nya ma."
40028011	Tↄ: ka pↄ'aba maa ŋↄn daa ti yi soori, tↄbbiisi la seeba ban daa guri gballi maa daa labi timpuuni nti yɛli Gyeeŋŋu Toondaandima la seelli zaa din niŋi.
40028012	Ka Toondaandima la daa la'asi kpamma zaa na nti zinni n-ŋmɛ taaba saawara ka gbaai gbaari. Ba daa zaŋŋi la ligri pam n-da tↄbbiisi maa noori
40028013	ka yɛli, ni, sↄ yi ti boosi ba Yisa yɛla, ban yɛlima, ni, ba daa gbisiri ni yuŋŋu ka Yisa nyaandↄliba la kyɛ na n-zu Yisa ningbiŋŋu la u tampifeoo gballi maa ni.
40028014	Ni, "Gↄmna maa yi ti wum lala, ti nin tↄ'asi n-ti u, ka kyɛ ka taaliseaa zaa ku gbaai ya."
40028015	Ka tↄbbiisi maa daa deaai ba ligri ka daa tum ban daa bulisi ba seem la. Di zugu lahabaari kanŋↄ na bɛ Yɛhudiya dima maa saani halli ni zuna.
40028016	Yisa nyaandↄliba piiya ni yinni maa mun daa kyaŋŋi nti paai Galilii. Ba daa du zↄseaa Yisa ŋↄn daa pun wulisi ba ka yɛla maa zugu,
40028017	ka bɛni ka ba daa nya u. Di saha ba daa gyeemni u ni, amaa baseeba daa birisiri ni.
40028018	Yisa daa paai ba na ka yɛli ba, ni, "Ba ti ma la yiiko zaa duniya wa ni, ni arizana ni gba.
40028019	Dizugu ya kyɛma n-yi m-paai duniya wa lugri kam zaa n-wulisiri tinsi zaa niriba. Ya deaama ba n-su Naawunni koom ya Ba Naawunni yuuri zugu, ni u Biiya, ni u Siiya Vuusim Kasi yuuri zugu gba.
40028020	Ya wulisima ba, ni, ba dↄla man zaali ya noori seem maa zaa. Ka ya baŋŋma, ni, n nin bɛ ya saani, halli ni duniya wa saha maa naari."
41001001	Dinŋↄ n nyɛ lahabasuŋŋu maa, zaŋŋi n-kyaŋŋi Yisa Kirisita Masiiya, Naawunni Bii maa. Di piili la kpa.
41001002	Dinŋↄna Naawunni daa pun kyɛ ka Anabi Aizaaya sↄbi, ni: "Nnya n tuumu maa nŋↄ, N tumni u ni u ti daŋŋi i tooni: Ŋↄna nin maali soori maa n-ti i."
41001003	ni, "Ya wumma! Sↄ m bɛ moo ni n-tasira, Ni, 'Ya maalim ti Dugma palli n-ti u, Ya sɛ'asim u sↄya zaa ka a tuusi kyippi!' "
41001004	Tↄ; ka dizugu dↄsↄ n daa bɛ ni, ka u yuuri Gyↄni - ŋↄn daa suuri niriba Naawunni koom la n-daa la. U daa bɛ la moo ni m-moonna n-yɛtti, ni, "Ya kyɛli ya tumbeeri m-basi, ka lala zugu ya kyɛm na ka n su ya Naawunni koom, ka ŋↄn Naawunni nin kyɛ ya taalli zaa m-pɛŋŋi ya."
41001005	Ka daadam daa la'am n-yi u saani na pam; ba daa yi la Gyuudii tingbaŋŋu ni na, ni Gyɛrusalɛm tiŋŋa m-paasi. Ka ba daa paai u na ka wulisiri ban tum tumbɛseesi maa, ka u daa su ba tumbeeri kyɛ-m-pɛŋŋi kↄsuubu, Gyↄdin mↄ'ari la ni.
41001006	Ŋↄn Gyↄni mun daa yɛ la arakoomi kↄbri kparigu, ka daa mari gbaŋŋu n-loori u seaa, ka u diibu daa kur nyɛ la toori, ni siiri.
41001007	Tↄ; ka Gyↄni daa moonni, ni, "Sↄ nin kyɛ n nyaaŋŋa na n-kpeem n-gaari ma, halli ka mani bu sumsi ni n kuntiri m-pirigi u namna n-tiri u.
41001008	Ya nyama! - koom ka mani zaŋŋni n-suuri ya wa, amaa ŋↄn mun nin zaŋŋi Sii Kasi Vuusim n-suuri ya."
41001009	Di daa niŋiya ka Yisa daa yi Nazarɛti, tinseaa kan bɛ Galilii tingbaŋŋu ni la, ka daa kyɛ na nti kpɛ Gyↄdin mↄ'ari maa ni n-su koom Gyↄni nuu ni.
41001010	Ŋↄn daa ti yi koom maa ni na, u daa nya ka sangbana n bↄkki ka Sii maa daa sigri u zugu na. U daa gↄsi ka Sii maa gↄsibu daa ŋmani hoo naŋmanni ŋↄn bɛ seem la.
41001011	Ka ba daa wum Naawunni kukↄri saazugu ni na, ni, "M bii n nyɛ i, ka n wuri i ni pam. N nini n tigi i."
41001012	Di saha ka Naawunni Siiya Vuusim Kasi daa zaŋŋi u n-taasi yoo ni.
41001013	Ka u daa bɛ bɛni dapisinaasi, ka Sintaani daa zamsiri u. U daa kpalim la bɛni, ka mooni bunkↄbri kↄkↄ n daa bɛ u saani, ka malaakadima daa guri u.
41001014	Ka Naaba ŋↄn daa gbaai Gyↄni n-kpari sahanseaa la, di saha ka Yisa daa kyaŋŋi m-paai Galilii tingbaŋŋu ni n-tↄ'asiri Naawunni lahabasuŋŋu maa yɛla.
41001015	Ni, "Saha maa paaya; Naawunni naam la bɛ la ya saani. Ya takkma ya beebu, ni ya teesibeeri, ka niŋni lahabasuŋŋu maa yɛdda."
41001016	Ka u daa kyaŋŋi n-dↄli Galilii mↄ'ari duuri la nti nya Saimoon ni u sunzↄ Anduru, ka ba daa lↄbri laaŋŋu mↄ'ari maa ni, dama ba daa tumni la zingbaariba tuma.
41001017	Ka Yisa daa yɛli ba, "Ya dↄli ma na! N nin kyɛ ka ya leebi ninsaaligbaariba."
41001018	Yoomyooma ka ba daa basi ba laama maa ka dↄli u.
41001019	Ŋↄn daa kyaŋŋi tooni beela maa, u daa nya Gyeemsi, Zɛbidii biiya, ni u sunzↄ Gyↄni, ka ba daa bɛ nyariŋŋu ni m-maanni ba laama.
41001020	Ka u daa booli ba, ni, ba dↄli u na, ka ba daa doaai n-kyaŋŋi n-dↄli u nyaaŋŋa, ka bakki ka kyɛ ba ba Zɛbidii, ni u tuntumniba, ka ba daa kpalim m-bɛ nyariŋŋu maa ni.
41001021	Ka ba daa kyaŋŋi nti paai Kapirinyum. M-paaya, ka Vuusim dabsa maa ni ka Yisa daa la'amni ni Kapirinyum dima n-kpeeri wumpuusigu la'aŋŋu duu maa ni nti wulisiri ba.
41001022	Di daa niŋi ba alahazibu pam ŋↄn daa tↄ'asiri yɛttↄ'amaŋni zugu, ka u bu birisira halli beela; ni, di pa la kaman zaaligu baŋŋniba la ŋↄn yi wulisiri seem la.
41001023	Di saha maa ka dↄsↄ daa bɛ la'aŋŋu duu maa ni, ka arizimbeoo daa kur bɛ u ni; di daama daa kaasi
41001024	ka yɛli, "Yisa nyin Nazarɛti doo wa! Wula ka i ya mukki ti? I kyɛnni na ni i ti sa'am ti, bee? M mi nyin ŋↄn nyɛ sↄa: ni, nyin nyɛ la ŋↄn nyɛ bunkasikasi ka yi Naawunni saani na!"
41001025	Amaa Yisa daa nyikki u, ka tasi u n-yɛli, ni, "Sina i vuuri ka yi na ka kyɛ u!"
41001026	Ka arizimbeoo maa daa dam doo maa n-lusi kyirigiligi, ka kaasi pam m-bakki ka kyɛ doo maa.
41001027	Ka di daa gyɛri ba zaasa, ka ba yi yɛtti taaba, "Bↄ nŋↄa? Wulisigu paalli nŋↄa! U tↄ'asiri la ni yiiko, halli u yɛtti arizimbeeri gba ka ba sakkri u noori."
41001028	Ka lahabaari wa daa gyiligi tiŋŋa maa yoomyooma, ka u yɛttↄ'a n daa bɛ Galilii tinsi zaa ni.
41001029	Ŋↄn daa yi la'aŋŋu duu maa, u daa kyaŋŋi n-ti kpɛ Saimoon ni Anduru yiri ni, ŋↄna ni Gyeemsi ni Gyↄni.
41001030	Di saha ka waari n daa mari Saimoon deempↄ'a ka u ningbina daa bii, ka u dↄya. Ka ba daa yɛli Yisa u yɛla.
41001031	Ka u gaari tooni n-gbaai pↄ'a maa nuu n-suŋŋi u ka u doaai n-zaani, ka u dooru daa basi u, ka u daa yi na n-tum n-ti ba.
41001032	Di daari zaanↄyuŋŋu, wuntaŋŋa ŋↄn daa ti luri maa, ba daa mari seeba ban beera, ni arizimbeeri ŋↄn daa bɛ seeba zugri la, n-kyɛ u saani na;
41001033	ka tiŋŋa maa niriba zaa daa la'asi na nti mugi yiri maa za'anↄri.
41001034	Ka u daa tibi ba dooribeeri maa zaa ka kari arizimbeeri pam n-yiisi niriba saani. U daa bu sakki ni arizimbeeri maa tↄ'asira, dama ba daa mi ŋↄn nyɛ sↄa.
41001035	Ka din daa kaai beoo asuba pinipini, u daa yisigi n-yi. U daa kyaŋŋi nti kpɛ moo ni nti bɛ u kↄkↄ m-puusiri Naawunni.
41001036	Amaa Saimoon ni u taaba maa daa bↄ m-bↄ
41001037	nti nya u, n-yɛli u, ni, "Ba zaasa boori la i ziiya."
41001038	Ka ŋↄn mun daa labsi n-yɛli ba, "Ya kyɛ ka ti gaari n-kyaŋŋi tingbaŋŋu wa tinkpanseesi ni, bɛni gba ka n ya mooli lahabaari maa: dama dinŋↄ zugu ka n yi na."
41001039	Lala ka u daa yi n-gyiligi Galilii tinsi zaa n-yiisiri wa'azu ba la'aŋŋu duri ni, ka katti arizimbeeri daadam saani.
41001040	Tↄ: ka kↄnsↄ daa ti kyɛ u saani na n-gbaani u tooni n-susiri u; u daa yɛli, ni, "I yi da sakki, i naa n-kyɛ ka n kↄmni wa naai ka n kpɛ n-taabi ni."
41001041	Ka Yisa daa zↄ u namboo ka daa teaai u nuu n-siisi u, ka yɛli, "N sakkiya, di naama!"
41001042	Ka di saha maa ka u kↄmni maa daa basi u ka u daa niŋi kasi.
41001043	Ka Yisa daa kpaamni u ni nimmoaa n-kyeoosi u:
41001044	ka yɛli, ni, "Di yɛli seelli n-ti sↄ zaa. Kur kyɛm nti zaŋŋi i maŋŋa n-wulisi maalimaanna ka maali sariseesi Musa ŋↄn daa sↄbi n-zaali zaŋŋi n-kyaŋŋi kↄmni tippu zii la; dina n nin kyɛ ka ba baŋŋi, ni, i siri nya tippu."
41001045	Amaa doo maa daa yi n-kyɛ ka sↄkam zaa wum lahabaari maa, halli ka di ti niŋi ka Yisa daa bu nyaŋŋi n-kpɛ tiŋŋa kam puuni ka ba nya u, amaa u daa kpalim m-bɛ la moo ni. Amaa di zaa yↄri, niriba daa yiiri la lugri kam n-kyɛnni u saani na.
41002001	Di daa niŋi dabsa ka Yisa daa labi n-kuli Kapirinyum na n-kpɛ yiri ni, ka u lahabaari daa paai sↄkam zaa, ni, u kuli na.
41002002	Ka niriba pam daa la'am halli ka paalu beela daa ka duu maa ni; yiri maa samanni gba daa ka paalu halli beela. Ka Yisa daa tↄ'asiri yɛttↄ'a maa n-tiri ba.
41002003	Di saha ka niriba anaasi daa zi gbariga m-paai na.
41002004	Ka daadam ŋↄn daa zoaai seem maa zugu ba daa bu nyaŋŋi m-mari ba baara maa n-kpɛ Yisa saani na. Lala maa zugu ba daa du pii maa zugu nti kyiibi voori n-niŋi sunsukku, Yisa ŋↄn daa bɛ seela maa deede. Ban daa kyiibi n-naai la, ba daa kyɛ ka gbariga ni u sↄŋŋu maa zaa sigi na nti doonni Yisa tooni.
41002005	Tↄ, ka Yisa ŋↄn daa nya ban niŋi yɛdda seem maa, u daa yɛli baara maa, ni, "M biiya, n kyɛ i taalli m-pɛŋŋi i."
41002006	Ka karimbaseeba daa zi bɛni m-boosiri ba sufu ni teesa, ni,
41002007	"Bↄ ka doo wa tↄ'asiri n-yɛtti wa? - lala ka u zaŋŋi u maŋŋa n-zaantiri Naawunni zaaziiya! Ŋↄni n-lee n-toaai n-kyɛ niriba taalli m-pɛŋŋi ba? Ka pa ni Naawunni kↄkↄa?"
41002008	Yooma ka Yisa daa baŋŋi ba sufu ni teesa maa zaa, ka boosi ba, ni, "Bↄ zugu ka ya birisiri ya sufu ni teesa puuni lala?
41002009	Yɛla ayi wa sunsukkuni kani m bu tↄ - i yi yɛli gbariga, ni, ba kyɛ u taalli m-pɛŋŋi u, bee i yi yɛli u, ni, u doaama ka zaŋŋi u sↄŋŋu la n-kyaŋŋi?"
41002010	Ka u daa laa n-yɛli ba, "Amaa m boori la ya baŋŋi, ni, ba pun ti man Ninsaala Biiya soori ni n kyɛri niriba taalli m-pɛŋŋi ba duniya wa ni." Di saha maa ka u ŋmaligi n-yɛli baara maa,
41002011	ni, "N ya yɛli i ni, ni, i doaama ka kpikki i sↄŋŋu wa n-kuli!"
41002012	Ka doo maa daa siri doaai n-zaŋŋi u sↄŋŋu maa n-yi, ba zaa tooni. Ka di daa niŋi ba zaa alahazibu ka ba daa pɛ'ari Naawunni n-yɛtta, "Ti na zi n-nya lala taabu, halli fiiŋ gba!"
41002013	Yisa daa laa n-labi n-dↄli mↄ'aduuri maa ni. Ka niriba zaa daa kyɛ u saani na ka u daa piili n-wulisiri ba.
41002014	U daa kyɛnni n-gatta, ka naayi nya karikyisↄ, Alifiisi bii Liivai, ka u daa zi ba lampoo tuma ziiya n-tumna. Ka Yisa yɛli u, "Doaama n-dↄli ma!" Ka u daa doaai ka dↄli u.
41002015	Ka ba daa kyaŋŋi nti kpɛ ŋↄn Liivai yiri maa, ban ni Yisa nyaandↄliba. Ka lampodeaariba ni ala'akyi dima pam daa dↄli ba n-kpɛa, ka ba zaa daa la'am nti di bundirigu, dama lala niriba daa zoaaya, ka daa dↄli Yisa.
41002016	Ka karimbadima maa, baseeba ban daa dↄli Farisii dima maa soori la, daa nya ka Yisa la'amni ni lampodeaariba ni ala'akyi dima n-dira, ka ba daa boosi u nyaandↄliba maa, ni, "Wula ka ŋↄn ni ninvugbanŋↄ taabu n la'amni n-dira?"
41002017	Ka Yisa daa wum ban tↄ'asi seem maa ka labsi n-yɛli ba, ni, "Ninvugseeba ban mari alaafɛ bu boori tiimaraana, na'ala ban beeri m boori u. Pa tunsuma dima ka n kyɛ na ni m boonni ba, amaa tumbeeri dima ka m boonna."
41002018	Tↄ. Di saha maa ka Gyↄni Kↄsuura nyaandↄliba ni Farisii dima daa ti loori noori, ka ninvugseeba daa kyɛ Yisa saani na m-boosi u, ni, "Bↄ n niŋi ka Gyↄni nyaandↄliba maa loori noori, ban ni Farisii dima maa, ka nyin mun nyaandↄliba bu loora?"
41002019	Ka Yisa labsi m-boosi ba, ni, "Dↄsↄ yi ti di pↄ'apaalli ka ba mari la deema di zugu, ammi, pↄ'apaalli maa sira yi ti bɛ u saamma sunsukkuni, ba nin lↄ noori di saha, bee? Ay! Pↄ'apaalli daana yi ti kpalim m-bɛ ba saani ba ku toaai n-lↄ noori.
41002020	Amaa sahanseaa kyɛnni na ka ba nin ti yiisi amriya doo maa ba saani - di dabsa maa puuni ba nin ti lↄa."
41002021	Ka u daa laa m-paasi ba nyɛsiri n-yɛli, "Sↄ na zi n-zaŋŋi kyinkyimpaalli tanni n-sɛ n-ligi bunyeerikurigu. U yi niŋi lala, tampaalli maa yi yiisi kan ligi seela maa ka kyeaai bunkurigu la, ka ka maali n-sa'am m-paasi.
41002022	Bee, sↄ mun ku laa n-sakki n-zaŋŋi dapaalli n-lɛ daga'akura ni. U yi niŋi lala, daam maa nin ŋma ga'akura maa ka sa'am m-basi, ka ga'a maa gba sa'am. Ay! ga'apaala n zaŋŋni dapaalli."
41002023	Di daa niŋi ka Vuusim dindahinseaa ka Yisa daa dↄli puri ni n-gatta. U nyaandↄliba n daa kyɛnni n-dↄli u, ka ba daa kabri kasana maa.
41002024	Ka Farisii dima daa yɛli u, "Nyama! Wula ka ba tumni puri tuma wa? Ba galimni zaaligu maa zaŋŋi n-kyaŋŋi Vuusim Dabsiri wa."
41002025	Ka Yisa yɛli ba, "Ammi, ya na zi n-karim NaaDauda yɛla maa? Ni, Abiyaata ŋↄn daa di maalimaanniba zuguraana saha maa, ka bukaata daa dooni ŋↄn NaaDauda zugu ka u daa bɛ ni, ŋↄn ni u taaba; ka kↄm daa gbaai ba,
41002026	ka u daa kpɛ la Naawunni gyeeŋŋu zii maa n-zaŋŋi boroboro n-ŋↄbi. Pa boroboro anŋↄ taabu ka ba dooli Naawunni tooni ka a kyisiri ni? - na'ala maalimaanniba kↄkↄ n ŋↄbri a ni. Halli ka u daa laa n-tisi u taaba maa ka ba daa ŋↄbi."
41002027	Ka Yisa daa naa n-yɛli ba, "Vuusim dabsiri ka ba daa zaali ninsaala zugu, pa la Vuusim Dabsiri zugu ka ba daa maali ninsaala.
41002028	Dizugu man Ninsaala Bii n su Vuusim Dabsiri fukumsi gba."
41003001	Ka Yisa daa laa n-kpɛ la'aŋŋu duu la ni, ka dↄsↄ nukpiiŋŋu daana n daa bɛ bɛni.
41003002	Ka ninvugseeba n daa bɛ bɛni m-paasi, ka ba daa boori daliiri ni ba galim Yisa. Ka dizugu ba daa gↄsiri u ni, ni ba ti nya u nin tibi sↄ Vuusim Dabsiri daari, bee?
41003003	Di saha ka Yisa daa yɛli doo maa, "Doaam n-zaani sunsukkuni!",
41003004	ka laa n-yɛli ba zaa, "Vuusim Dabsiri muna, soori bɛ ni, ni, nira tum tunsuma di dabsiri maa, bee tumbeeri ka u nin tum? M-paasi yaasa, u tiligma sↄ nyↄvuri, bee u sa'am di ni?" Ka niriba maa daa kur kpalim surimm.
41003005	Ka u daa gↄsi n-gyiligi ba zaa ka u suuri daa yisigi ka u sufu sa'am ba zugkpeeŋŋu ŋↄn zoaai maa zugu, ka naayi yɛli nukpiiŋŋu daana maa, ni, "Teaam i nuu maa!" Ka u daa teaai, ka u nuu maa daa nya tippu.
41003006	Ka Farisii dima daa doaai ya'abi, ban ni NaaHɛroodi nyaaŋŋa dima, n-yi duu maa ni nti ŋmeeri taaba saawara m-boori sↄseaa ba nin dↄli n-ku Yisa.
41003007	Tↄ. Di nyaaŋŋa ka Yisa ni u nyaandↄliba maa daa bakki n-kyaŋŋi mↄ'ari ni, ka Galilii dima pam daa yi na n-dↄli ba. M-paasi lala, niriba pam gba daa yi Gyuudii tingbaŋŋu ni n-kyɛ u saani na, ban daa wum ŋↄn pun tumni tunseesi maa zugu, ni Gyɛrusalɛm tiŋŋa niriba, ni Idumiya tingbaŋŋu dima, ni tingbanseaa zaa kan bɛ Gyↄdin mↄ'ari ya'ari wa sa; halli seeba daa yi Taaya ni Saidoon tinsi ni gba n-kyɛ na.
41003009	Lala zama maa zugu ka Yisa daa yɛli u nyaandↄliba maa ni ba boom nyariŋŋu m-maali siri ni ba deaai u, ni, niriba maa ŋↄn kur gyiligri m-mugri u pam.
41003010	Dama u daa tibi niriba pam, ka dizugu baaridima zaa kur daari ni n-kyɛnni tooni ni ba ti siisi u.
41003011	Arizimbeeri daandima maa muna ŋↄn daa yi nya u, ba daa yi gbaani tiŋŋa u tooni ka tasi n-yɛli, "Naawunni Bii n nyɛ i!"
41003012	Amaa u daa kpamsi ba pam, ni, ba di yɛli daadam maa ŋↄn nyɛ sↄa.
41003013	Di saha ka Yisa daa du zoori zugu, ka booli ŋↄn boori seeba ka ba daa kyaŋŋi nti paai u saani na.
41003014	U daa yiisi niriba piiya ni ayi, ni ba ti kpalim n-dↄli u nyaaŋŋa, ka u tum ba ni ba ti yi u saani n-kyaŋŋi nti moonni lahabaari maa,
41003015	ka mari yiiko n-katti arizimbeeri m-basira.
41003016	Piiya ni babayi ka u daa yiisi maa, ka ba yuya nŋↄa :- u daa pa Saimoon yupaa, ni 'Piita' (di gbinni nyɛ la "Tampiiya"),
41003017	ni Gyeemsi, Zɛbidii bii la, n daa bɛ ni, ni u sunzↄ Gyↄni - ban ka u daa pa ba yupaa, ni 'Bↄ'anɛrigyeesi' (di gbinni nyɛ la "Satasiŋŋa Dima"),
41003018	ni Anduru ni Filipi, ni Baatↄlↄmiyu, ni Matiyu ni Tↄmaasi ni Alifiisi Gyeemsi, ni Taddiyusi ni Saimoon Kyɛna'an doowa,
41003019	ni Gyuudasi Isikariyↄti (ŋↄn mun daa ti leebi ŋↄn figsi Yisa n-ti u dindaandima maa).
41003020	Tↄ; ka Yisa daa kyaŋŋi nti kpɛ yiri ni, ka daadam daa laa n-la'amni na halli ka ŋↄn ni u nyaandↄliba maa daa bu nyaŋŋi n-di bundirigu gba.
41003021	U niriba ŋↄn daa ti wum dinŋↄa, ba daa yi na ni ba kyaŋŋi n-goaai u, ni, "U zugu n labgi."
41003022	Di saha maa ka karimbaseeba daa pun yi Gyɛrusalɛm n-sigi na, ka ba daa bɛ bɛni n-yɛtti, ni, "Biyɛlizibuli m mari u. Ii! - ArizinNaaba yiiko ka u zaŋŋni n-katti arizimbeeri maa."
41003023	Ka Yisa daa booli ba na ka zaŋŋi nyɛsa n-tↄ'asi n-ti ba, ni, "Sintaani ya n-niŋi la wula ni u yiisi Sintaani m-basi?
41003024	Tinseaa yi bɛ ni ka ka timbiisi yi purigi n-zabri taaba, lala tiŋŋa ku toaai n-zaani.
41003025	Bee yiriseaa yi bɛ ni ka ka yiri dima yi purigi n-zabri taaba, lala yiri ku toaai n-zaani.
41003026	Dizugu Sintaani muna, u yi ti za'asi u mammaŋŋa n-zabra, ŋↄn gba ku toaai n-zaani, u yɛla zaa naari nla.
41003027	Yɛlimaŋni, sↄ ku toaai n-kpɛ yaa daana yiri n-zu u neema maa ka di pa la u daŋŋi n-lↄ lala yaa daana maa ka naayi nyaŋŋi n-fa u yiri ni buna zaasa.
41003028	Yɛlimaŋni ka n yɛtti ya maa, Naawunni nin kyɛ ninsaalidima ala'akyi taalli zaa m-pɛŋŋi ba; halli nira yi tum tumbeeri, bee u yi sa'am Naawunni yuuri gba:
41003029	amaa ŋↄn sa'am Sii Kasi yuuri maa, u ku nya kyɛ-m-pɛŋŋi halli saha kan ka naari, ka u nin di la saha din ka tariga taalli."
41003030	- Ban daa yɛtti, ni, u mari la arizimbeoo, dizugu ka u daa yɛtti anŋↄ maa.
41003031	Ka Yisa ma, ni u sunzↄppa, daa paai na n-zaani samanni ka tum sↄ ni u kpɛ m-booli u na.
41003032	Daadam mun n daa zi n-gyiligi u, ka ba daa yɛli u, ni, "I ma ni i sunzↄppa bɛ samanni m-boori i ziiya.";
41003033	ka u daa labsi n-yɛli ba, "M ma ni n sunzↄppa n nyɛ bandima?",
41003034	ka daa gↄsi ban zi n-gyiligi u maa ka daa yɛtti, "N-nya ba! M ma ni n sunzↄppa maa nŋↄa!
41003035	Ŋↄnkam tumni Naawunni yuubu tuma nyɛ la n sunzↄ, bee n sunzↄpↄ'a, bee m ma."
41004001	Tↄ; ka Yisa daa laa n-gbaai yɛttↄ'a n-wulisiri niriba, Galilii mↄ'ari kpaŋŋa. Niriba ban daa la'am u saani maa daa zoaaya pam, dizugu u daa kpɛ la nyariŋŋu puuni nti zinni. Nyariŋŋu maa daa bɛ la koom puuni ka daadam maa daa kpalim mↄ'ari maa gbiriŋŋu n-wumna.
41004002	Ka u daa nyɛsi ba nyɛsa ka a wulisi ba yɛla pam;
41004003	ka daa laa n-yɛli ba, "Ya wumma! Dↄsↄ n daa kyaŋŋi puu, ni u ti waali u bumbura;
41004004	ka ŋↄn daa waanni maa, a seesi daa lu la sↄkpaŋŋa, ka niinsi daa kyɛ na n-di a zaa.
41004005	Tↄ, di saha maa ka u bumburiseesi daa lu kuga ziiya ka tanni ka ni see beela fiiŋ, ka daa tↄ bula yooma dama tanni maa daa bu zoaai;
41004006	amaa wuntaŋŋa daa bii ka ka bula maa daa gyɛkki n-kpi, dama a nya'a daa bu sigi wa'aligu.
41004007	Ka seesi gba daa lu la goosi ni, ka goosi maa daa zoaai na n-gabi kabula maa ka a daa kↄŋŋi dↄ'abu.
41004008	Amaa kaburiseesi daa lu la tam ziiya n-tↄ bula, n-zoaai, ka daa dↄ'ai n-niŋi kyi, seesi daa niŋi m-paai kabeelim pisitata, seesi pisiyooyoobu, seesi mun kↄbkↄbga."
41004009	Tↄ; ka Yisa ŋↄn daa ti ya n-naai u yɛttↄ'a maa u daa yɛli ba, "Ŋↄnkam mari tuba n nin wum, ŋↄn wumma!"
41004010	Ka Yisa ŋↄn daa ti ziya u kↄkↄa, ninvugseeba ban daa wum u lala yɛttↄ'a maa daa dↄli u tuumudima piiya ni ayi la n-kyɛ u saani na nti susi u, ni, u wulisim ba nyɛsiri wa gbinni ŋↄn nyɛ seem.
41004011	Ka u daa yɛli ba, ni, "Yarim muna - Naawunni siri ti ya soori ni ya baŋŋi u naam yɛlisↄ'ara ŋↄn nyɛ seem zaa. Amaa ban kpalim la nin wum yɛla zaa ka a bɛ nyɛsa ni.
41004012	Ni :- 'Ba nin gↄsi m-maali n-gↄsi, Amaa ba ku nya seela: Ba mun nin wum m-maali n-wum, Amaa ba ku baŋŋi di gbinni. Di yi pa lala, ba da naa n-labi Naawunni saani na, Ka u da kyɛ ba taalli m-pɛŋŋi ba.' "
41004013	Di saha Yisa daa boosi ba n-yɛli, "Ya bu baŋŋi nyɛsiri wa gbinni? Ka ya ya niŋi la wula m-baŋŋi nyɛsa zaa gbina?
41004014	Tↄ, ya wumma: ŋↄn butti kyi la n nyɛ hoo ŋↄn moonni Naawunni yɛligu.
41004015	Ninvugseeba ban ŋmani la bumbura an lu soori ni la n nyɛ seeba ban yi wum yɛligu maa pↄi, ka di bu yuui ka Sintaani naayi kyɛ na n-fa yɛligu maa ka kyɛ ba.
41004016	Ninvugseeba muna ban ŋmani la bumbura an lu kuga zugu la n nyɛ seeba ban yi wum yɛligu maa sahanseaa ba yi deaai ka ni sufupeelli;
41004017	amaa di bu kpɛ la ba sufu ni ni yɛlimaŋni, ka ba nya'a kaalinsi zugu ba bu yuura: dizugu yɛlibeoo bee vↄlisigu yi ti kyɛ na Naawunni yɛligu maa zugu, ba yi labi la nyaaŋŋa yooma.
41004018	Ninvugseeba muna ban ŋmani la bumbura an lu goosi ni la n nyɛ baseeba ban yi wum yɛligu maa pↄi,
41004019	ka naa n-zaŋŋi duniya wa yɛla m-mugsi ba mansi, ni bundaantirigu ni sufuyuubu yɛla n yi ti ta'ai ka ba ku toaai n-wumni yɛligu maa, dizugu ka Naawunni yɛligu bu toaai m-bunni ba sufu ni nti zoaai na n-wanni tunsuma wala.
41004020	Amaa ninvugseeba ban ŋmani la bumbura an lu tam ziiya la n nyɛ baseeba ban wumni Naawunni yɛligu maa ka deaari ka, ka laa n-wanna: baseeba pisitata, seeba pisiyooyoobu, seeba mun kↄbkↄbga."
41004021	Ka Yisa daa laa n-yɛli, "Sↄ na zi n-nyoaai firila n-zaŋŋi kuriba m-pili ka, bee u zaŋŋi ka n-sↄ'ai gadu lↄŋni. Ay! U yi zaŋŋni ka n-tↄmni la saazugu.
41004022	Bunsↄ'ariseaa ka ni, ka ka ku ti yi paalu na; bee asiiri seaa ka ni ka ka ku yi na ka ba baŋŋi ka.
41004023	Ŋↄnkam mari tuba n nin wum, ŋↄn wumma!"
41004024	U daa laa n-yɛli ba, ni, "Ya kpasim suŋŋa ya wumpu ziiya! Yan ma'asiri seem n-tiri niriba, lala ka ba nin ma'asi n-ti ya gba, halli ba nin paasi ya lala.
41004025	Ninvugsↄ ŋↄn mari seelli ya n-nya m-paasi, amaa ŋↄn ka seelli maa ŋↄna, halli ŋↄn mari seelli fiiŋ maa ka ba nin ti fa ka kyɛ u yↄri."
41004026	Ni, "Naawunni naam ŋmani la nŋↄa :- Dↄsↄ n daa bɛ ni n-daa yaam bumbura u paalu ni n-naai;
41004027	di nyaaŋŋa u daa doontiri yuŋŋu n-neaari beoo, n-doontira, n-neaara, ka lala saha zaa ka u bumbura maa bunni n-zoaari tanni puuni, amaa ŋↄn daa bu baŋŋi din niŋi seem.
41004028	Ay! - Tanni maa daa tumni ka maŋtoori tuma n-kyɛ ka kyi maa ti niŋi: a daa daŋŋi m-buli m-pusi n-dↄ'ai, halli nti piri.
41004029	Ka kyi maa yi ti kuui, doo maa nin zaŋŋi u suuwa n-yi na n-ŋma a ni, dama kyi ŋmaabu saha paaya."
41004030	Ka Yisa daa boosi ba, ni, "Ti nin yɛli, ni, Naawunni naam ŋmani la bↄa? Ma'asiri bↄ ka ti nin zaŋŋi n-wulisi di gbinni? Tↄ: di ŋmani la nŋↄa :-
41004031	Dↄsↄ n daa bɛ ni n-zaŋŋi zinzambeelli, m-buri ka tiŋŋa ni. Tↄ, bumbilifiiŋ nla, ka bumbura kam zaa n galisi n-gaari ka.
41004032	Ka ka daa buli, n-zoaai n-niŋi buntitaari n-gaari zeeri bumbula zaasa, ka daa tↄ wula, halli ka niinsi daa tɛ ba teeri a zugu ka nyari ka vaari maasim."
41004033	Tↄ. Ka Yisa ŋↄn daa tↄ'asiri u yɛligu wa n-tiri niriba la, u daa kur zaŋŋi ma'asa ni nyɛsa anŋↄ taabu n-tↄ'asira. Lala ka di daa paai ba zaa yinniyinni bamsim ŋↄn sa'ai seem.
41004034	U daa bu tↄ'asi yɛttↄ'aseelli ka ma'asa ka di ni, amaa ŋↄn daa ti bɛ ni, ŋↄn ni u nyaandↄliba kↄkↄa, sahanseaa la u daa yi wulisiri ba la yɛttↄ'anyɛsa maa gbinni ŋↄn nyɛ seem.
41004035	Di daari zaanoori maa ka Yisa daa yɛli u nyaandↄliba la, ni, "Ya kyɛ ka ti lↄŋŋi mↄ'ari wa ya'ari sa."
41004036	Ka ba daa zaŋŋi u ŋↄn daa pun bɛ nyariŋŋu seaa la ni, ka bakki n-kyɛ zama maa mↄ'aduuri ni. Ka nyarinseesi gba daa dↄli u m-paasi.
41004037	Di daa bu yuui ka pɛbsititaari daa ti yisigi ka daa mari nyariŋŋu maa n-laantiri ni, halli ka koom daa ti kpɛ ka ni.
41004038	Yisa daa bɛ la nyariŋŋu maa nyaaŋŋa ziiya n-kukki dafeeru n-gbisira. Ka ba daa neaai u ka yɛli u, "Ti Karimba, di bu mugsi i tin ya kpi wa zugu?"
41004039	Ka u daa neaai ka tasi pɛbsigu ni koom maa, ni, "Ya sina! Kur kyɛla!", ka a daa siri kyɛya, ka di lu n-fↄ surimm!
41004040	Din saha ka Yisa daa yɛli u nyaandↄliba maa, ni, "Bↄzugu ka dabeem gbaai ya lala? Ammi, ya na bu niŋi yɛdda, bee?"
41004041	Ka dabeem pam daa maali n-gbaai ba, ka ba daa tↄ'asiri n-tiri taaba, ni, "Bↄ nira nŋↄa? - halli ka u mari yiiko n-toaai n-tↄ'asiri pɛbsigu ni mↄ'ari gba ka a wumna!"
41005001	Ka ba daa du mↄ'ari maa duuri m-paai Gyɛrasa dima tingbaŋŋu maa ni.
41005002	Ka Yisa ŋↄn daa yi nyariŋŋu maa ni maa, arizimbeoo daansↄ daa yi gbala zii la ni n-kyɛ u saani na.
41005003	Gbala zii wa ni ka u daa kur bɛ ni; ba daa bu nyaŋŋi n-gbaai u m-ba, halli kyↄrimi gba.
41005004	Halli ba daa pun zaŋŋi kutti m-ba u nuusi ni u nↄba, amaa u daa kur kyisiri a ni - sↄsↄ daa ka yaa n nin toaai n-gbaai u suŋŋa.
41005005	Lala zugu u daa kpalim m-bɛ gbala maa ni, ni zↄya zugu, wuntaŋŋa ni yuŋŋu zaa. U daa kaasira, ka mari kuga n-ŋmaari u maŋŋa.
41005006	Tↄ; doo wa daa pun bɛ wa'aligu n-nya Yisa,
41005007	ka daa zↄ na n-tuusi u soori nti gbaanni u tooni ka tasi n-yɛli kpeeŋŋa, ni, "I ya niŋi ma la wula, Yisa nyin Naawunni Ŋↄn Ka Kpeaa biiya? Poom noori n-ti ma, ni, i ku namsi ma!"
41005008	Yisa daa pun yɛli u, ni, arizimbeoo maa yim na ka kyɛ u, ka lala zugu daa kyɛ ka u yɛli lala.
41005009	Yisa daa boosi u, ni, u yuuri? ka u yɛli, ni, u yuuri boonni la 'Zama', ni, "Ti bↄbgu n nyɛ ti."
41005010	Ka u yi susiri u, ni, u di kari ba n-yiisi tiŋŋa maa ni.
41005011	Tↄ, ka di saha maa kurikyuudima pam gba daa bɛ la kunkunni lugri ni n-dira.
41005012	Ka arizimbeeri maa daa susi Yisa n-yɛli, "Kyɛ ka ti kyaŋŋi nti kpɛ kurikyuudima wa ni."
41005013	Ka u daa ti ba soori, ka ba daa yi n-kyaŋŋi n-kpɛ kurikyuudima maa ni - kurikyuudima maa mun daa paai tusa ayi - ka ba daa vaai n-guui halli nti lu mↄ'ari ni ka koom daa di ba.
41005014	Tↄ; ka ninvugseeba ban daa guri kurikyuudima maa daa zↄ la yoomyooma n-kyaŋŋi m-paai timpuuni niriba, ni ban tumni puri ni la, nti tisi lahabaari zaŋŋi n-kyaŋŋi ban nya seem maa.
41005015	Ka niriba daa yi na ni ba ti nya yɛttↄ'aseaa kan niŋi maa. Ban daa paai na maa, ba daa nya arizindima ŋↄn yi ka kyɛ dↄsↄ la, ka u zi la suŋŋa ka yɛ u sutura ka yɛttↄ'aseaa ka u.
41005016	Di daa gbaai ba dabeem pam. Ka baseeba ban nini nya maa daa yɛli daadam maa Yisa ŋↄn kari arizimbeeri n-tibi doo maa seem, ni kurikyuudima yɛla gba.
41005017	Ka ba daa gbaai yɛttↄ'a n-susi u, ni, u kyɛma ka kyɛ ba tiŋŋa maa.
41005018	Ka Yisa ŋↄn daa ti kpɛ nyariŋŋu maa ni m-bakki, arizimbeeri ŋↄn daa mari dↄsↄ maa daa susi u soori ni u dↄli u n-kyaŋŋi.
41005019	Yisa mun daa bu sakki lala, amaa ka yɛli u, ni, "Kulima i toori niriba saani n-yɛli ba ti Dugma ŋↄn zↄ i namboo ka tum seem n-ti i."
41005020	Ka doo maa daa bakki n-kyaŋŋi nti piili n-gyinni Tinsi Piiya tingbaŋŋu maa ni n-yɛtti Yisa ŋↄn niŋi seem n-ti u maa, ka alahazibu daa gbaai ba zaa.
41005021	Tↄ. Yisa ŋↄn daa kpɛ nyariŋŋu maa n-du mↄ'ari maa duuri sa maa, daadam pam n daa la'am n-kyɛ u saani na. Ka ŋↄn daa na bɛ mↄ'ari maa gbiriŋŋu la ni,
41005022	ba la'aŋŋu duu kpeensↄ daa kyɛ na ka nya u - doo maa yuuri daa boonni Gyayiruusi.
41005023	Ŋↄna n daa zↄ na n-gbaani u tooni n-susi u n-yɛli, "M bipumbila n ya n-kpi," ni, "Kur kyɛm na n-zaŋŋi i nuusi m-pa u zugu, ka u nin nya nyↄvuri ni alaafɛa."
41005024	Tↄ; ka lala zugu ka Yisa daa dↄli u n-kyaŋŋi, ka niriba pam gba daa dↄla m-mugri u soori ni.
41005025	Di saha maa gba ka pↄ'asↄ daa bɛ ba sunsukkuni, ka u daa soori halli yuuma piiya ni ayi ka ziim bu goaara.
41005026	U daa pun zↄ n-gyili tiima dima saani halli nti gyɛa, ka di u marigu zaa ka bu nya tippu. Di zaa puuni u dooru maa daa bu baligra, amaa ka lee n daa paasiri ni.
41005027	Pↄ'a wa daa wum niriba ŋↄn daa tↄ'asiri Yisa yɛla seem maa, ka lala zugu u daa la'am ni zama maa n-dↄli u nyaaŋŋa nti tabli n-siisi u bunyeerigu,
41005028	dama u daa yɛtti, ni, "N yi siisi u bunyeerigu n nin nya alaafɛa."
41005029	Ka di saha maa u soobu maa siri daa ŋmaai, ka u mammaŋŋa daa baŋŋi, ni, u dooru basiya ka u nya alaafɛa.
41005030	Di saha ka Yisa gba daa baŋŋi, ni, yiiko yi la u saani n-kpɛ sↄa, ka u ŋmaligi daadam maa ni m-boosi, ni, "Ŋↄni n siisi n neema?"
41005031	Ka u nyaandↄliba maa daa yɛli u, "Nyam daadam ŋↄn daari taaba seem, ka i laa m-boosi, ni, 'Ŋↄni n siisi ma?' fa?"
41005032	Amaa ŋↄn mun daa na gↄsiri n-gyinna, ni u ti nya ŋↄn siisi u.
41005033	Di saha ka pↄ'a maa daa gyigri ni dabeem ka mun mi din niŋi u seem, ka u daa kyɛ na nti gbaani Yisa tooni ka yɛli u din niŋi u maa zaa kasi.
41005034	Ka Yisa daa yɛli u, "M biiya, kyɛma ni alaafɛa. I yɛdda zugu ka i nya tippu."
41005035	Ka u daa na bɛ la yɛttↄ'a ni, ka ba daa yi kpeema maa yiri ni na nti yɛli kpeema maa, ni, "I bii maa kpiya; wula zugu ka i laa m-mukkri ti karimba maa yaasa?"
41005036	Yisa daa wum ba lahabaari maa, ka yɛli kpeema la, ni, "Di kyɛ ka dabeem mari i, kur niŋma yɛdda!"
41005037	U daa bu sakki ni sↄsↄ dↄli u n-kyaŋŋi na'ala Piita, ni Gyeemsi ni u sunzↄ Gyↄni.
41005038	Ba daa paai kpeema maa yiri ka di kur nyɛ la basaa ni, ni kunkuma ni fabla.
41005039	Ka Yisa kpɛ nti yɛli, "Wula ka di nyɛ basaa ni kunkuma? Bii wa bu kpi, amaa u gbisiri ni."
41005040	U daa tↄ'asiya lala ka di ku ba la laari; amaa u daa kari niriba maa zaa n-yiisi, ka zaŋŋi la bii maa ba ni u ma m-paasi u nyaandↄliba ata la zugu ka ba kpɛ bii maa ŋↄn dↄ seela la.
41005041	Di saha ka u daa gbaai bii maa nuu ka yɛli u, "Talitta kuumi!", din gbinni nyɛ "Biiya, n yɛtti i wa, ni, i doaama!"
41005042	Yoomyooma ka bipumbila maa daa doaai n-zaani n-kyɛnni n-gyinna: - u daa nyɛ la yuuma piiya ni ayi biiya. Nŋↄ maa daa niŋi ba alahazibu ni sufupeelli pam.
41005043	U daa kpaam ba, ni, ba di kyɛ ka sↄsↄ wum din niŋi maa, ka laa n-yɛli ba ni ba zaŋŋma diibu n-ti bii maa ka u di.
41006001	Ka Yisa daa doaai bɛni n-labi n-kuli u maŋtoori tiŋŋa, ka u nyaandↄliba daa dↄli u n-kyaŋŋi.
41006002	Ka Vuusim Dabsiri daari daa ti paai, ka u kyaŋŋi la'aŋŋu duu maa ni nti gbaai wulisigu. Niriba pam daa bɛ bɛni: ban daa wum u yɛla maa, di daa kyɛ ka alahazibu gbaai ba ka ba daa boosiri taaba, ni, "Yani ka doo wa lee m-bamsi u yɛla wa zaa? Yam bↄ ka ba zaŋŋi n-ti u? - halli n-ti u yiiko ka u tumni tunkara wa?
41006003	Pa kampinta maa nŋↄa? - Mariama bii la? - Ka u sunzↄppa n nyɛ Gyeemsi, ni Gyoosɛfi, ni Gyuudasi, ni Saimoon la - halli u sunzↄpↄ'aba gba bɛ la ti saani!" Lala zugu ba daa bu boori u yɛla halli beela.
41006004	Ka Yisa daa yɛli ba, "Anabi kam nyari gyirima luginseelli kam zaa ni, na'ala u mammaŋŋa tiŋŋa niriba, ni u dↄ'ariba, ni u yiri dima maa saani ka u bu nyara."
41006005	Ka u daa bu nyaŋŋi n-tum tunkara bɛni, di daa pa la u daa zaŋŋi u nuusi m-pa baaridima beela zugri ni, ka ba daa nya alaafɛa.
41006006	Ban daa bu niŋi Naawunni yɛdda seem la n daa gyɛri u pam. Ka Yisa daa gyili tinkpansi maa zaa n-daa wulisiri niriba.
41006007	Ka u daa ti booli u nyaandↄliba piiya ni ayi na nti tum ba babayiyi. U daa ti ba yiiko ni ba katti arizimbeeri m-basira.
41006008	Ka yɛli ba, ni, ba di zaŋŋi seelli m-mari m-paasi ba kyɛnni maa ni, na'ala zangbeaa: ni, ba di zaŋŋi bundirigu, bee booriga, bee n-suuri ligri gyɛfa ni.
41006009	Ba pirim pa'atipa'ati amaa ba di zi bunyeerigu m-paasi ban yɛ seaa la zugu.
41006010	Ka u daa laa n-yɛli ba, "Ya yi ti paai yiriseaa, ya kpeema ka bɛ bɛni halli ka ya ti yi tiŋŋa maa ni.
41006011	Ya yi ti paai tinseaa ka ba ku sakki n-deaai ya, ka za'asi ya yɛttↄ'a wumpu, ya yim tiŋŋa maa ni ka kpaasi ya napↄna tankpoo m-basi n-niŋi tiŋŋa wa ni, ka lala nin leebi din wulisiri ba halibeoo ŋↄn nyɛ seem."
41006012	Tↄ; ka ba daa ti yi n-tↄ'asiri Naawunni yɛligu, ni, niriba takkma ba beebu ka zↄ n-yi ba tumbeeri ni.
41006013	Ka ba daa katti arizimbeeri pam m-basira, ka daa zaŋŋi kpaam n-soosiri ban daa ka alaafɛ maa ka tibri ba.
41006014	Di saha ka NaaHɛroodi daa wum lala, dama Yisa yuuri daa mooliya, ka seeba daa yɛtti, ni, "Gyↄni ŋↄn daa suuri niriba koom la n nyɛ u, n-doaai kum ni n-labi na; lala zugu n kyɛ ka u mari yiiko n-tumni alahazibu tuma wa."
41006015	Seeba mun daa yɛtti, ni, "Ay, Ilaygya n nyɛ u.", ka seeba mun daa yɛtti, ni, "U nyɛ la anabi, hoo kurimbuni sa anabidima ŋↄn daa bɛ seem la."
41006016	Amaa NaaHɛroodi ŋↄn daa ti wum di, u daa yɛliya, "Gyↄni Kↄsuura n nyɛ u, mani n daa fikki u zugu, amaa u laa n-doaai kum ni na!"
41006017	Ka di gbinni n-daa nŋↄa: NaaHɛroodi daa pun tum n-gbaai Gyↄni m-ba u kutti ka kpeesi u dansarika. Hɛroodiyasi zugu ka u daa pun niŋi lala: ŋↄn mun Hɛroodiyasi daa nyɛ la u beeri Filipi pↄ'a, ka Hɛroodi daa fa u n-di.
41006018	Dizugu Gyↄni daa yɛliya, "Di ka soori ni i di pↄ'a maa: i beeri pↄ'a n nyɛ u!"
41006019	Di daa nyɛ la lala zaa zugu ka Hɛroodiyasi daa gyɛ suuri n-niŋi Gyↄni, ka daa boori ni u ku u; amaa ka u daa bu nyaŋŋi, NaaHɛroodi zugu.
41006020	Dama Naaba maa daa zↄri Gyↄni pam ka guri u suŋŋa, ŋↄn daa mi u yɛla zugu, ni, u nyɛ la ninvugsuŋŋu ka zↄri Naawunni maa. Gyↄni ŋↄn daa tↄ'asi yɛttↄ'aseesi la daa kyɛ ka NaaHɛroodi birisi pam u sufu ni, amaa di zaa yↄri u daa wumni u yɛla maa ni sufupeelli.
41006021	Tↄ; ka dahinseaa daa ti paai ka NaaHɛroodi daa diri u dↄ'am dabsiri kyuu n-tiri u kpamma ni u tↄppu toondaandima, ni Galilii tingbaŋŋu ninvugtibsa zaa. Lala ka Hɛroodiyasi maa daa nya soori ni u tum u yuubu,
41006022	ka u daa kyɛ ka u bipuŋŋa kpɛ na n-wa waa n-ti ba, ka di daa niŋi Naaba ni u saamma maa nya'asim pam. Ka NaaHɛroodi daa boosi bipuŋŋa maa, ni, "Bↄ ka i boora? Nyin boori seelli zaa n nin zaŋŋi n-ti i."
41006023	Ka u daa pↄ noori ka yɛli u, "N nin ti i nyin boori seelli kam zaa halli di yi nyɛ n naam tingbaŋŋu maa purigri."
41006024	Ka bipuŋŋa maa daa yi m-boosi u ma, ni, "N susim bumbↄa?", ka u ma labsi n-yɛli u, "Susim Gyↄni Kↄsuura zugu!"
41006025	Ka bipuŋŋa maa daa labi yooma n-kpɛ Naaba saani nti susi n-yɛli, "Zaŋŋma Gyↄni zugu n-niŋi laa ni n-ti ma na ya'abi!"
41006026	Ka di daa niŋi Naa maa sufusa'aŋŋu, amaa u daa bu boori ni u mↄŋŋi bii la, ŋↄn daa pun pↄ noori n-ti u u saamma tooni zugu.
41006027	Ka dizugu u daa tum u gbandasↄ ni u kyɛm m-mari Gyↄni zugu maa na. Ka gbandaari la daa kyaŋŋi ya'abi n-kpɛ dansarika maa ni nti fikki Gyↄni zugu,
41006028	ka zaŋŋi ka n-niŋi laa ni m-mari na. Ka Naaba daa deaai ka n-zaŋŋi n-ti bii maa, ka bii maa daa mari n-kyaŋŋi n-ti u ma la.
41006029	Ka Gyↄni nyaandↄliba ŋↄn daa ti wum lala, ba daa kyɛ na nti zaŋŋi kum maa m-mari n-kyaŋŋi nti sↄ'ai.
41006030	Yisa nyaandↄliba maa ŋↄn daa labi u saani na maa, ba daa yɛli u ban tum tunseesi zaa seem la, ni ba wulisigu yɛla. Di saha ka niriba pam daa kyɛnni Yisa saani na ka labra;
41006031	lala maa zugu Yisa ni u nyaandↄliba maa daa bu nya saha halli n-di bundirigu. Dinŋↄna u daa yɛli ba, "Ya kyɛ ka ti bakki n-yi n-kyaŋŋi luginseelli sↄsↄ ŋↄn ka ni, m-bɛ ti kↄkↄa, ka ya vuusi."
41006032	Ka ba daa doaai n-kpɛ ba nyariŋŋu la n-kpa luginseelli sↄ ŋↄn ka ni, ba kↄkↄa.
41006033	Amaa ban daa kyɛnni maa, niriba pam daa nya ba m-baŋŋi ban nyɛ ninvugseeba. Dizugu ka ba daa yi tinsi zaa n-kyaŋŋi ba nↄba n-zↄ n-daŋŋi Yisa ni u nyaaŋŋa m-paai ba paari ziiya.
41006034	Ka Yisa ŋↄn daa ti yi nyariŋŋu maa puuni na, u daa laa n-nya daadam pam, ka u sufu daa zↄ ba namboo, dama ba daa ŋmani la peesi ban ka ŋↄn guri ba, ka u daa gbaai yɛttↄ'a n-wulisiri ba yɛla pam.
41006035	Ka saha ŋↄn daa pun yuui ka yuŋŋu zibri maa, u nyaandↄliba maa daa kyɛ na nti yɛli u, "Saha pun gaari, ka kpa wa laa n-nyɛ la luginseelli sↄ ŋↄn ka ni.
41006036	I bu ya ti niriba maa soori ka ba kyaŋŋi? Ba nin wurim n-kpɛ tinkpanseesi an gyiligi kpa maa ni, ni tiŋŋa maa zaa ni, n-da bundirigu n-di."
41006037	Ka Yisa labsi n-yɛli ba, "Ya tim ba bunseelli ka ba di." Ka ba labsi m-boosi u, ni, "Ammi, i boori la ti kyaŋŋi nti da ligri pam paanu na n-diisi ba, bee? Ay! - ti ligri ku paai lala!"
41006038	Ka u daa boosi ba n-yɛli, "Paanukpila ala ka ya mara? Ya kyɛm nti nya!" Ban daa gↄsi n-nya maa, ba daa labi u saani na nti yɛli u, ni, "Paanukpila anu ka ti mara; ni zaasim ayi."
41006039	Di saha ka Yisa naayi yɛli u nyaandↄliba maa, ni, ba kyɛ ka niriba maa puri ba mansi n-zinni mↄmaasa la zugu.
41006040	Ka ba daa zinni kpa sa ni kpa sa, kↄbkↄbga bee pisinunu n-tↄŋŋi taaba.
41006041	Ka Yisa daa zaŋŋi paanu anu ni zaasim ayi maa n-gↄsi saazugu m-puusi Naawunni, ka purigi paanudima maa, ni zaasim maa m-paasi, ka yi zaŋŋi di n-ti u nyaandↄliba maa ni ba tↄri n-ti ba.
41006042	Di saha maa ba zaa daa di n-tigi,
41006043	ka nyaandↄliba maa daa la'asi dikyɛba an kpalim la, ni zaasikyɛra la, m-paali peeri piiya ni ayi.
41006044	Ninvugseeba ban daa ŋↄbi lala paanu maa mun daa nyɛ la dↄppa tusa anu.
41006045	Di nyaaŋŋa, sahanseaa u mammaŋŋa ŋↄn daa kpalim n-kyeoosiri niriba maa, Yisa daa kyɛ ka u nyaandↄliba kpɛ nyariŋŋu puuni la n-daŋŋi tooni n-lↄŋŋi mↄ'aduuri sa n-kyaŋŋi tinseaa ban boonni Bɛtsaida la.
41006046	Ka ŋↄn daa kyeoosi ba n-naai, u daa kyaŋŋi n-du zoori zugu ni u ti puusi Naawunni.
41006047	Yuŋŋu ŋↄn daa ti ya n-zibi la, nyariŋŋu maa daa bɛ la mↄ'ari maa sunsukkuni, ka Yisa daa kpalim m-bɛ mↄ'aduuri ni u kↄkↄa.
41006048	Di saha ka pɛbsigu daa zeeri ba tooni n-nyaŋŋi nyariŋŋu maa koom maa ni, n-ta'ai ba kyɛnni, ka di daa mugsi ba pam; ka Yisa daa nya lala. Di daa paari bɛkyikyeoo saha, ka u daa kyɛ ba saani na n-kyɛnni koom maa zugu, ka daa ya yakki ba n-gaari.
41006049	Amaa ba daa nya u ka u kyɛnni koom zugu, ka ba zaa daa yɛli, ni, kpiinyisigi n nyɛ u, ka daa ŋmɛ kuŋŋa.
41006050	Ban daa nya u ka di gyɛri ba maa, Yisa daa tↄ'asi n-ti ba, n-yɛli ba, "Ya mari sufukpeemni ka di kyɛ ka dabeem mari ya! Ka mani nla!"
41006051	Ka u kpɛ nyariŋŋu maa ni ka pɛbsigu maa daa kyɛ zeebu. Ka di laa n-gyɛri ba, halli nti yakki.
41006052	Ba daa na bu baŋŋi ŋↄn diisi niriba tusa anu maa gbinni ŋↄn nyɛ seem: ka di zugu ba sufu maa daa bu zuligi na.
41006053	Tↄ; ka ban daa lↄŋŋi mↄ'ari maa, ba daa ti paai Gyɛnɛsarɛti tiŋŋa na, ka daa nya nyarima loobu ziiya bɛni, n-lↄ ka yi na.
41006054	Ban daa yi nyariŋŋu maa ni la, bɛni niriba maa daa baŋŋi ya'abi, ni, Yisa n nyɛ u,
41006055	ka ba daa zↄ n-gyili tingbaŋŋu maa zaa ka gbaai baaridima ziibu na. Ba daa doonni ba bundoosi zugu n-ziiri n-kyɛnni ban daa wum, ni, u bɛ seela zaa.
41006056	Yisa ŋↄn daa kyaŋŋi nti kpɛ tinkpanseaa, bee tinseaa puuni, halli m-bɛ puri ni gba, ba daa zaŋŋi ban daa ka alaafɛ la n-dooli daasi ni nti susi u, ni, u kur kyɛ ka ba siisi u kparigu nangbanni, ka ban daa siisi zaa daa nya alaafɛa.
41007001	Di saha ka Farisiisi maa seeba daa yi Gyɛrusalɛm na, ban ni zaaligu karimbaseeba.
41007002	Niriba wa ŋↄn daa la'am Yisa saani na la, ba daa nya ka u nyaandↄliba maa seeba daa diri diibu ni 'nuda'ari' - di gbinni nyɛ la ba daa bu peaari ba nuusi hoo Farisii dima kaari ŋↄn daa nyɛ seem la.
41007003	Ban mun yi bu dↄli ba soori m-peaai ba nuusi ni nimmoaa, ba ku sakki n-di bundirigu;
41007004	ka ba yi yi daa na see ka ba peaai ba mansi lala pↄi ka naayi di: ka ba yaadima kaari laa m-paasi pam, hoo ban peaari kↄbeesi ni dugri ni tasilaasi seem.
41007005	Tↄ, ka lala niriba daa boosi Yisa, ni, "Wula ka i nyaandↄliba maa bu dↄli ti yaadima kaari la, amaa ka diri ni nuda'ari?"
41007006	Ka Yisa daa labsi n-yɛli ba, "Anabi Aizaaya daa pun mari yɛlimaŋni ŋↄn daa bugi n-yɛli ya birikↄ'anu dima yɛla seem la; ka daa sↄbi, ni, Naawunni yɛliya, ni :- 'Niriba wa gyeemni ma la ni ba nangbana. Ba sufu mun yi n saani Ka kpalim n-wↄ'a;
41007007	Ban wulisiri la zaaligu wa, Ba gyeemni ma la yↄri; Di pa la bunseelli zaa Na'ala ninsaala yɛligu kↄkↄa.' - Dama ya kyɛ Naawunni zaaligu ka dↄli saalidima kaari."
41007008	Ka Yisa daa yɛli ba m-paasi, ni,
41007009	"Yarima muna - ya za'asiri Naawunni soori, ni ya ti dↄli ya mammaŋŋa kaari maa: yam nla, bee?
41007010	Ay! - Musa daa pun bu yɛli ya lala? - ni, 'Tim i ba ni i ma gyirima', ni, 'ŋↄn tↄ'asi yɛttↄ'abeoo zaŋŋi n-kpa u ba bee u ma, yan kuum u!'
41007011	Amaa yarima wulisiri, ni, nira ŋↄn laa n-zaŋŋi bunseelli n-suŋŋi u ba ni u ma, u yi ti yɛli ba, ni, 'Bunni maa nyɛ la "Kↄribaani" ', bee 'Naawunni dinni',
41007012	ka mↄŋŋi u ba ni u ma dizugu, ni, u ka taalli.
41007013	Sↄkanŋↄ n nyɛ wulisiseesi yan mari n-wulisiri seeba n-kpiisiri Naawunni zaaligu. Ka yɛla pam anŋↄ taabu bɛ ni ka ya niŋna."
41007014	Ka Yisa daa laa m-booli niriba maa u saani na nti yɛli ba, ni, "Ya wumma! Ya zaa baŋŋma!
41007015	Seelli ka ni din nin kpɛ ninsaala puuni ka kyɛ ka u leebi da'ari daana Naawunni saani. Amaa bunni din yiiri nira puuni na n kyɛ ka u leebri da'ari daana."
41007017	Ka ŋↄn daa bakki ka kyɛ daadam maa n-kpɛ yiri maa ni maa, u nyaandↄliba daa susi u, ni, u wulisim ba yɛttↄ'a maa gbinni.
41007018	Ka u daa yɛli ba, ni, "Ya gba yam bu gaari niriba wa dinni maa zugu, fa? Ya bu baŋŋi di gbinni? Ni, bunseelli din kpɛ ninsaala puuni ku toaai n-kyɛ ka ninvugkasi leebi la da'ari daana.
41007019	Dama lala buna bu kpeeri u sufu ni; ay! - u puuri ni ka a kpeera, ka gatti n-yi u ningbina maa, bangyira ziiya." Dinŋↄ ka Yisa daa zaŋŋi n-wulisi, ni, bundirigu zaa sumni diibu ka bu kyisira.
41007020	Ka laa n-yɛli ba m-paasi, ni, "Din yiiri ninsaala puuni na muna, dina n sa'amni ninvugkasi maa.
41007021	Dama teesibeeri zaa yiiri ninsaala puuni, ni u sufu ni, na; ana n kyɛ ka u tumni tumbeeri zaa - u tumni zina, n-faara, n-zuura, n-kuuri niriba, m-boori seeba pↄ'aba;
41007022	m-mari beem, ni zinsuŋŋu, ni putoo; m-ma'ari ziri nti yↄmsi niriba, ka kur dↄli u maŋtoori sufu yuubu; n-tuuri ninsaala ni Naawunni, m-mari karimbaani ni gyɛrilim.
41007023	- Yɛlibeeri anŋↄ taabu zaa yiiri la ninsaala puuni na n-kyɛ ka u leebi da'ari daana."
41007024	Yisa daa yisigi n-yi bɛni n-kyaŋŋi tinseaa kan pↄri Taaya tiŋŋa la. U daa kpɛ yiri ni ka bu boori ni sↄsↄ baŋŋi, ni, u bɛ bɛni. Amaa u daa bu nyaŋŋi n-sↄ'ai.
41007025	Pↄ'asↄ n daa bɛ bɛni ka mari bipuŋŋa ka arizimbeoo daa bɛ u ni. Ba daa dↄ'ai pↄ'a wa Fↄnisii tingbaŋŋu maa ni, ya'aseaa kan bɛ Siriiya naam fukumsi ni, u pa Izraɛli pↄ'a. Lala pↄ'a maa daa wum Yisa lahabaari ka daa yi yooma n-kyɛ u saani na nti gbaani m-puusi u, ka daa susi u, ni, u karim arizimbeoo maa n-yiisi ka kyɛ u bii maa.
41007027	Amaa Yisa daa yɛli u, "Kyɛ ka ti daŋŋi n-diisi biisi la. Di bu tu ni ti zaŋŋi biisi bundirigu maa m-basi babisi la."
41007028	Ka pↄ'a maa daa labsi n-yɛli, ni, "Yɛlimaŋni, n Daana, amaa babisi ban dↄya ku kↄŋŋi ba piisi biisi sa'akyɛba an luri tiŋŋa la."
41007029	Ka Yisa yɛli u, "Mboo! Labsigu seaa nyin labsi wa zugu, kur labma n-kuli; i nin paai n-nya ka arizinni maa yiya, ka kyɛ i bipuŋŋa maa!"
41007030	Ka dizugu u daa kuli nti nya u bii maa ka u dↄ la gadu zugu; ka arizimbeoo maa siri pun yi ni ka kyɛ u.
41007031	Di saha ka Yisa daa yi Taaya n-dↄli Saidoon tiŋŋa n-kyaŋŋi, ka daa kyɛnni n-dↄli Tinsi Piiya tingbaŋŋu maa puuni soori ni u ti paai Galilii mↄ'ari zii maa na.
41007032	Ka dↄsↄ daa bɛ bɛni ka u tuba daa bu wumna, ka u bu laa n-nyaŋŋi n-tↄ'asiri suŋŋa: ba daa mari lala doo maa n-zi u m-paai na nti susi Yisa, ni, u zaŋŋi u nuusi m-pa u zugu.
41007033	Ka Yisa daa zaŋŋi u n-yi kpaŋŋa sa u kↄkↄ ka kyɛ zama maa, ka zaŋŋi u nubisi n-tum doo maa tuba ni; ka tusi nantoori n-zaŋŋi n-siisi doo maa zulimni.
41007034	Ka daa gↄsi saazugu n-nyurim u lↄŋŋu ni, ka yɛli doo maa, ni, "Efatta'a!" - dinŋↄ gbinni nyɛ la "Yoaama!"
41007035	Ka doo maa daa piili n-wumna; ka din daa ta'ari u yɛttↄ'a maa gba daa lakki, ka u daa gbaai yɛttↄ'a kasikasi.
41007036	Ka Yisa yɛli ba, ni, ba di yɛli lahabaari zaŋŋi n-kyaŋŋi din niŋi maa n-ti sↄa; amaa ŋↄn daa kur yɛtti ba nimmoaa seem maa zaa yↄri, ba daa yɛtti niriba m-paasira.
41007037	Ka ban daa wum lala lahabaari maa muna, di daa niŋi ba zaa alahazibu ka ba daa yɛtti, ni, "U tumni seelli kam zaa la suŋŋa.", ni, "U toaai n-kyɛ ka tubkpiradima wumna, ka mugsi ni zↄlisi gba tↄ'asira!"
41008001	Di daa bu yuui ka daadam pam daa laa n-la'am Yisa saani na yaasa, ka daa ka seelli ni ba di. Ka Yisa daa booli u nyaandↄliba maa u saani na n-yɛli ba,
41008002	ni, "N sufu bu maai niriba wa zugu, dama ba bɛ n saani ka di paai dabsa ata ka ka seelli din di.
41008003	N yi kyɛ ka ba kuli yↄri, baseeba nin ligi soori ni, dama baseeba yi la wa'aligu na."
41008004	Ka u nyaandↄliba maa daa labsi m-boosi u, ni, yani ka sↄ nin nya bundirigu moo wa ni n-diisi niriba wa zaa?
41008005	Ka Yisa daa boosi ba n-yɛli, "Ya mari la boroboro abala?" Ka ba daa labsi n-yɛli u, ni, "Abayↄpↄi ka ti mara."
41008006	Ka u daa kyɛ ka niriba maa zini tiŋŋa ka daa zaŋŋi boroboro ayↄpↄi maa ka daa pɛ'ai Naawunni ka ŋmaasi a n-tisi u nyaandↄliba maa ni ba zaŋŋi n-tↄri daadam maa. Ka ba daa niŋi lala.
41008007	Ba daa mari zaasim beela m-paasi, ka u daa puusi anŋↄ gba zugu ka daa yɛli, ni, ba deaama n-tↄri.
41008008	Ka sↄkam zaa daa di n-tigi; niriba maa mun daa paai tusa anaasi. Ba daa ŋↄbi ka kyɛ, ka u nyaandↄliba maa daa vaai bunkyɛba la m-paali peeri ayↄpↄi. Ka Yisa daa kyeoosi niriba maa ka ba kyaŋŋi.
41008010	Ka ŋↄn ni u nyaandↄliba maa daa kpɛ nyariŋŋu n-kyaŋŋi Dalimanuuta tiŋŋa ziiya.
41008011	Di saha ka Farisiseeba daa ti yi n-kyɛ na nti ŋmeeri nangbankpeemni ni Yisa. Ba daa boori la ba bɛri u, lala zugu ka ba daa yɛli u, ni, u niŋma sisiri ka di wulisiri, ni, Naawunni mi u yɛla.
41008012	Yisa daa nyuusiya pam sufusa'aŋŋu zugu, ka yɛli, "Wula ka zuna niriba wa kur boori alahazibu sisiri? Ay! Yɛlimaŋni ka n yɛtti ya wa, ni, ya ku nya lala sisiri."
41008013	Ka u daa basi ba ka labi n-kpɛ nyariŋŋu maa ni, ni u ti lↄŋŋi mↄ'ari maa ya'ari sa.
41008014	Di saha ka u nyaandↄliba maa daa tam ka bu mari boroboro n-kpɛ nyariŋŋu maa ni, kulla boroboro yinni kↄkↄ n daa kpalim m-bɛ nyariŋŋu maa puuni.
41008015	Ka Yisa daa kpaamni ba n-yɛli, "Ya gbaam ya mansi suŋŋa zaŋŋi n-kyaŋŋi Farisii dima dabina la, ni NaaHɛroodi dinni gba."
41008016	Ka ba daa piili n-tↄ'asiri ni taaba, ni, u yɛtti la lala ban ka boroboro la zugu.
41008017	Amaa Yisa daa mi ban tↄ'asiri seelli wa, ka dizugu u daa boosi ba, ni, "Wula ka ya tↄ'asiri, ni, yan ka boroboro la zugu? Ammi, ya na bu mi, bee, m-baŋŋi di gbinni? Ya yam maa na bu neaai, bee wula?
41008018	Ya nyɛ la seeba ban mari nini ka bu nyara; m-mari tuba ka bu wumna! Ammi, ya bu teaai
41008019	man ŋↄn daa ŋmaasi boroboro anu n-tↄri niriba tusa anu la? Ka an daa kpalim la muna - peeri ala ka ya daa vaai?" Ka ba labsi n-yɛli u, ni, piiya ni ayi.
41008020	Ka u laa m-boosi ba, ni, "Ka man daa ŋmaasi boroboro ayↄpↄi n-tisi niriba tusa anaasi la, peeri ala ka ya daa vaai, an daa kpalim la?", ni, abayↄpↄi.
41008021	Ni, "Ka ya na bu baŋŋi, fa?"
41008022	Ba daa kyaŋŋi nti paai Bɛtsaida, bɛni ka niriba daa mari zoonsↄ n-kyɛ Yisa saani na ka bɛlim u, ni, u siisi u.
41008023	Ka Yisa daa gbaai zooma maa nuu m-mari u n-yi tinkpaŋŋa maa ni na ka daa tusi nantoori n-niŋi doo maa nini pↄi, ka laa n-zaŋŋi u nuusi m-pa u zugu ka naayi boosi u, ni, "I nya seela?"
41008024	Ka doo maa daa wukki n-gↄsi ka yɛli, "Ii! N nyari niriba, amaa ba ŋmanni la tiisi n-kyɛnni n-gyiligra."
41008025	Tↄ, ka Yisa daa laa n-zaŋŋi u nuu m-pa doo maa nini ni yaasa. Dinŋↄna doo maa daa gbaai la gↄsibu ni nimmoaa, ka u nini maa daa neaai ka u daa nyari suŋŋa.
41008026	Yisa daa yɛli u, ni, u kulima yiri ni, ka yɛli u, "Di labi n-kpɛ tiŋŋa maa puuni."
41008027	Ka Yisa ni u nyaandↄliba maa daa yi bɛni n-kyaŋŋi ni ba ti paai tinkpanseesi an pↄri Filipi Sizarii tiŋŋa la ni. Ka ban kpalim m-bɛ soori ni la, u daa boosi ba, ni, "Niriba maa yɛtti, ni, n nyɛ la ŋↄni?"
41008028	Ka ba labsi n-yɛli u, ni, "Baseeba yɛtti, ni, Gyↄni Kↄsuura n nyɛ i; seeba mun yɛtti, ni, Ilaygya; ka seeba mun yɛtti, ni, kurimbuni sa anabisↄ n nyɛ i."
41008029	Ka u daa maali m-boosi ba, ni, "Ka yarima muna? Ya yɛtti la wula?" Ka Piita daa labsiya, "I nyɛ la Masiiya Kirisita, Naawunni ŋↄn tumni sↄ na nti di naam ka tiligi ti."
41008030	Di saha ka Yisa daa yɛli ba nimbirimoaa, ni, ba di yɛli u yɛla lala n-ti sↄsↄa.
41008031	Yisa daa piili n-wulisiri ba, ni, Ninsaala Bii nin namsi pam, ka kpamma nin ti za'asi u, ban ni zaaligu karimbadima ni gyeeŋŋu toondaandima zaa. Ni, ba nin ku u, amaa dabsa ata daari u nin yisigi kum ni.
41008032	Ka daa tↄ'asi lala kasikasi ka di ka sↄ'abu. Lala zugu ka Piita daa mari u n-labi kpaŋŋa m-piili n-kpaamni u, ni, u di tↄ'asiri lala.
41008033	Yisa mun daa ŋmaligi n-gↄsi u nyaandↄliba la ka tasi Piita n-yɛli, "Bakkma ka kyɛ ma, nyin Sintaani wa!", ni, "I teesa wa bu yi Naawunni saani na, amaa a kur nyɛ la ninsaala teesa."
41008034	Tↄ; ka Yisa daa booli daadam, ni, ba la'am na, ban ni u nyaandↄliba maa zaa, ka yɛli ba, "Ŋↄnkam boori u kyɛ n saani na, see ka u za'asi u mammaŋŋa yɛla, ka kpikki u kum dↄpulli m-mari n-dↄli ma.
41008035	Ŋↄnkam zaa yi boori u nyↄvuri maa nin kↄŋŋi ka; ŋↄn mun yi sakki ni u kↄŋŋi u nyↄvuri, mani zugu, ni lahabasuŋŋu maa zugu, ŋↄna n nyɛ sↄ ŋↄn nin nya nyↄvuri.
41008036	Ninvugsↄ yi ti deaai duniya wa zaasa ka kↄŋŋi u nyↄvuri, nyoori bↄ ka u nin nya?
41008037	Seelli mun ka ni ka ninsaala ya zaŋŋi u nyↄvuri n-takki ka.
41008038	Ninvugsↄ yi ti kpalim m-bɛ zuna niriba wa sunsukkuni n-zↄri vi n yɛla zugu, ni n wulisigu zugu gba, ba tumbeeri ni ba yɛdda kaalinsi zugu, di daama muna - Ninsaala Bii yi ti kyɛ na sahanseaa la, ŋↄn gba nin ti zↄ vi u yɛla zugu; dama ŋↄn Ninsaala Bii siri nin zaŋŋi u Ba Naawunni gyirima ka kyɛ ka Naawunni malaakadima n dↄli u ka kyɛ na."
41009001	Ka laa n-yɛli ba, ni, "Yɛlimaŋni ka n yɛtti ya wa, ninvugseeba bɛ kpa, n-ku kpi halli ka ba ti nya Naawunni naam kyɛnni na ni yiiko."
41009002	Dabsa ayoobu ŋↄn daa ti gaari, Yisa daa zaŋŋi Piita ni Gyeemsi ni Gyↄni n-zi ba n-kyaŋŋi n-du zↄtitaari zugu ka ba daa ti bɛ ba kↄkↄa. Ban daa ti gↄsiri maa, ba daa ti nya ka Yisa takki ni,
41009003	ka u neema daa pɛligi m-pɛligi nyain! - n-gaari ninsaala ŋↄn nin toaai m-peaai neema ka a pɛligi seem.
41009004	Dinsaha ka u nyaandↄliba ata maa daa nya anabi Ilaygya, ni Musa, ka ba daa bɛ ni n-sↄsiri ni Yisa.
41009005	Ka Piita daa yɛli Yisa, ni, "Ti Karimba, ti kpa wa beesigu veela! Kyɛ ka ti ti suga ata - i dinni yinni, ni Musa dinni, ni Ilaygya mun dinni!"
41009006	Dabeem daa gbaai Piita ni u taaba halli, ka u daa bu mi ŋↄn yɛtti seem.
41009007	Di saha ka sangbaŋŋu daa sigi na nti ligi ba, ka kukↄri daa tↄ'asiri sangbaŋŋu maa ni, ni, "M bii maa nŋↄa, n wuri u ni: ya wumma u yɛligu!"
41009008	Ka lala saha deede ka ba daa gↄsi n-gyili ban daa zɛ seelli maa zaa, amaa ba daa bu nya sↄa; kulla Yisa kↄkↄ n daa zɛ ba saani.
41009009	Ka ban daa ti yi zoori zugu n-sigri na, u daa kpaamni ba, ni, "Ya di yɛli sↄ yan nya seelli wa, see ka man Ninsaala Biiya ti yisigi kum ni.
41009010	Dizugu ba daa deaai u noori wa ka daa bu yɛli sↄa, amaa ka kur boosiri taaba zaŋŋi n-kyaŋŋi 'kum yisigri' gbinni ŋↄn nyɛ seem."
41009011	Ka ba daa boosi Yisa, ni, "Wula zugu ka ti karimbadima yɛtti, ni, Ilaygya ya n-daŋŋi n-kyɛ na pↄi, ka Masiiya naayi paai na?"
41009012	Ka u daa yɛli ba, ni, "Ilaygya siri ya daŋŋi n-kyɛ na n-sɛ'asi buna kam zaa. Amaa wula zugu ka Litaafi maa yɛli, ni, Ninsaala Bii nin di wahala pam, ka ba laa n-zeem u m-paasi?
41009013	Amaa n yɛtti ya ni, ni, Ilaygya pun kyɛ na ka ba daa niŋi u ban daa boori seem, hoo Litaafi maa ŋↄn daa pun sↄbi u yɛla seem la."
41009014	Ka ban daa ti paai Yisa nyaandↄliseeba la ŋↄn daa bɛ seela, ba daa nya ka daadam pam gyiligi ba, ka karimbaseeba daa ŋmeeri nangbankpeemni n-tiri nyaandↄliba maa.
41009015	Ka niriba maa ŋↄn daa ti nya Yisa, di daa niŋi ba alahazibu ka ba daa zↄ n-kyɛnni u saani na nti puusi u.
41009016	Ka Yisa daa boosi ba, ni, "Nangbankpeemni bↄ ka ya ni ban ŋmeeri maa?"
41009017	Ka daadam maa puuni dↄsↄ daa labsi n-yɛli, "N Karimba, m bii wa mari la arizimbeoo ŋↄn kyɛ ka u bu tↄ'asira;
41009018	dizugu ka m mari u n-kyɛ i saani na. Halli arizimbeoo maa yi ti yisigi u ka yi zaŋŋni u m-basi la tiŋŋa, ka nantↄfufugri yiiri u noori ni na, ka u dumni u nyina, ka u niŋŋa zaa kpaŋŋi. N da yɛli i nyaandↄliba wa, ni, ba karim arizinni maa m-basi amaa ba da bu nyaŋŋi n-kari u."
41009019	Yisa daa yɛli ba, "Ah! Ya yɛdda kↄŋŋniba wa! N ya n-yuui la wula ya saani? Bee man nin di sugru ya saani ka di yuui wula? Yan mari bii maa n-kyɛ n saani na!"
41009020	Ka ba daa mari u n-kyɛ u saani na. Arizimbeoo maa ŋↄn daa nya Yisa, u daa lusi bii maa hoo kpisinkpiiri, ka bidibga maa daa lu tiŋŋa m-bilimna, ka nantↄfufugri yiiri u noori ni.
41009021	Ka Yisa daa boosi bii maa ba, ni, "Dooru wa piili u ka di yuui, bee?" Ka u daa labsi n-yɛli u, ni, "Di daa piili ka u na nyɛ la bibila.
41009022	Napↄŋŋu paai seem ka arizinni maa zaŋŋni u m-basiri bugum ni, bee koom ni, ni u ya ku u. Zↄm ti namboo ka suŋŋi ti, di yi nin toaai n-niŋi!"
41009023	Ka Yisa daa yɛli u, "Ni, di yi ti toaai, walla!", ni, "Bunseelli kam nin toaai n-niŋi yɛdda daana saani."
41009024	Ka bii maa ba tasi yooma n-yɛli, "N niŋi yɛdda, amaa n yɛdda maa bu zoaai ni. Kur suŋŋma ma ka n yɛdda paasira!"
41009025	Ka Yisa daa baŋŋi, ni, daadam maa ya n-lim ba na, ka dizugu u daa yɛli arizimbeoo maa, ni, "Nyin arizinni tubkpira ni zↄligu daana wa, yim na ka di laa n-kpɛ bidibga wa yaasa!"
41009026	Arizinni maa daa yisigiya ka kyɛ ka bii maa daa kaasi pampam ka lu kpisinkpiiri; ka arizinni maa daa yi ka kyɛ u, halli ka bii maa daa kpalim n-dↄya hoo kum, ka niriba maa pam daa yɛli, ni, u kpi ni.
41009027	Amaa Yisa daa gbaai bii maa nuu n-suŋŋi u ka u daa doaai n-zaani.
41009028	Di nyaaŋŋa Yisa daa ti bɛ duu ni, ka u nyaandↄliba maa daa kpɛ na nti sↄ'ai m-boosi u, ni, "Bↄ n niŋi ka tirima guui arizimbeoo maa karibu?"
41009029	Ka Yisa daa labsi n-yɛli ba, "Seelli ka ni n nin toaai n-kari arizinni wa taabu na'ala wunsusigu kↄkↄa."
41009030	Di saha maa ka Yisa ni u nyaaŋŋa daa yi bɛni nti goori n-dↄla Galilii tingbaŋŋu sↄya. Yisa daa bu boori ni sↄ baŋŋi ŋↄn bɛ seela,
41009031	dama u daa wulisiri u nyaandↄliba la; ka yɛtti ba, ni, "Ninsaala Bii n nyɛ ma, ka ba nin zaŋŋi man Ninsaala Bii n-niŋi ninvugseeba nuu ni ni ba ti deaai ma n-ku ma. N kum maa nyaaŋŋa di nin paai dabsa ata ka n nin laa n-doaai."
41009032	Amaa ba daa bu baŋŋi u yɛttↄ'a wa gbinni, ka dabeem mun daa mari ba ni ba boosi u di gbinni yaasa.
41009033	Ban daa ti paai Kapirinyum la ba daa bɛ la duu ni ka Yisa daa boosi u nyaandↄliba maa, ni, "Nangbankpeemni bↄ ka ya da ŋmeeri soori ni la?"
41009034	Amaa ba sↄsↄ daa bu labsi u seelli, dama soori maa ni ka ba yi ga'ari ni zaŋŋi n-kyaŋŋi ba taaba kpamni.
41009035	Yisa daa zini tiŋŋa ka booli u nyaandↄliba piiya ni ayi la na nti yɛli ba, "Sↄ yi boori ni u leebi toondaana, see ka u sigsi u maŋŋa n-leebi sↄkam daabri."
41009036	Ka u daa yiisi bii yinni n-zaali ba tooni.
41009037	U daa zaŋŋi u nuusi n-gↄbi bii maa ka yɛli ba, "Sↄ yi gyaari bibila wa taabu man yuuri zugu, mani ka di daama n gyaari. Sↄ mun yi gyaari ma, pa man kↄkↄ ka u gyaari, amaa u gyaari la Ŋↄn tum ma na la gba."
41009038	Ka Gyↄni daa yɛli u, "Ti Karimba, ti da nya la dↄsↄ ka u zaŋŋi i yuuri n-katti arizimbeeri, ka ti da yɛli u, ni, u di laa m-paasi lala yaasa, dama u bu dↄli ti."
41009039	Ka Yisa daa yɛli ba, "Ya di goaari u, dama sↄ yi ti tum tunkarigu man yuuri zugu, di daama ku laa n-ŋmaligi ya'abi ka tu ma.
41009040	Sↄ yi bu yi ti nyaaŋŋa, di daama nyɛ la ti nira.
41009041	Yɛlimaŋni ka n yɛtti ya wa, sↄ yi zaŋŋi koom n-ti ya, yan nyɛ man Masiiya la niriba zugu, di daama ku kↄŋŋi u tuma laara.
41009042	Amaa sↄ yi yↄmsi bibisi wa yinni ka u kyɛ u yɛdda niŋbu ka za'asi ma di zugu di bu veeli gba. Lala nira nin ti nya ka ba yi da zaŋŋi nɛtitaari n-yeeli u nangoori ka daai u m-basi mↄ'ari ni, ni, di nin ti sↄ u beesigu.
41009043	Dizugu i nuu yi yↄmsiri i ka kyɛ ka i kↄŋŋi yɛdda, nyin ŋmaam ka m-basi. I yi mari nuu yinni ka mari nyↄvuri, lala veela n-gaari ni i mari nuusi ayi ka kpɛ wahala ni, bugum bun bu kpiiri ziiya.
41009045	I nↄbri yi kyɛ ka i tum tumbeoo, nyin ŋmaam ka m-basi. I yi mari napↄŋŋu yinni ka mari nyↄvuri, lala veela n-gaari ni i mari napↄna ayi ka kpɛ wahala ni.
41009047	I nimbiri yi yↄmsiri i ka kyɛ ka i kↄŋŋi yɛdda, nyin lukkma ka m-basi. I yi mari nimbiri yinni ka kpɛ Naawunni naam ni, lala veela n-gaari ni i mari nini ayi ka kpɛ wahalaseaa kan ka naari,
41009048	seelli ka bugum bu kpiira, ka zunzuya kur kpalim n-ŋↄbra.
41009049	Bugum nin maali sↄkam zaa tuma hoo yaarim ŋↄn maanni zeeri seem la.
41009050	Yaarim nya'asa, amaa ka biim maa yi ti yi ka kyɛ ka, bↄ n nin laa n-toaai n-kyɛ ka ka mari biim yaasa? Ya sↄkam mari yaarim nya'asim maa taabu ya beebu ni, lala ka ya nin la'am m-bɛ ni ka yɛttↄ'aseaa ka ni."
41010001	Di saha ka Yisa daa bakki bɛni n-kyaŋŋi Gyuudii tingbaŋŋu ya'ari, halli nti yakki Gyↄdin mↄ'ari la m-bɛ ni. Ka zama daa la'am n-kyɛ u saani na yaasa, ka u daa wulisi ba hoo ŋↄn daa yi pun wulisiri ba seem la.
41010002	Ka Farisiseeba daa kyɛ u saani na ni ba ti da u gbinni. Ba daa boosi u, ni, "Yɛlim ti: ammi, doo mari soori ni u nin toaai n-kari u pↄ'a n-yiisi, bee?"
41010003	Ka Yisa labsi m-boosi ba, ni, "Wula ka Musa daa zaali n-ti ya?"
41010004	Ka ba daa labsi n-yɛli u, ni, "Musa daa ti ti soori ni doo nin toaai n-sↄbi gbaŋŋu n-ti u pↄ'a ka di wulisi, ni, u yiisi u."
41010005	Ka Yisa daa labsi n-yɛli ba, "Ya tuppuwumni la zugu ka Musa daa sↄbi zaaligu wa n-ti ya maa.
41010006	Amaa duniya piiligu ni, buna zaa naaŋŋu la saha, Naawunni daa naam ba la doowa ni pↄ'a, hoo Litaafi ŋↄn yɛli seem la.
41010007	Ni, 'dinŋↄ zugu ka doo nin kyɛ u ba ni u ma, ka di pↄ'a, ka ba la'am m-bɛ ni
41010008	kaman bunni yinni.' Dinzugu ba laa m-pa niriba ayi amaa hoo bunni yinni.
41010009	Dinŋↄna Naawunni ŋↄn la'am bunseesi ni a leebi bunyinni maa, ninsaala nira di wↄligi a."
41010010	Ka ban daa ti labi n-kpɛ yiri maa ni, u nyaandↄliba maa daa boosi u yɛlli wa gbinni.
41010011	Ka Yisa daa yɛli ba, "Doo yi yiisi u pↄ'a ka laa n-di pↄ'asↄ, u tum zina n-nya taalli u pↄ'akurigu saani.
41010012	Lala yaasa, pↄ'a gba yi za'asi u sira ka yi n-kuli dↄsↄa, pↄ'a maa gba tum taalli."
41010013	Sahanseaa yaasa ka ba daa mari bibisi n-kyɛ Yisa saani na ni u zaŋŋi u nuusi n-siisi ba, ka u nyaandↄliba maa daa nyikki ba di zugu.
41010014	Yisa mun ŋↄn daa ti baŋŋi lala maa, u sufu daa bu maai; ka u daa yɛli u nyaandↄliba maa, ni, "Ya kyɛ ka bibisi maa kyɛ n saani na, yan di ta'ari ba! Dama Naawunni naam nyɛ la banŋↄ taabu dinni.
41010015	Yɛlimaŋni ka n yɛtti ya wa, ni, sↄ yi bu sakki Naawunni naam yɛligu maa hoo bibila ŋↄn sakkri seem la, u ku toaai n-kpɛ naam maasim maa ni."
41010016	Dinsaha ka u daa zaŋŋi u nuusi n-gↄbi biisi maa ka daa susi Naawunni n-ti ba.
41010017	Ka Yisa ŋↄn daa ya n-kyaŋŋi u kyɛnni maa yaasa, dↄsↄ n daa zↄ n-kyɛ u saani na nti gbaani u tooni ka boosi u, ni, "N Karimbasuŋŋu! N ya niŋi la wula n-nya nyↄvuri kan ka naari?"
41010018	Ka Yisa daa yɛli u, ni, "Wula ka i booli ma, ni, ninvugsuŋŋu? Sↄ n ka ni n-nyɛ bunsuŋŋu, na'ala Naawunni kↄkↄa.
41010019	Tↄ; ka i mi zaaligu maa ŋↄn nyɛ seem: ni, 'Di ku ninsaala.'; ni, 'Di tum zina.'; ni, 'Di zu.'; ni, 'Di di ziri sɛhara n-lusi i kpeaa u yɛlli ni.'; ni, di yↄmsi niriba n-di ba neema; ni, 'Tim i ba ni i ma gyirima'. "
41010020	Ka doo maa yɛli, "N Karimba, anŋↄ zaa ka n daa pun dↄli ka na nyɛ na'akyimbila."
41010021	Ka Yisa daa gↄsi doo maa ni sufumaasim, ka yɛli u, "Yɛlli yinni kↄkↄ n kpalim ka i kↄŋŋi: kyɛma nti koosi i marigu zaa n-zaŋŋi n-tↄri faradima, ka i arizikki maali n-zoaai Naawunni saani. Ka kyɛ na n-dↄli man nyaaŋŋa."
41010022	Tↄ, ka Yisa ŋↄn daa ti yɛli lala maa, doo maa daa miisi u nindaa, ka daa bakki ni sufusa'aŋŋu, dama u daa nyɛ la bundaana ni yɛlimaŋni.
41010023	Yisa daa ŋmaligi n-gↄsi u nyaandↄliba maa ka yɛli ba, "Di siri nin tↄ pam ni bundaana kpɛ Naawunni naam ni!"
41010024	Ka yɛttↄ'a anŋↄ daa kpeesi u nyaandↄliba maa alahazibu, amaa Yisa daa laa n-yɛli, "M biisi, di tↄ pam ni nira ti kpɛ Naawunni naam maasim ni!
41010025	Halli arakoomi nin ti kpɛ seeriga vↄbila ni m-puli n-yi ka bundaana na ku toaai m-ma'asi ni u kpɛ Naawunni naam ni."
41010026	Di daa gyɛri u nyaandↄliba maa pam yɛlli wa zugu, ka ba daa boosiri taaba, ni, "Ka ŋↄni n nin toaai n-tuligi?"
41010027	Yisa daa gↄsi ba ka yɛli, "Dinŋↄ tↄ pam ninsaalidima saani, amaa Naawunni saani di bu tↄa. Dama Naawunni ku kↄŋŋi bunseelikam niŋbu."
41010028	Dinsaha ka Piita daa yɛli u, "Nyama, tirima nyɛ seeba ban kyɛ bunseelikam m-basi ka dↄli i!"
41010029	Ka Yisa daa yɛli ba, "Yɛlimaŋni ka n yɛtti ya wa, sↄ yi bɛ ni n-kyɛ u yiri, bee u babiisi ni u mabiisi, bee u ba ni u ma, bee u biisi, bee u puri, man zugu, ni Naawunni yɛligu wa zugu,
41010030	di daama nin ti nya bunseesi an gaari anŋↄ zaa pampaŋŋↄ saha - u nin nya yiya kↄbkↄbga, ni mabiisi ni babiisi, ni madima ni badima ni biisi, ni puri kↄbkↄbga m-paasi - amaa ka u nya wahala ni vↄlisa gba: ka saha din kyɛnni na u nin ti nya nyↄvuri kan ka naari.
41010031	Amaa ban daŋŋi tooni muna - ba pam nin ti kpalim nyaaŋŋa, ka ban kpalimni nyaaŋŋa mun nin ti daŋŋi tooni."
41010032	Yisa ni u nyaandↄliba daa bɛ la soori ni n-wa Gyɛrusalɛm. Yisa daa gaari tooni, u nyaandↄliba mun daa dↄli u nyaaŋŋa ka di daa gyɛri ba pam; halli dabeem daa gbaai ninvugseeba ban daa dↄli ba zaa. Yisa daa laa n-zaŋŋi u nyaandↄliba pii ni ayi maa n yi kpaŋŋa ba kↄkↄ nti yɛli ba yɛliseesi an ti ya paai u.
41010033	U daa yɛli ba, "Ya wumma: ti wa la Gyɛrusalɛm tiŋŋa, bɛni ka ba nin zaŋŋi man Ninsaala Bii n-ti gyeeŋŋu toondaandima ni karimbadima nuusi ni. Ban nin ti kari n sariya n-zaŋŋi ma taalli, ni, n sumni kum, ka naayi zaŋŋi ma n-niŋi ban pa ti butiri niriba la nuu ni,
41010034	ni ba maali ma ansarisi, n-tusi nantoori n-niŋi ma, n-feebi ma ka ku ma. Amaa daba ata daari n nin yisigi kum ni."
41010035	Ka Zɛbidii biisi, Gyeemsi ni Gyↄni la, daa kyɛ Yisa saani na nti yɛli u, "Ti Karimba, ti kyɛ la i saani na, ni, bunseelli m bɛ ni ka ti boora, ammi i nin niŋi n-ti ti, bee?"
41010036	Ka u daa boosi ba, ni, "Bumbↄ n nyɛ di? Ni, bumbↄ ka n niŋma n-ti ya?"
41010037	Ka ba daa labsi n-yɛli u, "I naam gyirima saha yi ti paai na, ni, ti boori ni ti zini n-tabli i, yinni i nudirigu, ni yinni i nuzaa ziiya."
41010038	Ka u daa yɛli, "Ya bu mi yan susiri seelli maa. Ammi, ya nin toaai n-nyu wahala kↄbɛseaa man ya n-nyu wa? Bee man ya n-su tumbeeri kyɛ-m-pɛŋŋi koom ka ya gba nin su lala maa?"
41010039	Ni, "Ii! Ti nin nyaŋŋi." Ka Yisa mun yɛli ba, "Ya siri nin ti nyu n wahala kↄbeaa la, ka su n lala koom maa,
41010040	amaa man bu su soori ni n wulisi ban nin zinni n nudirigu bee n nuzaa zii maa. Naawunni pun maali ziziisi wa siri n-zaali n-ti ŋↄn gaŋŋi ninvugseeba la."
41010041	Tↄ, ka u nyaandↄliba piiya ban kpalim la ŋↄn daa ti wum lala maa, ba suuri daa yisigi n-niŋi Gyeemsi ni Gyↄni.
41010042	Dizugu Yisa daa booli ba, ni ba la'amma taaba na, ka yɛli ba, "Ya mi ninvugseeba ban bu gyeemni Naawunni la yɛla, ni, ba yɛtti, ni, ninvugseeba ban su ba fukumsi mari la yiiko ka tumni ba putoo, ka ba kpamma su ba yɛla ni kpeeŋŋu.
41010043	Amaa di pa lala ya saani. Ya sↄ yi boori kpeema tibsim, see ka u tumni n-tiri ya zaa.
41010044	Ka sↄ yi boori ni u leebi toondaana, see ka u leebi ya zaa daabri.
41010045	Dama man Ninsaala Bii bu kyɛ na ni ba tumni n-suŋŋni ma; ay! - n kyɛ na ni n tumni n-suŋŋni niriba, ka zaŋŋi n nyↄvuri m-pa talima ka niriba pam nya tiliginsim."
41010046	Tↄ; ka ba daa paai Gyɛrikoo tiŋŋa n-kpɛ bɛni. Ka Yisa ŋↄn daa naayi yi tiŋŋa maa ni, ŋↄn ni u nyaandↄliba ni zama pam, ka zoonsↄ daa zi soori kpaŋŋa m-maanni bara, doo mun yuuri daa boonni Baatimeeyusi, ni, Timeeyusi biiya.
41010047	Ŋↄna daa ti wum, ni, di nyɛ la Yisa, Nazarɛti doo la, n-gatti maa, ka u daa tasi, n-yɛli, "Yisa, NaaDauda biiya, zↄm ma namboo!"
41010048	Ka niriba pam daa nyikki u n-yɛli, ni, u sina u vuuri. Amaa u daa laa n-tasi pampam, ni, "Yisa, NaaDauda biiya, zↄm ma namboo!"
41010049	Ka Yisa daa zaani, ka yɛli, "Ya boolim u na!", ka ba daa booli zooma maa na, ka yɛli u, "Mari sufupeelli, doaam na! Ka u boonni i maa."
41010050	Tↄ, ka zooma maa daa yisigi n-zaani, ka yeaai u waari kparigu m-basi, ka vaai n-zↄ n-kyaŋŋi Yisa saani.
41010051	Ka Yisa daa boosi u, ni, "Bↄ ka i boori ni n niŋi n-ti i?" Ni, "N Karimba, m boori ni n nyari yaasa."
41010052	Ka Yisa daa labsi n-yɛli u, ni, "Kyɛma! - i yɛdda maa taasi la sookyi na n-ti i." Ka di saha maa u nini maa daa neaai, ka u daa doaai n-dↄli Yisa ka ba kyɛnna.
41011001	Ka Yisa ni u nyaaŋŋa ŋↄn daa kyɛnni m-pↄtti Gyɛrusalɛm tiŋŋa maa, ba daa paai tinkpanseesi an boonni Bɛtfeegyi ni Bɛtani la, seesi an zɛ Ↄlivii zoori kpaŋŋa. Di saha ka Yisa daa daŋŋi n-tum u nyaandↄliba ayi ni ba gaari tooni,
41011002	ni, "Ya kyɛm nti kpɛ tinkpanseaa kan zɛ ya tooni wa. Ya yi ti paai bɛni, ya nin nya ka buŋŋa lↄ n-zɛya, bumbilisↄ ban na zi m-ba u; yan lↄrigma u m-mari na.
41011003	Sↄ mun yi boosi ya, ni, ni wula ka ya lↄrigri u? yan yɛlim u, ni, ya Dugma m boori u, ka mun nin labsi u na yooma."
41011004	Ka ba daa kyaŋŋi nti nya bumbila maa ka u lↄ n-zɛ samanni ni n-tabi yiri la za'anↄri kpaŋŋa. Ban daa yi ya lↄrigi u maa,
41011005	ninvugseeba ban zɛ n-tabi bɛni daa nya ba ka boosi ba, ni, "Bↄ ka ya niŋni maa, bumbila maa ka ya lↄrigri wa?"
41011006	Ka ba daa labsi n-yɛli ba Yisa ŋↄn pun yɛli ba seem maa, ka dↄppa maa daa kyɛ ka ba lↄrigi u n-kyaŋŋi.
41011007	Ban daa zaŋŋi buŋŋa maa n-kyɛ Yisa saani na maa, ba daa zaŋŋi ba kyinkyina m-pa buŋŋa maa nyaaŋŋa ka Yisa ba n-kyaŋŋi.
41011008	Niriba pam gba daa yeaai ba sutura n-yɛligi n-dooli soori maa zugu, ka seeba mun daa ŋma tiisi wula puri ni n-zaŋŋi a gba n-yɛligi n-dooli soori maa ni.
41011009	Ninvugseeba ban daa bɛ tooni, ni seeba gba ban daa bɛ nyaaŋŋa n-dↄli maa, daa piili n-kpalimna n-yɛtti, ni :- "Hoosana! Tiliginsim Daana! Zugsuŋŋu bɛ n-ti ŋↄn mari ti Dugma yuuri na!
41011010	Ti yaaba NaaDauda naam labri n-kyɛnni na: tabarikala! Tiliginsim Daana gyirima bɛ la saazugu! Hoosana!"
41011011	Tↄ; lala ka Yisa daa kpɛ Gyɛrusalɛm timpuuni m-paai Naawunni Gyeeŋŋu Yiri. U daa gↄsi n-gyiligi zii kam, amaa yuŋŋu ŋↄn daa pun ya zibi maa zugu u daa yi n-labi n-kyaŋŋi Bɛtani tinkpaŋŋa maa ni, ŋↄn ni u nyaandↄliba pii ni ayi la.
41011012	Beoo ŋↄn daa neaai maa, ba daa yi Bɛtani n-labri timpuuni na. Di saha ka kↄm daa mari Yisa,
41011013	ka u daa gↄsi u tooni sa n-nya kinkaŋŋa, ni ka vaari, ka ka zibgi. Ka u daa kyaŋŋi m-paai ka na, ni u ti nya ka waliya? Amaa ŋↄn daa ti paai tii maa ni, u daa nya vaari kↄkↄa, dama pa kinkama walibu saha n-daa la.
41011014	Ka Yisa daa yɛli kinkaŋŋa maa, ni, "Sↄ ku laa n-di i wala yaasa, halli walli yinni gba!" Ka u nyaandↄliba maa daa wum ŋↄn yɛli seem wa.
41011015	Ban daa ti paai Gyɛrusalɛm la, Yisa daa kyaŋŋi Gyeeŋŋu Yiri maa ni, n-daa ti piili n-katti ban daa daari ka koosiri bɛni maa. U daa labgi n-labgi ninvugseeba ban daa takkri ligri teebulidima, ni ŋmankoosiriba kugsi,
41011016	ka u daa bu sakki ni ba ziiri ziya ni neema n-dↄli Gyeeŋŋu Yiri maa n-gatta.
41011017	Di saha ka u daa wulisi niriba maa, ni, "Di pun sↄbi n-zaali Naawunni Litaafi maa ni, ni, 'N Yiri wa ka ba nin booli, ni, "Wunsusigu Yiri" n-ti duniya dima zaa.' Amaa ya zaŋŋi ka n-leebi "ta'ayigsi ŋↄn sↄ'ari seela".' "
41011018	Ka Gyeeŋŋu Toondaandima ni tiŋŋa maa karimbadima daa wum lala lahabaari, ka di saha ka ba daa piili m-boori sↄseaa ban nin nya n-ku Yisa. Dabeem daa gbaai ba, dama di daa gyɛri daadam maa zaa Yisa wulisigu maa zugu.
41011019	Tↄ, ka zaanoori ŋↄn daa ti paai, Yisa ni u nyaandↄliba maa daa yi tiŋŋa maa ni.
41011020	Beoo ŋↄn daa ti neaari asusuba maasiri ka ba daa doaai n-yi na. Ka ba daa kyɛnni soori zugu nti nya kinkaŋŋa maa ka ka pun gbirigi n-kuui n-kpi zaŋŋi m-paai ka nya'a ni.
41011021	Ka Piita daa teaai Yisa ŋↄn sa yɛli seem la ka yɛli u, "N Karimba, gↄsima! Tiseaa nyin sa tↄ'asi n-yɛli ka yɛlibeoo la na pun kpi ni!"
41011022	Yisa ŋↄn labsi n-yɛli ba, "Ya niŋma yɛdda n-ti Naawunni."
41011023	ni, "Yɛlimaŋni ka n yɛtti ya wa, ni, ya sↄ zaa yi yɛli zoori wa, ni, ka doaam saazugu n-lↄbi ka maŋŋa m-basi teeku ni, ka lala nira ka zilisigu u sufu ni, ka niŋi yɛdda, ni, ŋↄn yɛli seem wa nin niŋi, di siri nin niŋi n-ti u.
41011024	Dinŋↄ zugu n ya yɛli ya ni, ni, ya yi puusi Naawunni ka susi seelli, ka niŋi yɛdda, ni, ya nin nya ka, ya nin nya yan susi bunseelli maa.
41011025	Ya mun yi zaani m-puusiri Naawunni, see ka ya teaai ninvugsↄ ŋↄn tum tumbeoo zaa n-ti ya la yɛla, ka kyɛ u taalli m-pɛŋŋi u; ka ti Ba ŋↄn bɛ arizana ni gba nin kyɛ ya mammaŋŋa tumbeeri m-pɛŋŋi ya."
41011027	Ka Yisa ni u nyaandↄliba maa daa laa m-paai Gyɛrusalɛm timpuuni na. Ka Yisa daa kyaŋŋi Naawunni Gyeeŋŋu Yiri maa ni n-gyinni bɛni, ka gyeeŋŋu toondaandima ni tiŋŋa maa karimbadima ni kpamma maa daa kyɛ u saani na
41011028	m-boosi u, ni, "Ŋↄni n ti i soori ni i tum i lala tuma maa? Bee, yiiko bↄ ka i mara?"
41011029	Ka Yisa daa labsi n-yɛli ba, "N nin daŋŋi m-boosi ya gba boosigu yinni kↄkↄ pↄi; ya yi ti labsi ma ka n nin naayi labsi n-ti ya yan boosi seem la.
41011030	Tↄ: ka ŋↄni n daa ti Gyↄni soori ni u suuri niriba Naawunni koom la? Di daa yi la Naawunni saani bee ninsaalidima saani? - Ya labsim n-yɛli ma!"
41011031	Ka ba daa piili n-ŋmeeri nangbankpeemni n-tiri taaba, ni, "Ti ya yɛli la wula? Ti yi yɛli, ni, Naawunni saani, u nin boosi ti, ni, bↄzugu ka ti daa bu niŋi Gyↄni yɛdda?;
41011032	ka ti yi sakki n-yɛli, ni, ninsaalidima saani ...?" (Ba daa zↄri la niriba, dama sↄkam daa sakkiya, ni, Gyↄni Kↄsuuri Daana daa nyɛ la anabimaŋni.)
41011033	Dizugu ba daa labsi n-ti Yisa, ni, "Ti bu mi." Ka Yisa daa yɛli ba, ni, "Ka dinŋↄna man gba ku yɛli ya ŋↄn ti ma soori ni n tumni anŋↄ zaa."
41012001	Ka u daa gbaai yɛttↄ'a n-yɛli ba nyɛsa ni, ni, "Dↄsↄ n daa bɛ ni n-daa sa u tiwanna puu. U daa mɛ la goomni n-gyiligi puu maa, n-gbi bↄkku tiŋni, ban ŋmakkri tiwala maa seela n-nya a koom, ka laa n-ti sugri puu maa puuni. U daa maali di zaa ka zaŋŋi puu maa n-ti ninvugseeba, ni ba tumma puu maa tuma n-ti u; ka u daa naayi kyaŋŋi n-gↄa.
41012002	Tↄ, ka tiisi maa wala saha ŋↄn daa ti paai, u daa tum u daabsↄ ni u kyaŋŋi tuntumniba maa saani, nti deaai puu maa diibu na.
41012003	Amaa ba daa gbaai daabri maa m-bu u ka kari u n-labsi yↄri na.
41012004	Ka puu maa daana daa laa n-tum sↄ, ka ba gbaai ŋↄn gba m-bu n-ŋmɛ u zugu ka zeem u.
41012005	Ka u daa laa n-tum sↄ, amaa ba daa ku ŋↄna. U daa tum niriba pam ka ba daa bu baseeba, ka ku seeba.
41012006	Ninvugyinni n daa kpalim ni u tum, u toori biiya ŋↄn daa wuri sↄ pam la. Ŋↄna ka u daa naayi tum, dama u daa teesi, ni, 'Ba nin ti m maŋtoori bii maa gyirima.'
41012007	Amaa tuntumniba maa daa yɛli n-ti taaba, ni, 'Ŋↄn nin di puu maa daana faari la nŋↄa. Ya kyɛ ka ti ku u ka faari maa nin kpalim ti dinni.'
41012008	Ka lala zugu ba daa gbaai u n-ku n-zaŋŋi u n-lↄbi puu maa kpaŋŋa.
41012009	Tↄ; ka wula ka puu maa daana nin niŋi? U bu ya n-kyɛ na nti ku tuntumniba maa zaa? Ka u nin zaŋŋi puu maa n-ti tuntunseeba.
41012010	Ammi, ya na bu karim Sↄppu la? - ni :- 'Kugseaa tammeeriba ŋↄn daa za'asi la Kana daa leebi kan gbaai nyeebri maa, N-gbaari ka zaa ni kpeeŋŋu;
41012011	Ti Dugma tuma maa nla, Ka di nyɛ la alahazibu n-ti ti.' - ya bu baŋŋi lala sↄppu maa?"
41012012	Di saha ka kpamma maa daa boori la soori ni ba gbaai u, ban daa mi, ni, nyɛsiri maa galimni la ban zugu; amaa ba daa zↄri la daadam maa dabeem, dizugu ka ba daa kyɛ u ka bakki.
41012013	Di nyaaŋŋa ba daa tum Farisiseeba ni NaaHɛroodi niriba ni ba ti kyɛ Yisa saani na n-gbaai u u yɛttↄ'a puuni.
41012014	Ban daa ti paai na maa, ba daa yɛli u, "Ti Karimba, ti mi halli, ni, i nyɛ la ninvugsuŋŋu; i ba'a ka niriba yɛla ni, ka bu zↄri ninsaala nini, amaa ka kur wulisiri Naawunni soori ni yɛlimaŋni.
41012015	Tↄ, ka dinŋↄna yɛlim ti: di tuya ni ba yoori lampoo n-tiri Room NaaTitaari, bee di bu tuusi? Ti yooma, bee ti di yↄa?" Ka Yisa daa baŋŋi ba peemsi-ka-nyii ŋↄn nyɛ seem la, ka yɛli ba, ni, "Wula zugu ka ya gbiiri m bↄ'a? Ya tim ma la'afu na ka n nya."
41012016	Ka ba daa zaŋŋi la'afu n-ti u na, ka u yi boosi ba, ni, "Ŋↄni fↄtoo m bɛ la'afu maa ni wa, ni ŋↄni yuuri n sↄbi m-bɛ ka ni?" Ka ba yɛli, "NaaTitaari dinni."
41012017	Ka Yisa laa n-labsi n-yɛli ba, "Dizugu din nyɛ Naaba dinni yan zaŋŋma n-ti Naaba maa, ka zaŋŋi din nyɛ Naawunni dinni n-ti Naawunni." Ka di daa gyɛri ba pam ŋↄn yɛli seem maa.
41012018	Di nyaaŋŋa ka Saddusidima - ban yɛtti, ni, kum yisigri ka ni la - ba gba daa kyɛ na nti boosi u boosa. Ba daa yɛli u,
41012019	ni, "Ti Karimba, Musa daa sↄbi n-ti ti n-wulisi, ni, dↄsↄ beeri yi ti kpi ka kyɛ u pↄ'a, ka u na bu dↄ'ai biiya n-ti u, see ka u di u beeri pukoori maa n-dↄ'ai biisi n-ti u beeri maa.
41012020	Tↄ; ka mabiisi ayↄpↄi n daa bɛ ni. Ba kpeema maa daa di pↄ'a ka kpi ka bu dↄ'ai biiya.
41012021	Ka u nyeeri la di pukoori maa, n-gba kpi ka bu dↄ'ai. Ka di daa nyɛ la lala n-ti buta daana gba.
41012022	Yɛlimaŋni babayↄpↄi maa zaa daa kpiya ka bu dↄ'ai biiya ni pↄ'a maa. Di nyaaŋŋa ka pↄ'a maa gba kpi.
41012023	Tↄ: dinŋↄna Zaadaari, dↄppa wa zaa yi ti yisigi kum ni, ba ŋↄni n nin nyɛ pↄ'a maa sira, dama babayↄpↄi zaa daa di u?"
41012024	Ka Yisa daa labsi n-yɛli ba, ni, "Lala n nyɛ di! Ya burigi soori ya ziilinsi zaŋŋi n-kyaŋŋi Naawunni Sↄppu maa zugu, ni zaŋŋi n-kyaŋŋi ŋↄn Naawunni ŋↄn mari yiiko seem la gba.
41012025	Yɛlimaŋni ba yi ti yisigi kum ni sahanseaa, ba ku laa n-diri pↄ'aba bee n-kunni dↄppa; ba nin ti ŋmani la hoo arizana malaakadima la.
41012026	Amaa zaŋŋi n-kyaŋŋi kum yisigri la yɛla, ya bu karim Musa bukku la? Ŋↄn daa sↄbi bugum ni tutuuri yɛla Suuriseaa ni ka u daa yɛli, ni, Naawunni daa yɛli, 'Mani n nyɛ Naawunni ka i badima gyeemni ma. Halli Ibrahim Naawunni n nyɛ ma, ni Yisahaaku Naawunni, ni Yaakubu gba.'
41012027	U siri pa la ninvugkpiimma Naawunni amaa ninvugvuya Naawunni. Ya burigi pam di zugu!"
41012028	Ka karimbasↄ daa kyɛ na nti wum ba nangbankpeemni ŋmeebu maa. Ŋↄn daa baŋŋi, ni, Yisa daa labsi ba suŋŋa maa, u daa boosi u, ni, "Naawunni ŋↄn daa zaali zaaligudima maa zaa puuni, kani n lee n-daŋŋi m-mugsi ka kpa n-gaari zaa?"
41012029	Ka Yisa daa labsi u, ni, "Kan mugsi ka kpa pam nyɛ la, ni, 'Ya Izraɛli dima, ya wumma! - Ti Dugma Naawunni nyɛ la Naawunni yinni;
41012030	dizugu zaŋŋma i sufu zaa n-wuri i Dugma Naawunni, ni i siiya zaa, ni i teesa zaa, ni i yaa zaa.'
41012031	Kan paasi buyi daana mun nyɛ la, ni, 'Wuri i taraana hoo nyin wuri i mammaŋŋa seem la.' Zaaligu seaa laa n-ka ni n-gaari anŋↄa."
41012032	Ka doo maa daa labsi n-yɛli u, "Mboo! N Karimba, di veela. Di nyɛ la yɛlimaŋni nyin yɛli, ni, kan kpa nyɛ la, ni, Naawunni nyɛ la bunyinni,
41012033	ka wunsↄ laa n-ka ni m-paasi yaasa na'ala u kↄkↄa. Ni, i yi zaŋŋi i sufu zaa n-wuri u, ni i teesa, ni i yaa zaa, ka laa n-wuri i taraana hoo i mammaŋŋa - lala mari anfaani n-gaari sara maaligu zaa, bee, i kuuri bunkↄbri n-tiri Naawunni."
41012034	Ka Yisa ŋↄn daa nya ka doo maa labsigu maa nyɛ labsisuŋŋu, u daa yɛli u, ni, "I bu wↄ'a ni Naawunni naam maa ni." Di nyaaŋŋa vi daa gbaai ba, ka sↄ zaa daa bu laa m-boosi u boosiseaa yaasa.
41012035	Tↄ; ka Yisa ŋↄn daa bɛ Gyeeŋŋu Yiri maa ni n-wulisira, u daa yɛliya, ni, "Masiiya maa muna - Naawunni ŋↄn ya tum sↄ na ni u ti di naam n-fa u niriba m-basi - wula zugu ka karimbadima la yɛtti, ni, lala Masiiya maa nyɛ la NaaDauda ya'aŋŋa?
41012036	Amaa NaaDauda mammaŋŋa daa tↄ'asi Masiiya maa yɛla, n-tↄ'asiri Naawunni Sii Kasi yiiko ni, ni :- 'Ti Dugma daa yɛli n-ti n Dugma maa, ni, "Kyɛm n nudirigu zii na n-zinni, Halli ka n zaŋŋi i dindaandima zaa N-niŋi i nuusi ni." '
41012037	Tↄ, ka NaaDauda mammaŋŋa boonni ŋↄn Masiiya maa, ni, u Dugma: ka wula ka ŋↄna nin toaai n-nyɛ u ya'aŋŋa?" Daadam maa daa wumni u yɛttↄ'a maa ka di daa niŋi ba nya'asim pam.
41012038	Ŋↄn daa wulisiri ba maa, Yisa daa yɛliya, "Ya baŋŋma ninvugseeba ban wulisiri zaaligu la yɛla! Ba boori ba yeeri kparikara n-gyinna, ka sↄkam zaa puusiri ba daasi ni.
41012039	La'aŋŋu duri puu ni ba boori la ba zi sↄkam zaa tooni, halli deema gba ziiya ba bɛ la tooni.
41012040	Ba faari la pukↄya yiya pↄi, ka naayi wulisiri ba maŋŋa Naawunni puusigu maa ni, dama ba yuui puusigu ni. Lala niriba maa nin ti nya galiŋŋu pam."
41012041	Yisa daa zinni Gyeeŋŋu Yiri puuni, ban daa toosiri piini duseaa la tooni. U daa gↄsiri daadam maa zaa ŋↄn zaŋŋi piini seesi n-niŋi na. Bundaandima pam daa zaŋŋi ligri pam n-niŋi.
41012042	Amaa pukↄsↄ daa kpɛ na, ŋↄn daa nyɛ faradaana, ka daa zaŋŋi ligri fiiŋ, kulla la'abisibisi ayi, n-niŋi.
41012043	Ka Yisa daa booli u nyaandↄliba la na n-yɛli ba, ni, "Yɛlimaŋni ka n yɛtti ya wa, pukoori faradaana wa tisi n-gaari sↄkam zaa;
41012044	dama ban zaa yiisi la ba marigu pam puuni seelli n-toosi, amaa pukoori wa ŋↄna, u marigu zaa seelli ŋↄn da ya m-mari n-diri la ka u zaŋŋi n-toosi."
41013001	Yisa ŋↄn daa kyɛnni n-yiiri Gyeeŋŋu Yiri maa ni na la, u nyaandↄliba yinni daa yɛli u, "N Karimba, gↄsim kugnyalima wa ŋↄn bɛ seem, ni ban daa zaŋŋi a m-mɛ duri ni gooma seem!"
41013002	Ka Yisa daa yɛli u, "I bu nya mɛkara wa? Tↄ: dahinseaa kyɛnni na ka a kugseaa ku kpalim n-tↄm ka kugkpeaa zugu, amaa a zaa nin ti ŋmɛ n-wurim n-lu tiŋŋa na."
41013003	Di nyaaŋŋa u daa zini Ↄlivii Zoori zugu, Gyeeŋŋu Yiri maa ya'ari sa, ka Piita ni Gyeemsi ni Gyↄni ni Anduru daa kyɛ u saani na nti sↄ'ai m-boosi u, ni,
41013004	"Yɛlim ti wula saha ka dinŋↄ nin niŋi. Ka bumbↄ nin ti niŋi n-wulisi, ni, anŋↄ zaa ya paai a tariga?"
41013005	Di saha ka Yisa daa yɛli ba, "Ya baŋŋma suŋŋa ka di kyɛ ka sↄ yↄmsi ya.
41013006	Niriba pam nin zaŋŋi n yuuri n-kyɛ na, ni, 'Mani nla!' ka ba nin yↄmsi niriba pam m-basi.
41013007	Ya yi ti wumni tↄppu damni, bee di lahabaya, yan di kyɛ ka yam-ŋmaa gbaai ya, dama lala nin niŋi pↄi, amaa pa naari maa nla.
41013008	Tinsi dima nin yisigi n-tuusi taaba tↄppu, ni nadima gba nin tuusi taaba. Tingbaŋŋu maa nin damni kpa, ni kpa, ni kpa sa; ka kↄm nin ti lu; amaa anŋↄ zaa ti ya bɛ ni hoo pↄ'apudaana wↄlisigu piiligu beerim ŋↄn bɛ seem la.
41013009	Amaa ya gbaam ya mansi, dama ba nin ti mari ya n-niŋi kootu dima nuu ni, ba nin ti bu ya la'aŋŋu duri ni, ka ba nin kari ya sariya gↄmnadima ni nadima tooni. Di zaa nin niŋi man zugu, ka lala nin kyɛ ka ba baŋŋi suŋŋa.
41013010	See ka lahabasuŋŋu maa daŋŋi m-paai tinsi kam zaasa.
41013011	Ba yi ti mari ya n-yi sariya karibu ziiya, yan di daŋŋi n-fabinni yan nin tↄ'asi yɛttↄ'aseesi zugu: ya tↄ'asim yɛttↄ'aseesi an bɛ ya sufu ni di saha maa, dama di pa yarima n ya n-tↄ'asi amaa Naawunni Sii Kasi maa nin tↄ'asi.
41013012	Dↄseeba nin gbaai ba mabiisi n-tisi ka ba ku ba, bee ba nin gbaai ba biisi, ka biisi mun nin yisigi n-zabi ba badima ni ba madima halli nti ku ba.
41013013	Ba zaa nin yaai ya man yuuri zugu, amaa sↄ kam zaa ŋↄn nin kpaŋŋi u maŋŋa m-bari n-zaani halli nti paai yɛla wa tariga maa nin nya tiliginsim.
41013014	Ya nin ti nya ka ba zaŋŋi bumbɛseelli kan kyisiri la n-zaali luginseaa kan bu sum ni ka zɛya, n-sa'amni yɛla. [Kyɛ ka ninvugsↄ ŋↄn karimni anŋↄ baŋŋi suŋŋasuŋŋa.] Tↄ: ya yi ti nya lala, di saha maa ya kyɛ ka ban bɛ Gyuudii tingbaŋŋu ni la zↄ n-du zↄya ni.
41013015	Yan di kyɛ ka ban bɛ pii zugu ti sigi tiŋŋa na nti kpɛ duu puuni n-zaŋŋi sɛseelli,
41013016	ka seeba ban bɛ puri ni di labi nyaaŋŋa nti zaŋŋi ba kpari la.
41013017	Di saha maa di nin ti kpeem pam n-tisi pↄ'apuusi dima ni pↄ'aseeba ban mari biisi ka ba na mↄ'ara.
41013018	Dizugu ya susim Naawunni ka dinŋↄ di kyɛ na waari saha,
41013019	dama di dabsa maa ka wahala nin bɛ ni pam, wahalaseaa ban na zi n-nya Naawunni ŋↄn daa naam duniya wa sahanseaa zaŋŋi n-kyaŋŋi zuna, ka ku laa m-maali n-nya lala taabu yaasa.
41013020	Ka ti Dugma maa yi daa bu ŋmaai dabsa maa gyiŋŋa, saalibii n daa ka ni n-da naa n-nya tiliginsim, amaa ŋↄn daa yiisi seeba la zugu ka u siri daa ŋmaai dabsa maa.
41013021	Ka di saha maa, sↄ yi ti yɛli ya, ni, 'Nyama, Masiiya maa bɛ la kpa.' bee 'Kpa sa ka u bɛ ni.' yan di niŋi ba yɛdda.
41013022	Seeba nin ti doaai na m-ma'ari ziri, ni, ban n nyɛ Masiiya, bee, ni, ban n nyɛ anabidima; ba nin tum alahazibu tuma ni ba ti yↄmsi niriba m-basi, halli ni Naawunni ŋↄn yiisi seeba la gba, amaa Naawunni ku sakki lala.
41013023	Ya gbaam ya mansi, dama m pun daŋŋi n-yɛli ya seelli kam zaa."
41013024	Ka u daa laa n-yɛli ba, ni, "Amaa di saha, wahala maa nyaaŋŋa, ni :- 'Wuntaŋŋa nin ti zibgi zimm! Ka namboaa ku laa m-pɛligi:
41013025	Saŋmariwuusi nin ti yiiri saazugu n-luri na, Ka arizana yiikodaandima zaa nin damna.'
41013026	Di saha ka ba nin ti nya 'Ninsaala Bii maa ka u pↄtti na, ka sangbana nin gyiligi u', ka u ti mari yiiko pam ni gyirima veelim.
41013027	Di saha maa ka u nin ti tum malaakadima maa ka ba yi na m-paai duniya wa lugri kam zaa n-zaŋŋi ŋↄn yiisi seeba la ka la'asi ba taaba."
41013028	Ni, "Ya kyɛ ka kinkaŋŋa yɛla wulisi ya di gbinni ŋↄn nyɛ seem: ya yi ti nya ka lala tii maa yiisiri wuliŋmeena ka pusiri vapaala, ya nin baŋŋi, ni, siga saha pↄtta.
41013029	Ka di bɛ la lala: ya yi ti nya ka yɛla wa zaa niŋna, ya nin baŋŋi, ni, saha maa pↄriya.
41013030	Yɛlimaŋni ka n yɛli ya wa, ni, zuna niriba zaa ku gaari see ka dinŋↄ zaa niŋi.
41013031	Saazugu ni tingbaŋŋu nin gaari, amaa man yɛttↄ'a wa ku gaari."
41013032	Ni, "Amaa di daari maa, bee di saha, ŋↄn ya paai sahanseaa la ka sↄsↄ bu mi deede, halli malaakadima ban bɛ arizana ni la bu mi, Naawunni Bii maa gba bu mi, na'ala ti Ba maa mi.
41013033	Dizugu ya gura, yan di gbisira, dama ya bu mi di saha maa.
41013034	Di ti ya n-nyɛ la hoo dↄsↄ ŋↄn daa wa goorim ka puri u yiri tuma n-tisi u tuntumniba seem, sↄkam zaa ni u tuma. Ka yɛli ŋↄn guri u yiri za'anↄri maa, ni, u di gbisi.
41013035	Dizugu ya gura suŋŋa, dama ya bu mi yiri maa daana lappu saha na - ammi, zaanoori, bee yuntasuusi, bee bɛkasigri, bee asuba?
41013036	Ya sɛ'asima, ka di kyɛ ka u paai na n-libgi ya ka ya na gbisira.
41013037	Ka man yɛtti yarima seem wa, n yɛtti la sↄkam zaa, ni, ya sɛ'asima n-gura."
41014001	Di daa kpalim la dabsa ayi ni Yakki-n-Gaari Kyuu, kyuseaa ban diri bundiripaala maa - seesi an ka dabinni la. Ka gyeeŋŋu kpambaya ni zaaligu karimbadima maa daa boori sↄseaa ban nin zaŋŋi n-sↄ'ai n-gbaai Yisa n-ku.
41014002	Ni, "Ti di niŋi lala Kyuu maa zama sunsukkuni; tin mira ka niriba maa nin zabi."
41014003	Yisa mun daa bɛ la Bɛtani tinkpaŋŋa; u daa kpɛ la Saimoon yiri, ŋↄn daa nyɛ kunkↄŋŋa la. Ka ban daa ti dira, pↄ'asↄ daa mari turaali kↄlↄba n-kpɛ na, turaali kpaam n-daa la, ka bu mari la nyunya'asiri ka bu ligri zoaai pam. U daa ŋma kↄlↄba maa n-kpaai kpaam maa n-saari Yisa zugu.
41014004	Ka ban daa bɛ bɛni maa seeba sufu daa yisigi, ka ba tↄ'asiri n-tiri taaba, ni, "Bↄzugu ka u sa'am turaali wa?
41014005	Ba yi da zaŋŋi bu n-koosi, ligri pam naa n-yi na ka lala ligri naa n-toaai m-puri n-ti faradima!" Ka ba daa nyikki u lala.
41014006	Ka Yisa yɛli ba, "Ya kyɛl u! Wula ka ya daamni u? U tum la din veela n-ti ma.
41014007	Ya kur nin mari faradima ya saani sahakam. Ya yi boori ya suŋŋi ba, ya nin nya soori. Amaa ya ku mari mani sahakam.
41014008	Pↄ'a maa mun niŋi la hoo ŋↄn nyaŋŋi seem; u zaŋŋi turaali kpaam wa hoo ŋↄn daŋŋi n-saari n niŋŋa n-sɛ'asiri zaŋŋi n-kyaŋŋi n kum sↄ'abu saha seem la.
41014009	Yɛlimaŋni ka n yɛli ya, ni, ba yi ti mooli lahabasuŋŋu maa duniya wa lugri kam zaa, ba nin teaai pↄ'a wa yɛla n-tↄ'asi n-wulisi ŋↄn niŋi seem maa."
41014010	Ka Gyuudasi Isikariyↄti, ŋↄn daa nyɛ Yisa nyaandↄliba pii ni ayi maa yinni la, daa bakki n-kyaŋŋi gyeeŋŋu kpambaya maa saani ni u ti figsi Yisa n-ti ba.
41014011	Ba sufu daa maaya ŋↄn daa yɛli ba lala yɛttↄ'a maa zugu, ka ba daa ti noori, ni, ba nin ti u ligri. Dizugu Gyuudasi daa piili m-boori sↄsunseaa ŋↄn nin niŋi n-zaŋŋi Yisa n-ti ba.
41014012	Kyuu maa dahinyinni, peesi kↄribu daari maa, ka Yisa nyaandↄliba daa boosi u, ni, "Yɛni ka i boori ni ti kyaŋŋi n-kpɛ m-maali Kyuu diibu siri n-ti i?"
41014013	Ka Yisa daa tum babayi, n-yɛli ba, "Ya kpeem timpuuni. Ya yi ti kpeeri timpuuni maa, dↄsↄ nin paai ya na n-ziiri koom. Yan dↄla u nyaaŋŋa
41014014	n-kyaŋŋi yiri seaa ŋↄn nin kpɛ la ni, ka kpɛ n-yɛli yiri maa daana, ni, ya Karimba maa nin ti boosi u, ni, dukani ka ŋↄn ni u nyaandↄliba ya kpɛ n-di ba Kyuu bundirigu?
41014015	Ka u nin wulisi ya dutitaari gyirambisa zugu ka ba pun maali ka siri n-zaali. Ya sɛ'asima bɛni ka guri ti."
41014016	Ka nyaandↄliba ayi maa daa yi n-kyaŋŋi timpuuni, ka di daa niŋi ba hoo ŋↄn pun yɛli ba seem maa, ka ba daa sɛ'asi Kyuu maa siri.
41014017	Zaanoori ŋↄn daa ti paai, Yisa ni u nyaandↄliba pii ni ayi maa daa paai na.
41014018	Ka ban daa ti dira, Yisa daa yɛliya, "Yɛlimaŋni ka n yɛtti ya wa, ya yinni nin figsi ma n-ti n dindaandima - ti ban la'am n-diri wa yinni."
41014019	Ba sufu daa sa'amiya, ka ba daa boosiri u yinniyinni, "Mani, bee?"
41014020	Ka u daa yɛli, "Di nyɛ la ya pii ni ayi wa yinni, man ni ŋↄn la'amni n-sukkri laa yinni ni.
41014021	Ninsaala Bii maa nin bakki n-gaari hoo din pun sↄbi n-zaali u zugu seem la. Amaa ŋↄn mun figsi Ninsaala Bii maa n-kyɛ ka ba gbaai u - di tↄ n-ti u! Ba yi daa kyɛ di daama dↄ'am, di naa n-sↄa."
41014022	Tↄ; ka ban daa ti diri maa, u daa zaŋŋi diseebu m-puusi Naawunni pɛ'abu ka ŋmaai n-zaŋŋi n-tisi ba ka yɛli, "Ya deaama; n ningbina nla."
41014023	Ka laa n-zaŋŋi kↄbeaa m-puusi Naawunni ka zaŋŋi n-ti ba, ka ba zaa daa nyu ka puuni.
41014024	U daa yɛli ba, "N ziim nla. N ziim wa nin ti yi na, ka di yiibu na nin kyɛ ka nangbanyinni zaalipaalli ti zaani, n-tiri niriba pam.
41014025	Yɛlimaŋni ka n yɛtti ya, n ku laa n-nyu tiwala daam wa taabu yaasa, halli ni dindahinseaa man nin nyu di bumpaalli, Naawunni naam beesigu ni."
41014026	Ka ba daa yuum yuuma m-pɛ'ari Naawunni. Ban daa yuum n-naai maa, ba daa yi bɛni n-kyaŋŋi nti paai Ↄlivii Zoori kpaŋŋa.
41014027	Ka Yisa daa yɛli ba, "Ya zaa nin wurim ka kyɛ ma, vi zugu. Pa lala ka di daa sↄbi n-dooli? - ni, 'N nin ŋmɛ pɛgura maa ka peesi maa wurim.'
41014028	Amaa man yi ti doaai kum ni n nin daŋŋi ya tooni n-kyaŋŋi Galilii tingbaŋŋu."
41014029	Ka Piita yɛli u, "Ba zaa yi ti wurim ka kyɛ i, vi zugu, man ku niŋi lala!"
41014030	Ka Yisa yɛli u, "Yɛlimaŋni ka n yɛtti i wa, zuna yuŋŋu wa i mammaŋŋa nin kyiisi, ni, i zi ma; i nin ti yɛli lala napↄŋŋu buta pↄi, ka nↄroo naayi kum buyi."
41014031	Ka Piita labsi n-yɛli ni nimmoaa, ni, "Halli di yi zaan kum ni, n ku kyiisi i." Ka u taaba maa zaa gba daa yɛli lala.
41014032	Ka ba daa kyaŋŋi m-paai ya'aseelli ban boonni Gyɛtisamanni. Ka Yisa yɛli u nyaandↄliba maa, "Ya zinma kpa ka n kyaŋŋi n-susi Naawunni ka kyɛ na."
41014033	U daa zaŋŋi la Piita ni Gyeemsi ni Gyↄni ka ba dↄli u, ka di daa mugsi u pam ka beerim daa gbaai u ka di daa wum u pam. Ka u daa yɛli ba, "Beerim din bɛ n sufu ni wa zoaaya pam, n-ŋmanni din ya ku ma. Ya kpalimma kpa ka gura."
41014034	Sufusa'aŋŋu ni beerim daa gbaai u ka di daa wum u pam, ka u daa yɛli ba, "Beerim din bɛ n sufu ni wa zoaaya pam, n-ŋmanni din ya ku ma. Ya kpalimma m-bɛ kpa ka gura."
41014035	U daa kyaŋŋi tooni beela m-paasi nti zaŋŋi u maŋŋa n-gbaani tiŋŋa ka susiri n-yɛtti, ni, di yi nin toaai, ni, namsigu wa ŋↄn gaari ka kyɛ u.
41014036	Ka susi, ni, "Abba, m Ba, seelikam bu gaari i. Kyɛ ka namsigu kↄbeaa wa gaari ka kyɛ ma: di kyɛ ka n nyu di! Amaa di pa la man ŋↄn boori seem la, see nyin ŋↄn boori seem maa niŋma."
41014037	U daa labi na n-nya, ka babata maa zaa daa gbisiri ni; ka u booli Piita, ni, "Saimoon, i gbisiri ni? I na'a ku toaai n-gali goom halli saha beela?"
41014038	Ka laa n-yɛli ba zaa, ni, "Ya gura, ka susiri Naawunni ka lala nin kyɛ ka ba di zamsi ya halli ka ya ti lu. Ya sufu boori sakkri amaa ya ningbina ka yaa ka za'asiri ni."
41014039	Ka u daa laa m-bakki n-kyaŋŋi n-laa n-susiri lala yaasa.
41014040	Ka ŋↄn daa laa n-labi m-paai na, ba daa gbisiri ni, dama ba nini daa mumni ni, dizugu ba daa bu mi ban ya labsi n-yɛli u seem.
41014041	Ŋↄn daa kyaŋŋi ka labi na napↄmbuta la, u daa yɛli ba, "Ya na kpalim n-gbisiri ka vuusira?". Ni, "Di sakkiya! Saha maa paaya. Ya nyama, ba pun yi n nyaaŋŋa ka figsi man Ninsaala Biiya n-ti ala'akyi dima.
41014042	Ya doaama ka ti kyaŋŋi! Minaafikka maa n kyɛnni na wa."
41014043	Ŋↄn daa na kur tↄ'asiri maa, Gyuudasi daa paai na, ŋↄn daa nyɛ u nyaandↄliba pii ni ayi la yinni yinni. Niriba pam daa dↄli u: ba daa yi la gyeeŋŋu kpambaya ni karimbadima ni kpamma saani na, ka ba daa mari ba takoobidima ni dↄya na.
41014044	Minaafikka maa daa pun wulisi u nyaaŋŋa maa ŋↄn ya n-niŋi seem n-kyɛ ka ba baŋŋi Yisa, ni, "Man nin puusi sↄ suŋŋasuŋŋa la, ŋↄna nla. Ya gbaam u m-mari suŋŋa n-kyaŋŋi."
41014045	Ka dizugu Gyuudasi daa paai na nti kyaŋŋi yooma m-paai Yisa saani, ka yɛli u, "N Karimba!" ka daa puusi u suŋŋasuŋŋa.
41014046	Ka ba daa gbaai u kirikiri.
41014047	Ka ban daa zɛ n-tabi bɛni maa sↄ daa foaai u takoobi n-kyɛ kpambaya bisↄ n-ŋmaai u tubri m-basi.
41014048	Ka Yisa daa boosi ba, ni, "N nyɛ la ban zabra ka faari neema la sↄ, bee wula? - ka ya mari takoobidima ni dↄya wa n-yi na ni ya gbaai ma dizugu?
41014049	Beoo kam n daa yi bɛ la ya saani, n-daa zintiri Gyeeŋŋu Yiri maa ni n-wulisiri niriba, ka ya daa bu gbaai ma. Amaa see ka di siri niŋi hoo Naawunni Litaafi ŋↄn daa yɛli seem maa."
41014050	Ka ba zaa daa zↄ ka kyɛ u.
41014051	Ka na'akyimbilisↄ n daa bɛ bɛni, u mun daa gↄbi kyinkyinni kↄkↄ n-dↄli Yisa nyaaŋŋa.
41014052	Ka ba daa gbaai bii wa, amaa u daa zↄ m-bakki yↄri ka u kyinkyinni maa kpalim ba nuu ni.
41014053	Ba daa mari Yisa n-kyaŋŋi Gyeeŋŋu Toondaana saani, bɛni ka gyeeŋŋu kpambaya ni kpamma ni karimbadima maa zaa daa la'am na.
41014054	Ka Piita daa sↄ'ai n-dↄli Yisa nyaaŋŋa sa, halli nti kpɛ Toondaana maa dundↄŋŋu ni. U daa la'am la soogyadima maa saani n-zi bɛni n-wuusiri bugum.
41014055	Kpamma maa, ni la'aŋŋu dima zaa, daa moori la ni ba nya sɛhara n-galim Yisa ka ku u, amaa ba daa bu nya lala sɛhara.
41014056	Sɛharadima pam daa yi na m-ma'ai ziri, amaa a daa bu dↄli taaba.
41014057	Ka baseeba daa doaai n-naai noori ni ba ti ma'ai ziri anŋↄ taabu, ni ba ti kpeesi u yɛla ni,
41014058	ni, "Ti daa wum ka u yɛli, ni, u nin sa'am Gyeeŋŋu Duseaa ninsaalidima ŋↄn mɛ maa, ka zaŋŋi daba ata m-mɛ seaa niriba nuusi ŋↄn ku toaai m-mɛa."
41014059	Ni di zaa ba sɛhara daa bu dↄli taaba deede.
41014060	Di saha ka Gyeeŋŋu Toondaana maa daa doaai ba zaa tooni m-boosi Yisa, ni, "I ka labsigu zaŋŋi n-kyaŋŋi ban tiri yɛttↄ'aseesi m-paari i wa?"
41014061	Ka Yisa ŋↄn daa sina ka daa bu labsi n-yɛli u seelli maa, Toondaana maa daa laa m-boosi u n-yɛli, "Nyini n nyɛ Masiiya ŋↄn ya fa ti m-basi ka di naam la? Nyini n nyɛ Naawunni bii la?"
41014062	Ka Yisa daa labsi, ni, "Mani nla; ka :- 'Ya nin nya Ninsaala Bii maa' 'Ka u zi Naawunni Yaadaana maa nudirigu ya'ari' 'Ka kyɛnni na ka saazugu sangbana gyiligi u.' "
41014063	Ka Toondaana maa suuri daa yisigi, halli ka u daa toaai u mammaŋŋa sutura dizugu ka yɛli, "Ti bu laa m-boori sɛharadima yaasa, bee bↄa?
41014064	Ya bu wum ŋↄn tↄ'asiri yɛttↄ'aseesi an kyisiri wa? Ya teesi la wula?" Ka ba zaa daa yi Yisa nyaaŋŋa, ni, u niŋi taalli - taalli kan sumni la kuubu.
41014065	Ba ninvugseeba daa piili n-tusiri nantoori n-saatiri Yisa, ka ba daa zaŋŋi bunni n-vili u nini ka daa lↄbri u tampɛkka ka boosiri u, ni, "Nyin anabi wa, bugma m-baŋŋi ŋↄn ŋmɛ i wa!" Ka soogyadima maa daa deaai u ka gba ŋmɛ u.
41014066	Tↄ; di saha ka Piita daa na kpalim m-bɛ tiŋni dundↄŋŋu maa puuni. Ka Gyeeŋŋu Toondaana yiri maa pↄ'asarisↄ daa kpɛ na
41014067	n-nya u ka u wuusiri bugum maa. Ka pↄ'asariga maa daa yɛli "Nyin gba yi bɛ la Yisa, Nazarɛti nira wa, saani!"
41014068	Amaa u mun daa kyiisiya; ka daa yɛli, ni, "M bu mi! - M bu baŋŋi nyin tↄ'asiri yɛttↄ'aseesi wa gbinni!" Ka daa yi n-kpɛ bunzↄŋŋu ni. Di saha maa ka nↄroo daa kum.
41014069	Ka pↄ'asariga maa daa nya u bɛni ka daa laa m-piili yaasa n-yɛtti n-tiri ban zɛ bɛni maa, ni, "Ŋↄnwa nyɛ la niriba wa yinni."
41014070	Ka Piita daa kyiisi yaasa. Din daa paasi beela, ban daa zɛ bɛni maa daa laa n-yɛli Piita, ni, "I ku toaai n-kyiisi, ni, i pa ba nyaandↄla, dama i gba yi la Galilii na."
41014071	Ka Piita daa piili m-poori noori n-yɛtti yɛlikyↄ'ama, ni, "M pↄya, ni, n yɛli la yɛlimaŋni. M bu mi dↄsↄ yan tↄ'asiri u yɛla maa!"
41014072	Di saha maa ka nↄroo daa kum m-paasi buyi, ka Piita teaai Yisa ŋↄn daa yɛli u seem la, ni, "I nin kyiisi ma napↄŋŋu buta pↄi, ka nↄroo naayi kum buyi." Ka u daa zↄ n-yi ka kumna.
41015001	Ka beoo ŋↄn daa ti kaai, gyeeŋŋu kpambaya maa daa la'am, ban ni kpamma ni karimbadima maa - halli ba sariya karibu dima zaa. Ba daa la'asi n-gbaai ba gbaari. Ba daa ba Yisa bansi n-zaŋŋi u n-kyaŋŋi n-niŋi Gↄmna Pailiti nuu ni.
41015002	Ka Pailiti daa boosi u, ni, "Nyini n nyɛ Izraɛli dima Naaba la?", ka Yisa labsi n-yɛli u, "Nyin yɛli seem maa n nyɛ di."
41015003	Ka kpamma maa daa galim u zaŋŋi n-kpa yɛla pam zugu,
41015004	ka Pailiti daa boosi u yaasa, ni, "I bu ya labsi? Wumma ba galinsi maa zaa ŋↄn bɛ seem."
41015005	Ka Yisa daa bu laa n-gyɛrigi u seelli yaasa, ka di daa niŋi Pailiti alahazibu.
41015006	Tↄ, ka di daa nyɛ la kaari soori, ni, Kyuu maa saha niriba daa yi wulisi dansarika niriba ninvugsↄ ban boora, ka Gↄmna maa ti yiisi di daama sarika ni na n-kyɛ m-basi ka u kyaŋŋi.
41015007	Di saha maa ka dↄsↄ ŋↄn yuuri boonni Barabasi daa bɛ sarika ni: ŋↄna ni u taaba daa pun zabi Gↄmnanti dima maa n-ku niriba di zugu, ka ba daa gbaai ba n-niŋi sarika ni.
41015008	Ka daadam maa daa la'am na nti susiri Pailiti, ni, u dↄli lala Kyuu soori la n-yiisi sↄ n-ti ba na;
41015009	ka u daa labsi m-boosi ba, ni, "Ya boori ni m basi Izraɛli dima Naaba wa n-ti ya na?"
41015010	- dama u daa baŋŋi, ni, nyuuri zugu ka kpamma maa daa zaŋŋi Yisa n-ti u.
41015011	Ka gyeeŋŋu kpamma maa daa figsi niriba maa n-kyɛ ka ba yɛli Pailiti ni u basim Barabasi n-ti ba, ka kyɛ Yisa.
41015012	Ka Pailiti laa n-yɛli zama maa, ni, "Ka ninvugsↄ ban boonni Izraɛli Naaba la muna? - Ya boori ni n niŋi u la wula?"
41015013	Ka ba tasi n-labsi, ni, "Kpaasim u n-tabli dↄpulli zugu!"
41015014	Pailiti daa boosi ba, ni, "Taalli bↄ ka u lee n-tum?" Ka ba daa maali n-tasi pam, ni, "Kpaasim u!"
41015015	Tↄ, ka Pailiti daa boori ni u maai daadam maa sufu, ka dizugu u daa yiisi Barabasi m-basi n-ti ba, ka daa kyɛ ka ba feebi Yisa ka zaŋŋi u n-tisi ni ba kpaasi u n-tabli dↄpulli zugu.
41015016	Di saha ka soogyadima maa daa zaŋŋi Yisa n-kpɛ zↄŋŋu maa ni - ban boonni 'Baarikyi' seela maa - ka booli ba taaba ni ba ti la'am na.
41015017	Ba daa zaŋŋi naam kparigu n-yeeli Yisa, ka paam goosi m-pili u zugu hoo naam zupiliga
41015018	ka yi piili m-puusiri u, ni, "Ndana, m Ba Izraɛli Naaba!"
41015019	Ba daa zaŋŋi kika'ari n-feebi u zugu, n-tuusi nantoori n-niŋi u, n-gbaantiri u.
41015020	Ka ban daa maali u ansarisi lala n-naai maa, ba daa yeaai ba kparigu maa ka labsi u maŋtoori neema n-yeeli u. Ka daa zaŋŋi u n-yi ni ba ti kpaasi u.
41015021	Ban daa yi soori ba daa paai dↄsↄ ŋↄn yuuri boonni Saimoon. Ŋↄn daa kpeeri timpuuni ka ba daa mugsi u ka u zi Yisa dↄpulli daari maa. (Saimoon ŋↄnwa daa nyɛ Sairiini tingbaŋŋu nira: Alɛkzanda ni Ruufusi ba nla.)
41015022	Ba daa zaŋŋi Yisa n-kyaŋŋi Gↄligↄtta ziiya (dinŋↄ gbinni nyɛ la, 'Zuguŋmaaŋŋu Ziiya').
41015023	Bɛni ka ba daa mari daam ka niŋi tiim n-niŋi, n-zaŋŋi n-ti u ni u nyu; amaa u daa bu sakki.
41015024	Ka ba daa kpaasi u n-tabli dↄpulli zugu, ka zaŋŋi ka n-sa. Ka ba daa puri u sutura ni ba tↄri taaba, n-toori tɛtɛ ni ba nya ŋↄn ya deaai.
41015025	Di daa nyɛ la hoo asuba kurigu awai, nↄnyeesiri saha, ban daa kpaasi u maa.
41015026	Ban daa sↄbi seelli n-galimni u ni maa daa nyɛ la, ni, "Yɛhudiyadima Naaba la nŋↄa."
41015027	Bɛni maa ka ba daa kpaasi na'ayigsi ayi gba: ka daa sa ba yinni u nudirigu ya'ari, ni yinni u nuzaa ya'ari.
41015029	Niriba ban daa gatti daa lↄbri ba zugu ka tuuri Yisa, ni, "Ↄhↄ! Nyini n daa yɛtti yɛttↄ'ayↄya wa - ni, i nin wurim Gyeeŋŋu Yiri la n-lusi, ka zaŋŋi daba ata m-mɛ ka la yaasa!
41015030	Pampaŋŋↄ yim dↄpulli maa zugu n-sigi na n-fa i maŋŋa m-basi!"
41015031	Lala ka gyeeŋŋu kpamma maa daa laari Yisa, ban ni karimbadima maa gba, ka yɛtti taaba, ni, "U daa faari la niriba m-basira, amaa ka bu nyaŋŋi n-fa u maŋŋa m-basi!
41015032	Kyɛ ka ti nya Masiiya maa, Izraɛli Naa maa, ka u yi dↄpulli maa zugu n-sigi na ka ti niŋi u yɛdda!" Ka niriba ayi seeba ban daa kpaasi n-sa Yisa ya'a ayi maa gba daa tuuri u.
41015033	Agbaa saha ŋↄn daa paaya, tingbaŋŋu maa zaa daa niŋi zimm, ka zibsim daa ligi zaa n-yuui m-paai zaanoori hoo kurigu ata, wuntankabri saha.
41015034	Di saha maa ka Yisa daa kaasi pampam, ni, "Ԑlooyi, Ԑlooyi, lama sabakyitani?" - dinŋↄ gbinni nyɛ la, 'N Naawunni, n Naawunni, wula ka i kyɛ ma m-basi?'
41015035	Niriba ban daa zɛ n-tabi bɛni maa seeba daa wum u yɛttↄ'a maa ka yɛli, ni, "Ya wumma! U boonni la Ilaygya!"
41015036	Ka ba ninvugyinni daa zↄ na ni sↄ'asu n-sukki damiisiri ni n-zaŋŋi n-kusi kika'ari ni n-zaŋŋi n-duusi m-paai ni Yisa ti nyu, ni, "Kyɛla! - ka ti nya Ilaygya nin kyɛ na n-sigsi u na, bee?"
41015037	Ka Yisa daa tasi pampam ka kpi.
41015038	Ka pateesa kan daa ya'ai Gyeeŋŋu Yiri Dutitaari puuni maa daa toaai buyi, n-yi ka saazugu zaŋŋi n-sigri tiŋni.
41015039	Soogyadima kpeensↄ n daa zɛ dↄpulli maa tooni: ka ŋↄn daa nya Yisa ŋↄn kpi seem maa, u daa yɛli, ni, "Doo wa siri daa nyɛ la Wumbiiya."
41015040	Ka pↄ'aseeba daa bɛ kpaŋŋa sa ka gↄsiri na. Mariama ŋↄn daa yi Magdala na n daa bɛ ba sunsukkuni, ni Mariama ŋↄn daa nyɛ Gyeemsi bila ni Gyↄseesi ma, ni Saloomi.
41015041	Ban n daa pun dↄli Yisa ŋↄn daa na bɛ Galilii tingbaŋŋu saha la, ka daa suŋŋni u. Pↄ'aba pam ban daa dↄli u Gyɛrusalɛm na gba daa bɛ bɛni.
41015042	Tↄ. Dↄsↄ n daa bɛ ni ŋↄn daa nyɛ gyirima daana kpamma maa sunsukkuni, ka daa guusiri Naawunni naam kyɛnni na m-paasi. U yuuri daa boonni la Gyoosɛfi, ka u daa yi Arimatiiya tiŋŋa ni na. Di saha ka zaanoori daa ti maai Sɛ'asigu daari maa - Vuusim Dabsiri siri maaligu dabsiri nla - ka ŋↄn Gyoosɛfi daa mari u sufukpeemni n-kyaŋŋi m-paai Gↄmna Pailiti na nti susi u soori ni u kyɛ ka u zaŋŋi Yisa ningbiŋŋu nti sↄ'ai.
41015044	Ka Pailiti ŋↄn daa wum, ni, Yisa pun kpi la, di daa gyɛri u pam,
41015045	ka u daa booli soogyadima kpeema maa na nti boosi u, ni, Yisa pun kpi ka di yuui, bee? Ka Pailiti ŋↄn daa wum kpeema maa lahabaari maa n-naai u daa zaŋŋi ningbiŋŋu maa yɛla n-niŋi Gyoosɛfi nuu ni.
41015046	Ka Gyoosɛfi daa da kasiŋŋa ka sigsi kum maa na n-zaŋŋi kasiŋŋa maa n-vili u n-zaŋŋi u n-niŋi gbaliseaa ban pun kyiibi ka tampifeoo ni. Ka ba daa bilim kugtitaari n-ligi ka noori.
41015047	Mariama Magdalapↄ'a la, ni Gyↄseesi ma Mariama, daa gↄsiri ni, ka nya ban daa zaŋŋi Yisa ningbiŋŋu n-sↄ'ai seela.
41016001	Vuusim Dabsiri maa ŋↄn daa ti gaari ka Mariama, Magdala tiŋŋa pↄ'a la, ni Mariama Gyeemsi ma la, ni Saloomi, daa da kpanyuuma ni ba kyaŋŋi nti soosi Yisa ningbiŋŋu.
41016002	Alahari daari bɛkyikyeoo ka ba daa kyɛnni Yisa gballi maa ziiya.
41016003	Ba daa bɛ soori ni ka daa boosiri taaba, ni, "Ŋↄni n ya m-biligi kugri la gballi maa noori ni n-ti ti?"
41016004	Amaa ba daa gↄsi n-nya, ka kugri maa pun biligi ni. Kugtibsiri n daa nyɛ ka.
41016005	Ba daa kpɛ gballi maa puuni, ka daa nya na'akyimbilisↄ, ka u yɛ neempeela faratiti n-zi gballi maa ni, ba nudirigu ya'ari, ka di daa gyɛri ba pam.
41016006	Ka u daa yɛli ba, ni, "Ya di kyɛ ka dabeem mari ya.", ni, "Ya boori la Yisa ziiya, Nazarɛti dↄsↄ ban daa kpaasi la. U yigsiya. U laa n-ka kpa. Ya nyam ban daa dooli u seela nŋↄa!
41016007	Amaa ya kyɛma n-yɛli u nyaandↄliba, ni Piita, ni, u daŋŋi ba tooni n-kyaŋŋi Galilii. Bɛni ka ba nin nya u, hoo ŋↄn daa pun yɛli ba seem la."
41016008	Di daa gyɛri pↄ'aba maa pam n-ŋma ba yam; ka dizugu ba daa zↄ n-yi gballi maa ni na. Dabeem ŋↄn daa mari ba pam la zugu, ba daa bu yɛli sↄ seelli.
41016009	U daa yisigi Alahari daari asuba pinipini, ka di dabsiri maa u daa daŋŋi n-kyɛ ka Mariama Magdala pↄ'a la n nya u, pↄ'asↄ ŋↄn daa kari arizimbeeri ayↄpↄi u zugu ni la.
41016010	Mariama daa yi bɛni n-kyaŋŋi Yisa nyaandↄliseeba la saani, ka ba daa zi la ni sufusa'aŋŋu n-kumna; ka u daa yɛli ba di lahabaari maa.
41016011	Ban daa ti wum, ni, Yisa bɛ u nyↄvuri ni ka pↄ'a maa pun nya u, ba daa bu niŋi lala yɛdda.
41016012	Di nyaaŋŋa ka ba niriba ayi daa kyɛnni ba nↄba m-pↄtti moo ni, ka Yisa beesigu daa takki ka u yi ba saani.
41016013	Ba daa labi nti yɛli ban kpalim la, amaa ba daa bu niŋi ba gba yɛligu maa yɛdda.
41016014	Tↄ. Ka u daa naayi zaŋŋi u maŋŋa n-wulisi u nyaandↄliba pii ni yinni la, ban daa ti diri diibu sahanseaa la, ka daa tɛrisi ba pam ba yɛdda kaalinsi maa zugu, ni ba tuppuwumni zugu, dama ba taaba la daa nya u u kum yisigri maa nyaaŋŋa ka ban mun daa bu niŋi ba yɛligu maa yɛdda.
41016015	Ka u daa yɛli ba, ni, "Ya kyam nti gyili duniya lugri kam zaa m-mooli lahabasuŋŋu wa yɛla n-ti Naawunni ŋↄn naam sↄ zaa.
41016016	Ka ŋↄnkam niŋi yɛdda n-su Naawunni koom nin nya tiliginsim, amaa ŋↄnkam za'asi ka bu niŋi yɛdda nin baasi yↄri.
41016017	Ka tunkara anŋↄ nin bɛ yɛdda dima saani: n yuuri maa ni ka ba nin kari arizimbeeri n-yiisi niriba ni, ba nin tↄ'asi yɛttↄ'a balibubalibu,
41016018	ba yi ti gbaai wugi ni ba nuusi, bee, n-nyu tibeoo, di bu ya niŋi ba sɛseelli; ba nin zaŋŋi ba nuusi m-pa baaridima zugri ka ba nya alaafɛa."
41016019	Tↄ. Ti Dugma Yisa ŋↄn daa tↄ'asi dinŋↄ zaa n-ti ba n-naai, Naawunni daa zaŋŋi u n-duusi arizana ni ka u zini ŋↄn Naawunni nudirigu ziiya.
41016020	U nyaandↄliba mun daa yi n-kyaŋŋi ya'ari kam zaa nti mooli lahabaari maa. Ka ti Dugma daa bɛ ba saani n-tumna, ka u daa wulisi, ni, ba yɛlisim nyɛ la yɛlimaŋni, u tunkara seesi an daa dↄli ba maa zugu. Ammi.]]
42001001	M Ba Tiyↄfiluusi :- Niriba pam daa kpaŋŋi ba mansi n-sↄbi lahabaari zaŋŋi n-kyaŋŋi din daa niŋi ti saani.
42001002	Ba daa sↄbi yɛttↄ'a maa hoo niriba ŋↄn daa yɛli ti seem maa, ninvugseeba ban daa bɛ di piiligu ni ka nya din daa niŋi la, nti leebi ban moonni lahabaari maa.
42001003	Lala zugu man gba daa teesi, ni, di sumni ni n sↄbi yɛla maa deede n-ti i. Man pun dↄli bunseelli kam zaasa balabala halli nti kyɛ ka i baŋŋi din siri nyɛ yɛlimaŋni zaŋŋi n-kyaŋŋi yɛliseesi ban daa wulisi i la zaa.
42001005	Tↄ. Sahanseaa ka NaaHɛroodi ŋↄn daa nyɛ Gyuudii tingbaŋŋu naaba la, dↄsↄ n daa bɛ ni, ka u yuuri boonni Zakariiya. Ban maanni maaligu n-tiri Naawunni la yinni n daa nyɛ u, ka daa yi la maalimaanniba zuliyaseaa ban daa boonni Abaigyadima la ni na. Ka u pↄ'a gba daa nyɛ la Aruuna za'anↄri ni pↄ'a, ka u yuuri boonni Ilizabɛti.
42001006	Ka babayi maa zaa daa nyɛ la ninvugsuma Naawunni saani, ka daa dↄli ti Dugma Naawunni zaaligu soori ni u kaya zaa, ka ka galinsi.
42001007	Amaa ba daa ka biiya, dama Ilizabɛti daa nyɛ la kundↄ'ara. M-paasi yaasa, babayi maa zaa daa laa n-kurigi ni pam.
42001008	Dahinseaa ka di daa ti paai ŋↄn Zakariiya ni u ya'ari dima ni ba tumni ba tuma n-tiri Naawunni ba maalimaanniba soori ni, ka ba daa yiisi u ni u kpɛ ti Dugma Naawunni Gyeeŋŋu Duu maa ni, ni u ti nyoaai turaali zum.
42001010	Ka daadam maa zaa daa zɛ dundↄŋŋu maa ni n-susiri Naawunni lala turaali zum nyoaari saha maa.
42001011	Ka ti Dugma malaaka daa yi Naawunni saani na, nti zɛ turaali zum maa nyoaari zii nudirigu ya'ari.
42001012	Ka Zakariiya ŋↄn daa nya malaaka maa, u daa yirigi ni, ka dabeem gbaai u.
42001013	Ka malaaka maa daa yɛli u, "Zakariiya, di zↄri dabeem, dama Naawunni daa pun wum i susigu, ka i pↄ'a Ilizabɛti nin ti dↄ'ai bidibga n-ti i, ka i nin ti puri u yuuri Gyↄni.
42001014	I nin ti mari sufupeelli ni sufumaasim pam i bii wa zugu, ka niriba pam gba nin ti mari sufupeelli u dↄ'am maa zugu.
42001015	Dama u nin ti niŋi ninvugtitaari ti Dugma Naawunni soori ni. Ka u ku ti nyu dazeoo bee dapeelli, ka Naawunni Vuusim Sii Kasi nin ti kyɛnni u zugu ni na halli u dↄ'am saha zaŋŋi n-kyɛnna.
42001016	U nin ti kyɛ ka ya Izraɛli dima pam nin ti ŋmaligi n-labi ya Dugma Naawunni saani. Ka u nin mari siiya ni yiiko hoo anabi Ilaygya ŋↄn daa mari seem la,
42001017	nti zaŋŋi anabi Ilaygya sii maa ni u yiiko gba n-daŋŋi Naawunni tooni na. U nin kyɛ ka yaseeba ban nyɛ yaadima la sufu ti labi m-pɛligi ba ya'ansi zugu, ka kyɛ ka tuppuwumni dima ti takki n-nya yɛm hoo ninvugseeba ban wumni Naawunni noori ŋↄn mari seem la, ka laa n-kyɛ ka niriba maali siri n-guri ti Dugma."
42001018	Ka Zakariiya daa yɛli malaaka maa, "N kurigiya ni, ka m pↄ'a gba kurigi. Ka wula ka n nin toaai n-niŋi dinŋↄ yɛdda?"
42001019	Ka malaaka maa daa labsi n-yɛli u, "Mani n nyɛ Gyeebriyɛli, sↄ ŋↄn bɛ Naawunni tooni la. Ka ŋↄn Naawunni n tum ma na, ni n ti tↄ'asi i ka zaŋŋi lahabasuŋŋu wa n-ti i. N yɛttↄ'a maa saha yi ti paai, di nin niŋi lala. Amaa i bu niŋi di yɛdda,
42001020	ka dizugu i ya leebi la zↄligu zuna wa, ka ku laa n-tↄ'asi halli ka di saha maa ti paai."
42001021	Ka niriba maa daa guusiri Zakariiya, ka di ti gyɛri ba ŋↄn yuui Naawunni Duu maa ni zugu.
42001022	Ŋↄn daa ti yi na, u daa bu nyaŋŋi n-tↄ'asi n-ti ba. Ka ba baŋŋi, ni, ŋↄn bɛ Duu maa ni maa, u nya la zii. Ka u yi mari la u nuusi n-tↄ'asiri m-bugsiri ba, ka yi kpalim n-kↄŋŋi yɛttↄ'a.
42001023	Ka di daa niŋi dabsiseesi ka u maaligu tuma dabsa daa ti naai, ka u daa kuli u yiri.
42001024	Dinŋↄ nyaaŋŋa ka u pↄ'a Ilizabɛti daa gbaai puuwa, n-sↄ'ari u maŋŋa niriba saani halli nti paai u gↄya anu daari,
42001025	n-yɛtti, ni, "Pampaŋŋↄ ti Dugma yi teaai n yɛla, ka niŋi ma nŋↄa, ni u yiisi ma vi ni niriba saani."
42001026	Tↄ; ka Ilizabɛti puu maa gↄya ayoobu saha, Naawunni daa tum u malaaka Gyeebriyɛli maa ka u kyaŋŋi tinseaa kan bɛ Galilii tingbaŋŋu ni, ka ka yuuri boonni Nazarɛti la.
42001027	Ka u kyaŋŋi pↄ'asarisↄ saani, ka pↄ'a maa mun yuuri boonni Mariama. Pↄ'asariga maa daa na zi n-dooni ni doowa, amaa ba daa pun basi nangbambasiri, ni, u nin kuli dↄsↄ ŋↄn yuuri boonni Gyoosɛfi, ka u mun nyɛ NaaDauda za'anↄri biiya.
42001028	Ka malaaka maa daa ti paai Mariama saani na, nti yɛli u, ni, "M puusiri i ni, nyin pↄ'asↄ Naawunni ŋↄn suŋŋi pam wa! Ti Dugma Naawunni bɛ i saani."
42001029	Ŋↄn daa puusi u seem maa daa gyɛri u pam, ka u birisiri di gbinni ŋↄn nyɛ seela.
42001030	Ka malaaka maa daa yɛli u, "Mariama, di zↄri dabeem, ka i nya zugsuŋŋu Naawunni saani.
42001031	Wumma! I nin gbaai puuwa n-dↄ'ai bidibga, ka i nin ti puri u yuuri Yisa.
42001032	U nin ti mari tibsim, ka ba nin ti boonni u la Naawunni Ŋↄn Ka Kpeaa biiya. Ka ti Dugma Naawunni nin ti zaŋŋi naam n-diisi u, u yaaba NaaDauda ŋↄn daa di naseebu la.
42001033	Ka u nin ti di naam n-su ya yaaba Yaakubu butiri, halli ni saha din ka tↄriga, ka u naam maa ku ti mari naari."
42001034	Ka Mariama daa yɛli malaaka maa, "N na zi n-dooni ni doowa. Ka wula ka dinŋↄ nin toaai n-niŋi?"
42001035	Ka malaaka maa daa labsi n-yɛli u, "Naawunni Sii Kasi Vuusim nin sigi i zugu na, m-bɛ i ni, ka Naawunni Ŋↄn Ka Kpeaa wa yiiko nin ti bɛ i saani. Dizugu nyin ti ya dↄ'ai bikasi sↄ maa, ba nin ti boonni u la, ni, 'Naawunni Biiya'.
42001036	Baŋŋma i dↄ'ara Ilizabɛti yɛla: ammi, ba daa bu boonni u, ni, kundↄ'ara? Tↄ: ŋↄn mun mari bidibga puuwa, ni ŋↄn kurigi maa zaa yↄri, ka ka gↄya ayoobu nŋↄa.
42001037	Dama sɛseelli bu tↄ n-nyaŋŋi Naawunni yiiko."
42001038	Ka Mariama daa yɛli u, "Ti Dugma n su ma. Kyɛ ka di niŋi ma hoo nyin ŋↄn yɛli seem maa." Ka malaaka maa daa bakki n-kyaŋŋi ka kyɛ u.
42001039	Tↄ. Di saha maa ka Mariama daa yisigi n-kyaŋŋi yoomayooma n-kyaŋŋi zↄya ni, nti paai tinseaa kan bɛ Gyuudii tingbaŋŋu ni la.
42001040	M-paai bɛni nti kpɛ Zakariiya yiri m-puusi Ilizabɛti.
42001041	Ilizabɛti ŋↄn daa wum Mariama puusigu maa, bii maa daa damni u puuri ni, ka Ilizabɛti paali ni Naawunni Sii Kasi.
42001042	Ka u daa tasi n-yɛli pampam, ni, "Nyini m mari zugsuŋŋu n-gaari pↄ'aba zaa, ka bisↄ ŋↄn bɛ i puuri ni maa gba mari la zugsuŋŋu!
42001043	M mun nyɛ la ŋↄni, halli ka n Dugma maa ma kyɛ n saani na wa?
42001044	Man ŋↄn kur wum i puusigu maa, bisↄ ŋↄn bɛ m puuri ni wa damni ni sufupeelli zugu.
42001045	I niŋi yɛdda, ni, ti Dugma ŋↄn tↄ'asi seelli n-ti i la siri nin niŋi yɛlimaŋni, ka di zugu nyini n nyɛ sufumaasim daana."
42001046	Ka Mariama yɛli :- "N tibgri ti Dugma n sufu ni,
42001047	Ka Naawunni ŋↄn tuligi ma la zugu ka n sufu pɛligi pam.
42001048	Dama u teaai u daabri tarintiri yɛla. Ka zuna zaŋŋi n-kyɛnna, Zamaana zaa nin ti boonni ma sufumaasim daana;
42001049	Dama Yiiko Zaa Daana tum tunkara n-ti ma, Ka u yuuri n nyɛ kasi.
42001050	Ka ban zↄri u la muna - Ban ka ŋↄn mun zↄri ba namboo saha kam.
42001051	U zaŋŋi u nuu ni yiiko n-ŋmɛ karimbaani dima maa - Ba teesibeeri nin wurim m-basi.
42001052	U yiisi la nadima ba naama ni, Ka tibgri tarimma.
42001053	U zaŋŋi bunsuma n-diisi kↄm ŋↄn mari seeba maa, Ka kari bundaandima ka ba bakki ni nuzaala.
42001054	U suŋŋi u daaba Izraɛli dima, Ka teaai ti yɛla n-zↄ ti namboo;
42001055	Hoo ŋↄn daa yɛli ti yaadima seem la. U zↄ Ibrahim ni u nyaaŋŋa dima namboo Halli ni saha din ka naari."
42001056	Ka Mariama daa kpalim m-bɛ Ilizabɛti saani n-niŋi kaman gↄya ata, ka laa n-labi n-kuli u yiri.
42001057	Ka Ilizabɛti dↄ'am saha ŋↄn daa ti paai, u daa dↄ'ai bidibga.
42001058	Ka u ziziitaaba ni u dↄ'ariba daa wum, ni, ti Dugma zↄ u namboo pam, ka ŋↄn ni ban zaa daa mari sufupeelli.
42001059	Bii maa dabsa anii daari ka ba daa la'am na ni ba gunni u ka puri u yuuri. Ba daa ya zaŋŋi la u ba Zakariiya yuuri m-puri u,
42001060	ka u ma Ilizabɛti mun daa za'asi ka yɛli, ni, "U yuuri nin boonni Gyↄni."
42001061	Ka ba daa labsi n-yɛli u, ni, "Ay! - I dↄ'arisↄsↄ ka ni ka u yuuri boonni Gyↄni."
42001062	Ka daa mari ba nuusi m-bugsiri m-boosiri u ba, ni, u boori bii maa yuuri boonni la wula?
42001063	Ka u daa susi bunni n-sↄbi, ni, "Bii maa yuuri nyɛ la Gyↄni."
42001064	Ka di daa gyɛri ba zaa. Di saha maa ka Zakariiya zilimni daa di lakki ka u yi tↄ'asiri m-pɛ'ari Naawunni.
42001065	Ka dabeem daa gbaai ba ziziitaaba maa zaa, ka niriba zaa daa kur diri taaba azama n-tↄ'asiri yɛla wa Gyuudii zↄya tinsi zaasa ni.
42001066	Ŋↄnkam zaa daa wum yɛla maa daa zaŋŋi a n-niŋi u sufu ni ka teesiri, ni, "Bii wa lee n ti ya nyɛ la ninvugbↄa?" Dama Naawunni yaa n daa bɛ u ni.
42001067	Ka u ba Zakariiya daa paali ni Vuusim Kasi maa, ka tↄ'asi anabitiri ni, n-yɛtta :-
42001068	"Ti pɛ'ari ti Dugma, Izraɛli Naawunni, Dama u suŋŋi ti n-yiisi ti wahala ni.
42001069	Ka u daa bↄ tuliginsim daana n-ti ti na, Dauda za'anↄri biiya - Naawunni ŋↄn daa su NaaDauda maa.
42001070	Naawunni daa pun wulisi ti u yɛla, U daa kyɛ ka u anabidima daa yɛli ti, Yuuma an gaari la ni - Ninvugsuma n daa nyɛ ba!
42001071	Ni, u nin tuligi ti ti dindima ni, Ka yiisi ti ban yaai ti zaa nuu ni.
42001072	Naawunni n daa pↄ noori n-ti ti yaaba Ibrahim, Ni, u nin yiisi ti ti dindima nuusi ni, Ka kyɛ ka ti gyeemni u ka dabeem ka ti: Ka ti niŋi ninvugsuma m-bɛ u tooni kasikasi, Halli ni ti nyↄvuri tↄriga. Dizugu ka u daa zↄ ti yaadima namboo, Ka daa bu tam u yɛlisuŋŋu ŋↄn nyɛ seem maa.
42001076	M biiya, ba nin ti boonni i la Anabi - Anabi n-ti Naawunni Ŋↄn Ka Kpeaa. Dama i nin ti daŋŋi ti Dugma Naawunni tooni M-maali u sↄya n-ti u.
42001077	I nin wulisi u niriba yɛm, Ni ba nin baŋŋi tuliginsim ŋↄn nyɛ seem: Ni, Naawunni nin kyɛ ba taalli m-pɛŋŋi ba,
42001078	Dama Naawunni zↄ ti namboo pam. Ka u kyɛ ka neesim yi saazugu n-kyɛ ti saani na,
42001079	N-neaai tirim ban bɛ zibsim ni, ni kum puuni, Ka zaŋŋi nangbanyinni ni sufudoaa soori N-wulisi ti nↄba."
42001080	Tↄ. Ka bii maa daa zoaai na, m-mari sufukpeemni, m-bɛ moo ni halli ni dahinseaa ŋↄn daa ti zaŋŋi u maŋŋa n-wulisi n-ti Izraɛli dima la.
42002001	Tↄ. Di daa niŋi lala, ka saha kanŋↄna ka Room NaaTitaari Agasitisi daa tisi noori ni ba ti sↄbri u suulinsi ni niriba zaa yuya.
42002002	(Niriba maa daŋŋni yuya sↄppu n-daa la, sahaseaa Kuriniyusi ŋↄn daa nyɛ Siriiya tingbaŋŋu Gↄmna la.)
42002003	Ka sↄkam zaa daa kunni u toori tiŋŋa ni ba ti sↄbi u yuuri.
42002004	Ka Gyoosɛfi gba daa yi Nazarɛti, Galilii tingbaŋŋu ni, nti sigi n-kyaŋŋi Bɛtlihɛm, Gyuudii tingbaŋŋu ni. Ban daa dↄ'ai NaaDauda tinseaa nla; Gyoosɛfi daa nyɛ la NaaDauda za'anↄri nira, dizugu ka u daa kyaŋŋi bɛni ni u ti sↄbi u yuuri.
42002005	Ŋↄn ni Mariama n daa la'am n-kyaŋŋi, dama Mariama daa pun basi nangbambasiri, ni, u kuli u. Di saha maa ka Mariama daa mari pukarigu.
42002006	Ban daa paai bɛni m-bɛ ni maa, u dↄ'am saha daa ti paai.
42002007	Ka u daa dↄ'ai u pↄ'asaridↄ'am bidibga, ka zaŋŋi tana n-vili u, n-dooli bunkↄbri diibu bunni ni, dama ba daa bu nya doaa ziiya saamma yiri maa ni.
42002008	Tↄ; ka pɛguriba daa bɛ tiŋŋa maa moo ni yuŋŋu, n-guri ba peesi.
42002009	Ka ti Dugma malaaka daa yi ba saani na, ka ti Dugma gyirima neesim daa neaai n-gyiligi ba, ka dabeem daa kpɛ ba pam.
42002010	Ka malaaka maa daa yɛli ba, "Ya di zↄri dabeem! Ka n zi la lahabasuŋŋu na ni n ti ya, ka ka mari sufupeelli pam, ka nyɛ sↄkam zaa dinni.
42002011	Dama ba da dↄ'ai ya Tuligra zuna yuŋŋu wa. NaaDauda tiŋŋa ka ba da dↄ'ai u. Ŋↄna n nyɛ Masiiya, Naawunni ŋↄn daa basi nangbambasiri, ni, u zaŋŋi sↄ n-tum na, ka u nyɛ ti Dugma la.
42002012	Amaa dinŋↄ nin kyɛ ka ya baŋŋi, ni, n yɛligu wa nyɛ la yɛlimaŋni: ya nin ti nya bileaa maa ka ba vili u tana n-dooli bunkↄbri diibu bunni puuni."
42002013	Di saha maa ka malaaka bↄbgu daa yi arizana n-kyɛ na, m-paasi malaaka yinni maa zugu, ka ba yuumni m-pɛ'ari Naawunni n-yɛtta :-
42002014	"Naawunni ŋↄn bɛ saazugu mari gyirima pam, Ka daadam ban bɛ duniya wa ni nya sufudoaa ni nangbanyinni, Naawunni ŋↄn wuri ba zugu!"
42002015	Malaakadima maa ŋↄn daa basi ba ka labi arizana ni maa, pɛguriba maa daa yɛtti la taaba, ni, "Dinŋↄna, ti kyɛm Bɛtlihɛm nti nya bunseelli din niŋi maa, ti Dugma ŋↄn wulisi ti seelli la."
42002016	Ka ba daa kyaŋŋi yooma, m-paai m-bↄ n-nya Mariama ni Gyoosɛfi, ni bileaa maa, ka u dↄ bunkↄbri diibu bunni maa puuni.
42002017	Ban daa nya lala maa, ba daa yɛli malaaka ŋↄn daa tↄ'asi bii maa yɛla seem la n-ti ba.
42002018	Ŋↄnkam zaa daa wum pɛguriba maa lahabaari maa, di daa yi niŋi ba la alahazibu.
42002019	Mariama mun daa zaŋŋi yɛla maa zaa n-niŋi u sufu ni, n-kur teesiri a yɛla.
42002020	Ka pɛguriba maa daa labi n-tiri Naawunni gyirima ni pɛ'abu ban daa wum ka nya seelli maa zugu. Ka di siri daa nyɛ la hoo malaaka maa ŋↄn daa yɛli ba seem la.
42002021	Tↄ; ka bii maa dabsa anii daari ŋↄn daa ti paai, ba daa gunni u ka puri u yuuri Yisa, dama ban daa na bu gbaai u puu saha seaa la, malaaka maa daa pun yɛli, ni, ba boolim u yuuri lala.
42002022	Tↄ. Di nyaaŋŋa ka saha daa ti paai ni Gyoosɛfi ni Mariama kyaŋŋi nti tum kaman Musa zaaligu ŋↄn yɛli seem, ni, ba maalim Mariama dↄ'am kasitiri maaligu. Ka ba daa zaŋŋi bii maa n-kyaŋŋi Gyɛrusalɛm, ni ba ti zaŋŋi u n-ti ti Dugma.
42002023	Ba daa niŋi kaman din sↄbi n-yɛli ti Dugma zaaligu ni seem, ni, ba zaŋŋma ba bikpamma, bidibsi la, n-tisi ti Dugma.
42002024	Ka daa maali maaligu maa kaman ti Dugma zaaligu ŋↄn yɛli seem la, ni, ba kↄrim ŋmanzeesi ayi bee ŋmambisi ayi m-maali maaligu.
42002025	Tↄ; dↄsↄ n daa bɛ Gyɛrusalɛm, ka u yuuri boonni Simiyↄn, ka doo wa daa zↄri Naawunni ka dↄli u zaaligu suŋŋa: ka guusiri Izraɛli dima tuligra soori; ka Naawunni Vuusim Kasi daa bɛ u ni.
42002026	Sii Kasi daa pun kasigi n-yɛli u, ni, faasee ka u ti nya ti Dugma Masiiya pↄi ka naayi kpi.
42002027	Ka Naawunni Sii maa daa kyɛ ka u kyaŋŋi Naawunni Gyeeŋŋu Yiri maa ni. Di saha maa ka Gyoosɛfi ni Mariama daa mari Yisa n-kpeeri na ni ba ti niŋi u hoo zaaligu kaari ŋↄn nyɛ seem maa.
42002028	Ka Simiyↄn daa deaai bii maa n-zali, ka pɛ'ari Naawunni n-yɛtta :-
42002029	"Dizugu, n Dugma, zuna zaŋŋi n-kyɛnna, I nin kyɛ ka m bakki duniya wa ka kyaŋŋi ni sufudoaa; Hoo nyin ŋↄn daa basi nangbambasiri n-ti ma seem la.
42002030	Dama n nini nya i Tuligra maa,
42002031	nyin daa zaŋŋi sↄ n-ti butiri kam zaa wa.
42002032	Ŋↄna n nyɛ neesim din ya neaai tinzundima M-bugsi ba i soori; Ka i niriba muna, Izraɛli dima - I nin taasi gyirima na n-ti ba."
42002033	Tↄ; ka Simiyↄn ŋↄn daa tↄ'asi bii maa yɛla maa, di daa niŋi bii maa ba ni u ma alahazibu.
42002034	Ka Simiyↄn daa susi Naawunni susisuma n-niŋi ba zugu, ka yɛli u ma Mariama, ni, "Dinŋↄ ka Naawunni zaali, ni bii wa nin kyɛ ka Izraɛli dima pam ti sigsi ba maŋŋa ka laa n-du yaasa. U nin ti laa n-leebi ŋↄn ya wulisi niriba tuliginsim soori, ka baseeba nin za'asi u yɛla.
42002035	Ka i gba sufu nin sa'am di zugu, kaman takoobi ŋↄn kusi nira seem la. Ka yɛlisↄ'ara nin ti yi niriba pam sufu ni na."
42002036	Ka pↄ'asↄ gba daa bɛ ni, n-nyɛ anabi, ka u yuuri boonni Anna. Ka nyɛ Fanuwɛli biiya, Aseeri za'anↄri ni nira. U daa kurigi pam,
42002037	dama u daa zinni doo yiri la yuuma ayↄpↄi, ka daa zinni pukↄtiri muna halli ni yuuma pisinii ni anaasi. U daa kur bɛ la Naawunni Gyeeŋŋu Yiri ni, yuŋŋu ni wuntaŋŋa saha zaa, n-gyeemni Naawunni ni wunsusigu ni noori loobu.
42002038	Ka pↄ'a wa daa kyɛ na di saha maa, m-pɛ'ari Naawunni, ka tↄ'asiri bii maa yɛla n-tiri ninvugseeba ban daa guusiri Gyɛrusalɛm tuliginsim dabsiri la zaa.
42002039	Tↄ; ka ban daa tum ti Dugma zaaligu ŋↄn nyɛ seem zaa n-naai, ba daa labi n-kuli Galilii, m-paai ba toori tiŋŋa Nazarɛti.
42002040	Ka bii maa daa zoaai na, m-mari yɛm ni yaa, ka Naawunni wurilim bɛ u ni pam.
42002041	Yuumni kam Yisa ba ni u ma daa yi kyɛnni la Gyɛrusalɛm nti diri Yakki-n-Gaari Kyuu.
42002042	Ka bii maa ŋↄn daa ti paai yuuma pii ni ayi maa, ba daa kyaŋŋi n-di kyuu maa hoo ban diri ka yuumni kam seem. Ka kyuu maa dabsa ŋↄn daa ti naai ka ba labri n-kunni la,
42002043	Yisa daa kpalim la Gyɛrusalɛm. Ka u ba ni u ma bu mi, dama ba daa teesi, ni, u bɛ la daadam maa ni.
42002044	Ka dizugu daa kyɛ ka ba kyaŋŋi la dabsimunni kyɛnni; di nyaaŋŋa ka ba daa naayi boori u ziiya ba dↄ'ariba ni ba zↄdima saani.
42002045	N-daa bↄ u n-kↄŋŋi bɛni, ka labi Gyɛrusalɛm nti boori u ziiya.
42002046	Di dabsa ata daari ka ba daa nya u Naawunni Gyeeŋŋu Yiri ni, ka u zi karimbadima saani, n-wumsiri ba yɛttↄ'a, ka boosiri ba boosa.
42002047	Ŋↄnkam zaa daa wum u yɛttↄ'a maa, di daa niŋi ba la alahazibu u yɛm gyɛrigri zugu.
42002048	Ban daa nya u maa di daa gyɛri ba ni, ka u ma boosi u, ni, "M biiya, wula ka i niŋi ti seem wa? Man ni i ba yi boori la i ziiya ni sufusa'aŋŋu."
42002049	Ka u daa labsi n-yɛli ba, "Bↄ n niŋi ka ya boori n ziiya? Ammi, ya bu mi, ni, di kpa la talasi ni m bɛ m Ba tuma maa ni?"
42002050	Ka ba daa bu mi ŋↄn yɛli ba seem maa gbinni.
42002051	Ka u daa dↄli ba n-labi n-kuli Nazarɛti, ka deaari ba noori. Ka u ma daa zaŋŋi yɛla maa zaa n-niŋi u sufu ni.
42002052	Ka Yisa bamsim ni u yɛm daa paasira, ka u mari zugu pam Naawunni ni ninsaalidima saani.
42003001	Yuunseaa n daa paai, zaŋŋi n-kyaŋŋi yuuma piiya ni anu NaaTaibiriyusi ŋↄn daa zinni Room NaaTitaari naam gbana zugu la. Di saha maa ka Pↄntiyusi Pailiti daa nyɛ Gyuudiiya tingbaŋŋu Gↄmna, NaaHɛroodi mun daa di Galilii naam, ka u beeri Filipi mun daa di Ituriiya ni Tirakↄnaati m-paasi, ka Laasanyasi mun daa di Abiliini naam.
42003002	Saha kanŋↄ yaasa ka Annasi ni Kayafasi daa di Izraɛli dima gyeeŋŋu suulinsi. Di daa nyɛ la saha kanŋↄ ka Naawunni daa tↄ'asi n-ti Gyↄni, sↄ ŋↄn daa nyɛ Zakariiya bii la, yoo ni sa.
42003003	Dizugu ka Gyↄni daa kyaŋŋi n-gyinni Gyↄdin mↄ'ari ziiya gyilagyila ni, m-moonni n-yɛtti, ni, "Ya kyɛli ya teesibeeri, ni ya tumbeeri tuma, m-basi. Ka lala zugu ya kyɛm na ka man nin su ya Naawunni koom, ka Naawunni nin kyɛ ya taalli zaa m-pɛŋŋi ya."
42003004	Di zaa daa nyɛ hoo Anabi Aizaaya ŋↄn pun sↄbi u bukku maa puuni n-yɛli seem la. U daa yɛnni, ni :- "Ya wumma! Sↄ m bɛ yoo ni n-tasira, Ni, 'Ya maalim ti Dugma palli n-ti u, Ya sɛ'asim u sↄya zaa ka a tuusi kyappi;
42003005	Baa kam zaa nin ti nyɛri, Ka zↄya ni kunkuna zaa nin birigi n-sigi; An gↄlim zaa nin teaai, Ka sↄgbiragbira la mun leebi bↄlibↄli;
42003006	Ka ninsaala zaa nin ti nya M-baŋŋi Naawunni ŋↄn nin tuligi u niriba seem la.' "
42003007	Tↄ; ka daadam daa la'am Gyↄni saanni na pam, ni u su ba Naawunni koom. Ka u daa yɛli zama maa, ni "Ya bunkyↄ'ama wa! Ya kur ŋmani la hoo wa'abeeri! Ŋↄni n wulisi ya Naawunni ŋↄn ya namsi ya seem ka ya yɛnni, ni, ya nin zↄ n-yi namsigu maa ni?
42003008	See ka ya tum tunseesi an wulisi, ni, ya pun takki ya halibeoo ni ya teesibeeri zaa, kaman tisuŋŋu ŋↄn wanni walisuma seem la. Yan di yɛtti taaba, ni 'Ibrahim ya'ansi n nyɛ ti!'; ya bu baŋŋi, ni, Naawunni nin toaai n-zaŋŋi halli kuga wa gba m-maali ya'ansi n-ti Ibrahim?
42003009	Pampaŋŋↄ ka Naawunni nin namsi tumbeeri dima hoo nira ŋↄn maali u leefu siri ni u ŋma tiseaa kan bu wanni suŋŋa seem. U nin ŋma ka n-lusi, ka zaŋŋi ka n-lↄsi bugum ni."
42003010	Gyↄni ŋↄn daa tↄ'asi lala maa, ka zama maa niriba daa boosi u, ni "Ka dizugu ti ya niŋi la wula?"
42003011	Ka u labsi n-yɛli ba, ni, "Ŋↄn mari kpari ayi ŋↄn yiisim yinni n-tisi ŋↄn pun ka halli yinni. Bee ŋↄn mari bundirigu gba ŋↄn purim di lala."
42003012	Tↄ; ka lampodeaariba gba daa kyɛ Gyↄni saanni na, ni u su ba Naawunni koom maa. Ba daa boosi u, ni, "Ti Karimba, ka wula ka tirima ya niŋi?"
42003013	Ka u daa labsi n-yɛli ba, ni, "Ya di deaari n-yakkri ban wulisi ya seem maa."
42003014	Soogyadima gba daa boosi u m-paasi, ni, "Ka tirima ŋↄna?" Ka u daa yɛli ba, "Ya di mugsiri sↄ n-deaari ligri bee n-galimni sↄkam yↄriyↄri; ka ya kyɛ ka ya nini tigi ya yoori ŋↄn n-nyɛ seem maa."
42003015	Tↄ; ka bana, ni Izraɛli dima maa zaa, daa kur guusiri Naawunni ŋↄn ya n-tum sↄ na n-ti ba, ni u ti su ba naam fukumsi la. Ba daa puri lala naaba yuuri, ni, 'Masiiya', bee 'Kirisita'. Dinŋↄna Gyↄni ŋↄn daa tↄ'asi u yɛttↄ'a seem maa, ba daa birisiri ni m-boosiri taaba, ni, "Ammi, Masiiya na'a nŋↄ, bee?"
42003016	Amaa Gyↄni daa tasi n-yɛli ba zaa, ni, "Koom ka mani zaŋŋi n-suuri ya wa, amaa sↄ kyɛnni na ŋↄn nin zaŋŋi Sii Kasi ni bugum n-suuri ya. Ŋↄna n kpeem n-gaari ma halli ka mani bu sum ni m pirigi u namna n-ti u.
42003017	U kyɛnni na, ka pun maali u neema siri ni u pii u kabuubu tampii maa n-niŋi ka kasikasi. U nin yeeli u kyi maa n-yiisi wuurigu la ka kyɛ kabeelim. Kasuma maa ka u nin la'asi n-su u kusↄkku maa ni, ka naayi zaŋŋi wuurigu maa zaa n-vaai m-basi bugunseebu bun ka kpiisigu puuni."
42003018	Tↄ; ka Gyↄni daa kpamsiri niriba lala, ka paasiri ba yɛligu pam zaŋŋi n-kyaŋŋi Naawunni lahabasuŋŋu maa ni.
42003019	Tↄ; ka NaaHɛroodi daa pun fa u maŋtoori beeri pↄ'a la - pↄ'a maa mun yuuri daa boonni Hɛroodiyasi - ka anŋↄ zaa nyaaŋŋa ka Gyↄni daa galim Naaba maa dizugu, ni, Naaba galimiya pam, m-paasi ŋↄn daa pun tum tumbɛseesi la zugu.
42003020	Dinzugu NaaHɛroodi daa laa n-tum tumbɛseaa kan gaari ŋↄn pun tum tunseesi la zaa ka kyɛ ka ba gbaai Gyↄni n-kpari dansarika ni.
42003021	Tↄ; amaa ban daa na bu gbaai Gyↄni sahanseaa la, ka ŋↄn daa na suuri daadam zaa Naawunni koom maa, ka Yisa gba daa su. Ban daa su Yisa koom n-naai ka u daa puusiri Naawunni la, di saha ka saazugu sangbana daa yoaai
42003022	ka Naawunni Sii Kasi daa yi na n-sigi u saanni na: Sii maa mun daa ŋmani la hoo naŋmanni. Ka ba daa wum Naawunni kukↄri saazugu na ka yɛnni, ni, "M bii n nyɛ i, ka n wuri i pam; n nini n tigi i."
42003023	Tↄ; ka dinŋↄna Yisa mammaŋŋa ŋↄn daa ti ya piili u tuma maa, u yuuma n daa nyɛ kaman yuuma pisita. Niriba daa teesi, ni, u nyɛ la Gyoosɛfi biiya. Gyoosɛfi mun daa nyɛ la Heeli biiya,
42003024	Heeli Mattaati biiya, Mattaati Liivai biiya, Liivai Mɛlikyii biiya, Mɛlikyii Gyannai biiya, Gyannai Gyoosɛfi sↄ biiya,
42003025	Gyoosɛfi Matatayasi biiya, Matatayasi Eemↄsi biiya, Eemↄsi Neehum biiya, Neehum Ԑsili biiya, Ԑsili Nagyeaai biiya,
42003026	Nagyeaai Maati biiya, Maati Matatayasi sↄ biiya, Matatayasi Sɛmeeyini biiya, Sɛmeeyini Gyoosɛkyi biiya, Gyoosɛkyi Gyooda biiya,
42003027	Gyooda Gyↄ'anan biiya, Gyↄ'anan Reesa biiya, Reesa Zɛrubabɛli biiya, Zɛrubabɛli Seaalitiyɛli biiya, Seaalitiyɛli Neeri biiya,
42003028	Neeri Mɛlikyii biiya, Mɛlikyii Addi biiya, Addi Koosaam biiya, Koosaam Ԑlimadam biiya, Ԑlimadam Yeeri biiya,
42003029	Yeeri Gyↄsuuwa sↄ biiya, Gyↄsuuwa Ԑliyeeziri biiya, Ԑliyeeziri Gyoorim biiya, Gyoorim Mattaati biiya, Mattaati Liivai biiya,
42003030	Liivai Simiyↄn biiya, Simiyↄn Gyuuda biiya, Gyuuda Yisifu biiya, Yisifu Gyoonan biiya, Gyoonan Ilayakyiim biiya,
42003031	Ilayakyiim Miliiya biiya, Miliiya Mɛnna biiya, Mɛnna Matata biiya, Matata Neetan biiya, Neetan NaaDauda biiya,
42003032	NaaDauda Gyɛsi biiya, Gyɛsi Oobɛdi biiya, Oobɛdi Bↄ'azi biiya, Bↄ'azi Seaala biiya, Seaala Neeseoon biiya,
42003033	Neeseoon Aminadaba biiya, Aminadaba Arimin biiya, Arimin Aani biiya, Aani Hɛzrↄn biiya, Hɛzrↄn Pɛrɛzi biiya, Pɛrɛzi Gyuuda biiya,
42003034	Gyuuda Yaakubu biiya, Yaakubu Yisahaaku biiya, Yisahaaku Ibrahim biiya, Ibrahim Teera biiya, Teera Neehoori biiya,
42003035	Neehoori Sɛrugu biiya, Sɛrugu Reoo biiya, Reoo Pɛligi biiya, Pɛligi Hibri biiya, Hibri Seela biiya,
42003036	Seela Kyeenan biiya, Kyeenan Aafaksaddi biiya, Aafaksaddi Seemi biiya, Seemi Nuhu biiya, Nuhu Lamɛkyi biiya,
42003037	Lamɛkyi Mɛtusala biiya, Mɛtusala Inↄkyi biiya, Inↄkyi Gyɛreedi biiya, Gyɛreedi Mahalaleelli biiya, Mahalaleelli Kyeenan biiya,
42003038	Kyeenan Inↄsi biiya, Inↄsi Sɛtti biiya, Sɛtti Adam biiya; ŋↄn Adam muna, Naawunni bii n daa nyɛ u.
42004001	Yisa daa ti ya yi Gyↄdin mↄ'ari n-labi na la, ka Naawunni Sii Kasi pun paali u ni.
42004002	Ka Sii maa daa zaŋŋi u n-taasi yoo ni sa ni u ti niŋi dapisinaasi; ka Sintaani daa zamsi u. Di saha maa u daa bu di bunseela halli ka kↄm ti naayi wum u yoo maa ni.
42004003	Ka Sintaani daa yɛli u, ni, "I yi siri nyɛ la Naawunni biiya, i ku kyɛ ka kugri wa leebi bundirigu?"
42004004	Ka Yisa labsi n-yɛli u, ni, "Di pun sↄbi n-dↄya, ni, pa bundirigu kↄkↄ zugu ka ninsaala bɛ ni."
42004005	Di nyaaŋŋa ka Sintaani daa zaŋŋi u n-kyaŋŋi n-duusi saazugu n-wulisi u duniya puuni tinsi zaasa yooma.
42004006	Ka Sintaani yɛli u, ni, "I bu baŋŋi, ni, mani n su anŋↄ zaa fukumsi? Ka man boori sↄ nuu ni ka n ya n-zaŋŋi a n-niŋi.
42004007	Dizugu i yi sakki n-gbaani n-gyeem ma Naawunni gyeeŋŋu, n nin zaŋŋi anŋↄ zaa ni a bunveela zaa fukumsi n-ti i, ka a ti nyɛ i dina."
42004008	Ka Yisa labsi n-yɛli u, "Di pun sↄbi n-dↄya, ni :- 'Naawunni yinni kↄkↄ N sumsi gbaanigu ni gyeeŋŋu. Ka Ŋↄna n nyɛ ya Dugma.' "
42004009	Ka Sintaani daa laa n-zaŋŋi u n-kyaŋŋi Gyɛrusalɛm timpuuni ka zaŋŋi u n-du n-tↄm Naawunni Gyeeŋŋu Yiri saazugu sa, ka Sintaani yɛli, "I yi siri nyɛ la Naawunni biiya, i ku zaŋŋi i maŋŋa m-basi tiŋŋa?
42004010	Di pun bu sↄbi n-dↄya, ni, Naawunni nin kyɛ ka u malaakadima kyɛ na n-guri i?
42004011	Ka laa n-sↄbi, ni, 'I yi ya lu, ba nin teebi i saazugu ba nuusi ni ka i napↄŋŋu ku tuui kugri.' "
42004012	Ka Yisa labsi n-yɛli u, ni, ba yɛliya, ni, "I di zamsiri i Dugma Naawunni."
42004013	Ka Sintaani ŋↄn daa yi zamsi u n-naai maa, u daa bakki ni ka kyɛ u saha beela.
42004014	Tↄ; ka di nyaaŋŋa ka Sii Kasi kpeeŋŋu daa paali Yisa maa ni, ka u labi Galilii tingbaŋŋu ni na. Ka bɛni tinkpansi maa, ni an zɛ gyilagyila zaa, daa wum u lahabaari maa.
42004015	U daa kpeeri ba la'aŋŋu duri ni n-wulisiri ba, ka ba zaa daa tiri u gyirima u yɛttↄ'a zugu.
42004016	Ka Yisa daa paai Nazarɛti - ban daa wubsi u tinseaa la nla - ka Vuusim Dabsiri daari daa ti paai, ka u daa kpɛ ba la'aŋŋu duu ni hoo u soori ŋↄn daa kur nyɛ seem.
42004017	N-kpɛ bɛni, ka u daa yisigi n-zaani ka ba zaŋŋi Anabi Aizaaya bukku la n-ti u na ni u karim. Ka u daa lakki bukku maa ni u karim n-ti ba. Ŋↄn daa lakki ka maa, u daa bↄ ya'aseaa kan daa wulisi, ni :-
42004018	"Ti Dugma Sii maa bɛ man saani, Dama Ŋↄna n yiisi ma ni m mooli N-wulisi u lahabasuŋŋu maa n-ti faradima. Ka laa n-tum ma ban gbaasi seeba saani Ni n ti yɛli ba, ni, ban nin yiisi ba m-basi. Ni n kyɛm zoomma gba saani N-yɛli ba, ni, ba nini nin neaai. Ni, ban mugsiri seeba yaasa nin nya soori Ni ba ti su ba mansi.
42004019	Lala maa n ya wulisi, Ni, ti Dugma sahasuŋŋu maa paaya."
42004020	Ŋↄn karim lala n-naai maa, u daa labsi n-kpabi bukku maa ka zaŋŋi ka n-tisi ka laa n-zini. Ka ban daa zi duu maa ni maa zaa kur bɛ la u gↄsibu ni.
42004021	Ka u daa piili n-yɛli ba, ni, "Zuna, yan da wumni yɛla wa sahanseaa la, yɛla maa da kur niŋni yɛlimaŋni."
42004022	Ka sↄkam zaa daa pɛ'ari u, ka ŋↄn zaŋŋi yɛm ni nya'asim n-tↄ'asiri u yɛttↄ'a maa seem n daa niŋi ba alahazibu pam. Baseeba boosiri taaba, ni, "Pa Gyoosɛfi bii n-kur ŋↄa?"
42004023	Ka dizugu ŋↄn mun daa labsi n-yɛli ba, "Man kur mi halli, ni, ya nin teaai ma nyɛsiseaa yɛla - kan yɛtti, ni, 'Nyin tiimaraana wa, kur tibma i maŋŋa!', ni, 'Tin daa wum ka i tum seem Kapirinyum tiŋŋa ni la, see ka i tum lala i mammaŋŋa tiŋŋa wa puuni!' "
42004024	Ka u daa laa n-yɛli ba, "Yɛlimaŋni ka n yɛtti ya wa, anabi zaa maŋtoori timbiisi n nyɛ ban bu sakki n-deaari u.
42004025	Amaa yɛlimaŋni ka n ya yɛli ya, Izraɛli pukↄya daa zoaai pam Anabi Ilaygya saha la, wari ŋↄn daa zaani yuuma ata ni gↄya ayoobu ka kↄm lu.
42004026	Amaa Naawunni daa bu tum Ilaygya ni u kyaŋŋi pukↄya wa sↄsↄ saani, amaa pukↄsↄ ŋↄn daa bɛ Zarifaati tiŋŋa saani ka u daa tum u - tiŋŋa wa n kur bɛ Saidoon tingbaŋŋu ni.
42004027	Yaasa m-paasi: Gyuudii tingbaŋŋu ka kↄnsi daa zoaai pam Anabi Ilayseaa saha la, amaa ba sↄsↄ daa bu nya tippu, amaa Na'aman sↄ ŋↄn daa nyɛ Siriiya nira la ka ba daa tibi."
42004028	Tↄ; ka ban daa wum u yɛttↄ'a wa la'aŋŋu duu maa ni, ba zaa sufu daa yisigi ni
42004029	ka ba daa zaŋŋi u n-yiisi ba tiŋŋa maa ni, m-mari u halli ni zↄpiisi zugu ni ba daai u n-lusi n-ku u,
42004030	amaa u daa dↄli ba sunsukkuni n-yi n-kyaŋŋi ka kyɛ ba.
42004031	Tↄ; ka Yisa daa kyaŋŋi n-sigi m-paai Kapirinyum - Galilii tingbaŋŋu tinseaa n nyɛ ka. U daa paai m-bɛ ni, ka daa la'amni ni Kapirinyum dima n-wulisiri ba, Vuusim Dabsiri kam zaa.
42004032	Di daa niŋi ba alahazibu pam ŋↄn daa tↄ'asiri yɛttↄ'amaŋa la zugu, ka u bu birisiri halli beela.
42004033	Ka dↄsↄ daa bɛ la'aŋŋu duu maa ni ka arizimbeoo daa kur bɛ u ni. Ka u daa kaasi pampam, ni,
42004034	"Aah! Yisa, nyin Nazarɛti doo wa! Wula ka i ya m-mukki ti? I kyɛnni na ni i ti sa'am ti, bee? M mi nyin nyɛ sↄa: ni, i nyɛ la ŋↄn nyɛ bunkasikasi ka yi Naawunni saani na!"
42004035	Amaa Yisa daa nyikki u ka yɛli, "Sina i vuuri ka yi na ka kyɛ u!" Ka arizimbeoo maa daa tↄ doo maa n-lusi u tiŋŋa, ba zaa sunsukkuni, ka yi na ka kyɛ u, ka sɛseelli bu niŋi doo maa.
42004036	Ka di daa yi gyɛri ba zaasa ka ba yi yɛtti taaba, ni, "Ka yɛligu bↄ nŋↄa? U kur zaŋŋi yaa n-tↄ'asiri u yɛttↄ'amaŋni n-yɛtti arizimbeeri, ni, ba yim na, ka ba siri yiiri na, fimm!"
42004037	Ka ŋↄn daa niŋi seem maa daa mooli n-gyili bɛni tinsi maa ni, ni a tinkpansi zaa.
42004038	Ka u daa yi la'aŋŋu duu maa ni n-kpɛ Saimoon yiri. Di saha maa Saimoon deemma ka waari daa mara, ka u dↄya n-gyigra, ka ba daa tↄ'asi n-ti Yisa m-boosi u zaŋŋi n-kyaŋŋi pↄ'a maa yɛla.
42004039	Ka u daa kpɛ n-zaani u saani ka tasi dooru maa ka di yi ka kyɛ pↄ'a maa ka u daa doaai yooma n-yi na n-tum n-ti ba.
42004040	Tↄ; ka wuntaŋŋa ŋↄn daa ti lura, ka niriba pam daa zi ba baaridima n-kyɛ u saani na, ka u zaŋŋi u nuusi m-pa sↄkam zaa zugu, ka tibi ba.
42004041	Ka arizimbeeri daa yi na ka kyɛ niriba pam, ka kur tasiri n-yɛtti, ni, "Nyini n nyɛ Naawunni bii la!", amaa u daa nyikki ba ni, ka bu sakki ni ba tↄ'asiri lala, dama ba daa baŋŋiya, ni, ŋↄna n nyɛ Masiiya, Naawunni ŋↄn tum sↄ la.
42004042	Tↄ; ka beoo ŋↄn daa ti neaai, u daa yi timpuuni n-kpɛ moo ni. Ka ba zaa daa bↄ m-bↄ nti nya u, ka susiri u n-yɛnni, ni, u di laa n-kyaŋŋi seela ka kyɛ ba;
42004043	amaa u daa yɛli ba, "Di nyɛ la talasi ni m mooli Naawunni naam lahabasuŋŋu n-gyili, ka tinseesi an kpalim la zaa gba wum: dizugu ka Naawunni tum ma na."
42004044	Ka u daa doaai n-kyaŋŋi Gyuudii tingbaŋŋu ni nti kpɛ ba la'aŋŋu duri ni n-yiisiri wa'azu.
42005001	Tↄ; ka dahinseaa ka Yisa daa ti zɛ Gyɛnɛsarɛti mↄ'ari la noori ni, ka niriba pam kpa'ari n-kyɛnni u saani na ni ba ti wum Naawunni yɛligu maa.
42005002	Ka u daa nya nyarima ayi seesi an daa kpalim n-dↄya mↄ'aduuri la ni; ka zingbaariseeba ban daa su a maa mun daa kyɛ a n-dooli ka kyaŋŋi ni ba ti peaai ba laama.
42005003	Ka Yisa daa kpɛ nyarinseaa ni, nyariŋŋu maa mun daa nyɛ la Saimoon dinni, ka dinŋↄna u daa bɛlim Saimoon, ni, u tugsim ka n-kpɛ koom maa ni n-zaali tooni beela. Ka Yisa daa zini nyariŋŋu maa puuni n-wulisiri niriba maa.
42005004	Ŋↄn daa ti wulisi ba n-naai, u daa yɛli Saimoon, "Kyɛma nti paai mↄ'ari wa kↄzuliŋŋu ni sa, n-lↄbi ya laama maa n-gbaai zaasim."
42005005	Ka Saimoon labsi n-yɛli u, "N Daana, ti sa pun lↄbi a yuŋŋu la n-neaai beoo, ka mun bu gbaai halli yinni gba; amaa nyin ŋↄn yɛli seem wa zugu, n nin lↄbi."
42005006	Ka ban daa siri niŋi lala ba daa gbaai zaasim pam, halli ka ba laama maa ti boori a kyeesi.
42005007	Ka ba daa booli ba zingbaaritaaba ni ba zaŋŋma nyarinseaa la n-kyɛ na n-suŋŋi ba. Ka ba daa kyɛ na nti suŋŋi ba ka yiisi zaasim maa m-paali nyarima ayi maa zaa, halli ka a ti ya sim koom maa ni.
42005008	Saimoon Piita ŋↄn daa nya lala maa u daa gbaani tiŋŋa Yisa tooni ka yɛli u, "N Dugma, kyɛma ka kyɛ man tumbeeri daana wa m-basi. M bu sumsi m-pↄri i saani na."
42005009	Tↄ; ka ban daa gbaasi zaasim seem maa zugu di daa gyɛri Saimoon ni bankam daa bɛ u saani maa pam.
42005010	Ka di daa niŋi Zɛbidii biisi Gyeemsi ni Gyↄni ban daa nyɛ Saimoon tuntuntaaba la gba alahazibu. Ka Yisa daa yɛli Saimoon "Di zↄri dabeem! I yi gbaari la zaasim halli ni zuna; amaa zuna zaŋŋi kyaŋŋi i ya leebi la ŋↄn gbaari ninsaalidima n-tiri Naawunni."
42005011	Ban daa ti zaŋŋi ba nyarima maa na nti dooli duuri ni, ba daa kyɛ ba bunseelli kam zaa m-basi ka yisigi n-dↄli Yisa.
42005012	Tↄ; ka Yisa ŋↄn daa ti bɛ tinseaa ni maa, dↄsↄ n daa bɛ ni ka kↄmni daa ti wali u ningbina zaa. Doo maa daa kyɛ Yisa saani na nti kuntiri u tooni m-bɛlimni u n-yɛtta, "N daana, i yi da sakki lala, i naa kyɛ ka n kↄmni wa naai ka n kpɛ n-taabi ni."
42005013	Ka Yisa daa teaai u nuu n-siisi u ka yɛli, "N sakkiya: di naama!" Ka u kↄmni maa daa siri basi u lala saha maa.
42005014	Ka Yisa daa kpaam u n-yɛli, "Di yɛli sↄa, amaa kur kyɛm nti zaŋŋi i maŋŋa n-wulisi maalimaanna ka maali sariseesi Musa ŋↄn daa sↄbi n-zaali zaŋŋi n-kyaŋŋi kↄmni tippu zii la; dina nin kyɛ ka ba baŋŋi, ni, i siri nya tippu."
42005015	Amaa Yisa yuuri daa maali n-du pam n-kyaŋŋi halli, ka daadam pam daa la'am na ni ba ti wum u yɛttↄ'a, ka laa n-kyɛ ka u tibri ba dooru balibu kam la.
42005016	Ka Yisa mun daa yisigri n-kyɛnni moo ni, ni u ti bɛ u kↄkↄ m-puusiri ka susiri Naawunni.
42005017	Dahinseaa ka Yisa daa laa n-kpɛ duu ni n-wulisiri niriba, ka Farisii dima ni Naawunni zaaligu karimbadima seeba daa kpɛ duu maa na n-zintiri n-wumni u yɛttↄ'a maa; ba daa pun yi Gyɛrusalɛm tiŋŋa ni, ni Galilii ni Gyuudii tingbana ni m-paasi n-kyɛ na. Di saha maa ka Naawunni yiiko daa bɛ u ni n-kyɛ ka u tibri niriba.
42005018	Ka ninvugseeba daa zaŋŋi ba baarisↄ ka u gbaya ayi zaa daa kpi, n-niŋi u sↄŋŋu ni n-zi u na; n-kyɛ na nti boori soori ni ba zaŋŋi u n-kpɛ n-dooli Yisa tooni
42005019	ka kↄŋŋi, daadam maa ŋↄn daa zoaai m-mugsiri u maa zugu. Dinŋↄ zugu ba daa zaŋŋi u n-du la yiri maa pii saazugu nti kyiibi voori n-yoaai n-sigsi u, ŋↄn ni u sↄŋŋu maa zaa, voori maa ni, halli nti paai tiŋŋa; ka ba daa zaŋŋi u n-dooli Yisa tooni lala.
42005020	Yisa ŋↄn daa nya ban niŋi u yɛdda seem maa zugu, u daa yɛli baara maa dizugu, ni, "N zↄsuŋŋu, n kyɛ i taalli m-pɛŋŋi i."
42005021	Ka karimbadima ni Farisii dima maa daa boosiri ba sufu ni, n-teesiri n-yɛtta, "Bↄ n niŋi ka doo wa zaŋŋi u maŋŋa n-zaantiri Naawunni zaaziiya seem wa? Ŋↄni n lee n-toaai n-kyɛ niriba taalli m-pɛŋŋi ba? Ka pa ni Naawunni kↄkↄa?"
42005022	Ka Yisa daa baŋŋi ba sufu ni teesa maa zaa, ka boosi ba, ni, "Bↄ zugu ka ya birisira?
42005023	Yɛla ayi wa sunsukkuni, kani m bu tↄa - i yi yɛli sↄ, ni, ba kyɛ u taalli m-pɛŋŋi u, bee i yi yɛli sↄ, ni, u doaama n-kyaŋŋi?"
42005024	Ka laa n-yɛli ba, "Amaa m boori ni ya baŋŋi, ni, ba pun ti man Ninsaala Biiya soori ni n kyɛri niriba taalli m-pɛŋŋni ba, duniya wa puuni." Di saha maa ka u ŋmaligi n-yɛli baara maa, "N ya n-yɛli i, ni, doaama n-zaŋŋi i bundoaa wa n-kuli!"
42005025	Ka doo maa daa siri doaai n-zaŋŋi u bundoaa maa ba zaa nini ni m-pɛ'ari Naawunni ka va n-kuli.
42005026	Ka di daa gyɛri ba zaa pam; ka ba pɛ'ari Naawunni n-yɛtta, "Ti siri nya alahazibu tuma zuna!"
42005027	Tↄ. Ka dinŋↄ nyaaŋŋa ka Yisa daa yi nti nya lampodeaarisↄ ŋↄn yuuri daa boonni Liivai. Ŋↄnŋↄ mun daa zi ba lampoo tuma ziiya n-tumna, ka Yisa yɛli u, "Doaama n-dↄli ma!"
42005028	Ka u daa doaai n-kyɛ u bunseelli kam zaa ka dↄli u.
42005029	Ka ŋↄn Liivai daa dugi diibu u yiri maa ni, ka daa booli Yisa n-zuusi u ni u kyɛm na n-di. Ka lampodeaariba ni daadam pam daa paasi u zugu n-la'am na nti dira.
42005030	Lala zugu ka Farisii dima ni karimbadima ban daa bɛ bɛni maa daa galim Yisa nyaandↄliba maa ka boosiri ba, ni, "Wula ka yarima ni lampodeaariba ni tumbeeri dima la'amni n-dira ka nyuura?"
42005031	Ka Yisa daa yɛli ba, ni, "Ban mari alaafɛ bu boori tiimaraana, na'ala ban beeri m-boori u.
42005032	Pa tunsuma dima zugu ka n kyɛ na, ni m boonni, amaa tumbeeri dima ka m boonni ni ba kyɛm na n-takki ba beebu, ni ba sufu ni teesibeeri zaa."
42005033	Ba mun daa labsi n-yɛli u, "Seeba ban dↄli Gyↄni maa loori la noori sahakam ka puusiri aduuwa, ka Farisii dima nyaandↄliba gba n niŋni lala, amaa nyini mun nyaandↄliba wa n kur diri ni ka nyuura."
42005034	Ka u daa boosi ba, "Dↄsↄ yi ti di pↄ'apaalli ka ba deemni dizugu, ammi, pↄ'apaalli sira maa yi ti bɛ u saamma sunsukkuni ba nin lↄ noori di saha maa, bee? Ay! Ba bu ya lↄa.
42005035	Amaa sahanseaa kyɛnni na ka ba nin ti yiisi amriya doo maa ba saani - di dabsa maa puuni ka ba nin lↄ noori."
42005036	Ka u daa laa m-paasi ba nyɛsiri n-yɛli, "Sↄ na zi n-toaai bunyeeripaalli tanni n-ligi bunyeerikurigu. U yi niŋi lala u nin sa'am bumpaalli maa, ka tampaalli maa ku ŋmani bunkurigu la.
42005037	Sↄ mun ku laa n-sakki n-zaŋŋi dapaalli n-lɛ daga'akurigu ni. U yi niŋi lala, daam maa nin ŋma ga'akurigu maa ka yuuli m-basi, ka ga'ari maa gba sa'am.
42005038	Ay! Ba zaŋŋma ga'apaala n-leeri dapaalli n-niŋi a puuni.
42005039	Ninvugsↄ ŋↄn nyu daam m-miili mun bu boori dapaalli; amaa u yɛli, ni, dakurigu kↄkↄ n nya'asa u saani."
42006001	Ka Vuusim dindahinseaa ka Yisa daa dↄli puri ni n-gatta, ka u nyaandↄliba daa piili n-kabri kasana n-ŋmeemni ba nuusi ni n-ŋↄbri kabeelim maa.
42006002	Ka Farisiseeba n daa boosi ba, ni, "Wula ka ya tumni puri tuma wa? Ya galimni zaaligu maa zaŋŋi n-kyaŋŋi Vuusim Dabsiri wa!"
42006003	Ka Yisa daa labsi n-yɛli ba, "Ya na zi n-karim NaaDauda yɛla wa? Ni, ŋↄn ni u taaba n daa bɛ ni ka kↄm daa gbaai ba,
42006004	ka u daa kpɛ Naawunni gyeeŋŋu zii maa n-zaŋŋi boroboro n-ŋↄbi ka laa n-tisi u taaba maa, ka ba gba daa ŋↄbi. Pa boroboro anŋↄ taabu ka ba zaŋŋi n-doontiri la Naawunni tooni? - ka a kyisiri ni, di yi pa la maalimaanniba kↄkↄ ŋↄbri a?"
42006005	Ka Yisa daa laa n-yɛli ba, "Man Ninsaala Bii n su Vuusim Dabsiri fukumsi gba."
42006006	Ka Vuusim dahinseaa yaasa ka Yisa daa laa n-kpɛ la'aŋŋu duu ni n-wulisiri ba; ka dↄsↄ n daa bɛ bɛni ka u nudirigu daa pun kpi ni.
42006007	Ka Farisii dima ni karimbadima maa daa boori sↄseaa ni ba galim u; dizugu ba daa gↄsiri u ni, ni ba nya u nin tibi sↄ Vuusim Dabsiri, bee?
42006008	Amaa Yisa daa mi ba sufu ni teesa ŋↄn bɛ seem, ka u daa yɛli nukpiiŋŋu daana maa, ni, "Doaama n-zaani sunsukkuni!", ka u doaai n-zaani.
42006009	Ka Yisa yɛli ba, "M boosiri ya ni: Vuusim Dabsiri muna, soori bɛ ni ni nira tum tunsuma di dabsiri maa, bee tumbeeri? M-paasi yaasa, u tuligma sↄ nyↄvuri, bee u sa'am ka?"
42006010	Ka u daa gↄsi n-gyiligi ba zaa na, ka yɛli doo maa, "Teaam i nuu maa!", ka ŋↄn daa niŋi lala, u nuu maa daa nya tippu.
42006011	Amaa ba sufu daa yisigi pam ka ba tↄ'asiri ni taaba ba nin niŋi Yisa seem.
42006012	Tↄ. Ka di saha maa ka Yisa daa yi n-kyaŋŋi n-du zoori zugu ni u ti susi Naawunni, ka daa kur kpalim m-bɛ ni yuŋŋu maa zaa n-susiri Naawunni.
42006013	Beoo ŋↄn daa ti neaai, u daa booli u nyaandↄliba zaa ni ba la'am na, ka u daa gaŋŋi ba puuni ninvugpiiya ni bayi, ka daa laa m-booli ba, ni, 'Tumudima' la.
42006014	Ba yuya nŋↄa :- Saimoon (ŋↄn muna ka Yisa daa pa u yupaa ni, 'Piita'), ni u tinzↄ Anduru; Gyeemsi, Gyↄni, Filipi, Baatↄlↄmiyu,
42006015	Matiyu, Tↄmaasi, Alifiisi Gyeemsi, ni Saimoon sↄ (ŋↄna ka ba daa boonni 'Zɛlↄti'),
42006016	ni Gyeemsi Gyuudasi, ni Gyuudasi Isikariyↄti (ŋↄn mun daa ti leebi ŋↄn figsi Yisa n-niŋi u dindaandima nuu ni la).
42006017	Ka ŋↄn ni u tuumudima wa n daa yi zoori maa zugu n-sigi na, ka u nyaandↄliseeba pam daa la'am na, ka daadam daa zoaai m-paasi ba zugu; baseeba ban daa yi Gyuudiiya na, ni Gyɛrusalɛm, ni tinseesi an bɛ teeku duuri ziiya hoo Taaya ni Saidoon. Ba zaa daa kyɛ na ni ba ti wum u yɛttↄ'a maa ka tibi ba dooru balibu kam la.
42006018	Ka arizimbeeri ŋↄn daa mugsi seeba maa zaa daa nya tippu,
42006019	ka niriba maa zaa daa kpaŋŋi ba mansi ni ba paai Yisa saani n-siisi u, dama yiiko n daa yiiri u ni na n-tibri ba zaa.
42006020	Ka u daa ŋmaligi n-gↄsi u nyaandↄliba maa ka yɛli :- "Zugsuŋŋu bɛ ni n-ti yaseeba ban nyɛ faradima, dama Naawunni naam nyɛ la ya dinni.
42006021	Zugsuŋŋu bɛ ni n-ti yaseeba kↄm ŋↄn mari pampaŋŋↄa, dama ya nin ti di n-tigi. Zugsuŋŋu bɛ ni n-ti yaseeba ban kumni pampaŋŋↄa, dama ya nin ti laara.
42006022	Zugsuŋŋu bɛ ni n-ti ya, sahanseaa niriba yi yaai ya, ka kari ya m-basi, ka tuuri ya ka za'asiri ya yuya, ni, a nyɛ la yubeeri, ka ba niŋi lala man Ninsaala Bii zugu.
42006023	Di nin wulisi, ni, ya laara zoaaya pam arizana ni; ka dizugu ya kyɛ ka ya sufu pɛligi dindaari maa, ka ya waam sufumaasim waa. Ya bu nya? - lala ka ba badima n daa niŋi anabidima la."
42006024	Ka laa n-yɛli, ni, "Amaa :- Zugbeoo bɛ ni n-ti yaseeba ban nyɛ bundaandima, dama ya pun deaai ya nya'asim la.
42006025	Zugbeoo bɛ ni n-ti yaseeba ban diri ya yuubu pampaŋŋↄa, dama kↄm nin ti gbaai ya. Zugbeoo bɛ ni n-ti yaseeba ban laari pampaŋŋↄa, dama ya nin ti kaasiri ka kumna.
42006026	Zugbeoo bɛ ni n-ti ya, sahanseaa niriba zaasa yi tiri ya yusuma; ba badima daa pun niŋi lala n-ti ziri anabidima la - Bee, m ma'ai ni?"
42006027	Ni, "Amaa n yɛtti ya ban wumni n yɛligu maa, ni: Ya wura ya dindaandima; ya tumma din veela n-tiri ban namsiri ya.
42006028	Ya susim bunsuma n-niŋi ban yɛtti ya zulima, ka laa n-susi Naawunni n-tiri ban tuuri ya gba.
42006029	Sↄ yi lↄbi i tampɛkka, nyin ŋmaligma kanla gba m-paasi u. Sↄ mun yi fa i bunyeerigu ka boori i kyinkyinni m-paasi, nyin di mↄŋŋi u.
42006030	Ŋↄnkam susi i bunseelli, nyin zaŋŋma n-ti u, ka sↄ mun yi kpikki i neema, nyin di laa m-boosi u a yɛla.
42006031	Dinŋↄna ya yi boori ni niriba niŋi seelli n-ti ya, ya niŋma lala n-ti ba gba."
42006032	Ka u daa laa n-yɛli ba, "Ya yi wuri seeba ban wuri ya, ba nin pɛ'ai ya di zugu? Ay! Halli ala'akyi dima gba niŋni lala.
42006033	Ka ya yi niŋni din veela n-tiri ban niŋi ya suŋŋa maa, ba nin pɛ'ai ya di zugu? Ay! Halli ala'akyi dima gba niŋni lala.
42006034	Ya yi mari ya buna m-pɛŋŋni n-tiri ninvugseeba yan yɛnni, ni, ba siri nin yↄ n-labsi n-ti ya, ba nin pɛ'ai ya di zugu? Ay! Halli ala'akyi dima gba pɛŋŋni n-tiri ba ala'akyi daantaaba ni ba nin ti labsi n-ti ba bummunni yaasa.
42006035	Amaa see ka ya wuri ya dindaandima ka tumni tunsuma ka pɛŋŋni ya buna n-tiri niriba kam, ka bu teesiri, ni, ya ti laa n-deaai a yaasa. Din saha maa ka ya laara nin zoaai pam, ka ya nin leebi Naawunni Ŋↄn Gaari Zaa la biisi. Pa ŋↄn Naawunni n kur niŋni nirilim n-ti halli ban bu puusiri u, ni tumbeeri dima maa, gba?
42006036	Dinzugu ya zↄm taaba namboo, hoo ya Ba Naawunni ŋↄn zↄri namboo seem la."
42006037	Yisa daa laa n-yɛli ba, "Ya di teesiri taaba yɛla, ka Naawunni ku ti teesi ya gba yɛlibeeri; yan di zaŋŋni taaba taalli, ka Naawunni ku ti zaŋŋi ya gba taalli. Ya kyɛri ya taaba taalli m-pɛŋŋi ba, Ka Naawunni nin ti kyɛ ya taalli m-pɛŋŋi ya gba.
42006038	Ya zaŋŋma piini n-ti niriba, ka Naawunni ti ti ya gba, ka yan ti ya deaai seelli maa nin ti paali ya nuusi halli nti yaamna; dama yan ma'asiri n-tiri ya taaba seem la, lala ka Naawunni nin ti ma'asi n-ti ya gba."
42006039	Ka u daa laa n-nyɛsi ba nyɛsiri wa, ni: "Zooma nin toaai n-dari u zoontaraana, bee? Ba bayi maa zaa ku lu bↄ'ari ni?
42006040	Karimbiiya bu gatti u karimba, amaa karimbii ŋↄn nya wulisigu suŋŋa, u bamsim ni u karimba bamsim nin ti sa'ai taaba."
42006041	U daa laa m-boosi ba, ni, "Ni wula ka i nya muŋŋa i mabii nimbiri ni, ka zaantↄliga deen sa i maŋtoori dinni ni ka i bu nya ka?
42006042	Wula ka i nin toaai n-yɛli i mabiiya, ni, u kyɛ ka i yiisi munseaa kan bɛ u nimbiri ni, ka deen bu nyara zaantↄliseaa kan bɛ i maŋtoori dinni ni? Nyin birikↄnsi daana wa! Daŋŋma n-voaai i nimbiri ni zaantↄliga maa m-basi ka yi nyari suŋŋa pↄi, ka naayi yiisi munseaa kan bɛ i mabii nimbiri ni!"
42006043	Yisa daa naa n-yɛli ba, "Tisuŋŋu bu wanni walibeeri, ka tibeoo mun bu wanni walisuma.
42006044	Ba gↄsiri tikam zaa maŋtoori wala maa nti baŋŋi bumbↄ tii n nyɛ ka. Dama nira zi n-tↄsi kinkama goaa zugu, ka sↄ mun zi n-tↄsi sisibi purinkpaŋŋu zugu.
42006045	Bunsuma yi bɛ ninvugsuŋŋu sufu ni m-paali ka, u nin yiisiri bunsuma u sufu maa ni na; ka ninvugbeoo ŋↄn mun sufu paali ni bumbeeri yiisiri la bumbeeri na, dama dinkam bɛ ninsaala sufu ni m-paali ka, dina ka u yiisiri u noori ni na."
42006046	Ka Yisa daa laa m-boosi ba, ni, "Wula ka ya boonni ma, ni, 'N Daana, N Daana' ka lee m-bu tumni tunseesi man yɛtti ya, ni, ya tumma maa?
42006047	Ŋↄnkam zaa kyɛ n saani na nti wum n yɛligu, ka dↄli di, n nin wulisi ya lala nira ŋↄn ŋmani sↄa:
42006048	u ŋmani la hoo tammeerisↄ ŋↄn daa gbi tiŋŋa n-nyeebi u yiri n-tↄm tampii zugu; ka koom daa ti kpɛ n-gyiligi yiri maa ka bu nyaŋŋi n-dam ka, dama ka daa mɛ suŋŋasuŋŋa.
42006049	Amaa ŋↄnkam mun wumni n yɛligu maa ka bu dↄli di, di nira ŋmani la hoo tammeerisↄ ŋↄn daa bu gbi tiŋŋa n-nyeebi, amaa u kur mɛ n-tↄm la tambisigu zugu, ka koom daa ti kpɛ n-gyiligi yiri maa, ka ka daa di lu zaa, ka ka luubu maa daa bɛ pam!"
42007001	Yisa ŋↄn daa tↄ'asi niriba maa yɛttↄ'a wa zaa nti naai, u daa kyaŋŋi la Kapirinyum.
42007002	Ka soogyadima toondaansↄ n daa bɛ bɛni ka u daabwuttigu daa beera, halli ka dooru maa ti wum u halli ka u ti pↄri kum.
42007003	Di saha maa ka toondaana wa daa wum Yisa yɛla ka daa tum Izraɛli dima kpamseeba ni ba ti susi u ka u kyɛ na nti tibi u baara maa n-ti u.
42007004	Ka ba daa paai u saani na nti bɛlim u n-yɛtta, "Soogyadima toondaana maa sum ni i suŋŋi u,
42007005	dama u wuri ti zuliya wa halli, ka u mɛ la'aŋŋu duu n-ti ti ni ti kpeeri m-puusiri Naawunni gba."
42007006	Ban daa ti ya labi n-kunni na ka Yisa daa dↄli ba n-kyaŋŋi. Ŋↄn daa ti kyaŋŋi m-pↄri toondaana maa yiri, ŋↄnwa daa laa n-tum u zↄdima Yisa saani na, ni, u di mugsi u maŋŋa; ni, ŋↄn toondaana maa poora ni Yisa kyɛ u yiri ni na;
42007007	ni, ka mun bu laa n-sum ni u gba kyɛ Yisa saani na. Amaa u kur yɛlim yɛttↄ'aseesi ŋↄn ya yɛli, ka u baara maa kpaŋŋi.
42007008	Ni, dama ŋↄn gba nyɛ la ban su ninvugsↄa, ka u mun gba su soogyaseeba fukumsi ka nin toaai n-yɛli ba yinni, ni, u kyɛm luginseaa ka u kyaŋŋi, bee n-yɛli sↄ, ni, u kyɛm na ka u kyɛ na, ka nin toaai n-yɛli u daabri, ni, u tumma nŋↄ ka u tum di.
42007009	Tↄ; ka Yisa ŋↄn daa wum soogyadima toondaana maa ŋↄn daa yɛli seem maa, di daa gyɛri u pam: ka u ŋmaligi n-yɛli daadam ban daa dↄli u maa, ni, "Yɛlimaŋni ka n ya n-yɛli ya, halli Izraɛli dima ni gba n na zi n-nya sↄsↄ ŋↄn niŋi yɛdda hoo doo wa ŋↄn niŋi seem!"
42007010	Ka toondaana maa ŋↄn daa tum ninvugseeba maa daa labi yiri maa ni na nti nya ka daabri maa pun kpaŋŋi zaa.
42007011	Di nyaaŋŋa ka Yisa daa kyaŋŋi tinseaa kan yuuri boonni Neeni la, ka u nyaandↄliba ni zama pam daa dↄli u.
42007012	Ŋↄn daa ti pↄri tiŋŋa maa kpeebu, tiŋŋa maa ni na'akyimbilisↄ kpi ka ba ziiri u n-yiiri na, ka tiŋŋa maa niriba kabri n-dↄla. Ŋↄn daa kpi maa ma daa nyɛ la pukoori, ka daa ka bisↄ m-paasi ŋↄn kpi maa.
42007013	Ka ti Dugma daa nya pukoori maa ka di niŋi u namboo, ka u yɛli u, "Di kumna!"
42007014	Ka Yisa daa kyaŋŋi nti siisi ban daa mari bunseaa n-ziiri kum maa, ka ban daa ziiri u maa kpalim n-zaani, ka u tasi m-booli kum maa, ni, "Na'akyimbila, n ya yɛtti i ni, ni, i doaama!"
42007015	Ka kum maa daa siri neaai u kum ni n-doaai n-zini m-piili yɛttↄ'a, ka Yisa daa zaŋŋi u n-ti u ma maa.
42007016	Ka dabeem daa gbaai sↄkam ka ba pɛ'ari Naawunni n-yɛtti, ni, "Anabititaari kyɛ duniya wa ni na, ni u ti bɛ ti saani!", ka laa n-yɛli, ni "Naawunni gↄsi u niriba yɛla maa."
42007017	Ka Yisa ŋↄn daa niŋi seem maa zugu, lahabaari maa daa mooli n-gyili Gyuudii tingbaŋŋu ni tinseesi an gyiligi bɛni maa zaa.
42007018	Tↄ. Ka Gyↄni nyaandↄliba daa kyɛ u saani na nti yɛli u Yisa ŋↄn daa niŋni seelli kam zaa maa yɛla.
42007019	Ka u daa yiisi ba niriba ayi n-tum ba ti Dugma Yisa saani ni ba ti boosi u, ni, "Nyin n nyɛ ŋↄn ya kyɛ na la, bee ti na gↄsim di daama soori?"
42007020	Ka tuumudima babayi maa daa ti paai Yisa saani na nti yɛli u, "Gyↄni ŋↄn suuri niriba Naawunni koom la n tum ti i saani na ni ti boosi i, ni, nyini n nyɛ ŋↄn ya kyɛ na la, bee, ti na gↄsim di daama soori?"
42007021	Di saha ka Yisa daa tibri baaridima pam, ni ninvugseeba dooribeeri ŋↄn daa mari zaa, ka katti arizimbeeri niriba zugu m-basira, ka neaari zoomma pam nini n-tiri ba.
42007022	Ka Yisa daa labsi n-yɛli Gyↄni niriba, ni, "Ya labma nti yɛli Gyↄni yan nyari ka wumni seela: ni, zoomma nini neaara, ka wↄbsi kyɛnna, ka ban mari kↄmni nyari alaafɛa, ka tubkpiradima wumna, halli ka ban kpi gba neaari kum ni; ni, ka lahabasuŋŋu maa moonni n-tiri fara dima."
42007023	Ka laa n-yɛli ba, "Ŋↄnkam bu birisiri n yɛla zugu mari la zugsuŋŋu!"
42007024	Tↄ; ka dinŋↄna Gyↄni tuumudima daa doaai n-kuli, ka Yisa mun daa piili n-tↄ'asiri n-tiri daadam maa zaŋŋi n-kyaŋŋi Gyↄni yɛla, ka boosiri ba, ni, "Bↄ ka ya daa kyaŋŋi mooni ni ya ti nya? Kyimnigu pɛbsigu ŋↄn zeera, bee?
42007025	Bee bↄ ka ya daa lee n-kyaŋŋi ni ya ti nya? Ninvugsↄ ŋↄn bↄbi neensuma? Ay! - ya bu nya? - ninvugseeba ban yeeri bunveela ka diri bunnya'asa n kur bɛ nadima yiya ni.";
42007026	ka laa m-boosi ba n-yɛli, "Ka bↄ ka ya daa lee n-kyaŋŋi ni ya ti nya? Ya ya n-nya la anabisↄ, bee? Yɛlimaŋni ka n ya n-yɛli ya, ni, halli u gaari anabi gba.
42007027	Ŋↄna n nyɛ ban daa sↄbi sↄ yɛla, ni, Naawunni yɛliya: 'Ya nyama! - N tuumu nŋↄa; N tumni u ni u ti daŋŋi i tooni: Ŋↄna nin maali i kyɛnni maa soori n-ti i.'
42007028	Amaa n ya n-yɛli ya, ni, Gyↄni gaari pↄ'aba ŋↄn pun dↄ'ai bidibseeba zaa; amaa ka n ya yɛli ya yaasa, ni, halli ŋↄn poora zaa m-bɛ Naawunni naam ni gba yi gaari ŋↄna."
42007029	Tↄ; ka zama kam ban daa bɛ bɛni n-wumni Yisa ŋↄn yɛli seem maa - halli lampodeaariba gba - ba zaa daa pɛ'ari Naawunni, ni, u soori n nyɛ yɛlimaŋni soori, dama ba zaa daa pun deaai Naawunni kↄsuubu Gyↄni saani.
42007030	Amaa Farisii dima ni karimbadima mun daa bu deaai kↄsuubu maa, ka dizugu ba daa za'asi Naawunni ŋↄn zaali ba seem.
42007031	Ka Yisa daa laa n-yɛli, ni, "Ka bumbↄ ka n ya n-zaŋŋi n-ŋmansi zuna niriba wa? Ba lee n-ŋmanni la bↄa?
42007032	Ba ŋmani la hoo biisi ban zi daa ni m-boonni taaba n-yɛtti, ni, 'Ti peebi yiiya n-ti ya ka ya za'asi waa, ka ti laa m-maanni kuuri n-ti ya ka ya bu sakki n-kumna!'
42007033	Dama Gyↄni Kↄsuura la daa kyɛ na ka u ba'a ka bundira diibu, bee bunnyuura nyuubu, yɛla ni, ka ya yɛli, ni, arizimbeoo n zi u zugu ni.
42007034	Ka man mun Ninsaala Bii ti kyɛ na ka man ni niriba la'amni n-dira ka nyuura, ka ya yɛli, ni, 'Ya bu nya doo wa ŋↄn nyɛ beem daana ni danyuura seem? - ka u laa n-dↄli zoori ni lampodeaariba ni ala'akyi dima.'
42007035	Amaa Naawunni yɛm wulisi kamaŋŋa la ban deaai ka zaa saani."
42007036	Tↄ. Ka Farisii dima dↄsↄ daa booli Yisa ni u kyɛ u yiri na ka ba la'am n-zini bundirigu zii ni ba di.
42007037	Ka Yisa ŋↄn daa kpɛ na n-zini sahaseaa la, tiŋŋa maa ni pↄ'a tumbeeri daansↄ daa ti wum, ni, Yisa bɛ la Farisii maa yiri n-diri bundirigu. Pↄ'a maa daa zaŋŋi kↄlↄbaveelli kan paali turaali kpaam
42007038	n-kyaŋŋi n-kpɛ n-zɛ Yisa nyaaŋŋa ka gbaai kunkuma, ka u nintam tↄ'ari n-luri Yisa nↄba ni m-peaari a, ka u mari u zↄbwↄ'ala n-nyeesiri a, ka bↄbli a, ka zaŋŋi turaali maa n-soosi Yisa nↄba.
42007039	Ka Farisisↄ ŋↄn daa booli Yisa na maa daa nya lala; ka yɛli u sufu ni, ni, doo wa yi da siri nyɛ la anabi, u naa m-baŋŋi pↄ'asↄ ŋↄn siisiri u wa ŋↄn bɛ seem, ka mi, ni, tumbeeri daana n nyɛ u.
42007040	Ka Yisa daa labsi n-yɛli u "Saimoon! M mari yɛttↄ'aseaa ni n yɛli i."; ka Saimoon labsi n-yɛli u, "Ndana, yɛlim ma."
42007041	Ka Yisa yɛli u, "Dↄppa ayi n daa bɛ ni, n-daa pɛŋŋi dↄsↄ ligri. Ka ba yinni maa samni daa gaari u taraana samni maa kaman napↄŋŋu piiya.
42007042	Ka babayi maa zaa daa ka ligri n-nin yↄ n-labsi sandaana wa, ka u daa kyɛ u sama maa n-ti niriba ayi maa zaa. Tↄ, ka dinŋↄna niriba ayi wa sunsukkuni, ba ŋↄni nin lee n-wuri ligri maa daana n-gaari u kpeaa?"
42007043	Ka Saimoon yɛli, ni, "N teesiya, ni, ŋↄn samni daa galisi pam la." Ka Yisa daa yɛli u, "I siri baŋŋiya!",
42007044	ka ŋmaligi n-gↄsi pↄ'a maa ka yɛli Saimoon "I nya pↄ'a wa? Man da kpɛ i yiri wa ni na, i da bu ti ma koom ka m peaai n nↄba: pↄ'a wa mun zaŋŋi u nintam m-peaari n nↄba ka zaŋŋi u zↄbri n-nyeesi a.
42007045	Ka nyin da bu puusi ma ka mↄ'asi n kparima." - ba tiŋŋa puusigu kaari nla - "Amaa man kpɛ i yiri wa na halli wayoo ka pↄ'a wa na bu kyɛ n nↄba bↄbligu.
42007046	Din paasi yaasa, i bu niŋi kpaam n-soosi n zugu, amaa pↄ'a wa ŋↄn zaŋŋi turaali kpaam n-soosi n nↄba.
42007047	Dizugu n ya yɛli i, ni, ba kyɛ pↄ'a wa taalli din galisi pam m-pɛŋŋi u, u wurilim ŋↄn galisi pam zugu; amaa ninvugsↄ taalli din bu galisi ka ba kyɛ di m-pɛŋŋi u, di daama wurilim gba bu ya galisi."
42007048	Ka ŋmaligi n-yɛli pↄ'a maa, "N kyɛ i taalli maa m-pɛŋŋi i."
42007049	Ka ninvugseeba ban daa la'amni ni Yisa n-diri maa daa nyurimni ba kparima ni n-yɛtti taaba, ni, "Ŋↄni mun n lee nŋↄa? - halli nti kyɛri niriba taalli m-pɛŋŋni ba!",
42007050	Di saha la ka Yisa laa n-yɛli pↄ'a maa "Kyɛma ni sufudoaa; i yɛdda niŋbu n tuligi i."
42008001	Di saha maa Yisa daa gyiligi tinsi maa zaa ni a tinkpansi nti yiisi wa'azu ka yɛli ba Naawunni naam lahabasuŋŋu maa ŋↄn nyɛ seem.
42008002	Ka u nyaandↄliba piiya ni ayi la daa dↄli u m-bɛ u saani. Pↄ'aseeba gba daa dↄla, baseeba Yisa ŋↄn daa pun tibi ba dooribeeri ka kari arizimbeeri ni ba yi ka kyɛ ba. Pↄ'aba maa yinni n daa nyɛ Mariama ŋↄn daa yi Magdala tiŋŋa ni na, ka ŋↄna ka arizimbeeri ayↄpↄi daa yi u ni n-kyɛ u la:
42008003	Gyeoowana gba daa bɛ ni, ŋↄn sira n daa nyɛ NaaHɛroodi yiri kpeema, ka u yuuri daa boonni Kyuuza; ni Suzanna, ni pↄ'aba pam m-paasi ba zugu. Ba zaa daa dↄli Yisa ni u nyaaŋŋa n-suŋŋni ba, ka mari ba maŋtoori neema n-diisiri ba.
42008004	Tↄ, daadam n daa yi tinsi ni n-la'asi n-kyɛ Yisa saani na ka u daa tↄ'asi yɛttↄ'anyɛsiri n-ti ba, ni,
42008005	"Pukpaarisↄ n daa kyaŋŋi puu, ni u ti waali u bumbura. Ka ŋↄn daa waanni maa, a seesi daa lu la sↄkpaŋŋa, ka niriba nↄ n-nↄ a, ka niinsi gba daa nya a n-di a zaa.
42008006	Tↄ, di saha maa bumburiseesi daa lu la kuga ziiya; ka an daa ti buli sahanseaa la, kuga maa daa kyɛ ka a bu nyaŋŋi n-zoaai ka a gba daa gyɛkki n-kpi, an daa kↄŋŋi tammaasiri maa zugu.
42008007	Tↄ, ka a seesi gba daa lu goosi ni, ka goosi maa daa doaai n-gabi a ka a kpi.
42008008	Amaa bumbura maa seesi daa lu la tansuŋŋu ziiya. Dizugu a daa nↄbi suŋŋa ka laa n-dↄ'ai pam ka u ŋma n-nya kpalankↄbsi." Tↄ; ka ŋↄn daa tↄ'asi n-naai, ka u daa yeaai u noori n-yɛli pampam, ni, "Ŋↄnkam mari tuba n nin wum, ŋↄn wumma!"
42008009	Tↄ; di nyaaŋŋa u nyaandↄliba la daa boosi u la nyɛsiri maa gbinni;
42008010	ka u yɛli ba, "Yarima ka ŋↄn Naawunni pun ti ya soori ni ya baŋŋi u naam yɛlisↄ'ara an nyɛ seem; amaa seeba saani di tↄ pam ni ba baŋŋi nyɛsiri gbinni, halli ba gↄsiri n-gↄsiri gba ka ku nya, ka ba wumni gba ka bu ya m-baŋŋi di gbinni.
42008011	Tↄ; nyɛsiri maa gbinni nŋↄa :- Bumbura maa nyɛ la Naawunni yɛligu.
42008012	Bumburiseesi an daa lu sↄkpaŋŋa ni la wulisiri la ninvugseeba ban wum yɛligu maa ka Sintaani laa n-yiisi ka ba sufu ni ka kyɛ ba: ka ba kↄŋŋi tuliginsim, yɛdda kaalinsi zugu.
42008013	Tↄ; ka kuga zugu dina la mun nyɛ la ninvugseeba ban wum yɛligu maa, ka deaai ka ni sufumaasim; amaa ban ka nya'a zugu di bu yuura, dama sahasuŋŋu ka ba niŋi Naawunni yɛdda; amaa di yi tↄ sahanseaa, ba nin labi la nyaaŋŋa m-basi.
42008014	Goosi ni dina la mun nyɛ la ninvugseeba ban wum yɛligu maa ka ba teesa na kur bɛ duniya wa yɛla ni la, ni ka neema ni ka bunnya'asa ni la m-paasi. Lala zugu ka yɛligu maa bu mari nyoori ba sufu ni.
42008015	Amaa tansuŋŋu dina la nyɛ la ninvugseeba ban wum yɛligu maa ka deaai ka ni yɛlimaŋni n-niŋi ba sufu ni; ka ba mari nyoori pam di zugu - ba sufu puu antaam nla."
42008016	Ka u daa laa n-yɛli ba, ni, "Sↄ bu nyoaari firila ka laa m-mari laa m-pinni ka, bee n-zaŋŋi n-zaali gadu lↄŋni; ay! - ba tↄmni ka la saazugu ka ban kpeeri na maa nyari kasi.
42008017	Bunsↄ'ariseaa ka ni ka ba ku baŋŋi kan bɛ seem zaa.
42008018	Dizugu ya kpasim suŋŋa ya wumpu ziiya, dama ninvugsↄ ŋↄn mari seelli ya n-nya m-paasi, amaa ŋↄn ka seelli maa ŋↄna, halli ŋↄn teesiri, ni, u mari seelli fiiŋ maa ka ba nin ti fa ka kyɛ u yↄri."
42008019	Tↄ; ka Yisa ma, ni u tinzↄppa, daa kyɛ u saani na ka bu toaai n-nya u, daadam ŋↄn daa zoaai la zugu.
42008020	Ka ba daa yɛli Yisa, ni, "I ma ni i tinzↄppa bɛ samanni m-boori ni ba nya i."
42008021	Amaa u daa labsi n-yɛli ba, ni, "Ninvugseeba ban wum Naawunni yɛligu maa ka sakki u noori la n nyɛ ban nyɛ m ma ni n tinzↄppa."
42008022	Dahinseaa ka Yisa ni u nyaandↄliba daa paai mↄ'ari ni nti kpɛ nyariŋŋu ni. Ka u yɛli ba, "Ya kyɛ ka ti kyaŋŋi nti du mↄ'ari wa duuri sa."
42008023	Tↄ, ka ba daa piili n-kyɛnni koom maa zugu halli ka Yisa ti gbisi. Di saha ka pɛsititaari daa doaai mↄ'ari maa ni n-zeera. Ka daa zɛ ni halli ka nyariŋŋu maa ti ya paali ni koom.
42008024	Ka dabeem yi gbaai u nyaandↄliba maa ka ba daa neaai Yisa u goom ni ka yɛli, "Eeh, Ti daana! Ti zaa kpiiri ni, pɛsigu wa zugu!" Ka ŋↄn daa neaai, u daa tasi pɛsigu maa ni kↄmiisi la. Ka di lu n-fↄ surimm.
42008025	Di saha ka u yi boosi ba, ni, "Ya yɛdda la lee?", ka dabeem maali n-gbaai ba. Di daa gyɛri ba pam, ka ba yi tↄ'asiri n-tiri taaba ka boosiri, ni, "Bↄ nira n nyɛ ŋↄnŋↄa? - halli ka u mari yiiko n-toaai n-tasiri pɛsigu ni kooma gba ka a wumna!"
42008026	Tↄ; ka ba daa laa n-kyaŋŋi halli nti paai Gyɛrasa tingbaŋŋu maa ni (i yi ti yi Galilii n-du mↄ'ari ni, lala tiŋŋa bɛ la i tooni ya'ari wa sa).
42008027	Tiŋŋa maa ni ka arizimbeeri daa daamni dↄsↄa, ka lala doo maa daa bu yeeri kparigu ka laa m-bu soori kuriga, ka u daa pun bɛ lala n-yuui. U daa bu gbeeri yiri ni, amaa u daa bɛ la gbala zii ni n-gyinna. Ka Yisa ŋↄn daa yi nyariŋŋu maa ni sahaseaa la, arizinni daana wa daa yi u zugu na.
42008028	Tↄ; ŋↄn daa ti nya Yisa, u daa gbaani tiŋŋa ka tasi pampam, ni, "I ya niŋi ma la wula? - Yisa nyin Naawunni Ŋↄn Ka Kpeaa wa biiya! N susiri i ni, ni, nyin di namsi ma!"
42008029	Ŋↄn Yisa daa pun tasi arizimbeoo maa, ni, u yim ka kyɛ doo maa, ka dizugu ka arizinni maa daa tↄ'asi lala. Arizimbeoo maa daa yi ti lusi doo maa la sahaseaa, ba daa yi zaŋŋi kutti m-ba u nuusi ni u nↄba n-dooli u ka u kur kyisiri a ka arizinni maa kyɛ ka u zↄ n-kpɛ yoo ni; ka di daa pun yuui lala.
42008030	Tↄ; ka Yisa daa yi boosi u yuuri ka u yɛli, ni, u yuuri boonni la 'Zama', dama arizimbeeri pam n daa la'asi m-bɛ u ni.
42008031	Arizimbeeri maa yi susiri u ni, ni, u di katti ba n-yiisiri n-taasiri ba bↄ'azuliŋŋu ni.
42008032	Tↄ; ka di saha maa kurikyuu bↄbgu gba daa bɛ la kunkunni lugri ni n-dira, ka arizimbeeri maa daa susi soori, ni, Yisa sakkma ka ba yi n-kpɛ kurikyuudima maa ni.
42008033	Ka u daa ti ba lala soori. Ka arizindima maa daa yi doo maa ni n-kpɛ kurikyuudima maa ni, ka ba vaai n-guui halli nti lu mↄ'ari ni ka koom di ba.
42008034	Tↄ; ka ninvugseeba ban daa guri kurikyuudima maa ŋↄn daa nya lala, ba daa zↄ yoomyooma n-kyaŋŋi m-paai timpuuni niriba, ni seeba ban daa tumni puri ni gba,
42008035	nti tisi lahabaari zaŋŋi n-kyaŋŋi ban nya seem maa. Ka niriba pam daa siri yi na ni ba nya yɛttↄ'aseaa kan niŋi maa. Ban daa paai na, ba daa nya doo maa, ka arizimbeeri yi ka kyɛ u, ka u zi la Yisa tooni ka yɛ u sutura ka yɛttↄ'aseaa ka u. Di daa gbaai ba dabeem pam.
42008036	Ka ban nini daa nya maa daa yɛli daadam maa Yisa ŋↄn tibi arizimbeeri daana maa seem.
42008037	Niriba ban daa yi Gyɛrasa tinkpansi zaa maa daa yɛli u, ni, u kyɛma ka kyɛ ba, dama di kpeesi ba dabeem pam. Ka Yisa daa siri laa n-kpɛ nyariŋŋu maa ni, ni u labi.
42008038	Di saha maa ka Yisa ŋↄn tibi dↄsↄ maa daa susi soori ni u dↄli u n-kpalim m-bɛ u saani; amaa Yisa daa yɛli u, ni, u kulima u tiŋŋa
42008039	nti wulisi Naawunni ŋↄn tum seem n-ti u. Ka u daa siri kyaŋŋi n-gyili tiŋŋa maa zaasa nti mooli Yisa ŋↄn tibi u seem.
42008040	Tↄ. Yisa ŋↄn daa labi la, niriba pam pun guri u, ni ba gyaari u.
42008041	Ka dↄsↄ daa bɛ bɛni ka u yuuri daa boonni Gyayiruusi; ba tiŋŋa wunsusigu la'aŋŋu duu kpeema n daa nyɛ u. Tↄ, ka ban daa kur gyaari u n-naara, Gyayiruusi gba yi na n-gbaani u tooni,
42008042	ka yɛli u, ni, u bipungaŋŋa ka dooru mukki u yiri ni, bii maa mun yuuma daa paai hoo yuuma piiya ni ayi. Ni, u susiri Yisa, ni, u kyɛm yiri maa ni na dama bii maa pↄri kum. Ka Yisa ŋↄn daa sakki lala ka bɛ soori ni n-kyɛnni la, niriba kur bɛ la kpa'abu ni m-mugsiri u, ka daari taaba ni ba nya u.
42008043	Di saha maa gba ka pↄ'asↄ daa bɛ ba sunsukkuni, ka u daa soori halli yuuma piiya ni ayi ka tiimadima sↄsↄ daa bu nyaŋŋi n-tibi u - u ziim daa bu ŋmaara:
42008044	ka pↄ'a wa daa tabli na n-kpaŋŋi u maŋŋa n-siisi Yisa bunyeerigu, ka ziim maa daa di ŋmaai kyiribbi!
42008045	Tↄ; din daa niŋi maa zugu Yisa daa boosi, ni, "Ŋↄni n da siisi ma la?" Ka niriba maa zaa kyiisi n-naai, ka Piita gba yɛli, ni, "N Daana, daadam maa ŋↄn zoaai m-mugri i seem wa, ka sↄ siisi i?"
42008046	Amaa Yisa daa bu sakki, ka yɛli "Ay, amaa sↄ n siisi ma, dama m baŋŋiya, ni, yiiko yi n saani n-kpɛ sↄ ni."
42008047	Ka pↄ'a maa daa nya ka di ka sↄ'abu, ka dizugu u daa kyɛ Yisa saani na, halli ka dabeem daa gbaai u gba, ka gbaani u tooni ka yɛli ba daliiriseaa kan kyɛ ka u siisi u, ni u siisigu maa ŋↄn tibi u dooru yoomyooma seem; ka ba zaa daa wumna.
42008048	Di saha maa ka Yisa yi yɛli u, "M biiya, kyɛma ni alaafɛa. I niŋi la yɛdda, di zugu ka i nya tippu."
42008049	Ka u daa kur bɛ la yɛttↄ'a ni, ka dↄsↄ yi kpeema maa yiri ni na nti yɛli u, ni, u bii maa kpiya, ni, dizugu u di laa m-mukkri karimba maa u bii maa zugu.
42008050	Amaa Yisa ŋↄn daa wum lala, u daa labsi n-yɛli doo maa, ni, "Di kyɛ ka dabeem mari i, kur niŋma yɛdda ka u nya alaafɛa."
42008051	Tↄ; ŋↄn daa mari nti paai yiri maa ni, u daa bu sakki ni sↄsↄ kpɛ duu maa ni, na'ala Piita ni Gyↄni ni Gyeemsi, m-paasi bii maa ba ni u ma zugu.
42008052	Di saha maa ka yiri maa ni niriba zaa daa kur bɛ la kunkuma ni, ka kaasiri bii maa zugu; amaa Yisa daa yɛli ba, "Ya di kumna; u bu kpi, amaa u gbisiri ni."
42008053	U daa tↄ'asi lala, ka di ku ba la laari, dama ba daa pun koaai bii maa tama zaa.
42008054	Tↄ; di saha ka u gyi bii maa nuu ka yɛli, "Biiya, doaama!"
42008055	U yɛligu daa bu lu tiŋŋa ka bii maa siiya pun labi na ka u daa doaai n-zaani ya'abi; ka Yisa yɛli ba, ni, ba zaŋŋma diibu na n-ti bii maa ka u di. Ka dinŋↄ daa niŋi doo maa ni u pↄ'a alahazibu pam,
42008056	amaa u daa kpaam ba, ni, ba di yɛli n-ti sↄsↄ din niŋi seem.
42009001	Tↄ. Sahanseaa Yisa ŋↄn daa ti booli u nyaandↄliba piiya ni ayi la n-la'am taaba, u daa ti ba soori ni ba mari yiiko ni fukumsi zaŋŋi n-kyaŋŋi arizimbeeri yɛla, ka tibri dooru balibu kam.
42009002	U daa tum ba ni ba yi nti mooli Naawunni naam lahabaari, ka tibi baaridima.
42009003	Ka u daa yɛli ba, ni, "Ya di zaŋŋi bunseelli ya sↄkyɛnni maa ni: yan di zaŋŋi zangbeaa bee booriga, bee bundirigu, bee ligri, bee bunyeera ayiyi.
42009004	Ya yi kur ti paai yiri seaa, ya kpeema ka bɛ bɛni halli nti yi tiŋŋa maa ni.
42009005	Niriba yi bu deaai ya, yan yiiri tiŋŋa maa sahanseaa la, ya kpaasim ya napↄntam m-basi, ka di leebi din wulisiri ban bɛ seem n-gyanni ba."
42009006	Ka dizugu ba daa yi soori n-kyaŋŋi n-gyili tinkpansi ni, m-moonni lahabasuŋŋu maa ka tibri dooru balibu kam, lugri kam zaa.
42009007	Ka dizugu niriba daa yɛtti, ni, Gyↄni Kↄsuura n neaai kum ni, ka seeba yɛtti, ni, Ilaygya n labi na, halli seeba gba daa yɛtti, ni, kurimbuni sa anabisↄ n labi u nyↄvuri ni na. Ka NaaHɛroodi Tɛtirakyi la ŋↄn daa baŋŋi lala, ka wum dinkam zaa niŋni maa, di daa gyɛri u pam ka u daa yɛli, "Man daa fikki Gyↄni zugu, ka ŋↄni yɛla ka n laa n-wumni wa?", ka u daa kur kpaŋŋni u maŋŋa ni u ti nya u.
42009010	Tuumudima maa ŋↄn daa ti labi na, ba daa yɛli Yisa ban daa niŋi seem zaa. Ka u daa zaŋŋi ba ka ba foaai ba mammansi n-kyaŋŋi tinseaa ban boonni Bɛtsaida la.
42009011	Amaa zama maa daa baŋŋi ŋↄn bɛ luginseaa ka dↄlisi u nↄba. Ka Yisa daa deaai ba ka tↄ'asi n-ti ba zaŋŋi n-kyaŋŋi Naawunni naam maa yɛla. U daa laa n-tibi bankam zaa daa boori tippu.
42009012	Tↄ; ka wuntaŋŋa ŋↄn daa ti kabgi u nyaandↄliba piiya ni ayi maa daa kyɛ u saani na n-yɛli u, "Tim niriba maa soori ka kyɛ ka ba wurim n-kpɛ tinkpanseesi an gyiligi kpa maa ni, ni tiŋŋa maa zaa ni, nti bↄ bundirigu n-di, ka nya goom ziiya, dama moo ni ka ti bɛ ni maa."
42009013	Ka Yisa daa labsi n-yɛli ba, ni, "Ya tim ba bunseelli ka ba di."; ka ba labsi n-yɛli u, "Ti ka diibu m-paasi paanukpila anu, ni zaasim ayi kↄkↄa. See ka ti kyaŋŋi nti da bundirigu na n-ti niriba pam wa zaa." Zama maa ni dↄppa mun daa paai niriba tusa anu.
42009014	Ka Yisa daa yɛli u nyaandↄliba maa, ni, "Kyɛ ka niriba maa zinni ninvugu pisinunu."
42009015	Ka ba daa niŋi lala, ka sↄkam zaa zinni tiŋŋa.
42009016	Ka u zaŋŋi paanu anu ni zaasim ayi maa n-gↄsi saazugu ka puusi Naawunni ka purigi bundirigu maa. Ka yi zaŋŋni di n-tiri u nyaandↄliba maa ni ba tↄtti niriba maa.
42009017	Di saha maa ba zaa daa diya n-tigi, ka nyaandↄliba maa daa la'asi dikyɛba an kpalim la m-paali peeri piiya ni ayi.
42009018	Tↄ. Dindahinseaa Yisa daa ti bɛ ni, ŋↄn ni u nyaandↄliba maa, ka u daa susiri la Naawunni u kↄkↄa; ka u daa boosi u nyaandↄliba maa, ni, "Ba yɛtti, ni, man nyɛ la ŋↄni?"
42009019	Ka ba labsi n-yɛli u, ni, "Ninvugseeba yɛliya, ni, i nyɛ la Gyↄni Kↄsuura; ka baseeba mun yɛliya, ni, i nyɛ la Ilaygya, halli ka seeba mun yɛli, ni, i nyɛ la kurimbuni sa anabisↄ ŋↄn labi u nyↄvuri ni na."
42009020	Ka Yisa labsi m-boosi ba yaasa, ni, "Ka yarima mun teesiya, ni, n nyɛ la ŋↄni?"; ka Piita gyɛrigi n-yɛli, "I nyɛ la Masiiya - sↄ Naawunni ŋↄn tum na la."
42009021	Ka Yisa daa kpamsi ba pam ni ba di yɛli sↄ, ni, u nyɛ la Masiiya maa.
42009022	U daa laa n-yɛli ba m-paasi, ni, "See ka man Ninsaala Biiya di wahala pam. Tiŋŋa wa kpamma maa nin za'asi ma, ban ni gyeeŋŋu toondaandima ni karimbadima gba. Ba nin ku ma, ka daba ata daari n nin neaai kum ni n-labi n nyↄvuri ni."
42009023	Ka Yisa daa yɛli ba m-paasi, ni, "Ŋↄnkam boori ni u dↄli ma, see ka u za'asi u maŋŋa ka zaŋŋi u kum dↄpulli n-ziiri beoo kam n-dↄli ma.
42009024	Dama ŋↄnkam zaa yi boori u nyↄvuri maa nin kↄŋŋi ka; ŋↄn mun yi sakki ni u kↄŋŋi u nyↄvuri, mani zugu, ŋↄna n nyɛ sↄ ŋↄn nin nya nyↄvuri.
42009025	Nira yi di duniya zaa ka kↄŋŋi u nyↄvuri, bee sa'amni ka, di suŋŋi u la wula?
42009026	Ninvugsↄ yi zↄri vi man ni n yɛligu maa zugu, ŋↄna zugu Ninsaala Bii maa nin ti zↄ vi, sahanseaa u yi mari u gyirima n-kyɛ na, ni u Ba gyirima, ni malaakadima zaa m-paasi u zugu.
42009027	Yɛlimaŋni ka n yɛliya, ni, ninvugseeba bɛ yarima ban zɛya wa ni ka ku kpi pↄi, ka naayi nya Naawunni naam."
42009028	Tↄ. Yisa ŋↄn daa tↄ'asi lala nyaaŋŋa, di daa niŋi kaman daba anii ka u daa zaŋŋi Piita, ni Gyↄni, ni Gyeemsi m-paasi u zugu, ka ba daa du zoori maa zugu ni ba ti susi Naawunni.
42009029	Ka Yisa ŋↄn daa ti susiri maa, u nindaa daa takkiya, ka u sutura neaai, nyain, kaman saa nya'asigu.
42009030	Ka ba daa nya ka dↄppa ayi daa yi na n-la'am n-tↄ'asiri ni Yisa - Musa ni Ilaygya n daa nyɛ ba.
42009031	Ba daa neaari ni veelim ni gyirima pam, ka ba yɛttↄ'a daa nyɛ la zaŋŋi n-kyaŋŋi Yisa ŋↄn nin paai Gyɛrusalɛm nti ka ni seem yɛla.
42009032	Di saha maa ka goom daa gbaai Piita ni u taaba maa: amaa ban daa ti neaai, ba daa nya Yisa gyirima veelim; ka nya dↄppa ayi maa, ka ba kpalim n-zɛ u luga ni.
42009033	Ka niriba ayi maa ŋↄn daa ti ya n-ŋmaligi n-kyaŋŋi ka kyɛ Yisa sahaseaa maa, Piita daa yɛli u, "N Daana, ti kpa wa beesigu veela! Kyɛ ka ti ti suga ata - i dinni yinni, ni Musa dinni, ni Ilaygya mun dinni yinni." (Piita daa bu mi ŋↄn yɛtti seem maa gbinni).
42009034	Ka Piita ŋↄn daa kur kpalim n-tↄ'asiri lala maa sangbana di sigi na n-lim ba, ka dabeem daa gbaai ba pam ban daa kpeeri sangbana maa ni zugu.
42009035	Ka kukↄri daa yi sangbana puuni na n-yɛtti, ni, "M bii nŋↄ, ŋↄna ka n gaŋŋi: ya wumma u noori!"
42009036	Ka kukↄri maa ŋↄn daa ti tↄ'asi n-naai, ba nya ka Yisa kↄkↄ n kpalim n-zɛya. Ka ba daa zaŋŋi yɛlli maa n-sina, ka daa bu yɛli ban daa nya seelli maa yɛla n-ti sↄa.
42009037	N-neaai beoo ka ba daa sigi zoori maa zugu na, ka daa paai zama pam ziiya.
42009038	Ka niriba maa ni doo yinni daa kaasi m-booli, ni, "N Karimba! N susiri i ni, ni, i gↄsi m bii wa n-ti ma, dama n ka bisↄ m-paasi u zugu.
42009039	I bu nya arizimbeoo ŋↄn zi u zugu n-yisigri u seem? U yi ti bɛ m-bɛ n-kaasi pam, ka arizinni maa darigi u halli ka nantoori fufukku ti yiiri u noori ni na, n-kur mugsiri u ka ku sakki ni u basi u.
42009040	Ka m pun susi i nyaandↄliba wa, ni, ba karima arizimbeoo maa m-basi, ka ba bu nyaŋŋi."
42009041	Ka Yisa gyɛrigi n-yɛli, "Ah! Ya zuna niriba wa n kur nyɛ bungↄlima, ka ku sakki yɛdda niŋbu! Daba ala ka mani ni yarima nin la'am m-bɛ ni, bee daba ala ka n ya toaai n-di ya sugru? Mari i bii maa n-kyɛ kpa na!"
42009042	Ka ŋↄn daa mari bii maa n-kyɛnni Yisa saani na, arizimbeoo maa daa lusi u tiŋŋa ka darigi u. Ka Yisa daa tasi arizinni maa zugu ka kyɛ ka bii maa kpaŋŋi, ka u zaŋŋi u n-labsi n-ti u ba maa.
42009043	Ka di daa niŋi niriba maa alahazibu zaŋŋi n-kyaŋŋi Naawunni ŋↄn galisi seem.
42009044	Tↄ; ka zama maa ŋↄn daa kur teesiri Yisa ŋↄn daa tumni alahazibu tunseelikam zaa yɛla maa, u daa yɛli u nyaandↄliba maa, ni, "Ya kyɛ ka yɛttↄ'aseaa man ya tↄ'asi wa kpɛ ya tuba ni suŋŋa: ba nin zaŋŋi man Ninsaala Biiya n-niŋi ninsaalidima nuu ni."
42009045	Amaa ba daa bu baŋŋi Yisa ŋↄn daa yɛli seem maa gbinni, ka di daa sↄ'ai ni ba saani, ka ba daa kↄŋŋi di baŋŋni zaa. Ka ba mun daa bu boosi u m-baŋŋi, dabeem ŋↄn daa mari ba maa zugu.
42009046	Yisa nyaandↄliba maa daa ti ŋmeeri la taaba nangbankpeemni ni ba baŋŋi ŋↄn gaari u kpeaa ba puuni.
42009047	Ka Yisa daa baŋŋi ba sufu ni teesa, ka u booli bibila na n-zaŋŋi u n-zaali n-tabli u mammaŋŋa, ka yɛli ba, ni,
42009048	"Ŋↄnkam deaari bibila wa tataabu man yuuri zugu deaari la mani, ka ŋↄnkam mun deaari ma deaari la Ŋↄn tum ma na maa. Dinŋↄna ŋↄn poora ya zaasa ni, di daama gaari ya zaa."
42009049	Ka Gyↄni daa yɛli Yisa, "N Daana, ti da nya sↄ ka u mari i yuuri n-katti arizimbeeri, ka ti bu sakki ni u tum lala, ŋↄn bu tabli ti la'aŋŋu n-dↄla zugu."
42009050	Amaa ka Yisa yɛli u, ni, "Di za'asiri u, dama ŋↄnkam bu zabri ya n nyɛ ŋↄn zɛ ya nyaaŋŋa."
42009051	Tↄ. Yisa saazugu lappu saha ŋↄn daa ti paai na, u daa gbaai la Gyɛrusalɛm kyɛnni ni nimbiri moaa.
42009052	Ka u daa tum tuumudima ni ba daŋŋma u tooni. Ka dizugu u tuumudima maa daa paai Samɛrii tinkpanseaa puuni nti maali siri zaa n-guri u.
42009053	Ka tinkpaŋŋa maa dima daa ti za'asi, ni, ba ku deaai u, ŋↄn bɛ soori n-kyɛnni Gyɛrusalɛm maa zugu.
42009054	Ka u nyaandↄliba wa, ban yuya boonni Gyeemsi ni Gyↄni la, ŋↄn daa wum lala maa, ba daa boosi Yisa, ni, "Ti Dugma, i boori ni ti kyɛ ka bugum yi saazugu na nti di ba, bee?"
42009055	Ka Yisa daa ŋmaligi n-tasi ba zugu;
42009056	ka ba daa doaai n-gaari m-paai tinkpanseaa nti gbɛ bɛni.
42009057	Yaasa, Yisa ni u nyaandↄliba maa ŋↄn daa ti bɛ soori zugu n-kyɛnna, dↄsↄ kyɛ na nti yɛli u, "N nin dↄli i n-kyɛnni luginseelli kam zaa."
42009058	Ka Yisa yɛli u, "Yↄbaasi mari la vↄya n-kpeera, ka niinsi mun mari la teeri n-tↄmna, amaa man Ninsaala Biiya ka luginseaa man nin zaŋŋi n zugu n-dooli gba."
42009059	Ka Yisa daa laa n-yɛli dↄsↄ, ni, "Dↄli ma!", ka di daama yɛli u, ni, "Kur kyɛ ka n kuli ka m ba yi ti kpi ka n sↄ'ai u pↄi ka naayi kyɛ na n dↄli i."
42009060	Amaa ka Yisa daa yɛli u, "Kyɛ ka kpiimma sↄ'ari ba kpiintaaba: nyin muna - kyɛma nti moonni Naawunni naam mooligu."
42009061	Ka sↄ mun daa ti laa n-kyɛ na nti yɛli Yisa, ni, "N Daana, n nin dↄli i, amaa kyɛ ka n kuli n-kyeoosi n yiri dima pↄi, ka naayi kyɛ na n-dↄli i."
42009062	ka Yisa yɛli u, ni, "Ninvugsↄ ŋↄn zaŋŋi u nuu n-gbaai kuuri ka laa n-gↄsiri u nyaaŋŋa bu sumni Naawunni naam beebu ni."
42010001	Dinŋↄ nyaaŋŋa ka ti Dugma Yisa daa yiisi ninvugpisiyↄpↄi ni ayi m-paasi ka puri ba niriba ayiyi n-tum ba ni ba daŋŋi u tooni n-kyaŋŋi tinseesi zaa u mammaŋŋa gba ŋↄn ya kyaŋŋi.
42010002	Ka yɛli ba, ni, "Ya kyi ŋmaabu tuma wa zoaaya pam, amaa ka ya tuntumniba maa mun bu zoaai; dizugu ya susim ti Dugma ŋↄn nyɛ puu wa daana, ka u tum niriba na m-paasi ba ŋma.
42010003	N tumni ya ni ya yim soori n-kyaŋŋi, amaa ya baŋŋma, ni, ya nyɛ la kaman pɛbiseeba ban bɛ kunduna sunsukkuni.
42010004	Yan di mari baagyi bee booriga bee namna n-kyaŋŋi; ya mun di puusiri sↄ soori ni.
42010005	Ka ya yi ti paai n-kpɛ yiri seaa zaa ya yɛlima, ni, Naawunni nin taasi u sufudoaa n-niŋi yiri wa ni na:
42010006	ka sufudoaa daana yi siri bɛ bɛni, dinŋↄna ya gba sufudoaa nin bɛ u saani. Amaa di yi pa lala, di nin labi ya saani na.
42010007	Ya kpalimma yiri maa ni n-diri ka nyuuri bunseelli kam zaa ba yi ti nyaŋŋi n-ti ya, dama di sumsi ni tuntumna deaari u yoori. Yan di laa n-yiiri yiri seaa n-lↄŋŋni yiri seaa.
42010008	Ya mun yi paai tinseelli kam ka ba sakki n-deaai ya, ya dim bundiriseelli zaa ban nin zaŋŋi n-ti ya,
42010009	ka tibi baariseeba ban bɛ tiŋŋa maa ni ka ba kpaŋŋi, ka yɛli daadam maa, ni, Naawunni naam paari ba na.
42010010	Amaa ya yi ti kpɛ tinseaa ka ba bu sakki ni ba deaai ya, ya dↄli lala tiŋŋa maa sↄya n-yɛtta,
42010011	'Halli ya tiŋŋa wa tankpↄseesi an pirigi ti nↄba wa gba ti nin pisigi m-basi ya zugu, amaa see ka ya laa m-baŋŋi, ni, Naawunni naam paari ya na.'
42010012	Ka n yɛli ya, ni, Zaadaari yi ti paai, di nin tↄ n-tiri lala tiŋŋa dima n-gaari din ti ya n-tↄ n-tiri ninvugbɛseeba ban daa bɛ Sↄdoom tiŋŋa ni seem la gba."
42010013	Ka Yisa daa laa n-yɛli, "Zugubeoo ka ya nin nya, yarima Kↄreezini dima ni Bɛtsaida dima wa! Dama ba di yi daa tum tunkara Taaya ni Saidoon tinsi ni hoo man tumni seesi ya tinsi maa ni la, ban tumbeeri dima wa daa naa n-yɛ tankyɛra n-zinni m-bugi tampɛ'alim n-wulisiri ba sufusa'aŋŋu ŋↄn nyɛ seem, ka takki ba halibeoo beebu la: m-pun niŋi lala ka di daa naa n-yuui.
42010014	Amaa Zaadaari halli Taaya ni Saidoon ninvugbeeri wahala gba ku paai ya dinni.
42010015	Yarima muna, ya Kapirinyum dima wa, ya bu duusiri la ya mansi m-paai arizana ni? Amaa ba nin sigsi ya kpiimma tiŋŋa ni sa.
42010016	M biisi, ŋↄnkam sakki n-wum ya noori wumni la mani, ka ŋↄnkam za'asi ya noori wumpu za'asiri la mani; ka ŋↄnkam mun za'asi ma za'asiri la Ŋↄn tum ma na la."
42010017	Ka Yisa ŋↄn daa tum ninvugpisiyↄpↄi ni ayi seeba la n daa ti kyaŋŋi ka labi u saani na ni sufupeelli, nti yɛli u, ni, "Ti Dugma, halli arizimbeeri gba ka ti nyaŋŋi i yuuri zugu!"
42010018	Ka u yɛli ba, "N gↄsi n-nya ka Sintaani mammaŋŋa yi saazugu n-lu na kaman saa ŋↄn yi nyakki seem la!", ni,
42010019	"Ya nyama, n ti ya soori ni ya nin toaai n-nↄ wugi ni nansi yↄriyↄri, ka nyaŋŋi ti Dindaana maa kpeeŋŋu zaa, ka bunseelli kam ku toaai n-niŋi ya seela.
42010020	Amaa dinŋↄ zaa yↄri, yan di kyɛ ka ya sufu pɛligi ni yan nyaŋŋi arizimbeeri maa zugu, amaa ya kyɛ ka ya sufu pɛligi ban pun sↄbi ya yuya arizana ni maa zugu."
42010021	Di saha maa ka Naawunni Sii Kasi daa kyɛ ka Yisa sufu pɛligi pam, ka u yɛli, "M Ba Naawunni, nyin ŋↄn su arizana ni duniya wa, m pɛ'ari i ni, dama nyin zaŋŋi yɛla wa zaa n-sↄ'ai ka kyɛ yɛm dima ni baŋŋniba ka laa n-kasigi a n-wulisi bileesi. Ii, m Ba, yɛlimaŋni lala veela i saani.
42010022	Bunseelli kam zaa ka m pun deaai m Ba nuu ni. Sↄ ka ni m-mi Bii maa ŋↄn nyɛ sↄ, na'ala u Ba maa m mi u; ka sↄ mun gba ka ni m-mi m Ba maa ŋↄn nyɛ sↄ, na'ala mani u Bii maa m mi u; m-paasi sↄkam man, u Bii maa, n nin sakki ni n kasigi m Ba maa yɛla n-wulisi u."
42010023	Di nyaaŋŋa u daa ŋmaligi kpaŋŋa n-tↄ'asi n-ti u nyaandↄliba kↄkↄ n-yɛli ba, ni, "Ninvugseeba ban nya yan nyari bunseesi wa mari la zugsuŋŋu!
42010024	Dama n yɛtti ya, ni, sahaseaa din gaari, anabidima ni nadima pam daa boori la ba da nya yan nyari bunseesi wa ka mun bu nya a; ka daa laa m-boori la ba wum yan wumni seelli wa ka daa bu wum."
42010025	Tↄ; ka Naawunni zaaligu baŋŋnisↄ daa ti boori ni u zamsi Yisa yɛm, ka doaai n-zaani m-boosi u, ni, "N Karimba, wula ka n ya n-niŋi n-nya nyↄvuri kan ka naari?"
42010026	Ka Yisa yɛli u, "Wula ka di sↄbi Naawunni zaaligu ni? I Litaafi kariŋŋu wulisiri i la wula?"
42010027	Ka u daa labsi n-yɛli, "Ni, 'I zaŋŋma i sufu zaa n-wuri i Dugma Naawunni, ni i siiya zaa, ni i kpeeŋŋu ni i teesa zaa.', ni, 'Wuri i taraana hoo nyin wuri i mammaŋŋa seem la.' "
42010028	Ka Yisa yɛli u, "Mboo! I labsi suŋŋa pam: dizugu niŋma lala ka i nin nya nyↄvuri maa."
42010029	Ka u mun daa bu boori ba galim u u boosigu maa zugu, ka dizugu u daa laa m-boosi, ni, "Ka ŋↄni n nyɛ n lala 'taraana'?"
42010030	Ka Yisa daa labsi n-yɛli u, ni, "Dↄsↄ n daa bɛ ni, ka u daa yi Gyɛrusalɛm n-kyɛnni ni u ti paai Gyɛrikoo tiŋŋa. Ka u na kyɛnni n-sigri zoori, ka sↄguriba daa luri u soori maa zugu m-pirigi u sutura zaa, ka bu u halli ka u ti gyɛa, ka kyɛ u n-dooli sↄkpaŋŋa ka u daa pↄtti la kum.
42010031	Ka di daa bu yuui ka maalimaannisↄ ti dↄli soori maa na nti nya u, ka lↄkki n-gaari ka kyɛ u.
42010032	Lala gba ka Liivai za'anↄri dↄsↄ gba daa ti dↄli soori maa na nti nya u, ka ŋↄn gba daa lↄkki n-gaari ka kyɛ u.
42010033	Amaa ka Samɛrii dↄsↄ gba daa ti dↄli soori maa na nti paai bɛni n-nya doo maa, ka di daa niŋi u namboo pam.
42010034	Ka u daa kyaŋŋi m-paai doo maa saani n-zaŋŋi daam m-peaai u dansi maa, ka boaai kpaam n-niŋi, ka zaŋŋi tana n-lↄ u yuuma maa. U daa zaŋŋi u n-ziili u mammaŋŋa bumbaarigu zugu n-kyaŋŋi nti kpɛ saamma kpeebu yiri m-mari u suŋŋa.
42010035	Tↄ, ka beoo ŋↄn daa ti neaai ka Samɛrii doo wa yi ya kyaŋŋi u kyɛnni la, u daa yiisi ligri n-ti u yikpɛdaana maa ka yɛli u, ni, u gↄsim u baara wa suŋŋa halli ka u ti labi na. Ni, ligri maa yi ti pↄsigi ka u labi na, u nin yↄ ka samni maa an kpalim n-ti u dirindaari maa.
42010036	Tↄ: ba niriba ata maa sunsukkuni, ba ŋↄni n zaŋŋi doo maa n-leebi u taraana?" Ka u labsi n-yɛli u, ni, "Dↄsↄ ŋↄn daa zↄ u namboo la."
42010037	Ka Yisa yɛli u, "Gba kyɛma nti niŋi lala!"
42010038	Tↄ; ka Yisa ni u nyaandↄliba daa ti paai tinkpanseaa, ka pↄ'asↄ ŋↄn yuuri daa boonni Maata zaŋŋi u nti kpeesi u yiri.
42010039	Ka Maata tinzↄ, ŋↄn yuuri daa boonni Mariama la, daa kyaŋŋi nti zinni Yisa tooni n-wumni u yɛttↄ'a,
42010040	amaa Maata ŋↄn daa kur bɛ la bundirigu dugbu ni. Ka Maata daa kyɛ Yisa saani na nti boosi u, ni, "N Daana, i ba'a na'a ka ni n tinzↄ wa yɛla ni? - dama u kyɛ tuma maa zaa n-gyeeli ma. Yɛlim u, ni, u suŋŋma ma!"
42010041	Ka Yisa yɛli u, "Ԑɛh, Maata! I zaŋŋi la yɛla pam m-mugsi i mammaŋŋa nimmoosi,
42010042	amaa bunyinni kↄkↄ n kpa talasi, dizugu Mariama n yiisi bunsuŋŋu, sↄ mun ku toaai n-deaai di u saani."
42011001	Dahinseaa ka Yisa daa ti bɛ luginseelli n-susiri Naawunni; ka ŋↄn daa ti susi n-naai, u nyaandↄlisↄ daa yɛli u, "Ti Daana, wulisim ti Naawunni susigu soori hoo Gyↄni ŋↄn daa wulisi u nyaandↄliba seem la."
42011002	Ka Yisa daa labsi n-yɛli ba, "Ya yi ti susi Naawunni, ya susim nŋↄa :- 'Ti Ba, kyɛ ka i yuuri du, Ka i naam kyɛ na.
42011003	Tim ti dabsiri zaa ti beoo kam bundirigu;
42011004	Ka kyɛri ti tumbeeri m-pɛŋŋi ti, Dama ti gba kyɛri ban tum ti taalli tumbeeri m-pɛŋŋi ba: Ka di kyɛ ka ti nya zamsigu nti lu.' "
42011005	Yisa daa laa n-yɛli ba, ni, "Ya bu nya, nyin yi mari i zↄa, ka u kyɛ i saani na yuntasuusi nti yɛli i, 'N zↄa, zaŋŋma paanukpila ata n-ti ma.
42011006	N saansↄ n yi wa'aligu m-paai ma na yuŋŋu wa, m mun ka bundirigu n nin ti u.'
42011007	Ka nyini mun kpalim m-bɛ duu puuni n-gyɛrigi u, ni, 'Di daamni ma! Man ni m biisi pun kpɛ la doaa ziiya, n ku toaai n-doaai n-ti i bunseelli zaa!'
42011008	N yɛli ya, ni, halli ni i ku doaai n-ti u ŋↄn nyɛ i zↄ maa zugu, amaa doo maa ŋↄn kpalim n-susiri i la zugu i nin doaai n-ti u ŋↄn boori seem maa.
42011009	Dinzugu ka n yɛtti ya, ni, ya susima ka ya nin deaai yan susi seelli maa; ya booma ka ya nin nya yan boori seelli maa; ya boolima ka ba nin yoaai kyɛburu maa n-ti ya.
42011010	Dama ŋↄnkam susira deaari ni, ŋↄnkam boora nyari ni, ka ŋↄnkam boonna ba nin yoaai n-ti u.
42011011	Yaseeba ban mari ya biisi wa, n ya boosi ya, ni, i bii yi ti susi ziŋŋa i saani, i nin zaŋŋi waafu n-ti u, bee?
42011012	Bee u yi ti susi gyɛlli, i nin ti zaŋŋi naŋŋa n-ti u? - Ay, i ku niŋi lala!
42011013	Tↄ! ya nyɛ la ninvugseeba ban mari teesibeeri ya beebu ni, ka ni di zaa yↄri halli yarima gba mi yan zaŋŋi piinisuma n-tiri ya biisi: dinŋↄna ya Ba ŋↄn bɛ arizana ni bu ya zaŋŋi u Vuusim Kasi maa n-ti ban susiri u?"
42011014	Tↄ; ka Yisa daa ti katti arizimbeoo sↄ saani ka arizinni wa daa kyɛ ka doo maa kpalim n-nyɛ zↄligu. Ka arizinni maa ŋↄn daa yi na ka kyɛ u maa, zↄligu maa daa tↄ'asiri ni, ka di daa niŋi zama maa alahazibu.
42011015	Amaa niriba maa seeba daa yɛliya, "Biyɛlizibuli m mari u: u zaŋŋi ArizinNaaba yiiko n-katti la arizimbeeri maa."
42011016	Baseeba mun daa zamsi u n-susiri u, ni, u kyɛ ka alahazibu tunseelli yi saazugu na ka ba nya.
42011017	Yisa daa mi ba sufu ni teesa ŋↄn nyɛ seem, ka dizugu u daa yɛli ba, "Tinseelli kam zaa kan timbiisi ŋↄn yi purigi n-zabri ni taaba nin sa'am zaa, bee yiri dima yi zabri ni taaba, lala yiri maa nin ti lu.
42011018	Dizugu ŋↄn Biyɛlizibuli muna, u yi ti za'asi u mammaŋŋa, ŋↄn gba ku toaai n-zaani. Dama ya yɛliya, ni, Biyɛlizibuli yiiko ka n zaŋŋi n-katti arizimbeeri.
42011019	Ka dinŋↄna n yi zaŋŋi la Biyɛlizibuli yiiko n-katti arizimbeeri maa, ka ya karimbiseeba ban katti ba la zaŋŋi ŋↄni dinni n-katta? Dizugu ban nin ti kari ya yɛttↄ'a wa sariya n-lusi ya.
42011020	Ka m mun zaŋŋi la Naawunni yiiko n-katti arizimbeeri n-yiisiri niriba ni, dinŋↄna Naawunni naam pun daŋŋi m-paai ya na.
42011021	Yaa daana yi ti mari u tↄppu neema n-guri u yiri, sↄsↄ ku niŋi u marigu seela.
42011022	Amaa ninvugsↄ ŋↄn mari yaa n-gaari u yi ti tuusi u n-nyaŋŋi u, u faari la u tↄppu neenseesi ŋↄn niŋi yɛdda maa, ka fa u yiri puuni buna zaa m-paasi, n-zaŋŋi a n-tisi u nyaaŋŋa dima.
42011023	Ka ninvugsↄ ŋↄn ku sakki ni u zɛ n nyaaŋŋa, ŋↄna n za'asiri ma n-yi n nyaaŋŋa; bee sↄ yi ku suŋŋi ma ni ti la'asi bunwurima, u wurimni a ni m-basira."
42011024	"Tↄ; ka arizimbɛsↄ n daa bɛ ni, ka u daa kpɛ dↄsↄ puuni n-su u. Ka ba daa yiisi u ŋↄn daa bɛ dↄsↄ puuni maa n-kari u m-basi. Ka u daa yi n-kyɛnni n-gyinni yoo ni, tinkuuma maa ni, m-boori vuusim ziiya, halli nti gyɛa. Ka u daa yɛli, ni, 'See ka n labi n doo maa saani - yiri seaa man daa yi ka kyɛ la ni!'
42011025	Ka u daa ti labi na n-nya ka ba pun pii yiri maa kasikasi n-sɛ'asi ka suŋŋa.
42011026	Dizugu u daa labi n-kyaŋŋi n-zaŋŋi u arizintaaba ayↄpↄi seeba ban bɛ n-gaari u mammaŋŋa, ka ba daa kpɛ nti bɛ bɛni. Di saha maa ka di daama beesigu daa bɛ pam n-gaari din daa daŋŋi m-bɛ seem maa."
42011027	Tↄ; ka Yisa ŋↄn daa kur yɛtti anŋↄ maa, ka pↄ'asↄ daa bɛ zama maa puuni n-tasi m-booli, ni, "I ma sↄ ŋↄn daa dↄ'ai i, ka daa mↄ'asi i maa - ni u zugsuŋŋu!"
42011028	Ka u labsi n-yɛli u, "Di pa lala. Zugsuŋŋu dima n nyɛ baseeba ban wum Naawunni yɛligu ka sakkri n-dↄla."
42011029	Sahanseaa ka zama pam daa la'am na m-maali n-zoaari pam, ka Yisa daa gbaai yɛttↄ'a n-yɛli ba, ni, "Zuna niriba wa n nyɛ ninvugbeeri. Ba ba'a kur bɛ la alahazibu nyaabu ni, ni ba ti baŋŋi yɛla, amaa ba ku nya sɛseelli m-paasi la Gyoona alahazibu yɛla zugu.
42011030	Ya nyama: Niniva dima ŋↄn daa nya Anabi Gyoona yɛla ka di daa niŋi ba alahazibu seem la, lala ka zuna niriba nin nya man Ninsaala Bii yɛla ka di nin niŋi ba alahazibu.
42011031	Pↄ'a-naaba sↄ ŋↄn daa su nudirigu lugri tinseaa la daa yi wa'aligu n-kyɛ na ni u ti wum NaaSulɛmaana yɛm yɛttↄ'a maa, ka dizugu u nin doaai n-galim zuna niriba wa Zaadaari, dama ŋↄn gaari NaaSulɛmaana bɛ la kpa zuna ka ba bu ya wum.
42011032	Niniva dima gba daa wum Gyoona wa'azu yiisigu la ka daa kyɛ ba tumbeeri m-basi ka niŋi tuuba, ka dizugu ba nin doaai n-galim zuna niriba wa Zaadaari, dama ŋↄn gaari anabi Gyoona bɛ la kpa zuna ka ba bu ya wum."
42011033	Yisa daa laa n-yɛli, "Sↄ na zi n-nyoaai firila n-zaŋŋi kuriba m-pili ka, amaa u zaŋŋi ka n-tↄm la bunseelli zugu ni ban kam kpeeri na zaa nin nya neesim maa.
42011034	Nira nini n nyɛ hoo u ningbina firila: i nini yi neaai suŋŋa, i ningbina zaa mari la neesim, nyain! Amaa a yi ti sa'amna, i ningbina zaa bɛ la zibsim ni.
42011035	Dizugu di kyɛ ka neesim din bɛ i ni maa ti leebi zibsim.
42011036	Ka i ningbina zaa yi neaai suŋŋa, halli ka zibsim ka di ni halli beelabeela, dinŋↄna di nin neaari ni zaa, kaman firila ŋↄn neaari seem la."
42011037	Tↄ; Yisa ŋↄn daa bɛ yɛttↄ'a maa ni ka Farisisↄ daa zuusi u, ni u kyɛ u yiri maa na ka ba ti la'am n-di bundirigu: ka u daa kyaŋŋi ka ba daa ti zinni ni ba di.
42011038	Ka di gyɛri Farisii maa ŋↄn daa nya ka Yisa bu daŋŋi m-peaai u nuusi ka zinni ni u di maa zugu.
42011039	Ka ti Dugma daa yɛli u, "Yarima Farisii dima peaari la kↄbeesi ni laasi nyaaŋŋa, amaa ka ya puuni na paali ninvugfaabu ni yɛlibeeri.
42011040	Yarim gyɛra wa! Pa Naawunni ŋↄn daa maali nyaaŋŋa la n daa maali puuni maa gba?
42011041	Dizugu ya zaŋŋma din bɛ laasi maa puuni n-tiri faradima, ka bunseelli kam zaa nin leebi kasi n-ti ya.
42011042	Zugbeoo bɛ yarima Farisii dima zugu! Dama ya yiisiri la naanzuuwa ni kpaligu ni zɛvaari zaa zakka, amaa ka lee n-kyɛri yɛlimaŋni tumpu zaŋŋi n-kyaŋŋi niriba, ni wurilim zaŋŋi n-kyaŋŋi Naawunni, m-basira. Ya yi ti teaari anŋↄ ka bu laa n-tam seesi la, di yi sↄa.
42011043	Zugbeoo bɛ yarima Farisii dima zugu! Dama ya boori la tooni ziziisi ya yi ti la'am Naawunni la'aŋŋu duri maa ni, ka na boori ni sↄkam zaa puusiri ya daasi puuni.
42011044	Zugbeoo bɛ ya zugu! Dama ya ŋmani la hoo gbala seesi niriba ŋↄn noori n-gatta ka bu mi, ni, gballi nla."
42011045	Tↄ, ka di saha maa ka Naawunni zaaligu baŋŋnisↄ daa labsi n-yɛli Yisa, ni, "N Karimba! i yi tↄ'asiri nŋↄa, i tuuri la tirim gba m-paasira."
42011046	Ka Yisa gyɛrigi u, ni, "Yarima gba ban nyɛ zaaligu baŋŋniba, zugbeoo bɛ ya zugu! Dama ya zaŋŋi la zitibsa n-ziinni niriba, ziseesi ban ku toaai n-zi, ka ya sↄ mun pun ku wukki ziiri maa halli beela n-suŋŋi ba.
42011047	Zugbeoo bɛ ya zugu! Dama ya maanni la gbala n-tiri anabidima, amaa ya yaadima n daa nyɛ ban daa ku ba.
42011048	Lala zugu ya wulisiri, ni, ya nini tigi ya yaadima ŋↄn daa niŋi seem la - ni, ban daa ku ba, ka yarima mun n maanni ba gbala.
42011049	Dinŋↄ zugu ka Naawunni yɛm yɛla puuni ba daa pun yɛli, ni, Naawunni nin tum anabidima ni tuumudima na, ka ya nin ku baseeba ka kari baseeba nti namsi ba pam.
42011050	Dizugu zuna niriba nin ti zi taalli zaŋŋi n-kyaŋŋi ban daa ku anabidima zaa yɛla maa, duniya piiligu ni la sa,
42011051	n-yi Eebli kuubu ni, halli nti paai Zakarii ban daa ku sↄ Naawunni Gyeeŋŋu Yiri puuni, Dutitaari ni saramaaligu zii maa sunsukkuni la. Yɛlimaŋni ka n yɛtti ya, Naawunni siri nin zaŋŋi ba taalli n-ziili zuna niriba wa.
42011052	Zugbeoo bɛ ya zaaligu baŋŋniba wa zugu! Dama ya zaŋŋi la bamsim bamsigu za'anↄri saafibii m-basi. Yarima mammansi ku sakki n-kpɛa, ka ya ta'ari ban kpeeri soori."
42011053	Tↄ: ka Yisa ŋↄn daa ti yi bɛni, Farisii dima ni zaaligu karimbadima daa piili m-boosiri u boosa ni ba lugsi u noori ni.
42011054	Ba daa guusiri ni ba gbaai u, u yɛttↄ'a puuni.
42012001	Ka niriba tusa tusa ŋↄn daa kur la'amni Yisa saani na halli nti mugi taaba - halli nti noori taaba gba - Yisa daa daŋŋi n-tↄ'asi n-ti u nyaandↄliba ni ba gbaam ba maŋŋa suŋŋa zaŋŋi n-kyaŋŋi Farisii dima dabina yɛla - di nyɛ la ba birikↄnsi.
42012002	Ka u daa laa n-yɛli ba yaasa, ni, "Bunseelli zaa kan pili ka bu nyara, ba nin piligi ka ka sↄkam nya; ka yɛttↄ'asↄ'ara zaasa muna - sↄkam nin baŋŋi a gbinni ŋↄn nyɛ seem.
42012003	Ya yi ti sↄ'ai zibsim ni n-tↄ'asi yɛttↄ'aseesi zaasa, ba ya n-wum a la wuntampeeliga; yan kpɛ duri puuni ka waasi n-yɛli yɛliseesi la, ba nin ti du saazugu m-mooli a ka sↄkam zaa wum."
42012004	"N ya yɛli ya ni, yarim ban nyɛ n zↄdima la, ni, yan di zↄri ninvugseeba ban kuuri niriba ningbina, ka ku laa n-toaai n-niŋi ba seelli m-paasi.
42012005	Amaa n nin wulisi ya din sumsi ni dabeem yi mari sↄa: ya zↄm sↄ ŋↄn nin toaai n-zaŋŋi ya, ya kum nyaaŋŋa, n-lↄsi bugum ni. Ya niŋma ma yɛdda, ni, ŋↄna ka di kpa talasi ni ya zↄri u.
42012006	Ammi, ya bu nya ka ba la'asiri niimbisi anu n-koosiri la'abisi ayi? Amaa Naawunni na zi n-tam halli niimbila yinni yɛla.
42012007	Halli ya zↄbri muna, Naawunni mi a gba yɛla, ka baŋŋi a zaa yinni yinni kaaligu ŋↄn nyɛ seem. Yan di zↄri dabeem, dama ya mari bukyi pam n-gaari niinsi maa zaa."
42012008	Ka Yisa daa laa n-yɛli ba, "Yɛlimaŋni ka n ya n-yɛli ya, ni, ŋↄnkam zaani niriba tooni n-yɛli, ni, u nyɛ la n dinni, man Ninsaala Bii gba nin ti zaani Naawunni malaakadima tooni n-yɛli, ni, u nyɛ la man gba dinni.
42012009	Ka ŋↄnkam mun yi za'asi ma niriba tooni, man gba nin za'asi u Naawunni malaakadima tooni.
42012010	Ka ninvugsↄ ŋↄn tↄ'asi yɛttↄ'abeeri n-galim man Ninsaala Biiya, u nin toaai n-nya kyɛ-m-pɛŋŋi; amaa ŋↄnkam tↄ'asi yɛttↄ'abeeri n-galim Naawunni Sii Kasi maa, di daama ŋↄn kur ku nya u taalli kyɛ-m-pɛŋŋi.
42012011	Ba yi ti zaŋŋi ya n-taasi la'aŋŋu duri ni, bee nadima saani, yan di boosiri ya sufu ni yan ya labsi seem bee yan ya gyɛrigi seem,
42012012	dama ba boosa maa saha ka Naawunni Vuusim Kasi nin ti wulisi ya yan ya labsi seem."
42012013	Tↄ; ka dↄsↄ daa zɛ zama maa sunsukkuni n-yɛli Yisa, ni, "N Karimba, yɛlim m beeri wa ka u purigi ti ba faari n-ti ma, ti ba ŋↄn daa kpi ka kyɛ u arizikki la tↄrli kan nyɛ n dinni!"
42012014	Ka Yisa daa labsi n-yɛli doo maa, "N zↄa, ŋↄni n lee n-zaŋŋi ma n-niŋi ya sarikatta bee ya faariputta?"
42012015	Di saha maa ka u daa yɛli ba, ni, ba gbaam ba mansi ka di boori ligri nti yakki, dama ninsaala nyↄvuri bu bɛ la u marigu ŋↄn nyɛ seem ni kↄkↄa.
42012016	Ka u daa nyɛsi ba nyɛsiri, ni, "Bundaansↄ n daa bɛ ni, n-kↄ n-nya bundirigu pam;
42012017	ka daa yɛli u sufu ni, ni, 'Wula ka n ya n-niŋi, dama n ka luginseelli man ya n-zaŋŋi m bundirigu wa n-kpeesi?'
42012018	Ka yɛli, 'Man nin niŋi seem nŋↄa: n nin wurim n napaari wa ni m buya zaa ka takki m-mɛ bunkara ka a gaari a, n-zaŋŋi m bundira wa zaa n-niŋi.
42012019	Lala zugu n nin yɛli n sufu ni, ni, m mari bundira ni neema pam din nin mari ma yuumbↄbgu, dinzugu din yi kpalim n-ti ma yi nyɛ la n-ziya n-vuusira ka dira ka nyuura ka bↄbri n yuubu ka mari sufupeelli!'
42012020	Amaa ka Naawunni yɛli u, 'Nyin gyɛrigu wa! Yuŋŋu wa zaazaa ka n nin deaai i nyↄvuri, ka bunseelli zaa nyin mari n-kuunni maa nin leebi ŋↄni dinni?'
42012021	Lala n nyɛ di n-tiri ninvugsↄ zaa ŋↄn kur gↄsiri u ligri, ka ka seelli Naawunni saani."
42012022	Ka Yisa daa laa n-yɛli u nyaandↄliba, ni, "Dinzugu n ya yɛli ya, ni, yan di zaŋŋi yɛla m-mugsi ya mansi zaŋŋi n-kyaŋŋi ya nin niŋi seem n-nya bundirigu n-di, bee n-nya sutura n-yɛa, - yan di fabli anŋↄ zaa yɛla;
42012023	dama nyↄvuri gaari bundirigu, ka ningbina gaari bunyeerigu.
42012024	Ya gↄsim niinsi ni luya; ba bu butta, ba mun ka napaari ni buya, amaa ti Dugma Naawunni diisiri ba ni: ka yarima mari la bukaata pam n-gaari niinsi la.
42012025	Ya sↄ nin toaai n-zaŋŋi u nyↄvuri yɛla m-mugsi u maŋŋa nti yakki u nyↄvuri tↄriga m-paasi halli dabsiri yinni gba?
42012026	Tↄ; ka ya yi ku toaai n-niŋi yɛttↄ'abila dinŋↄ taabu, wula zugu ka ya zaŋŋni yɛliseesi an kpalim maa m-mugsiri ya mansi?
42012027	Ya teesima pↄ'a-veelli-ku-siisi-koom yɛla: ya gↄsim n-nya kan zoaari seem, ka bu tumna, ka mun bu waanni gumni, bee, n-wugri tana n-seera, amaa n yɛtti ya ni, ni, halli NaaSulɛmaana ni u naam gyirima zaasa gba daa na zi m-bↄbi suturiveela kaman mↄpuuma wa yinni veelim ŋↄn nyɛ seem.
42012028	Ka Naawunni yi zaŋŋi veelim wa tataabu n-niŋi mↄseesi an bɛ moo ni zuna ka beoo ka a sa nin nyↄ bugum m-basi, wula ka u ku yeeli yarima sutura? Yarim yɛdda kↄŋŋniba wa!
42012029	Dinzugu yan di fabinna, bee n-teesiri yan ya di seelli yɛla, bee yan ya n-nyu seelli.
42012030	Duniya wa ninvugseeba ban bu mi Naawunni la bɛ la anŋↄ zaa nↄba karibu ni - bee, m ma'ai ni? Amaa yarima mari ya Ba Naawunni, ka u mi halli, ni, ya boori anŋↄ zaa.
42012031	Ay, see ka ya zaŋŋi Naawunni naam yɛla m-mugsi ya mansi, ka u nin zaŋŋi bunseelli din kpalim zaa m-paasi ya."
42012032	Ni, "Yarima n bibisi wa, yan di kyɛ ka dabeem mari ya, dama ti Dugma Naawunni yuubu nyɛ la ni u zaŋŋi u naam maa beebu n-ti ya.
42012033	Ya koosim ya neema zaa ka zaŋŋi lala ligri maa n-ti faradima. Ya maalim la'abooriseesi an bu kpiiri n-ti ya mansi, ka zaŋŋi a n-su ya arizana ni arizikki n-dooli: bɛni ka a ku fiilim, dama na'ayigsi ku toaai m-paai a, ka leelisi gba ku toaai m-paai a n-ŋↄbi.
42012034	Dama ya sufu kur ya bɛ la ya arizikki ŋↄn bɛ seela."
42012035	Ni, "Dinŋↄna ya barim n-zaani: ya bↄbma ka nyoaai ya firiladima m-maali siri,
42012036	hoo daaba ŋↄn maanni siri seem, ba yi ti guri ba dugma ŋↄn ya yi amriya kyuu ni n-labi na. Ka u yi ti paai na m-booli za'anↄri maa ni, ba nin guuri yoomyooma n-yoaai n-ti u."
42012037	Ka Yisa daa laa n-yɛli ba, "Daabseeba ban bu ti gbisira, ka ziya n-guri ba dugma halli ka u ti paai na - ay! ba nin ti mari sufupeelli pam." Ni, "Yɛlimaŋni ka n ya n-yɛli ya wa, ni, u nin yeaai u kparigu maa ka kyɛ ka ba zinni ka u gyeemni ba.
42012038	U yi ti yuui halli ni yuntasuusi bee bɛkyikyeoo saha ka kuli na ka ba niŋi siri n-guri u lala, ba siri nin nya sufupeelli pam.
42012039	Ya baŋŋma, ni, yiddaana yi da mi sahanseaa na'ayiga ŋↄn ya kyɛ u yiri ma na, u naa n-guri ka ku kyɛ ka u kabi n-kpɛ u yiri maa ni na.
42012040	Dizugu ya gba niŋma siri, dama Ninsaala Bii maa nin ti kyɛ na sahanseaa yan bu teesiri u yɛla."
42012041	Di saha ka Piita daa boosi Yisa, ni, "N Dugma, tirim ka i nyɛsi nyɛsiri wa n-tiri ti, bee sↄkam zaa?"
42012042	Ka Yisa daa gyɛrigi n-yɛli "Ninvugŋↄni n lee n-nyɛ daabsↄ ŋↄn mari yɛm ni yɛdda? - ka u dugma zaŋŋi u yiri maa fukumsi n-niŋi u nuu ni, ni u basiri mↄnni n-tiri ba, mↄnni basibu saha.
42012043	Ŋↄna n nyɛ daabsↄ ŋↄn nin nya sufupeelli, dama u dugma kuli na m-paai u u lala tuma maa ni: bee, pa ŋↄna?
42012044	Yɛlimaŋni ka n yɛtti ya, ni, u nin ti zaŋŋi u bunseelli kam fukumsi n-niŋi lala daabri nuu ni.
42012045	Amaa daabsↄ nin ti teesi u sufu ni, ni, u dugma maa yuuya pam ni kulibu na, ka dizugu u piili m-buuri u taaba, dↄppa ni pↄ'aba, ka dira, ka nyuuri daam m-bugra.
42012046	Di daama dugma maa nin ti paai na dahinseaa daabri maa ŋↄn bu teesiri u yɛla, bee sahanseaa ŋↄn bu mi u yɛla. Di saha ka u dugma maa nin ti darigi u tubri ka ŋmaasi u bisibisi, ka nin ti zaŋŋi u m-paasi ninvugseeba ban ka yɛdda maa zugu."
42012047	Ni, "Amaa daabsↄ ŋↄn mi u dugma yuubu ŋↄn nyɛ seem ka ku sakki ni u maali siri n-niŋi di, ŋↄn nin ti nya buuri pam:
42012048	ka daabsↄ ŋↄn bu mi u dugma yuubu ka tum din sumsi la buuri, ŋↄn mun buuri maa nin baala. Ban ti tisi ninvugsↄ pam, ŋↄn saani ka ba nin ti laa m-boosi pam yɛla. Ka ninvugsↄ ban zaŋŋi tuma pam fukumsi n-niŋi u nuu ni, ŋↄn gba saani ka ba nin ti boori ni ba wum u tuma pam tuma lahabaari."
42012049	Ka Yisa daa laa n-yɛli ba, ni, "Bugum zugu ka n kyɛ na, ni n zaŋŋi di n-tↄ n-niŋi duniya wa puuni, ka n sufu boori di da pun nyoaai.
42012050	N yɛla laa n-ŋmani hoo kↄsuubu, ka a na zɛya n-guri ma, ka di nyɛ la din kyɛ ka n sufu bu dↄya see ka a ti niŋi n-naai."
42012051	Ka boosi ba, ni, "Ammi, ya teesiya, ni, n kyɛnni na ni n ti zaŋŋi nangbanyinni n-ti duniya wa dima? Ay! - n yɛtti ya, ni, nangbankpeemni ka n taasiri na.
42012052	Pampaŋŋↄ zaŋŋi n-kyɛnna, yiri puuni niriba anu nↄya nin ti wↄligi taaba: ba niriba ata nin naai noori n-za'asi babayi la, ka babayi gba nin ti za'asi babata maa.
42012053	Doo ni u bii nↄya nin ti wↄligi taaba, ka laa n-za'asi taaba; ka pↄ'a ni u bipuŋŋa nin ti za'asi taaba, halli pↄ'a ni u bii pↄ'a nin ti za'asi taaba gba."
42012054	Ka Yisa daa ti yɛli zama maa, ni, "Ya yi ti nya ka sangbana doaari n-yiiri gbinni ya'ari na, ya yɛtti, ni, saa nin mi, ka ka siri nin mi.
42012055	Ka ya yi ti nya ka pɛbsigu zeeri n-yiiri nuzaa ya'ari na, ya nin yɛli, ni, wↄligu nin niŋi, ka di siri nin niŋi.
42012056	Yarima birikↄ'anu dima wa! Di kyaŋŋi la wula ka ya baŋŋi duniya wa ni sangbana an wulisiri seem, ka ku laa n-toaai m-baŋŋi zuna saha wa gbinni ŋↄn nyɛ seem?"
42012057	Ni, "Bↄ n lee n-niŋi ka ya mammaŋŋa bu baŋŋni din tuusi? Sↄ yi ya zaŋŋi i n-taasiri sarikatta saani, ka nyin ni ŋↄn na bɛ soori zugu n-kyɛnna, see ka i kyɛ ka ya naai noori m-maali yɛttↄ'a maa; ka di yi pa lala u nin zaŋŋi i n-kyaŋŋi sarikatta maa saani, ka sarikatta maa ti zaŋŋi i n-niŋi dansarika gura nuu ni, ka gura maa mun naayi zaŋŋi i n-kpeesi dansarika duu.
42012059	N ya yɛli i ni, ni, i ku toaai n-yi bɛni na see ka i yↄ i samni maa n-naai, halli ka la'afu yinni gba ku kpalim."
42013001	Tↄ. Din saha maa ka ninvugseeba ban daa bɛ bɛni daa tↄ'asiri Galilii dimseeba yɛla: ba daa yɛli Yisa, ni, Gↄmna Pailiti daa ku ba, ban daa maanni ba sara sahanseaa la, ka ba ziim ni bunkↄbri ziim maa daa gyɛtti taaba.
42013002	Ka Yisa daa labsi m-boosi ba, ni, "Kala, ya teesiya, ni, Galilii dima wa n daa nyɛ ninvugbeeri ni ala'akyi dima n-gaari ba Galilii taaba zugu ka ba daa namsi ba dinŋↄ maa?
42013003	N yɛtti ya, ni, Ay! Amaa faasee ka ya zaa takki ya teesibeeri ka kyɛ ya tunkyↄ'ama zaa: di yi pa lala ya gba nin baasi yↄri hoo ban daa baasi seem maa.
42013004	Bee, ninvugpiiya ni anii ŋↄna, seeba ban daa bɛ Sailↄ'am fↄŋŋu ni ka gyirambisa la daa lu n-ku ba la: ya teesiya, ni, ban daa mari taalli pam n-gaari Gyɛrusalɛm dima zaa?
42013005	N yɛtti ya, ni, Ay! Faasee ka ya takki ya teesibeeri ka kyɛ ya tunkyↄ'ama maa: di yi pa lala ya gba nin baasi yↄri hoo ban daa baasi seem maa."
42013006	Di saha maa ka u yi yɛli ba yɛttↄ'anyɛsiri, ni, "Dↄsↄ n daa bɛ ni, m-mari u tiwanni u gaadi puuni. U daa ti kyaŋŋi ni u tↄsi tii maa wala ka bu nya halli tiwalli yinni.
42013007	Ka u daa yɛli ninvugsↄ ŋↄn tumni u gaadi maa tuma n-tiri u la, ni, 'Yuuma ata nŋↄ ka n kyɛnni na m-boori tii wa wala ka bu nyara. Ŋmaam ka n-lusi tiŋŋa!' Ni, 'Wula ka ka kur diri tingbaŋŋu wa tam yↄriyↄri?'
42013008	Ka doo maa daa labsi n-yɛli u, 'M Bapira, kyɛli ka yuumni yinni m-paasi yaasa, ka n nin gbi n-gyiligi ka, n-niŋi tam n-niŋi ka, ka yuundaari ka ka ti wali wala, tↄ!
42013009	Ka mun yi na bu ti wali, dinŋↄna nyin ŋmaama ka m-basi.' "
42013010	Tↄ. Ka Vuusim Dabsiri dahinseaa Yisa daa ti bɛ la'aŋŋu duu maa ni n-wulisiri ba,
42013011	ka pↄ'asↄ daa bɛ ni m-mari arizimbeoo ŋↄn daa kyɛ ka u kↄŋŋi yaa halli nti paai yuuma piiya ni anii. Pↄ'a maa daa kuntiri ni ka bu nyaŋŋi n-doaari n-zaantiri kyippi.
42013012	Yisa ŋↄn daa nya pↄ'a maa, u daa booli u na n-yɛli u, "M ma, i dooru laa n-ka i ni!",
42013013	ka daa zaŋŋi u nuusi m-pa u zugu. Ka pↄ'a maa daa di teaai u maŋŋa n-doaai n-zaani suŋŋa, ka gbaai Naawunni pɛ'abu.
42013014	Tↄ, ka la'aŋŋu duu zuguraana la sufu daa yisigi pam, Yisa ŋↄn daa tibi pↄ'a maa Vuusim Dabsiri maa zugu, ka u yɛli niriba maa, ni, "Dabsa ayoobu m bɛ ni, ni ba zaŋŋi n-tum tuma: dizugu lala dabsa maa puuni ya kyɛm na nti tibi, ka pa ni Vuusim Dabsa."
42013015	Ka ti Dugma labsi u, ni, "Yarima birikↄ'anu dima wa! Vuusim Dabsiri daari maa ni ka ya nira zaa bu lↄrigri ya naafu bee ya buŋŋa n-kyɛnni n-nyuusiri ba koom?
42013016	Amaa pↄ'a wa ŋↄna, Ibrahim bii n nyɛ u, ka Sintaani daa ba u bansi yuuma piiya ni anii. Di bu sumni ni ni u bansi wa kabi m-basi ka kyɛ u Vuusim Dabsiri daari maa ni?"
42013017	Ŋↄn daa yɛli dinŋↄ n-naai, vi daa gbaai ban za'asiri u yɛla maa zaa, amaa zama maa daa mari la sufupeelli zaŋŋi n-kyaŋŋi Yisa ŋↄn daa tum tunveela maa.
42013018	Tↄ; ka Yisa daa laa n-yɛli, ni, "Ka Naawunni naam maa yɛla muna - a ŋmani la bↄa?
42013019	- A ŋmani la hoo zinzambeelli nira ŋↄn zaŋŋi m-buri u puu ni; ka ka buli na n-leebi hoo tiiya, ka niinsi tↄmni ka wula maa zugu."
42013020	Ka daa laa m-boosi ba, ni, "Bↄ yaasa ka n nin zaŋŋi Naawunni naam yɛla maa m-ma'asi?
42013021	Di ŋmani la dabinseesi pↄ'a ŋↄn zaŋŋi n-gyɛri zum ni, ni u ti sɛ paanu. U zaŋŋi dabina beela n-niŋi zum pam, hoo kuriba ata, puuni, amaa a dↄli halli nti doaai zum maa zaa n-fuusi."
42013022	Tↄ: Yisa daa yi bɛni n-kyaŋŋi n-dↄli tinsi ni tinkpansi n-wulisira; ka gatti n-wa Gyɛrusalɛm.
42013023	Ka dↄsↄ daa boosi u, ni, "M Bapira, niriba beela n nyɛ ban nin tuligi, bee?" Ka u labsi n-yɛli ba,
42013024	"Ya kpaŋŋma ya mansi n-kpɛ za'anↄmugriga maa ni, dama niriba pam nin boori ni ba kpɛ, ka ku nyaŋŋi."
42013025	Ni, "Yiri maa daana yi sarigi n-doaai n-zaani ka kpari za'anↄri maa, ya nin zaani za'anↄri tooni sa m-boonna ka kpaasira, ka nin susiri, ni, 'Ti daana, yoaam n-ti ti!'; amaa u nin labsi n-yɛli ya, ni, 'M bu mi yan yi seela na!'
42013026	Ka ya nin yɛli u, ni, 'Tirima ni nyini n daa la'am n-dira, ka nyuura, halli ka i daa dↄli ti tiŋŋa sↄya n-wulisira.'
42013027	Ka u nin labsi n-yɛli ya, 'M bu mi yan yi seela na. Ya kyɛma sa, yarim tumbeeri dima wa!'
42013028	Ka ya nin paai ya'aseelli niriba ŋↄn bɛ ni n-kumna ka ŋↄbri ba nyina la. Ka ya nin ti nya Ibrahim ni Yisahaaku ni Yaakubu, m-paasi anabidima maa zaa, ka ba ti bɛ Naawunni naam ziiya, ka ba zaŋŋi yarima n-yiisi m-basi sa.
42013029	Niriba nin ti yi wuntampusiri n-kyɛ na, ni wuntanluri, ni nudirigu ni nuzaa luga zaa, nti zinni ba ziziisi ni, Naawunni naam kyuu diibu maa ni."
42013030	Ni, "Yɛlimaŋni, ninvugseeba m bɛ ni n-kpalim nyaaŋŋa ka nin ti leebi ban daŋŋni tooni, ka ban mun daŋŋi tooni la nin ti kpalim nyaaŋŋa!"
42013031	Tↄ. Di saha maa ka Farisiseeba daa kyɛ Yisa saani na nti yɛli u, "I bu ya yi kpa na n-gaari n-kyaŋŋi luginseaa? Dama NaaHɛroodi boori ni u ku i."
42013032	Ka Yisa labsi n-ti ba, ni, "Yↄbaa n kur nyɛ u! Ya kyɛma nti yɛli u, ni, zuna ni beoo n na kur nin katti arizimbeeri n-yiisiri niriba ni, ka tibri baaridima, ka daba ata daari n nin paai n tuma zaa tↄriga.
42013033	Amaa di kpa ma la talasi ni n siri yi soori zugu zuna ni beoo ni daari, dama di ku toaai n-niŋi ni ba ku anabisↄ kam zaa tinseelli ni, ka di pa la Gyɛrusalɛm timpuuni."
42013034	Ka u daa gbaai kunkuma Gyɛrusalɛm zugu, ni, "Gyɛrusalɛm, Gyɛrusalɛm! Waay, waay, waay! Nyin ŋↄn kuuri anabidima ka zaŋŋni ban daa tum tuumudimseeba i saani maa n-lↄbri ba kuga wa! N da kur boori la n la'asi i niriba lugri yinni ni, kaman nↄnyaaŋŋa ŋↄn la'asi u biisi ka yirigri u kpunkpama n-ligri ba seem la; amaa ya bu sakki n-ti ma.
42013035	Ya gↄsima! Ya Gyeeŋŋu Yiri maa yi kpalim la daboo. Dinzugu n yɛtti ya ni, ni, ya ku laa n-nya ma yaasa halli ka ya ti yɛli 'Zugsuŋŋu bɛ n-ti ŋↄn zaŋŋi ti Dugma yuuri na!' "
42014001	Tↄ. Di daa ti lu la Vuusim Dabsiri daari, ka Yisa kyaŋŋi Farisii dima kpeensↄ yiri, ni ba ti la'am n-di bundirigu. Ka Farisidoo maa daa kur gↄsiri u.
42014002	Ka ba nya ka baarisↄ daa bɛ Yisa tooni, ka u ningbina zaa daa kur fuusi u dooru maa zugu.
42014003	Ka Yisa daa boosi zaaligu baŋŋniba ni Farisii dima, ni, "Di tuusiya ni nira kyɛ ka baara kpaŋŋi Vuusim Dabsiri daari, bee di bu tuusi?"
42014004	Ka ba zaa daa sini u. Ka Yisa daa tibi doo maa, ka ti u soori ni u labi n-kuli.
42014005	Di saha ka Yisa daa laa m-boosi ba, ni, "Ya ŋↄni n lee nin mari u biiya - bee, halli u naafu gba - ka u ti lu buliga ni Vuusim Dabsiri daari, ka u ku kyaŋŋi nti yiisi u yoomayooma?"
42014006	Ka ba daa kↄŋŋi u labsigu.
42014007	Ka Yisa daa gↄsi n-nya ban daa booli ninvugseeba ni ba la'am na nti di maa, ka ba kur boori gyirima ziziisi n-zintira. Ka daa yɛli ba yɛttↄ'anyɛsiri, ni,
42014008	"Ba yi ti booli i ni i kyɛm amriya kyuu diibu ni na, di daŋŋi n-kyaŋŋi n-zinni gyirima zizii ni, dama di pa seem ŋↄn mari gyirima pam n-gaari i nin ti kpɛ na,
42014009	ka ninvugsↄ ŋↄn booli ya bayi maa na nin ti yɛli nyini, ni, i doaama ka kyɛ zizii maa n-ti u. Di saha maa vi nin ti gbaai i, ka i doaai nti zinni tarimma ziziiya.
42014010	Ay! amaa ba yi booli i, see ka i daŋŋi n-kyaŋŋi nti zinni tarimma zizii ni, ka ŋↄn booli i nin kyɛ na nti yɛli, 'N zↄsuŋŋu, doaam na n-du n-zinni toonni zizii wa ni!' Di saha maa ka i nin nya gyirima i taaba maa saani.
42014011	Yɛlimaŋni, ninvugsↄ ŋↄn duusi u maŋŋa, ba nin sigsi u; amaa ŋↄn sigsi u maŋŋa muna, ba nin duusi lala nira pam."
42014012	U daa laa n-yɛli dↄsↄ ŋↄn booli ba maa, ni, "I yi ti boonni niriba ni ba kyɛ i yiri na n-di kyuu bundirigu, di booli i zↄdima, bee i dↄ'ariba, bee i zizii kpɛseeba ban nyɛ bundaandima. Lala niriba nin ti booli i gba ba maŋtoori kyuusi diibu ni, ka lala ka ba nin yↄ i samni maa.
42014013	Amaa i yi ya di kyuu, boolim faradima, ni gbarisi, ni wↄbsi, ni zoomma.
42014014	I yi niŋi lala i nin nya laara. Lala niriba ku nyaŋŋi n-labsi n-yↄ i. I nin nya zugsuŋŋu, dama Naawunni nin ti labsi n-yↄ i, ninvugsuma yi ti neaai kum ni sahanseaa maa."
42014015	Tↄ, ka ninvugsↄ n daa bɛ ban la'amni n-zintiri maa sunsukkuni, ka daa wum lala, ka u daa yɛli u, "Zugsuŋŋu bɛ ni n-ti ninvugsↄ ŋↄn la'am n-diri kyuu maa diibu, Naawunni naam kyɛnni saha na!"
42014016	Amaa ka Yisa daa yɛli u, ni, "Wumma! Dↄsↄ n daa bɛ ni, n-ya di u kyutitaari, ka tum m-booli niriba pam.
42014017	Tↄ, ka kyuu maa diibu daari ŋↄn daa ti paai, u daa tum u daabsↄ ni u kyaŋŋi m-booli ŋↄn pun zuusi ninvugseeba la, ni, ba kyɛm na, ni, di zaa siri biya.
42014018	Amaa ba zaa yinni yinni daa susiri u soori, ni, ba ku nyaŋŋi n-kyɛ na. Ŋↄn daa daŋŋi m-booli sↄ maa daa yɛli u, ni, u da la puu ka di kpa la talasi ni u kyaŋŋi nti kaai ka; ni, 'N susiri i ni: n ku toaai n-kyɛ na.'
42014019	Ka ba yinni gba laa n-yɛli, ni, u da la na'akoora piiya ka u ya n-kyaŋŋi nti nya ban tumni seem maa; ni, 'Dizugu n susiri i ni: n ku toaai n-kyɛ na.'
42014020	Ka ba sↄ gba laa n-yɛli, ni, u di la pↄ'a, ka dizugu ŋↄn gba ku toaai n-kyɛ na.
42014021	Dizugu ka daabri maa daa labi na nti yɛli u dugma ba zaa ŋↄn yɛli seem maa. Ka yiri wa daana sufu daa yisigi pam, ka u daa yɛli u daabri maa, ni, 'Zↄm yooma n-yi n-kpɛ tiŋŋa wa puuni m-paai sↄkyira, ni daasi ni, nti booli faradima ni gbarisi ni zoomma ni wↄbsi, n-zuusi ba na.'
42014022	Ka daabri maa daa kyaŋŋi ka labi na n-yɛli u, 'N dugma, n niŋi nyin yɛli seem maa, amaa paalu na kur kpalim ni.'
42014023	Ka u dugma maa daa yɛli u, 'Yim yaasa n-dↄli sↄbisi ni tiisi gbina nti mugsi niriba ni ba kyɛ na ka n yiri wa paali zaa.
42014024	N ya n-yɛli ya ni, ni, ninvugseeba ban daa daŋŋi n-zuusi maa zaa - ba sↄsↄ ku lam n kyuu bundirigu maa, halli beela!' "
42014025	Tↄ; ka zama pam daa la'asi n-dↄli u, ka u daa ŋmaligi n-yɛli ba,
42014026	"Sↄ yi ti kyɛ n saani na, ka bu yaai u toori ba, ni u ma, u pↄ'a ni u biisi, u bɛya ni u tinzↄppa ni u tinzↄpↄ'aba, halli ni u mammantoori nyↄvuri gba, di daama ku toaai n-niŋi n nyaandↄla."
42014027	Ni, "Ninvugsↄ ŋↄn ku sakki n-kpikki u toori kum dↄpulli n-dↄli n nyaaŋŋa ku toaai n-niŋi n nyaandↄla.
42014028	Sↄ yi ti bɛ ya saani n-teesiri, ni, u nin mɛ gyirambisa yiri, u nin daŋŋi n-zinni n-zamsi lala tuma ligri ŋↄn ya lu seem, n-nya u yi mari ligri an nin toaai m-mɛ ka n-naai: bee, m ma'ai ni?
42014029	Di yi pa lala, u nin ti piili ka nyeebri, ka ku toaai n-naai ka zaa,
42014030	ka ninvugseeba zaa ban gↄsi n-nya ka piiligu la nin ti maali u ansarisi n-yɛtta. 'Doo wa piili u yiri meebu ka kↄŋŋi ka naari!'
42014031	Bee, nasↄ yi ti bɛ ni m-boori ni u tuusi u nataraansↄ tↄppu, u nin daŋŋi n-zinni m-mari u sufu ni laasaabu n-nya u langyima maa nyɛ la babala: bee, di pa lala? Ba yi ti paai tusipiiya ka u dindaana mari la tusa pisi, u nin boosi u maŋŋa, ni, u niriba maa nin toaai n-nyaŋŋi ban zoaai n-gaari ba buyi lala, bee?
42014032	U yi ku nyaŋŋi, u nin daŋŋi n-tum biiya ka u kyaŋŋi naa ŋↄnla saani n-susi u, ni, ba maalim ba yɛttↄ'a maa.
42014033	Dizugu ninvugsↄ zaa ŋↄn bu za'asi u seelikam zaasa yɛla ku toaai n-niŋi man nyaandↄla."
42014034	Ni, "Yaarim nya'asa, amaa yaarim nya'asim yi ti yi ka kyɛ di, di laa n-ya n-niŋi la wula ka di nya'asim maa labi na yaasa? Di laa n-ka bukyi: ba bu ya zaŋŋi di n-niŋi puri ni bumbura,
42014035	halli n-niŋi binduuri gba, see ka ba kur ya zaŋŋi di m-basi di yↄri." Ni, "Ŋↄnkam mari tuba n nin wum, ŋↄn wumma!"
42015001	Sahanseaa ka lampodeaariba pam daa kyɛnni Yisa saani na, ni ala'akyi dima gba, ni ba ti wum u yɛttↄ'a.
42015002	Ka Farisii dima ni karimbadima daa nyurimni yɛttↄ'adↄ'asa, ni, "Doo wa deaari la ala'akyi dima ka ŋↄn ni ban la'amni n-dira."
42015003	Tↄ, ka Yisa daa yɛli ba yɛttↄ'anyɛsiri wa, ni,
42015004	"Ya ninvugsↄ yi mari la u peesi kↄbga ka ba yinni ti bↄrigi, u bu ya m-bↄ u ziiya? Ay! - u nin kyɛ u peesi kↄbga-yinni-ka la ka ba kpalim m-bɛ moo maa ni ka kyaŋŋi nti gyili m-bↄ pɛsↄ ŋↄn bↄrigi ziiya halli nti nya u.
42015005	Ka u yi ti nya u, u nin zaŋŋi u m-bugi u bↄ'ari zugu ni sufupeelli m-mari u n-kuli yiri ni.
42015006	U yi paai yiri ni na, u nin booli u zↄdima ni u kpeerintaaba ni ba la'amma na, ka yɛli ba. 'Ya paasim n zugu m-mari sufupeelli, dama n nya m pɛsↄ ŋↄn daa bↄrigi la.' "
42015007	Ni, "N yɛtti ya ni, ni, lala gba ka ba mari sufupeelli arizana ni pam, ala'akyi daana yinni zugu, u yi ti takki u teesibeeri tuma n-niŋi tuuba sahanseaa la: ka di gaari ban mari sufupeelli seem maa zaŋŋi n-kyaŋŋi ninvugsuma pisiwai ni awai seeba taalli ŋↄn bu dↄli ni ba niŋma tuuba."
42015008	Ka u laa n-yɛli ba, "Bee, yaasa: pↄ'a yi bɛ ni m-mari u anzulifa ligri piiya ka a la'afu yinni lↄrigi n-lu: u bu ya n-nyoaai firila ka gbaai duu maa zaa piiri ni nimmoaa, ni u ti bↄ ka ziiya; halli nti nya?
42015009	Ka u yi ti nya ka n-naai, u nin booli u zↄdima ni u kpeerintaaba ni ba la'am na, ka yɛli ba, 'Ya paasim n zugu m-mari sufupeelli, dama n nya n la'aseaa kan da bↄrigi la!'
42015010	Ka n yɛtti ya, ni, lala gba n nyɛ di Naawunni malaakadima saani: ba mari la sufupeelli, ala'akyi daana yinni zugu, sↄ ŋↄn takki u teesibeeri tuma n-niŋi tuuba maa."
42015011	Ka Yisa daa laa n-yɛli ba m-paasi, ni, "Dↄsↄ n daa bɛ ni m-mari u bidibsi ayi.
42015012	Dindahinseaa ka doo wa bisaani maa daa ti yɛli u, 'M ba, tim ma n faari tↄrli!' Ka u ba daa puri ŋↄn ni u beeri faari n-ti ba.
42015013	Di daa bu yuui ka bisaani maa daa la'asi u marigu zaa n-yi n-kpa n-kyaŋŋi tinwa'aligu. Bɛni ka u daa ti bɛ yↄriyↄri n-sa'am u marigu zaa.
42015014	Ka ŋↄn daa ti di ŋↄn mari seelli kam zaa n-naai sahanseaa la, kↄm daa lu tingbaŋŋu maa ni, ka u yi leebi ŋↄn kↄŋŋi bundira.
42015015	Dizugu u daa kyaŋŋi tiŋŋa maa ni dↄsↄ saani ni u tim u tunseaa; ka u daa zaŋŋi u n-kyɛ ka u bɛ moo ni n-gↄsiri u kurikyuudima n-ti u.
42015016	Ka u daa yi ti boori la u di kurikyuu diibu maa, ka sↄ bu tiri u bunseelli.
42015017	Di saha maa ka u yɛm daa ti zuligi na, ka u daa teesi u sufu ni n-yɛli, 'M ba yiri tuntumniba bɛ ni m-mari diibu halli n-diri ka kyeeri gba, ka man mun bɛ kpa wa ka kↄm kuuri ma wula?
42015018	N nin yi n-labi m ba saani n-yɛli u, "M ba, n tum Naawunni taalli ni nyin gba taalli, m bu laa n-sumni ni n nyɛ i biiya:
42015019	kur zaŋŋma ma n-leebi i yiri tuntumna." ' Ka u daa doaai n-kyaŋŋi u ba saani.
42015020	Amaa ŋↄn daa na bɛ wa'aligu n-kyɛnni na maa, u ba daa nya u ka namboo daa gbaai u, ka u zↄ n-tuusi u bii maa soori, ka zaŋŋi u nuusi n-gↄbi u ka puusi u suŋŋasuŋŋa.
42015021	Tↄ, ka bii maa yi yɛli u, 'M ba, n tum Naawunni taalli ni nyin taalli gba, m bu laa n-sumni ni n nyɛ i biiya ...', amaa ka u ba daa yɛli u tuntumniba, ni,
42015022	'Ya kyɛm yooma! Ya kyɛma nti zaŋŋi kparisuŋŋu na n-yeeli u, ka zaŋŋi nuntuuwa m-piri u nubila, ka zaŋŋi namna na m-piri u nↄba ni!
42015023	Ka kyaŋŋi n-gbaai na'asuŋŋu la n-kↄrigi m-maali ka ya ti la'am n-di sufupeelli kyuu.
42015024	Dama m bii wa daa kpi ni, ka laa n-vu yaasa; u daa bↄrigi ni, ka n laa n-nya u.' Ka ba zaa sufu daa pɛligi pam di zugu.
42015025	Ka ban daa diri kyuu maa sahanseaa maa, doo maa bikpeema daa bɛ la puu ni. Ŋↄn daa ti doaai n-kunni na, m-pↄtti yiri maa ni na, u daa wum bunŋmeera ni waasi damni,
42015026	ka daa booli yiri maa bisↄ nti boosi u, ni, 'Bↄ n niŋi?'
42015027	Ka u labsi n-yɛli u, ni, 'I tinzↄ la n kuli na, ka i ba gbaai na'asuŋŋu la n-kↄrigi, ŋↄn labi na ni alaafɛ la zugu.'
42015028	Ka bikpeema maa daa gyɛ suuri ka za'asi, ni, u ku kpɛ dundↄŋŋu maa ni. Ka u ba maa daa yi na nti bɛlim u.
42015029	Amaa ka u labsi n-yɛli u ba, ni, 'Gↄsima! Yuunseesi an gaari wa zaa mani n kur namsira, n-tumni tunkpeema n-tiri i, ka mun na zi n-za'asi i noori halli yummu; amaa di zaa yↄri i na zi n-gbaai halli bubila gba n-ti ma ni n deaama ka mani ni n zↄdima la'am n-di kyuu.
42015030	Amaa i bisↄ ŋↄn sa'am i marigu ni pↄ'agoora wa ŋↄn ti gↄ n-labi na, i gbaai na'asuŋŋu la n-kↄrigi n-ti u! Lala ka soori!'
42015031	Ka u ba maa yɛli u, 'M bisuŋŋu, nyin kur bɛ la n saani saha kam, ka man mari bunseelli kam zaa nyɛ la i dinni.
42015032	Amaa di kpa la talasi ni ti di kyuu wa ka mari sufupeelli: dama i tinzↄ wa daa kpi ni, ka laa n-vu yaasa; u daa bↄrigi ni, ka ti nya u yaasa.' "
42016001	Tↄ; ka Yisa daa laa n-yɛli u nyaandↄliba maa, ni, "Bundaansↄ n daa bɛ ni, m-mari u tuntunsↄ ŋↄn daa su u arizikki tuma fukumsi zaa. Ka ba daa kyɛ bundaana wa saani na nti wulisi u, ni, u tuntumna maa diri la u ligri maa yↄriyↄri.
42016002	Dizugu ka bundaana maa daa booli u na n-yɛli u, 'Ka bↄ yɛttↄ'a ka n wumni zaŋŋi n-kyaŋŋi i saani wa? Kyɛma nti sↄbi laasaabu gbaŋŋu zaŋŋi n-kyaŋŋi n yɛliseesi an bɛ i nuu ni la zaa, ka mari na n-ti ma; ka i ku laa n-su n tuma maa fukumsi yaasa!'
42016003	Ka doo maa daa yɛli u sufu ni, ni, 'N yi ya niŋi la wula, n daana ŋↄn ya yiisi ma u tuma maa ni wa? N ka yaa di nin toaai n-kↄa; di mun laa m-mari ma vi ni m maanni bara.', ni,
42016004	'Tↄ! M baŋŋiya man nin niŋi seem din nin kyɛ ka niriba nin deaai ma ba yiya ni, ba yi ti kari ma n kpa wa tuma wa ni m-basi sahanseaa la!'
42016005	Ka dizugu u daa la'asi la ninvugseeba ban di u daana sama maa zaa, yinniyinni: ka daŋŋi m-boosi tooni daana maa, ni, u daana samni ala m bɛ u saani?
42016006	- ka u daa labsi n-yɛli, ni, kpaŋmana kↄbga; ka u daa yɛli u, 'Tↄ, deaam i samni gbaŋŋu ya'abi n-takki n-sↄbi, ni, kpaŋmana pisinu!'
42016007	Ka daa laa m-boosi ŋↄn pa tooni daana maa zugu gba, ni, u daana samni ala m bɛ u saani? ka u labsi n-yɛli, ni, kabootu kↄbga; ka u daa yɛli u, 'Deaam i samni gbaŋŋu ya'abi n-takki n-sↄbi, ni, bootu pisinii!'
42016008	Ka u daana ŋↄn daa baŋŋi tumbeeri daana wa ŋↄn niŋi seem wa, u daa yɛli, 'Wooy! U mari la yɛm pam!' Dama duniya wa ninvugbeeri mari la yɛm zaŋŋi n-kyaŋŋi ba duniya wa yɛla n-gaari ban dↄli neesim soori maa ŋↄn mari seem."
42016009	Ni, "N ya yɛli ya ni, ni, duniya wa ligri nyɛ la bunyↄya: ya zaŋŋma a m-bↄ niriba zoori, ka lala nin kyɛ ka a yi ti gaari ka kyɛ ya sahanseaa maa, ya zↄdima nin zaŋŋi ya n-niŋi ba yiri maasim ni, saha din ka tↄriga.
42016010	Dama ba yi kyɛ ka ninvugsↄ su yɛttↄ'abisi fukumsi ka u zɛ yimmu, ba yi ti kyɛ ka u su yɛttↄ'akara gba u nin zɛ yummu. Amaa ninvugsↄ ŋↄn su yɛttↄ'abisi ka ka yɛdda a puuni, ŋↄn nin laa n-kↄŋŋi yɛdda yɛttↄ'akara gba puuni.
42016011	Dizugu ya yi bu zɛ yimmu zaŋŋi n-kyaŋŋi duniya wa la'ayↄya yɛla, ŋↄni nin lee nin sakki n-zaŋŋi arizikki maŋni n-niŋi ya nuu ni.
42016012	Bee ba yi zaŋŋi sↄ bunni n-niŋi ya nuu ni ka ya bu zɛ yimmu, ŋↄni n lee nin zaŋŋi ya mammaŋŋa dinni n-ti ya?
42016013	Ninvugyinni ku toaai n-leebi dugmadima ayi daabri: see ka u za'asi yinni yɛla ka wuri yinni la, bee u tibgi yinni la, ka zeem ŋↄnla. Ya ku toaai n-kyɛ ka Naawunni su ya yɛla ka laa n-kyɛ ka ligri gba su ya."
42016014	Tↄ; ka Farisii dima daa nyɛ ban wuri ligri pam: ba daa wum Yisa ŋↄn daa yɛli seem maa ka ba daa maanni u ansarisi.
42016015	Ka u yɛli ba, "Yarima n nyɛ ban boori ni ninsaala nya ya yɛla n-yɛli, ni yɛlimaŋni niriba n nyɛ ya; amaa Naawunni ŋↄn mi din bɛ ya sufu puuni. Ninsaalidima ŋↄn tibgri bunseelli pam la nyɛ la Naawunni ŋↄn kyisiri seelli."
42016016	Ni, "Musa zaaligudima ni anabidima sↄppu yɛla n daa pun bɛ ni, halli ka Gyↄni ti kyɛ na; amaa di saha zaŋŋi n-kyɛnna ba na kur moonni Naawunni naam lahabasuŋŋu ka sↄkam zaa zaŋŋi kpeeŋŋu m-moori ni u kpɛ di maasim ni."
42016017	Ni, "Musa zaaligu muna - arizana ni duniya zaa yi ti gaari m-basi, di bu tↄa; amaa zaaligu bumbila fiiŋ gba basibu tↄ ni halli nti yakki."
42016018	Ni, "Ŋↄnkam kari u pↄ'a ka laa n-di pↄ'asↄ tumni la zina, ka dↄsↄ ŋↄn di lala pↄ'a maa gba tumni la zina."
42016019	Ka Yisa daa laa n-yɛli, "Bundaansↄ n daa bɛ ni, n-yeeri kparikara ni bunyeerisuma zaa, ka diri u sufu yuubu bundira dabsiri kam zaa.
42016020	Ka faradaansↄ mun gba daa bɛ ni, ka u ningbina zaa daa niŋi nↄra: doo wa yuuri daa boonni la Lazarusi. Ka beoo kam ka ŋↄn Lazarusi daa yi kyɛnni bundaana wa yiri za'anↄri ni na n-dↄ bɛni.
42016021	U daa yi dↄya m-boori la bundaana maa bundirikyɛba ti lu tiŋŋa ka u piisi n-di, ka baasi kur kyɛnni na n-leenni u nↄra maa.
42016022	Tↄ, di daa niŋi lala, ka faradaana maa daa ti kpi, ka malaakadima zaŋŋi u n-taasi ti yaaba Ibrahim saani. Ka bundaana maa gba daa ti kpi, ka ba sↄ'ai u.
42016023	Ka ŋↄn mun daa kyaŋŋi nti bɛ kpiimma ŋↄn bɛ seela n-nyari wahala la, ka daa wukki u zugu n-gↄsi saazugu n-nya ti yaaba Ibrahim wa'aligu sa, ka Lazarusi bɛ u saani.
42016024	Ka bundaana maa daa tasi n-yɛli, 'Ti Yaaba Ibrahim, zↄm ma namboo, ka tum Lazarusi ka u zaŋŋi u nubila n-tum koom ni n-tↄkki n-niŋi n zilimni wa ni na, ka ka maai; ka n diri wahala pam bugum wa puuni.'
42016025	Ka Ibrahim yɛli u, 'M biiya, teaam nyin daa bɛ i nyↄvuri sahanseaa la yɛla, ni, i daa nyari i sufu yuubu, sahanseaa ka Lazarusi mun daa nyari wahala. Amaa pampaŋŋↄ ŋↄn sufu maaya, ka nyin mun gba yi bɛ wahala ni.
42016026	Din paasi dinŋↄ zugu, bↄ'atitaari n dↄya tirim ni yarima sunsukkuni, ka sↄ ku toaai n-yi ti saani n-yakki ka m-paai ya saani sa, ka sↄ mun gba ku toaai n-yi bɛni n-kyɛ ti saani na.'
42016027	Di saha ka bundaana maa daa yɛli, 'M Ba! N susiri i ni, ni, i tum Lazarusi ni u kyaŋŋi m ba yiri ni,
42016028	dama m mabiisi anu na bɛ ni, ka u kyaŋŋi nti sɛ'asi ba ni ba di kyɛ na n-kpɛ man ŋↄn bɛ wahala seaa wa ni.'
42016029	Ka Ibrahim daa labsi n-yɛli u, ni, 'Musa sↄppu, ni anabidima dinni, bɛ la ba saani, dizugu ba wumma ba yɛligu ka sɛ'asi ba mammansi.'
42016030	Ka bundaana maa laa n-yɛli, 'N Yaaba Ibrahim, pa lala. Amaa sↄ mun yi da neaai kum ni n-kyaŋŋi ba saani nti yɛli ba, ba da naa n-takki ba beesigu n-niŋi tuuba.'
42016031	Ka u yɛli u, 'Ba yi ku niŋi Musa ni anabidima yɛligu yɛdda, halli sↄ yi neaai kum ni n-kyaŋŋi nti yɛli ba, ba ku niŋi u gba yɛligu maa yɛdda.' "
42017001	Ka Yisa daa yɛli u nyaandↄliba maa, ni, "Di ku toaai n-niŋi ka yɛttↄ'abeeri bu paari ya na, yɛttↄ'aseesi an lusiri niriba n-kpeesiri tumbeeri ni. Amaa ninvugsↄ ŋↄn taasi a na muna - waay, waay, waay!
42017002	Ba yi da zaŋŋi neeri n-lↄ di daama nangoori ni ka zaŋŋi u n-lↄsi mↄ'azuliŋŋu ni, di da sↄ u zugu n-gaari u kyɛ ka bibisi wa yinni lu n-kpɛ tumbeeri ni."
42017003	Ni, "Ya gbaam ya mansi suŋŋa! I mabiiya yi tum i taalli, nyin sɛ'asim u; ka u yi deaai u galinsi maa, nyin kyɛri u taalli m-pɛŋŋi u.
42017004	Halli u yi ti tum i taalli napↄmbuyↄpↄi dahinyinni ka ŋmaligi buyↄpↄi n-yɛli i, ni, 'N galimiya.' nyin kyɛri u taalli m-pɛŋŋi u."
42017005	Tↄ, ka tuumudima maa daa yɛli ba dugma, ni, "Paasim ti yɛdda!"
42017006	Ka u daa labsi n-yɛli ba, "Ya yi mari yɛdda ka di sa'ai hoo zinzam beelli, ya nin toaai n-yɛli kinkaŋŋa wa, ni, ka voaama ka zaazii wa ni n-kyaŋŋi nti sa mↄ'ari puuni, ka di nin niŋi lala."
42017007	Ka Yisa daa boosi ba, ni, "Ya puuni ŋↄni n lee m-mari u daabri ka u koora, bee, ka u guri la bunkↄbri, ka u ti yi moo na ka u di yɛli u, 'Kyɛm na nti zinni n-di bundirigu.'
42017008	Kala, i ku yɛli u, ni, u kyɛm na n-dugi bundirigu na nti zaali ka i di ka nyu pↄi, ka u mun naayi kyaŋŋi nti maali u siri n-zinni n-di ka nyu?
42017009	Ka daabri maa ŋↄn tum lala maa, i nin puusi u dizugu? Ay! ban zaali u tunseesi maa nla.
42017010	Dizugu lala n nyɛ di :- ya gba yi niŋi ban zaali ya ni ya niŋi seem maa zaa, ya yɛlima, ni, 'Ti bu sumni pɛ'abu, dama ti tum la ti tuma ŋↄn nyɛ seelli kↄkↄa.' "
42017011	Tↄ: ka Yisa ŋↄn daa ti yi soori zugu n-wa Gyɛrusalɛm, u daa dↄli Samɛrii ni Galilii tingbana sunsukkuni n-gatta.
42017012	N-kpeeri tinkpanseaa ni, ka kↄnsi piiya daa ti kyirigi u.
42017013	Ba daa zɛ la wa'aligu sa ka tasi pampam n-yɛli u, "Ti Ba Yisa, zↄm ti namboo!"
42017014	Ka Yisa ŋↄn daa nya ba lala maa, u daa yɛli ba, "Ya kyɛma nti zaŋŋi ya mansi n-wulisi maalimaanniba." Ban daa ŋmaligi n-kyɛnni maa, ba daa nya alaafɛ zaa.
42017015	Ka ba ninvugyinni ŋↄn daa ti nya ka u kpaŋŋi maa n-naai,
42017016	u daa ŋmaligi n-labi Yisa saani na, ka kur kaasiri pampam m-pɛ'ari Naawunni,
42017017	halli nti sↄmni Yisa tooni m-puusiri u. Doo maa mun daa nyɛ la Samɛrii nira. Di saha ka Yisa boosi u, ni, "Pa ya niriba piiya n da kpaŋŋi maa?
42017018	Ka niriba awai la kpalim m-bɛ la yani? Bee sↄsↄ bu labi na ni u ti pɛ'ai Naawunni na'ala tinzuŋŋu nira wa kↄkↄa?"
42017019	Ka ŋmaligi n-yɛli u, "Doaama! Ka i yɛdda niŋbu zugu ka i kpaŋŋi."
42017020	Farisiseeba daa ti boosi Yisa, ni, "Bↄ saha ka Naawunni naam maa ti ya m-piili?" Ka u gyɛrigi n-yɛli ba, "Naawunni naam piiligu pa la niriba ŋↄn gↄsiri n-nyari bunseelli.
42017021	Bee, sↄ di yɛli, 'Nyama, di bɛ kpa wa!', bee, 'Di bɛ kpa sa!' Dama Naawunni naam pun bɛ la ya saani."
42017022	Ka Yisa daa yɛli u nyaandↄliba maa, ni, "Saha kyɛnni na ka ya nin ti boori ni ya nya man Ninsaala Bii saha wa dabsiri yinni gba, ka ku nya ka.
42017023	Niriba nin ti yɛli ya, ni, 'Nnya kpa sa!', bee, 'Nnya kpa wa!' - yan di kyaŋŋi, ya mun di dↄli ba.
42017024	Dama Ninsaala Bii dabsiri maa yi ti paai, u nin ŋmani hoo saa ŋↄn yi nya'asiri la, n-neaai sangbana gbinni n-yi ya'ari wa zaŋŋi n-kyaŋŋi ya'ari wa sa.
42017025	Amaa faasee ka u daŋŋi n-di wahala pam pↄi, ka zuna niriba ti za'asi u yɛla ka zeem u.
42017026	Ka din daa kur niŋi seem Nuhu saha la, lala ka di ti ya niŋi Ninsaala Bii gba dabsiri maa daari.
42017027	Niriba daa diri ni ka nyuura di dabsiri maa, ka diri pↄ'aba ka zaŋŋni ba bipunsi n-tiri dↄppa, halli nti paai Nuhu ŋↄn daa ti kpɛ nyarintitaari maa ni dahinseaa maa. Di nyaaŋŋa ka koom daa kyɛ na nti di ba zaa.
42017028	Lↄti saha la gba daa nyɛ la lala. Ba daa kur diri ni ka nyuura, ka daara, ka koosira, ka butti bumbura, ka meeri yiya;
42017029	halli nti paai Lↄti ŋↄn daa yi Sↄdoom tiŋŋa na dahinseaa maa, ka bugum daa yi saazugu na, ni farinwuta bugum, n-laŋŋi n-di ba zaa.
42017030	Lala ka di nin ti niŋi Ninsaala Bii gba dabsiri maa yi ti yi paalu.
42017031	Dindaari maa ka ninvugsↄ ŋↄn ti bɛ piiya duu zugu ka u neema kpalim m-bɛ duu puuni, u di yɛli, ni, u sigi na n-kpɛ n-zaŋŋi a. Ka ŋↄn mun bɛ puu ni, ŋↄn di labi u nyaaŋŋa n-kuli.
42017032	Ya teaama din daa niŋi Lↄti pↄ'a seem la.
42017033	Ŋↄnkam boori ni u tuligi u nyↄvuri nin ti sa'am ka m-basi, ka ŋↄnkam sakki ni u nyↄvuri sa'amna, ŋↄn mun nin ti nya nyↄvuri ni yɛlimaŋni.
42017034	N yɛtti ya wa, ni, di daari maa ka niriba ayi nin ti la'am n-dↄ bundoaa yinni zugu yuŋŋu, ka Naawunni nin ti kpikki ninvugyinni ka kyɛ ŋↄnla.
42017035	Ka pↄ'aba ayi nin ti la'am n-neemni ba kyi neeri zugu, ka Naawunni kpikki yinni ka kyɛ ŋↄnla."
42017037	Ka u nyaandↄliba maa boosi u, "Ti dugma, yani zii nla?" Ka u yɛli ba "Bunkpiiŋŋu ŋↄn bɛ luginseaa, bɛni ka zuusi la'amni taaba m-bɛ ni."
42018001	Tↄ; ka Yisa daa tↄ'asi ba yɛttↄ'anyɛsiri din wulisiri, ni, di sumni niriba susiri Naawunni saha kam, ka ba di gyɛ ka kyɛ susigu.
42018002	U daa yɛli ba, ni, "Sarikattisↄ daa bɛ tinseaa. U daa bu zↄri Naawunni ka mun bu laa n-kyɛ ka u ba'a bɛ ninsaalisↄ kam yɛlli ni.
42018003	Tↄ, ka pukↄsↄ daa bɛ lala tiŋŋa maa ni, ka u kur zɛya n-kyɛnni doo maa saani na, ni, u tↄ'asim u yɛttↄ'a maa n-fa u u dindaana nuu ni.
42018004	Ka sarikatta maa daa yuui beela ka bu sakki ni u fa u m-basi. Ka di daa niŋi lala ka u daa yɛli u sufu ni, ni, 'Halli ni m bu zↄri Naawunni ka m ba'a ka ninsaala yɛla ni la zaa yↄri,
42018005	amaa pukoori wa ŋↄn kur mugsiri ma maa zugu, n nin kari u sariya ka fa u m-basi, ka di yi pa lala u sahakam kyɛnni na wa nin ti ŋmɛ n nyↄya.' "
42018006	Ka ti Dugma daa laa n-yɛli, "Ya wumma sarikatta tumbeeri daana ŋↄn yɛli seem la.
42018007	Kala, ya teesiya, ni, Naawunni ku ti wum ninvugseeba ban kumni m-paari u wuntaŋŋa ni yuŋŋu, ni, u suŋŋma ba maa ka zↄ ba namboo, ka fa ba m-basi?
42018008	N ya yɛli ya, ni, u nin fa ba m-basi yoomyooma. Ka di zaa yↄri, man Ninsaala Bii yi ti labi duniya wa ni na, n nin nya ban mari yɛdda bɛni, bee? - Ay, m bu ya nya!"
42018009	Tↄ. Yisa daa tↄ'asi yɛttↄ'anyɛsiri n-ti ninvugseeba ban gↄsi ba mansi, ni, ninvugsuma, ka mun gↄsiri ba taaba n-zeemni ba. Ka nyɛsiri daa bɛ ni, ni,
42018010	"Niriba ayi n daa bɛ ni, n-kyaŋŋi Naawunni Gyeeŋŋu Yiri ni ba ti gyeem Naawunni; ba yinni mun daa nyɛ la Farisii, ka ŋↄnla mun daa nyɛ lampodeaara.
42018011	Ka Farisii maa ŋↄn daa zɛ saazugu m-puusi u wumpuusigu n-ti u maŋŋa, ni, 'Naawunni, m pɛ'ari i pam man pa la hoo niriba zaa m bɛ seem maa, dama ba zuura ka tumni taalli, ka faari taaba pↄ'aba - halli m pa la hoo lampodeaara wa ŋↄn bɛ seem.
42018012	Dama n loori noori dabsa ayi bɛkwai kam, ka yiisiri man nyari bunseelli kam zaa zakka.'
42018013	Amaa ka lampodeaara ŋↄn daa zɛ u kↄkↄ kpaŋŋa sa. Vi ŋↄn daa gbaai u zugu u daa zↄri dabeem ka bu wukki u zugu n-gↄsi saazugu, ka daa kur mari u nuusi m-buuri u maŋŋa sufusa'aŋŋu zugu, ka yɛtta, 'M Ba Naawunni, zↄm man tumbeeri daana wa namboo!' "
42018014	Ka Yisa daa ŋmaligi n-yɛli ba, "N ya yɛli ya ni, ni, di daa nyɛ la lampodeaara maa ŋↄn daa yi n-kuli ka yi taalli ni, pa ŋↄnla. Dinzugu ŋↄnkam tibgri u maŋŋa nin fiilim, ka ŋↄnkam mun sigsi u maŋŋa nin nya tibsim."
42018015	Ba daa mari bileesi n-kyɛ Yisa saani na ni u zaŋŋi u nuusi n-siisi ba, ka u nyaandↄliba maa daa nya ban niŋni seem ka daa nyikki ba di zugu.
42018016	Yisa mun daa booli bibisi na ka yɛli u nyaandↄliba maa, ni, "Ya kyɛ ka bibisi maa kyɛ n saani na, yan di ta'ari ba! Dama banŋↄ taabu n su Naawunni naam la yɛla.
42018017	Yɛlimaŋni ka n yɛli ya wa, sↄ yi bu sakki Naawunni naam yɛligu maa hoo bibila ŋↄn sakkri seem la, u ku toaai n-kpɛ Naawunni naam maasim maa ni."
42018018	Tↄ; ka toondaansↄ daa boosi u, ni, "N Karimbasuŋŋu! N ya niŋi la wula n-nya nyↄvuri kan ka naari?"
42018019	Ka Yisa labsi m-boosi u, ni, "Wula ka i booli ma, ni, bunsuŋŋu? Sↄ n ka ni n-nyɛ bunsuŋŋu, na'ala Naawunni kↄkↄa.
42018020	Tↄ; i mi zaaligu yɛla maa an nyɛ seem: ni, 'Di tum zina.'; ni, 'Di ku ninsaala.'; ni, 'Di zu.'; ni, 'Di di ziri sɛhara n-lusi i kpeaa u yɛlli ni.'; ni, 'Tim i ba ni i ma gyirima.' "
42018021	Ka doo maa daa yɛli, "Anŋↄ zaa ka n daa pun dↄli ka na nyɛ na'akyimbila."
42018022	Ka Yisa wum lala ka yɛli u, "Yɛlli yinni n kpalim m-pↄsigi i; see ka i koosi i marigu zaa n-zaŋŋi n-tↄri faradima, ka i arizikki maali n-zoaai Naawunni saani. Ka kyɛ na n-dↄli ma."
42018023	Tↄ, ka doo maa ŋↄn daa ti wum lala u sufu daa sa'am pam, dama u daa nyɛ la bundaana ni pam.
42018024	Ka Yisa daa gↄsi u ka yɛli, "Yɛlimaŋni, di nin tↄ pam ni bundaana kpɛ Naawunni naam ni!
42018025	Halli arakoomi nin ti kpɛ kparipiim voori ni m-puli n-yi, ka bundaana ku toaai m-ma'asi ni u kpɛ Naawunni naam ni."
42018026	Ka ban daa wum ŋↄn yɛli seem maa daa boosi u, ni, "Ka ŋↄni n nin tuligi?"
42018027	Ka u yɛli ba, "Yɛttↄ'aseesi an tↄ pam ninsaalidima saani maa pa la an tↄ Naawunni saani."
42018028	Di saha ka Piita daa yɛli Yisa, ni, "Nyama, tirima kyɛ ti bunseelli kam ka dↄli i maa!"
42018029	Ka u yɛli ba, "Yɛlimaŋni ka n ya yɛli ya, ŋↄnkam kyɛ u yiri, bee u pↄ'a, bee u babiisi ni u mabiisi, bee u ba ni u ma - halli u maŋtoori biisi gba - Naawunni naam maa zugu,
42018030	di daama nin ti nya laara n-gaari anŋↄ zaasa pampaŋŋↄ; ka saha din kyɛnni na u nin ti nya nyↄvuri kan ka naari."
42018031	Ka u daa laa n-zaŋŋi u nyaandↄliba pii ni ayi maa n-yi kpaŋŋa nti yɛli ba, "Ya wumma, ti wa la Gyɛrusalɛm; ka anabidima ŋↄn daa sↄbi seelikam zaŋŋi n-kyaŋŋi man Ninsaala Bii yɛla la nin ti paai a naari.
42018032	Ba nin zaŋŋi ma n-niŋi ban pa ti butiri niriba la nuu ni, ni ba maali ansarisi n-zeem ma,
42018033	ka tusi nantoori n-niŋi ma, ka naayi feebi ma ka ku ma. Amaa daba ata daari n nin yisigi kum ni."
42018034	Amaa ba daa bu baŋŋi ŋↄn daa yɛli ba yɛttↄ'aseesi maa zaasa gbinni; di daa nyɛ la yɛttↄ'asↄ'ara ba saani, ka ba daa bu baŋŋi di gbinni.
42018035	Yisa ŋↄn daa kyɛnni n-ti paai Gyɛrikoo tiŋŋa, zoonsↄ zi soori gbiriŋŋu m-maanni bara;
42018036	ka ti wum daadam ŋↄn daa gatti la damni ka boosi ni u baŋŋi din niŋna.
42018037	Ka ba yɛli u, ni, di nyɛ la Yisa, Nazarɛti doo la, n-gatti maa.
42018038	Amaa u daa n-tasi pampam n-yɛli, "NaaDauda biiya, zↄm ma namboo!"
42018039	Ka ban daa bɛ tooni maa daa nyikki u n-yɛli, ni, u fooma u vuuri. Amaa u daa laa n-tasi pampam, ni, "NaaDauda biiya, zↄm ma namboo!"
42018040	Ka Yisa kpalim n-zaani ka yɛli, ni, ba zaŋŋma u na. Ka ŋↄn daa ti pↄri ba saani na, Yisa boosi u, ni,
42018041	"Bↄ ka i boora ni n niŋi n-ti i?" Ni, "M Bapira, m boori n laa n-nyari yaasa."
42018042	Ka Yisa daa labsi n-yɛli u, "Neaama ka nyari yaasa! I yɛdda maa kyɛ ka i nini neaaya."
42018043	Ka u nini maa daa neaai ya'abi ka u gyeemni Naawunni ka dↄli Yisa ka ba kyɛnna. Ka zama maa zaa daa nya din niŋi maa ka daa pɛ'ari Naawunni.
42019001	Yisa daa ti paai Gyɛrikoo n-kpɛ timpuuni n-gatta.
42019002	Ka dↄsↄ daa bɛ bɛni ka u yuuri boonni Zakyeoosi. Bundaana n daa nyɛ u, ka u daa su tiŋŋa maa lampodeaari tuma fukumsi.
42019003	U daa boori la u baŋŋi Yisa ŋↄn nyɛ sↄa, amaa niriba maa ŋↄn daa zoaai pam maa zugu u daa kↄŋŋi la u nyaabu, dama u daa nyɛ la ninvuggyiŋŋa.
42019004	Lala zugu u daa zↄ n-gaari ba tooni nti du kinkaŋŋa ni u ti nya u, dama Yisa daa ya dↄli la bɛni soori maa n-gaari.
42019005	Ka Yisa ŋↄn daa ti paai tii maa gbinni na, u kpalim n-zaani ka gↄsi tii maa saazugu ka yɛli, "Zakyeoosi, sigma na yoomyooma, dama di kpa ma talasi ni n gbɛ i yiri ni zuna!"
42019006	Ka Zakyeoosi daa sigi na yoomyooma n-gyaari Yisa ni sufupeelli.
42019007	Tↄ, ka niriba maa zaa daa nya Yisa ŋↄn kyaŋŋi nti kpɛ Zakyeoosi yiri maa, ka nyurimni ba kparima ni, n-yɛtta, "U kyaŋŋi nti kpɛ tumbeeri daana wa yiri!"
42019008	Amaa ka Zakyeoosi daa zɛ ti Dugma tooni n-yɛli u, ni, "Nyama, pampaŋŋↄ n nin zaŋŋi n neema purigri n-ti faradima, ka n yi daa fa sↄ buna yↄri, n nin laa n-labsi di daama buna zii bunaasi zugu n-ti u."
42019009	Ka Yisa daa yɛli u, "Zuna dabsiri wa tuliginsim paai i yiri wa ni na, dama nyin gba nyɛ la Ibrahim biiya.
42019010	Dama man Ninsaala Bii daa kyɛ na ni m bↄ n-nya ban bↄrigi m-basi la ka tuligi ba."
42019011	Tↄ; ka ban daa wum lala maa, Yisa daa tↄ'asi yɛttↄ'anyɛsiri wa m-paasi ba. Ba daa pↄtti la Gyɛrusalɛm, ka niriba maa daa teesiri, ni, u ya kyɛ ka Naawunni naam maa piili la yooma.
42019012	Ka dizugu u daa yɛli ba, ni, "Nabisↄ n daa bɛ tinseaa puuni, ka u daa ya doaai n-kyaŋŋi tinwa'aligu sa n-di naam ka labi na.
42019013	Ka dizugu u daa booli u daaba piiya na n-zaŋŋi ligri n-tↄri n-ti ba sↄkam u tↄrli, ka yɛli ba, 'Ya zaŋŋma ligri wa n-walimni n-ti ma, halli ni n ti yi n goorim maa n-labi na.'
42019014	Tↄ, ka u daa kyaŋŋi u kyɛnni; amaa u tiŋŋa maa niriba daa bu boori u, ka ba daa tum niriba nti yɛli, ni, ba di diisi nira wa naam maa. Di zaa yↄri, u daa di naam maa.
42019015	Ŋↄn daa di naam maa n-naai la, u daa labi n-kuli na, ka daa tum m-booli ŋↄn daa zaŋŋi ligri n-ti daabseeba maa na, nti boosi ba ni u baŋŋi ban daa zaŋŋi ligri maa n-tum n-nya nyoori seem.
42019016	Tↄ, ka ŋↄn daŋŋi tooni maa daa kpɛ na nti yɛli, 'N daana i ligri la nↄbi ni m-paasi a taaba napↄmpiiya!'
42019017	Ka u yɛli u, 'Mboo! Daabsuŋŋu n nyɛ i! Nyin su yɛttↄ'abisi fukumsi n-zɛ yimmu maa, n nin zaŋŋi tinsi piiya fukumsi n-niŋi i nuu ni'.
42019018	Tↄ, ka ŋↄn pa u zugu la kpɛ na nti yɛli u dugma maa, ni, 'N daana, i ligri la nↄbi ni m-paasi napↄmbunu.'
42019019	Ka u yɛli ŋↄn mun gba, ni, 'I nin ti su tinsi anu fukumsi.'
42019020	Tↄ, ka sↄ kyɛ na yaasa, ni, 'N daana, nnya i ligri la nŋↄa. N daa zaŋŋi bↄbga m-pↄbi a n-dooli, dabeem ŋↄn daa mari ma la zugu.
42019021	Dama halibeoo daana n nyɛ i; i boori ni i nya bunseelli kam zaa yↄri, ka kyeeri nyin daa bu buri seelli.'
42019022	Ka u yɛli u, 'Nyin bibeoo wa! I mammaŋŋa noori ni yɛttↄ'a ka n zaŋŋi n-lusi i! Ni, i daa mi, ni, n nyɛ la halibeoo daana, fa! - m-boori buna yↄri, ka kyeeri man bu buri seelli!
42019023	Tↄ! Ka bↄ n daa lee n-niŋi i ka i daa bu zaŋŋi n ligri maa n-dooli bankyi ni? - ka man da kuli na wa, n naa n-kur nya nyoori m-paasi n la'adaya maa zugu!'
42019024	- Ka daa ŋmaligi n-yɛli ban zɛ bɛni maa, ni, 'Ya deaam ligri maa u saani n-zaŋŋi m-paasi sↄ ŋↄn daŋŋi tooni na maa.'
42019025	Ka ba yɛli u, 'Ti daana, u ligri napↄmpiiya pun bɛ la u saani!'
42019026	Ka u yɛli ba, ni, 'N yɛtti ya ni, ninvugsↄ ŋↄn mari beela ya n-nya m-paasi, amaa ŋↄn ka seelli ŋↄna, halli ŋↄn mari seelli fiiŋ maa ka ba nin ti ya fa ka kyɛ u yↄri.'
42019027	Ni, 'Amaa n dindaandimseeba ban daa bu boori ni n di naam n su ba la, ya zaŋŋma ba zaa na n-ku ba ka n nini nya.' "
42019028	Tↄ; ka Yisa ŋↄn daa nyɛsi ba nyɛsiri wa n-naai, u daa doaai n-gaari ba tooni n-kpa Gyɛrusalɛm soori.
42019029	Ka ŋↄn daa ti pↄtti tinkpanseesi an boonni Bɛtfeegyi ni Bɛtani la, seesi an zɛ Ↄlivii Zoori la lugri na, u daa tum u nyaandↄliba ayi, ni,
42019030	"Ya kyɛm ti tooni nti kpɛ tinkpanseaa kan zɛ ya tooni sa la. Ya yi ti paai bɛni, ya nin nya buŋŋa ka u lↄ n-zɛya, bumbilisↄ nira ŋↄn na zi m-ba; ya lↄrigma u m-mari na.
42019031	Sↄ mun yi ya yɛli ya, ni, wula zugu ka ya lↄrigri u? yan yɛlim u, ni, ya Dugma m boori u."
42019032	Ka ŋↄn daa tum ninvugseeba maa daa kyaŋŋi nti nya ŋↄn yɛli ba seem maa.
42019033	Ka ban daa lↄrigri buŋŋa maa sahanseaa ka ninvugseeba ban daa su u la daa boosi ba, ni, "Wula zugu ka ya lↄrigri u ni?"
42019034	Ka ba daa labsi n-yɛli ba, ni, "Ti Dugma boori u ni."
42019035	Ka ba daa mari u m-paai Yisa saani na, nti yeaai ba kyinkyina m-pa buŋŋa nyaaŋŋa maa, ka daa kyɛ ka Yisa ba u.
42019036	Ka ŋↄn daa ba u n-kyɛnna, niriba maa daa na zaŋŋi la ba kyinkyina n-yɛligri soori maa zugu.
42019037	Ka ŋↄn daa ti paai luginseelli soori maa ŋↄn daa zuligri n-sigri Ↄlivii Zoori la, u nyaandↄliba maa zaa daa piili n-tasira pampam m-pɛ'ari Naawunni. Sufupeelli pɛ'abu ka ba daa moonna, ban daa nya alahazibu tunkariseesi ŋↄn tum la zugu.
42019038	Ka yɛtta :- "Zugsuŋŋu m bɛ n-ti nasↄ ŋↄn zaŋŋi ti Dugma yuuri na! Sufudoaa m bɛ arizana ni! Naawunni ŋↄn bɛ saazugu mari gyirima pam!"
42019039	Tↄ; ka Farisiseeba ban daa bɛ zama maa ni daa yɛli Yisa, ni,
42019040	"Karimba! Kpaasim i nyaandↄliba maa zugu!" Ka Yisa labsi n-yɛli ba, "N yɛtti ya ni, ba yi pun sini vuuri, halli kuga wa gba naa n-tasi n-yɛli."
42019041	Ka Yisa ŋↄn daa ti pↄtti Gyɛrusalɛm n-gↄsi n-nya tiŋŋa maa, u daa kum ka zugu, ni,
42019042	"Yarima Gyɛrusalɛm dima, zuna ya yi da kur baŋŋi din nin ti ya sufudoaa, di naa n-sↄa amaa pampaŋŋↄ ya bɛ la zibsim ni zaŋŋi n-kyaŋŋi di zii ni!"
42019043	Ni, "Dama saha kyɛnni na ka ya dindaandima nin ti gbi tanni n-dooli n-gyiligi ya tiŋŋa maa zaa, ka ta'ai ka sↄya zaa, ka di mugsi ya pam.
42019044	Ba nin ti daai ya gooma n-lusi yarima ni ya biisi zugu, halli ni kugri yinni gba ku laa n-kpalim m-pa ka kpeaa zugu, dama ya daa bu baŋŋi Naawunni ŋↄn kyɛ na nti fa ya m-basi sahanseaa maa."
42019045	Ka Yisa daa paai Naawunni Gyeeŋŋu Yiri maa ni nti kpɛ bɛni m-piili n-katti ban daa koosiri neema Yiri maa puuni n-yiisiri ba.
42019046	Ka yɛli ba, ni, "Di sↄbi n-zaali, ni, 'N Yiri wa nyɛ la Wunsusigu Yiri.', amaa ya zaŋŋi ka n-labgi la 'ta'ayigsi ŋↄn sↄ'ari seela.' "
42019047	Beoo kam zaa ka Yisa daa kpeeri Naawunni Gyeeŋŋu Yiri maa ni n-wulisiri niriba, ka Gyeeŋŋu Toondaandima ni karimbadima maa daa boori sↄseaa ba nin nya n-ku u, ban ni tiŋŋa maa ni kpamma maa.
42019048	Amaa ba daa bu mi ban ya niŋi seem, dama sↄkam zaa ba'a daa kur bɛ la u wulisigu maa ni.
42020001	Dindahinseaa yaasa ka Yisa daa ti bɛ Naawunni Gyeeŋŋu Yiri maa ni n-wulisira niriba ka moonni lahabasuŋŋu yɛla maa n-tiri ba. Ka gyeeŋŋu toondaandima ni tiŋŋa maa karimbadima ni kpamma maa daa la'am taaba n-kyɛ u saani na nti boosi u, ni,
42020002	"Ŋↄni n ti i soori ni i tum lala tuma maa? Yɛlim ti! Bee, yiiko bↄ ka i mara?"
42020003	Ka u daa labsi n-yɛli ba, ni, "N gba ya boosi ya la boosigu yinni. Ya yɛlim ma,
42020004	ŋↄni n daa ti Gyↄni soori ni u suuri niriba Naawunni koom? Di daa yi la Naawunni saani bee ninsaalidima saani?"
42020005	Ka ba daa piili n-tↄ'asiri taaba, ni, "Ti ya yɛli la wula? Ti yi yɛli, ni, Naawunni saani, u nin boosi ti, ni, bↄzugu ka ti daa bu niŋi Gyↄni yɛdda?
42020006	Amaa ka ti yi sakki n-yɛli, ni, ninsaalidima saani, niriba maa nin ti lↄbi ti kuga, dama sↄkam sakkri ni Gyↄni daa nyɛ la anabimaŋni."
42020007	Dizugu ba daa labsi n-yɛli Yisa, ni, ba bu mi.
42020008	Ka Yisa daa yɛli ba, ni, "Dinŋↄna n gba ku yɛli ya ŋↄn ti ma soori ni n tumni anŋↄ zaa."
42020009	Ka u daa gbaai yɛttↄ'a n-yɛli ba nyɛsiri, ni, "Dↄsↄ n daa bɛ ni, n-daa sa u tiwanna puu, ka zaŋŋi ka n-niŋi ninvugseeba nuu ni, ni ba tumni puu maa tuma n-ti u, ka u daa gↄ ni n-yuui beela.
42020010	Tↄ, ka sahasuŋŋu maa u daa tum u daabsↄ ni u kyaŋŋi tuntumniba maa saani nti deaai puu maa diibu na n-ti u. Amaa tuntumniba maa daa gbaai daabri maa m-bu u ka kari u n-labsi yↄri.
42020011	Ka puu maa daana daa laa n-tum sↄ, ka ba zaŋŋi ŋↄn gba m-maali u ansarisi m-bu u ka kari u n-labsi yↄri.
42020012	Ka u daa laa n-tum sↄ m-paasi ata, ka ba pa u daŋŋa ka kari u m-basi.
42020013	Ka puu maa daana daa yɛli, 'N yi ya niŋi la wula? - See ka n tum m mammantoori biiya man wuri sↄ la. Di pa seem ka ba ti ŋↄn gyirima!'
42020014	Amaa tuntumniba maa ŋↄn daa nya ka u kyɛnni na, ba ŋmɛ taaba saawara n-yɛli, ni, 'Ŋↄn nin di puu maa daana faari la nŋↄa. Ya kyɛ ka ti ku u ka faari maa nin leebi ti dinni!'
42020015	Ka ba daa gbaai u, n-zaŋŋi u n-lↄbi m-basi puu maa kpaŋŋa sa nti ku u.
42020016	Tↄ; ka dinŋↄna wula ka puu maa daana nin niŋi? U bu ya n-kyɛ na nti ku tuntumniba wa zaa? Ka zaŋŋi ka n-ti tuntunseeba?" Ka daadam maa ŋↄn daa wum lala maa, ba daa yɛli, ni, "Naawunni tuligma ti ni dinŋↄ taabu!"
42020017	Ka Yisa daa gↄsi ba ka boosi ba, ni, "Ka dinŋↄna yɛttↄ'aseaa kan daa sↄbi n-dooli la gbinni nyɛ la wula? - ni :- 'Kugseaa tammeeriba ŋↄn daa za'asi la Kana daa leebi kan gbaai nyeebri maa, N-gbaari ka zaa ni kpeeŋŋu.'
42020018	- Ŋↄnkam zaa lu kugri maa zugu nin kabi m-basi, amaa kugri maa ŋↄn lu sↄ zugu ka nin ŋmɛrigi u zaa."
42020019	Di saha ka karimbadima ni gyeeŋŋu toondaandima maa daa baŋŋi, ni, Yisa nyɛsiri galimni la bana, ka dizugu ba daa boori la ba gbaai u, amaa ba daa zↄri la daadam maa dabeem.
42020020	Ka ba daa gↄsiri u yɛla, ni ba pigsi n-gbaai u, u yɛttↄ'a puuni. Ba daa tum ninvugseeba na ni ba yↄmsiri u, ni, ba nyɛ la yɛdda dima.
42020021	Amaa ba daa boori ni ba zaŋŋi u n-niŋi Gↄmna nuu ni. Ba daa boosi u, ni, "Ti Karimba, ti mi, ni, i yɛttↄ'a ni i wulisigu kur dↄli la soori deede; i ba'a ka niriba yɛla ni, ka i bu zↄri ninsaala nini, amaa ka i kur wulisiri la Naawunni soori ni yɛlimaŋni.
42020022	Tↄ, dinŋↄna yɛlim ti: di tuya ni ba yoori lampoo n-tiri Room NaaTitaari, bee di bu tuusi?"
42020023	Ka Yisa daa baŋŋi ba teesibeeri maa ŋↄn nyɛ seem ka labsi n-yɛli ba,
42020024	"Ya tim ma la'afu na ka n nya. Tↄ, ka ŋↄni makkri m bɛ la'afu wa ni wa, bee ŋↄni yuuri n sↄbi m-bɛ ka ni?" Ka ba yɛli, "NaaTitaari dinni."
42020025	Ka Yisa laa n-labsi n-yɛli ba, ni, "Dizugu ya zaŋŋma din nyɛ Naaba dinni n-ti Naa maa, ka zaŋŋma din nyɛ Naawunni dinni n-ti Naawunni."
42020026	Ka ba daa kↄŋŋi u yɛttↄ'a maa gbaari, ŋↄn daa tↄ'asi seem zama maa ni maa, ka u labsigu maa daa gyɛri ba pam ka ba daa bu laa n-yɛli seelli.
42020027	Tↄ; ka Saddusidima - ban yɛtti, ni, kum yisigri ka ni la - ba gba daa kyɛ na nti boosi u boosa.
42020028	Ba daa yɛli u, ni, "Ti Karimba, anabi Musa daa sↄbi n-ti ti n-wulisi, ni, dↄsↄ beeri yi ti kpi ka kyɛ u pↄ'a ka u na bu dↄ'ai bii n-ti u, see ka u di u beeri pukoori maa n-dↄ'ai biisi n-ti u beeri maa.
42020029	Tↄ; mabiisi ayↄpↄi n daa bɛ ni, ka ba kpeema daa di pↄ'a ka kpi ka ka biiya.
42020030	Ka ŋↄn pa buyi, ni buta daana gba, daa di u,
42020031	halli ka babayↄpↄi maa zaa daa di u ka kpi ka bu dↄ'ai biiya.
42020032	Di nyaaŋŋa ka pↄ'a maa gba kpi.
42020033	Tↄ: ka dinŋↄna, Zaadaari, dↄppa wa zaa yi ti yisigi kum ni, ba ŋↄni n nin nyɛ pↄ'a maa sira? - dama babayↄpↄi zaa daa di u."
42020034	Di saha ka Yisa daa yɛli ba, "Zuna niriba wa diri la pↄ'aba ka kunni dↄppa;
42020035	amaa ninvugseeba ban sumni ni ba ti neaai kum ni m-paai nyↄvuri kan ka tↄriga ziiya maa muna - ban ku laa n-diri pↄ'aba bee n-kunni dↄppa,
42020036	dama ba bu ti ya n-kpi yaasa: ay! - ba nin bɛ ni la hoo malaakadima ŋↄn bɛ seem. Ba ti ya n-leebi la Naawunni biisi, ban nyɛ kum ni neaari biisi la zugu.
42020037	Amaa zaŋŋi n-kyaŋŋi kum yisigri yɛla, halli Musa daa sↄbi n-yɛli - suura seaa kan tↄ'asiri tutuuri la yɛla la ni - ni, Naawunni daa yɛliya, 'Mani n nyɛ Naawunni ka i badima gyeemni ma. Halli Ibrahim Naawunni n nyɛ ma, ni Yisahaaku Naawunni, ni Yaakubu gba.'
42020038	U pa la ban kpi Naawunni, amaa ban vu Naawunni, dama sↄkam zaa nyɛ la ninvugvuri u saani."
42020039	Ka karimbaseeba daa gyɛrigi n-yɛli, "Ti Karimba, i yɛli suŋŋa!"
42020040	Ka dinŋↄ nyaaŋŋa sↄ daa bu laa n-nya sufukpeemni ni u boosi u boosa yaasa.
42020041	Tↄ; ka Yisa daa laa n-yɛli, ni, "Masiiya maa muna - sↄ Naawunni ŋↄn ya n-tum na ni u ti di naam ka fa u niriba m-basi - wula zugu ka ba yɛtti, ni, lala Masiiya maa nyɛ la NaaDauda ya'aŋŋa?
42020042	NaaDauda mun daa tↄ'asi Masiiya maa yɛla n-sↄbi Yuuma bukku maa ni, ni :- 'Ti Dugma daa yɛli n Dugma maa, ni, "Kyɛm n nudirigu zii na n-zinni,
42020043	Halli ka n nin zaŋŋi i dindaandima zaa N-niŋi i nuusi ni." '
42020044	Tↄ; ka NaaDauda yi boonni ŋↄn Masiiya maa, ni, u Dugma, ka wula ka u nin toaai n-nyɛ u ya'aŋŋa?"
42020045	Ka niriba maa ŋↄn na kur wumni u wulisigu maa, Yisa daa yɛli u nyaandↄliba maa, ni,
42020046	"Ya baŋŋma seeba ban wulisiri zaaligu maa yɛla! Ba boori ba yeeri kparikara n-gyinna, ka sↄkam zaa puusiri ba daasi ni. La'aŋŋu duri puuni ka ba boori la ba bɛ tooni.
42020047	Ba faari la pukↄya yiya pↄi, ka naayi wulisiri ba maŋŋa m-puusiri Naawunni n-yuuri puusigu maa ni. Lala niriba maa nin ti nya galiŋŋu pam."
42021001	Tↄ; ka Yisa daa ti gↄsi n-nya bundaandima ŋↄn daa bɛ Naawunni Gyeeŋŋu Yiri n-zaŋŋni ligri pam n-niŋni aduuwa seem.
42021002	Ka nya pukↄsↄ ŋↄn daa nyɛ faradaana gba ŋↄn daa zaŋŋi u ligri fiiŋ, kulla la'abisibisi ayi, n-niŋi aduuwa.
42021003	Ka Yisa yɛli, "Yɛlimaŋni ka n ya n-yɛli ya, pukoori faradaana wa tisi n-gaari ba zaa,
42021004	dama ba sↄkam yiisi la u marigu pam puuni n-tisi, amaa pukoori wa ŋↄna - u zaŋŋi la ŋↄn mari seelli zaasa n-tisi ka kpalim yↄri."
42021005	Ka ninvugseeba daa tↄ'asiri zaŋŋi n-kyaŋŋi Gyeeŋŋu Yiri maa meebu ŋↄn veela seem, ni, kugveela m bɛ ni, ni niriba ŋↄn tisi bunsuma zaa m-paasi.
42021006	Ka Yisa yɛli ba, ni, "Yan gↄsiri bunseesi wa zaa maa muna - dahinseaa kyɛnni na ka a zaa nin ti wurim m-basi halli ka kugseaa ku kpalim n-tↄm ka kpeaa zugu."
42021007	Ka ba daa boosi u, ni, "Ti Karimba, wula saha ka dinŋↄ nin niŋi? Bee bumbↄ nin ti niŋi n-wulisi, ni, anŋↄ zaa ya m-paai ti na?"
42021008	Ka u yɛli ba, "Ya baŋŋma suŋŋa, ka di kyɛ ka ba yↄmsi ya. Niriba pam nin zaŋŋi n yuuri n-kyɛ na, ni, 'Mani n nyɛ u!' bee 'Saha maa paaya!' Yan di dↄli ba nyaaŋŋa!
42021009	Ya yi ti wumni tↄppu damni, bee zaba yɛla, yan di kyɛ ka dabeem mari ya, dama see ka anŋↄ taabu daŋŋi pↄi, amaa dinŋↄ na bu wulisi, ni, naari paaya."
42021010	Ka u daa laa n-yɛli ba, "Tinsi dima nin yisigi n-tuusi taaba tↄppu, ka nadima gba nin tuusi taaba.
42021011	Tingbaŋŋu maa nin damni kpa, ka ka nin damni kpa; ka kↄm nin ti lu, ni dooru m-paasi; ka ba nin nya bunnyaara saazugu sangbana ni, ka a nin ti kpeesiri dabeem pampam.
42021012	Amaa ba nin daŋŋi n-kari ya nti gbaai ya n-taasi ba la'aŋŋu duri ni, ka kpari ya duu. Ba nin zaŋŋi ya n-niŋi nadima nuusi ni, ni gↄmnadima nuusi ni: man yuuri zugu ka ba nin niŋi ya lala.
42021013	Ka anŋↄ nin ti kyɛ ka ya wulisiri ba yan mi n yɛliseesi."
42021014	Ka yɛli ba, ni, "Ya kpaŋŋma ya sufu n-zɛ yimmu, ba ti boosi ya boosa sahanseaa la; yan di kyɛ ka di mugsi ya zaŋŋi n-kyaŋŋi ya nin ti labsi ba seem.
42021015	Dama mani nin ti ti ya yɛm, ni yɛttↄ'aseesi yan nin labsi ba; ka ba ku toaai n-za'asi bee n-tↄ'asi n-lusi ya.
42021016	Ya badima ni ya madima nin ti zaŋŋi ya n-niŋi ya dindaandima nuu ni, ka ya mabiisi gba nin ti niŋi lala, ni ya dↄ'ariba ni ya zↄdima. Ba nin ti ku yaseeba.
42021017	Ba zaa nin ti yaai ya, man yuuri zugu:
42021018	amaa halli ya zↄbgu yinni gba ku ti sa'am m-basi.
42021019	Ka yan kpaŋŋi ya mansi m-bari n-zaani maa zugu ya nin nya nyↄvuri."
42021020	Yisa daa laa n-yɛli ba, ni, "Ya yi ti nya ka tↄbbiisi ziintiri n gyiligri Gyɛrusalɛm tiŋŋa, yan baŋŋma, ni, tiŋŋa maa sa'aŋŋu saha paaya.
42021021	Di saha maa ya kyɛ ka ban bɛ Gyuudii tingbaŋŋu la ni maa ti zↄ n-du zↄya ni; ka ban ti bɛ Gyɛrusalɛm puuni, ban zↄma n-yi ka ni, halli tinkpansi dima mun di kpɛ ka puuni na.
42021022	Dama 'tubdarigri saha' n nyɛ di, hoo ban daa pun sↄbi n-dooli seem, sahaseaa kan gaari la.
42021023	Di saha maa nin ti kpeem pam n-tisi pↄ'apuusi dima ni pↄ'aseeba ban mari biisi ka ba na mↄ'ara. Dama namsigu pam nin niŋi duniya wa ni, ka Naawunni sufu nin ti yisigi m-basi tiŋŋa wa dima zugu.
42021024	Ba nin ti zaŋŋi takoobi n-ku ba, ka gbaasi ban kpalim ka ba leebi daaba zuliya kam dima nuusi ni. Ka ban pa Izraɛli dima nin ti deaai Gyɛrusalɛm tiŋŋa n-noori n-gyinna halli ti paai ba yuuma tↄriga - yuunseesi Naawunni ŋↄn pun zaali ni ba su ka maa."
42021025	Ka u daa laa n-yɛli ba, ni, "Ba nin ti nya alahazibu bunnyaara wuntaŋŋa ziiya, ni gↄri puuni, ni saŋmariwuusi ni. Wahala nin ti bɛ tinsi zaa puuni ka sↄkam sufu nin ti tulim teeku zugu, ni ka kↄgbana la vuuri pam.
42021026	Ka dabeem nin ti kpɛ niriba pam halli ka ba ligi dizugu, dama arizana yiiko daandima zaa nin ti damna ka niriba zↄri bunseesi an paari duniya wa na.
42021027	Di saha ka ba nin ti nya 'Ninsaala Bii maa ka u pↄtti na, ka sangbana nin gyiligi u', ka u nin ti mari yiiko ni gyirima veelim pam.
42021028	Anŋↄ zaasa yi ti piili n-niŋna, di saha ya wukkma ya zugri n-gↄsi saazugu, dama ya tuliginsim saha yi paari ya na."
42021029	Ka Yisa daa nyɛsi yɛttↄ'anyɛsiri n-ti ba, ni, "Ammi, ya bu baŋŋi kinkaŋŋa ni tiisi zaa yɛla?
42021030	Yan yi nya ka a pusiri vamaasa, ya yi baŋŋi, ni, siga saha pↄtta.
42021031	Ka di bɛ la lala: ya yi ti nya ka yɛla wa zaa niŋna, ya nin baŋŋi, ni, Naawunni naam saha maa bu ya n-yuui.
42021032	Yɛlimaŋni ka n yɛli ya wa, ni, zuna niriba zaa ku gaari see ka anŋↄ zaa niŋi.
42021033	Saazugu ni tingbaŋŋu nin gaari, amaa man yɛttↄ'a ku gaari."
42021034	Yisa daa laa n-yɛli "Amaa yan di kyɛ ka ya kↄribeeri ni ya danyuubu ni duniya wa ni yɛla ti diisi ya n-dooli tiŋŋa, halli ka di daari maa ti gbaai ya
42021035	hoo kyɛ'ariga: dama di nin ti paai ŋↄnkam bɛ duniya wa ni zaasa.
42021036	Dizugu yan di gbisiri sahakam, ka ya susiri Naawunni; di nin kyɛ ka ya nya kpeeŋŋu n-tuligi n-yi din ti ya niŋi maa zaa ni, ka naayi zaani Ninsaala Bii maa tooni."
42021037	Di saha maa ka Yisa daa kur bɛ la Naawunni Gyeeŋŋu Yiri n-wulisiri niriba beoo kam, amaa yuŋŋu ŋↄn daa ti paai u daa du Ↄlivii Zoori n-gbɛ bɛni.
42021038	Ka niriba zaa daa daŋŋi n-kyaŋŋi Naawunni Gyeeŋŋu Yiri maa ni, ni ba ti wum u yɛttↄ'a maa.
42022001	Tↄ. Bundiripaalli Kyuu saha daa pↄtta, ban boonni Yakki-n-Gaari la.
42022002	Ka gyeeŋŋu kpambaya ni zaaligu karimbadima maa daa boori sↄseaa ban nin zaŋŋi n-gbaai Yisa, amaa ba daa zↄri zama maa dabeem.
42022003	Di saha ka Sintaani daa kpɛ Yisa nyaandↄlisↄ sufu ni. Nyaandↄliba piiya ni ayi maa ni yinni n daa nyɛ u, ka u yuuri boonni Gyuudasi Isikariyↄti.
42022004	Ka u daa kyaŋŋi gyeeŋŋu kpambaya maa ni Gyeeŋŋu Yiri Pirinsi toondaandima saani nti tↄ'asi ŋↄn nin niŋi seem n-figsi Yisa n-niŋi ba nuusi ni.
42022005	Ba sufu daa maaya ŋↄn daa yɛli ba lala yɛttↄ'a maa zugu, ka ba daa sakki ni ba ya n-ti u la ligri dizugu.
42022006	Ka Gyuudasi daa sakki lala, ka daa piili m-boori sↄseaa ŋↄn nin dↄli n-zaŋŋi Yisa n-ti ba, ka di bɛ luginseaa ka zama maa ŋↄn ka ni.
42022007	Kyuu maa dabsiri daa paai na, peesi kↄribu dabsiri maa,
42022008	ka Yisa daa tum Piita ni Gyↄni n-yɛli ba, "Ya kyam nti sɛ'asi Yakki-n-Gaari Kyuu diibu yɛla n-ti ti ka ti di."
42022009	Ka ba labsi m-boosi u, ni, "Yɛni ka i boori ni ti kpɛ n-sɛ'asi?"
42022010	Ka Yisa daa labsi n-yɛli ba, "Nyama ya yi kur ti kpeeri timpuuni, doo nin paai ya na - dↄsↄ ŋↄn ziiri koom la: ya dↄla u nyaaŋŋa n-kyaŋŋi n-kpɛ ŋↄn kpeeri yiri seaa ni,
42022011	ka yɛli yiri maa daana, ni, ya Karimba la ya m-boosi u m-baŋŋi dukani ka ŋↄn ni u nyaaŋŋa ya n-kpɛ n-di ba kyuu bundirigu maa?
42022012	Ka u nin wulisi ya dutitaari gyirambisa zugu ban pun sɛ'asi seaa n-zaali. Ya sɛ'asim n-ti ti bɛni."
42022013	Ka ban daa kyaŋŋi maa, di daa niŋi ba hoo ŋↄn pun yɛli ba seem maa, ka ba daa sɛ'asi kyuu maa siri.
42022014	Tↄ; ka kyuu saha ŋↄn daa ti paai na, Yisa ni u nyaandↄliba daa la'am n-zinni.
42022015	Ka u daa yɛli ba, ni, "Nimmoaa ka m pun boori ni mani ni yarima la'am n-di Yakki-n-Gaari Kyuu wa pↄi ka n wahala diibu saha naayi paai.
42022016	N yɛtti ya ni, ni, n ku laa n-di ka yaasa, halli ni Naawunni naam saha, ka kyumaŋni maa ti di."
42022017	Ka u daa zaŋŋi bunnyuura kↄbeaa la m-puusi Naawunni ka yɛli "Ya deaam n-nyu, ka ti taaba!
42022018	Dama n yɛtti ya ni, ni, zuna zaŋŋi n-kyɛnna n ku laa n-nyu tiwala daam wa taabu halli ka Naawunni naam ti kyɛ na."
42022019	Ka u daa zaŋŋi diseebu m-puusi pɛ'abu ka ŋmaai n-zaŋŋi n-tisi ba, ka yɛli, "N ningbina nla. N zaŋŋi a m-pa talima yarima zugu; lala ka ya niŋma ka teaari n yɛla."
42022020	Ka bundira maa diibu nyaaŋŋa ka u daa laa n-zaŋŋi kↄbeaa n-niŋi lala yaasa, ka yɛli, "Nangbanyinni zaalipaalli maa nla; n ziim ŋↄn nin yi na, ka di nin maali lala zaaligu maa n-ti ya."
42022021	Ka laa n-yɛli ba, ni, "Ya nyama! Mani ni dↄsↄ ŋↄn ya n-yi n nyaaŋŋa la n la'amni n-diri kpa wa.
42022022	Man Ninsaala Bii maa nin bakki n-kyaŋŋi kaman din pun lↄ seem, amaa ŋↄn mun yi n nyaaŋŋa n-figsi ma n-ti n dindaandima maa - di daama yɛla tↄ ni!"
42022023	Ka ba daa piili m-boosiri taaba, ni, "Ŋↄni n lee n-nyɛ u?"
42022024	Tↄ; di saha ka Yisa nyaandↄliba maa daa ŋmeeri taaba nangbankpeemni ni ba nya ŋↄni n-gaari u kpeaa ba puuni.
42022025	Ka Yisa yɛli ba, "Ban bu gyeemni Naawunni la saani, ba nadima n su ba yɛla ni kpeeŋŋu. Ba ninvugseeba ban su fukumsi maa n niŋni ba putoo, ka ba boonni ba, ni, 'Suŋŋniba'!
42022026	Amaa yarim saani di pa lala, see ka ya kyɛ ka ŋↄn nyɛ ya zaa kpeema leebi ya biiya, ka ya zuguraana leebi ŋↄn tumni bii tuma n-tiri ya zaa."
42022027	Ka boosi ba, ni, "Ammi, ŋↄn ziya ka ba kpukkri bundira na n-tiri u, ni ŋↄn kpukkri bundira na n-tiri ŋↄn ziya la, ba ŋↄni n lee n-gaari u kpeaa? - Pa ŋↄn ziya maa n gaari? Amaa man bɛ la ya saani kaman ŋↄn kpukkri bundira n-tiri ya.
42022028	Ka yarima mun nyɛ ban pun kpalim m-bɛ n saani, n wahala diibu ni, halli ni zuna.
42022029	Dizugu m Ba Naawunni ŋↄn zaali ma naam seem la, lala ka n gba zaali ya naam.
42022030	Mani ni yarima nin ti la'am n-zinni n naam zii maa ni, n-diri ka nyuura. Di saha ya nin ti zinni naam gbana zugu n-katti Izraɛli za'anↄya pii ni ayi niriba sariya."
42022031	Ni, "Nyin Saimoon, nyama! Sintaani boori ni u zamsi ya hoo ban yeeli kyi n-nya kasuma seem la.
42022032	Amaa m pun susi Naawunni n-ti nyini, ni, i yɛdda di fiilim. Ka i yi ti ŋmaligi n-labi n saani na yaasa, nyin kpamsim i mabiisi wa gba yɛdda."
42022033	Ka u daa labsi n-yɛli u, ni, "N Dugma, m maali siri ni n dↄli i halli nti kpɛ sarika duu ni, halli nti kpi gba!"
42022034	Ka Yisa yɛli u, "Yɛlimaŋni ka n yɛli i wa, nↄroo bu ya n-kum zuna yuŋŋu wa halli ka i ti kyiisi napↄmbuta, ni, i zi ma."
42022035	Di saha ka u daa boosi ba zaa, ni, "Man ŋↄn daa tum ya ka ya bu zi baagyi bee la'abooriga bee namna sahanseaa la, seelli daa pↄsigi ya?" Ka ba daa gyɛrigi n-yɛli u, ni, "Ay."
42022036	Ka u labsi n-yɛli ba, "Tↄ; pampaŋŋↄ ŋↄna, ŋↄn mari baagyi ŋↄn zaŋŋma ka, ka ŋↄn mari la'abooriga gba zaŋŋma ka; halli ŋↄn ka takoobi ŋↄn koosim u kparigu n-da.
42022037	Dama di sↄbi n-dooli, ni, 'Ba zaŋŋi u n-kyɛ ka u la'am m-paasi tumbeeri dima ziiya.', ka lala m-paari ma na. Yɛlimaŋni n yɛla zaa naari ni maa."
42022038	Ka u nyaandↄliba maa yɛli u, "Ti Dugma, nyama, takoobidima ayi nŋↄa!"; ka u yɛli ba, "Tↄ. Di sakkiya!"
42022039	Tↄ; ka u daa yi n-kyaŋŋi Ↄlivii Zoori ziiya hoo u yuŋŋu kam soori ŋↄn daa bɛ seem la, ka u nyaandↄliba maa daa dↄli u.
42022040	Ŋↄn daa ti paai bɛni, u daa yɛli u nyaandↄliba maa, ni, "Ya susim Naawunni ka lala nin kyɛ ka ba ku zamsi ya halli ka ya ti lu."
42022041	Di saha maa ka u tugsi tooni beela - n-sa'asi hoo kugri lↄppu wↄ'alim,
42022042	ka gbaani tiŋŋa n-susi Naawunni n-yɛli, "M Ba, di yi nyɛ la i yuubu ŋↄn bɛ seem, kyɛ ka namsigu kↄbeaa wa gaari ka kyɛ ma: di kyɛ ka n nyu di! - Amaa di pa man ŋↄn boori seem la niŋma, amaa nyin ŋↄn boori seem maa niŋma!"
42022043	Ka malaaka yi arizana ni n-kyɛ u saani na n-kpamsiri u.
42022044	Ka u sufu ŋↄn daa sa'am pam zugu, u daa laa n-gbaai u wunsusigu ni nimmoaa, halli ka u wↄligu ti pusiri n-ŋmanni hoo ziim n-tↄ'ari n-luri tiŋŋa.
42022045	Tↄ, ka ŋↄn daa doaai wunsusigu maa ni, u daa labi u nyaandↄliba maa saani. N-daa paai, ka ba daa gbisiri la ba sufusa'aŋŋu zugu.
42022046	Ka u boosi ba, ni, "Wula ka ya gbisira? Ya doaama n-susi Naawunni ka lala nin kyɛ ka ba ku zamsi ya halli ka ya ti lu."
42022047	Tↄ; ka ŋↄn daa na kur tↄ'asiri sahanseaa maa, niriba pam daa kyɛ u saani na. Ka dↄsↄ ŋↄn yuuri boonni Gyuudasi, sↄ ŋↄn daa nyɛ u nyaandↄliba pii ni ayi maa yinni, daa bɛ ba tooni. Ka u daa paai Yisa saani na ni u ti puusi u suŋŋasuŋŋa,
42022048	ka Yisa boosi u, ni, "Gyuudasi, i nin kyɛ ka i puusigu la figsi ma n-niŋi n dindaandima nuusi ni, bee wula?"
42022049	Ka u nyaaŋŋa dima daa baŋŋi din ya n-niŋi, ka daa yɛli, "Ti Dugma, ti zaŋŋma takoobi n-kyɛ ba, bee?";
42022050	ka ba yinni daa zaŋŋi u takoobi n-kyɛ kpambaya bisↄ n-fikki u nudirigu tubri m-basi:
42022051	amaa ka Yisa yɛli ba, "Ya di niŋni lala!", ka daa siisi doo maa tubri maa n-tibi u.
42022052	Di saha maa ka Yisa tↄ'asi gyeeŋŋu toondaandima ni Gyeeŋŋu Yiri Pirinsi zuguraandima, ni kpamma maa, bankam zaa yi na ni ba ti gbaai u, m-boosi ba, ni, "N nyɛ la ban zabri ka faari neema maa ninvugsↄ, bee wula? - ka ya mari takoobidima ni dↄya n-yi na?
42022053	Beoo kam n daa bɛ la ya saani Naawunni Gyeeŋŋu Yiri maa ni, ka ya daa bu zaŋŋi ya nuusi n-gbaai ma. Amaa saha wa nyɛ la ya dinni, ni zibsim yiiko gba!"
42022054	Tↄ; ka ba daa gbaai u n-zaŋŋi u n-kyaŋŋi Gyeeŋŋu Toondaana la yiri. Ka Piita daa sↄ'ai n-dↄli Yisa nyaaŋŋa sa.
42022055	Ka ban daa maali bugum dundↄŋŋu sunsukkuni ka la'am n-zi bɛni maa, Piita gba daa zi ba saani.
42022056	Ka pↄ'asarisↄ nya ŋↄn zinni bugum maa ni maa, ka gↄsi u ka yɛli ba, "Doo wa gba daa dↄli la Yisa!"
42022057	Amaa ka Piita kyiisi n-yɛli, "Nyin pↄ'asariga wa, n zi u!"
42022058	Ka di toaai beela ka sↄ gba laa n-nya u ka yɛli u, "I gba nyɛ la niriba wa yinni!" Ka Piita yɛli u, "N zↄa, m pa ba yinni."
42022059	Ka di daa yuui beela, hoo hawa yinni, ka dↄsↄ gba daa ti tↄ'asi nimmoosi n-yɛli, ni, "Yɛlimaŋni doo wa gba daa dↄli u, dama u gba nyɛ la Galilii nira."
42022060	Amaa ka Piita yɛli "N zↄa, m bu mi nyin tↄ'asi sↄ maa yɛla." Ka ŋↄn daa kur bɛ ni n-tↄ'asiri maa, nↄroo kum.
42022061	Ka ti Dugma Yisa ŋmaligi n-gↄsi u, ka Piita daa teaai Yisa ŋↄn daa pun yɛli u seem la, ni, "I nin kyiisi ma napↄmbuta pↄi, ka nↄroo naayi kum."
42022062	Ka Piita zↄ n-yi samanni ka kumni kunkuma.
42022063	Di saha maa ka ninvugseeba ban daa mari Yisa maa daa maanni u ansarisi ka buuri u;
42022064	ka zaŋŋi bunni n-vili u nini ka boosi u, ni, "Nyin anabi wa, bugma m-baŋŋi! Ŋↄni n ŋmɛ i wa?"
42022065	Ka ba daa tↄ'asi yɛttↄ'a pam n-gyɛnni u ka tuuri u.
42022066	Tↄ; ka beoo ŋↄn daa ti neaai, Izraɛli dima kpamma zaa daa la'amiya, halli ba gyeeŋŋu toondaandima ni karimbadima zaa gba, ka zaŋŋi Yisa n-taasi ba la'aŋŋu maa na.
42022067	Ka yɛli u "I yi siri nyɛ la Masiiya ŋↄn ya fa ti m-basi ka leebi naaba la, nyin yɛlim ti!" Amaa ka u labsi n-yɛli, "Halli n yi ti yɛli ya, ya ku niŋi yɛdda.
42022068	M mun yi na boosi ya boosigu, ya ku gyɛrigi ma.
42022069	Amaa pampaŋŋↄ zaŋŋi n-kyɛnna Ninsaala Bii maa ya n-zinni Naawunni Ŋↄn Su Yiiko nudirigu ya'ari."
42022070	Ka ba daa daa boosi u, ni, "Dinŋↄna, Naawunni Bii n nyɛ i?"; ka u yɛli ba, ni, "Tↄ, ya yɛliya!"
42022071	Ka ba yɛli, "Ti bu laa m-boori sɛharadima yaasa, bee bↄa? Ti mammansi pun wum u noori ni yɛttↄ'a!"
42023001	Ka niriba maa zaa daa doaai n-zaŋŋi Yisa n-taasi Gↄmna Pailiti saani;
42023002	ka daa gbaai u figsigu ka samni u, ka yɛtta, "Ti nya ka doo wa boori la u lusi ti butiri wa yɛla zaa ka wulisiri ti niriba din bu tuusi; u ku sakki ni ti yↄ lampoo n-ti Room NaaTitaari, ka laa n-yɛli, ni, ŋↄna n nyɛ Masiiya - Naaba nla."
42023003	Ka Gↄmna Pailiti daa boosi Yisa, ni, "Nyini nyɛ Izraɛli dima Naaba la?" Ka Yisa daa labsi n-yɛli u, "Nyin yɛli seem maa n nyɛ di."
42023004	Tↄ; ka Gↄmna Pailiti daa yɛli gyeeŋŋu toondaandima ni zama maa, ni, "M bu nya doo wa taalli."
42023005	Amaa ka toondaandima nini kur moaai ka ba maali n-yɛtta. "U wulisiri niriba Izraɛli dima tinsi zaa, n-daa piili la Galilii halli nti paai kpa na, ka daamni niriba sufu pam."
42023006	Tↄ; ka Gↄmna Pailiti ŋↄn daa wum lala maa, u daa boosi, ni, asee Yisa nyɛ la Galilii nira, fa? NaaHɛroodi mun daa bɛ la Gyɛrusalɛm lala saha maa, ka dizugu Pailiti ŋↄn daa baŋŋi, ni, Yisa yi la Naaba suulinsi tiŋŋa na maa, u daa kyɛ ka ba zaŋŋi u n-taasi NaaHɛroodi saani.
42023008	Ka Naaba maa ŋↄn daa ti nya Yisa, di daa niŋi u nya'asim pam, dama u daa pun wum u yɛla ka di yuui, ka u daa boori ni u nya u. U daa laa n-teesiri, ni, di pa seem u nin tum alahazibu tunseaa ka u nya.
42023009	Lala zugu ka u daa boosi Yisa boosa pam, amaa Yisa daa bu gyɛrigi u seela.
42023010	Ka gyeeŋŋu toondaandima ni karimbadima daa kur zɛ bɛni n-samni u ni nimmoaa.
42023011	Ka NaaHɛroodi ni u kambↄnsi daa fiilim Yisa ka maanni u ansarisi; ka daa zaŋŋi kpariveelli n-yeeli u ka naayi kyɛ ka ba zaŋŋi u n-labsi Gↄmna Pailiti saani.
42023012	Naaba ni Gↄmna Pailiti daa pun mari la nangbankpeemni ni taaba, amaa di daari maa zaŋŋi n-kyɛnna ba daa la'ai taaba zoori.
42023013	Tↄ. Gↄmna Pailiti daa booli gyeeŋŋu toondaandima ni kpamma, halli ni daadam zaa, ni, ba la'amma na, nti yɛli ba,
42023014	"Yarima n zaŋŋi doo wa n-taasi n saani na, ni, u burigri niriba zaa. Tↄ: ka n viisi u yɛla ya zaa tooni, ka bu nya u taaliseesi yan samni u n-yɛtti seem maa zaa.
42023015	Halli NaaHɛroodi gba da bu nya u taalli, dama u kyɛ ka ba zaŋŋi u n-labsi ti saani na. Ya nyama, u bu tum tumbɛseaa din sumsi ni kum.
42023016	Dinzugu n nin kyɛ ka ba feebi u, ka kyɛ u m-basi."
42023018	Ka ba zaa daa duusi ba kukↄya maa n-yɛli pampam, ni, "Zaŋŋma ŋↄnŋↄ n-ku u! Yiisim Barabasi n-ti ti na!"
42023019	- Ŋↄn Barabasi mun daa nyɛ dↄsↄ ŋↄn taasi mansuulinsi zaba tiŋŋa maa ni ka laa n-ku niriba, dizugu ka ba daa pun gbaai u n-kpeesi dansarika duu.
42023020	Gↄmna Pailiti daa boori la ni u basi Yisa, ka u daa laa n-labi n-tↄ'asiri ba di yɛlli maa;
42023021	amaa ka ba daa kur moaai nini n-vuuri n-yɛtta, "Kpaasim u n-tabli dↄpulli zugu! Kpaasim u!"
42023022	Ka u daa maali m-boosi ba m-paasi buta, ni, "Bↄzugu? Tumbɛbↄ ka u lee n-tum? M bu nya ka u tum tumbɛseelli din sum ni kum. Dinzugu n nin feebi u ka basi u ka u kyaŋŋi."
42023023	Ba daa kur tasiri pampam ni nimmoaa, ni, u kpaasim u n-tabli dↄpulli zugu. Ka ba kukↄri daa nyaŋŋi Gↄmna Pailiti ka u daa wum n-ti ba.
42023024	U daa basi noori n-ti niriba maa ni ba yuubu maa nin zaani.
42023025	Ka daa yiisi zama maa ŋↄn daa boori dↄsↄ m-basi n-ti ba - dↄsↄ ban daa kpeesi dansarika duu ni daabriiya ni ninvugkuubu zugu. Ka daa zaŋŋi Yisa n-niŋi u ban daa boori seem.
42023026	Tↄ. Ka ban daa ti zaŋŋi Yisa n-kyɛnni maa, ba daa tuusi Sairiini tingbaŋŋu dↄsↄ soori ni, ka u yuuri boonni Saimoon. Ŋↄna n daa kpeeri tiŋŋa maa ni na, ka ba daa gbaai u n-zaŋŋi Yisa dↄpulli daari maa n-ziili u, ni u ziiri a n-dↄli Yisa nyaaŋŋa.
42023027	Ka daadam pam daa dↄli Yisa nyaaŋŋa, ka pↄ'aseeba daa bɛ bɛni n-kumni ka fabinni u zugu.
42023028	Amaa ka Yisa daa ŋmaligi n-yɛli ba, "Yan Gyɛrusalɛm pↄ'aba wa, yan di kumni man zugu, amaa ya kumma ya mansi ni ya biisi zugu.
42023029	Ya nyama! - dabsa yi kyɛnni na ka ba nin ti yɛli, ni, pↄ'aseeba ban na zi n-dↄ'ai biisi la mari la zugsuŋŋu, ban ni pↄ'a kundↄ'ariba ni pↄ'aseeba ban ka bileesi.
42023030	Di saha maa: 'Ba nin ti yɛtti n-ti zↄya, Ni, a mulimma ba na! Ka mun yɛli kunkuna, Ni, a sↄ'am ba!' "
42023031	Ka daa nyɛsi ba yɛttↄ'anyɛsiri, ni, "Yɛla anŋↄ taabu zaa yi ti niŋi daari an maasa saha la ni, a yi ti kuui, di ya niŋi la wula?"
42023032	Ka ba daa mari niriba ayi ban nyɛ tumbɛtumniba ni ba ti ku ba, m-paasi Yisa zugu.
42023033	Tↄ; ka ban daa ti paai luginseaa kan yuuri boonni 'Zuguŋmaaŋŋu Ziiya' la ka ba daa kpaasi Yisa n-tabli dↄpulli maa zugu, ka zaŋŋi ka n-sa. Ka ba daa kpaasi tumbɛtumniba ayi maa gba n-tabli dↄpula, n-zaŋŋi yinni n-sa Yisa nudirigu ya'ari, ka zaŋŋi ŋↄnla muna n-sa u nuzaa ya'ari.
42023034	Ka Yisa daa yɛli, "M Ba Naawunni, ba bu mi ban niŋni seem maa gbinni, dizugu kyɛri ba taalli m-pɛŋŋi ba!" Ka ba daa puri Yisa sutura n-tↄri taaba, n-toori tɛtɛ ni ba ti nya sↄkam ŋↄn ya n-deaai a yinni yinni.
42023035	Ka daadam daa zɛ kpaŋŋa ka gↄsiri u. Amaa ka tiŋŋa maa ni kpamma daa maanni u ansarisi, n-yɛtta, "Ni, u faari la niriba m-basira; tↄ, u faam u maŋŋa gba m-basi - u yi siri nyɛ la Naawunni ŋↄn gamsi sↄ n-diisi Masiiya maa!"
42023036	Ka soogyadima maa gba daa maanni u ansarisi, ka zaŋŋi damiisiri n-ti u na ni u nyu;
42023037	ka yɛtti, ni, "I yi siri nyɛ la Izraɛli dima Naaba, nyin faam i maŋŋa m-basi!"
42023038	Dama ba daa pun sↄbi bunni n-tabli u dↄpulli maa saazugu, ni, "Yɛhudiyadima Naaba la nŋↄa".
42023039	Ka ban daa kpaasi tumbɛtumniba ayi maa yinni daa tuuri Yisa n-yɛtti, "Pa Masiiya n nyɛ i? Faam i maŋŋa m-basi, ka fa ti gba m-paasi!"
42023040	Amaa ka u taraana daa nyikki u, ka boosi u, ni, "I bu zↄri Naawunni? Kala, i bu nya ka ba kuuri tin ni ŋↄna zaa?
42023041	Man ni nyini mun sumsi lala, ti daa tum tumbeeri ka ba namsiri ti dizugu, amaa doo wa bu tum taaliseaa zaa."
42023042	Ka ŋmaligi n-yɛli Yisa, ni, "I yi ti paai i naam ziiya, teaam n yɛla!"
42023043	Ka Yisa yɛli u, "Yɛlimaŋni ka n yɛtti i wa, zuna dabsiri wa i nin ti bɛ n saani zisuŋŋu ziiya."
42023044	Tↄ. Agbaa saha daa pun paai, ka tingbaŋŋu maa zaa daa niŋi zimm, ka zibsim daa ligi zaa n-yuui m-paai zaanoori hoo kurigu ata saha,
42023045	ka wuntaŋŋa daa bu neaai. Ka pateesa kan daa ya'ai Gyeeŋŋu Yiri Dutitaari puuni maa daa toaai m-purigi buyi.
42023046	Di saha maa Yisa daa kaasi pampam n-yɛli, "M Ba Naawunni, n zaŋŋi n siiya n-niŋi i nuu ni!" Ŋↄn daa yɛli lala maa n-naai, u daa kpiya.
42023047	Ka soogyadima toondaansↄ ŋↄn daa zɛ bɛni maa daa nya din daa niŋi seem maa, ka pɛ'ai Naawunni n-yɛli, "Yɛlimaŋni doo wa siri nyɛ la ŋↄn ka taalli."
42023048	Ka daadam pam daa la'am n-zɛ bɛni ni ba gↄsi din ya n-niŋi seem: ba zaa daa nya din daa baasi seem maa, ka daa labi n-kuli ni sufusa'aŋŋu pam.
42023049	Ka Yisa ŋↄn daa mi seeba daa zɛ kpaŋŋa sa, ban ni pↄ'aseeba ban daa dↄli u n-yi Galilii na. Ba gba daa nya din daa niŋi maa zaa.
42023050	Tↄ: dↄsↄ n daa bɛ ni ka u yuuri boonni Gyoosɛfi. U daa yi la Izraɛli dima tinseaa kan yuuri boonni Arimatiiya ni na. U daa guri Naawunni naam kyɛnni na. Tinkpamma maa yinni n daa nyɛ u, amaa u daa nyɛ la dↄsuŋŋu, ni yɛlimaŋni daana, ka daa bu la'am ni u taaba ban daa lↄ ba nin niŋi Yisa seem sahanseaa la.
42023052	Ŋↄna n daa kyaŋŋi Gↄmna Pailiti saani nti susi u soori ni u kyɛ ka u zaŋŋi Yisa ningbiŋŋu nti sↄ'ai.
42023053	Ka Gyoosɛfi daa sigsi Yisa ningbiŋŋu maa na n-vili kasiŋŋa ka zaŋŋi u n-dooli gballi ni - gbaliseaa ban daa pun kyiibi ka tampii ni, ka ba na zi n-sↄ'ai sↄ bɛni.
42023054	Di daari maa daa nyɛ la Kyuu maa siri maaligu daari, Vuusim Dabsiri siri maaligu daari, ka Vuusim Dabsiri maa ya kpɛa.
42023055	Ka pↄ'aseeba ban daa dↄli Yisa n-yi Galilii na maa daa dↄli n-kyaŋŋi nti nya m-baŋŋi tampifeoo maa, ni ba n ya n-sↄ'ai u seem la;
42023056	ka daa labi n-kuli nti bↄ turaali ni kpanyuuma n-zaali. Ba daa vuusi Vuusim Dabsiri daari maa kaman zaaligu ŋↄn daa wulisi seem.
42024001	Ka bɛkwai maa piiligu dabsiri, Alahari daari maa, pↄ'aba maa daa doaai asuba pinipini, ka zaŋŋi turaaliseebu ban pun da n-zaali la m-mari n-kyaŋŋi gballi maa ziiya.
42024002	Ban daa paai bɛni maa, ba daa nya ka kugseaa ban daa zaŋŋi n-ligi gballi maa noori la daa pun bilim n-yi kpaŋŋa ka kyɛ ka.
42024003	Ka ban daa kpɛ gballi duu maa puuni, ba daa bu nya ti Dugma Yisa ningbiŋŋu maa.
42024004	Ka di daa gyɛri ba pam. Di saha ka dↄppa ayi di yi na n-zaani n-tabli ba, ka ba sutura nya'ari nyain.
42024005	Ka dabeem daa gbaai pↄ'aba maa pam, ka ba sunni ba zugri tiŋŋa. Ka dↄppa maa daa boosi ba, ni, "Wula ka ya boori nyↄvuri daana kpiimma ziiya?
42024006	U laa n-ka kpa, u yisigiya. Ya teaam ŋↄn daa yɛli ya seem, ŋↄn daa na bɛ Galilii tingbaŋŋu sahanseaa la.
42024007	U daa yɛli ya, ni, di kpa la talasi ni ba zaŋŋi Ninsaala Bii maa n-niŋi ala'akyi dima nuusi ni, ka ba kpaasi u n-tabli dↄpulli zugu, amaa ka u nin ti neaai kum ni daba ata daari."
42024008	Di saha ka pↄ'aba maa daa siri teaai Yisa ŋↄn daa pun yɛli ba seem maa,
42024009	ka daa labi n-kuli yiri ni, ni ba ti yɛli Yisa nyaandↄliba pii ni yinni maa, ni ba taaba zaa.
42024010	Mariama, Magdala tiŋŋa pↄ'a la, n-daa la, ni Gyeoowana, ni Mariama Gyeemsi ma la, ni pↄ'aseeba m-paasi ba zugu. Ka ba daa kyaŋŋi nti mooli yɛla wa zaa lahabaari n-ti Yisa tuumudima maa.
42024011	Amaa ba yɛttↄ'a maa daa ŋmanni la yɛttↄ'ayↄya n-ti ba, ka ba daa bu niŋi ba yɛdda.
42024012	Amaa Piita mun daa doaai n-zↄ n-kyaŋŋi nti paai gballi maa ni, n-sunni n-gↄsi ka puuni n-nya tampeela maa kↄkↄ ŋↄn dↄya. Ka u daa labi n-kuli, ka di niŋi u alahazibu din niŋi maa zugu.
42024013	Tↄ. Di daari maa ka ba niriba ayi daa kyaŋŋi tinkpanseaa. Tiŋŋa maa yuuri daa boonni la Imeeyusi: ka nyɛ la maala ayↄpↄi zaŋŋi m-paai Gyɛrusalɛm.
42024014	Ka ban daa bɛ soori maa, ba daa diri azama n-tↄ'asiri taaba zaŋŋi n-kyaŋŋi bunseesi an daa niŋi maa yɛla.
42024015	Ka ban daa kyɛnni n-sↄsiri sahanseaa maa, Yisa paai ba saani na. U daa paasi ba zugu ka ba bata zaa la'am n-kyɛnna.
42024016	Amaa ba daa bu nyaŋŋi m-baŋŋi u.
42024017	Ka u boosi ba, ni, "Azambↄ ka ya diri ni taaba ya soori wa ni?" Ka ba kpalim n-zaani, ka ba sufu na kur sa'am ni.
42024018	Ka ba yinni, ŋↄn yuuri boonni Kliyↄpaasi la, daa gyɛrigi n-yɛli u, ni, "Saanseeba zaa ban bɛ Gyɛrusalɛm puuni maa m mi din niŋi daba ayi wa puuni, di yi pa la nyin kↄkↄ, fa?"
42024019	Ka u boosi ba, ni, "Bumbↄ yɛla?" Ka ba labsi n-yɛli u, "Yisa ŋↄn daa nyɛ Nazarɛti nira la yɛla ka ti tↄ'asira. Anabi n daa nyɛ u, ka u daa tum tunkara ka tↄ'asi yɛttↄ'aseesi an daa wulisi u yaa ŋↄn bɛ seem maa, Naawunni saani ni niriba gba saani.
42024020	Ni, ti gyeeŋŋu toondaandima ni ti kpamma maa zaŋŋi u n-tisi ka ba kari u sariya ka kpaasi u n-tabli dↄpulli zugu n-ku u.
42024021	Amaa tirim daa mari la tama, ni, ŋↄna n ya fa Izraɛli dima m-basi. Ka din paasi dinŋↄ zugu, zuna nyɛ la daba ata daari yɛla wa ŋↄn niŋi maa.
42024022	Yaasa, pↄ'aseeba ban bɛ ti saani n kur kyɛ ka di gyɛri ti, dama ba da daŋŋi n-kyaŋŋi gballi maa ni zuna asuba wa, ka bu nya u ningbiŋŋu maa;
42024023	ka labi na n-yɛli ti, ni, ba nya malaakadima ka ba yɛli ba, ni, u neaaya.
42024024	Ka ti ninvugseeba gba doaai n-kyaŋŋi gballi maa ni, ni ba nya; ka di nyɛ la hoo pↄ'aba maa ŋↄn da kur yɛli seem. Amaa ba gba da bu nya Yisa."
42024025	Ka ŋↄna n daa yɛli ba, ni, "Yarima yamkↄŋŋniba wa! Ya bu wumni anabidima ŋↄn daa pun tↄ'asi yɛttↄ'aseesi la, ka bu sakki n-niŋi a yɛdda yooma!
42024026	Ammi, di daa bu kpa talasi ni Masiiya maa nya lala namsigu maa pↄi ka naayi kpɛ u naam gyirima ziiya?"
42024027	Di saha ka u daa gbaai u yɛttↄ'a m-piili n-wulisiri ba u mammaŋŋa yɛla Naawunni Litaafi ni. U daa piili la Musa sↄppu ni, halli nti paai anabidima ban daa dↄli u nyaaŋŋa.
42024028	Tↄ, ka ba daa ti pↄri tinkpanseaa ban daa kyɛnni maa, u niŋi hoo ŋↄn yɛ n-gaari la tooni.
42024029	Amaa ka ba goaai u n-yɛli, "Kpalimma ti saani, dama wuntaŋŋa luya ka yuŋŋu zibra." Ka u daa kpɛ, ni u ti gbɛ ba saani.
42024030	Ka bundirigu saha ŋↄn daa ti paai maa, ba daa la'am taaba ni ba di, ka u daa zaŋŋi la diibu n-susi Naawunni n-niŋi ka, ka ŋmaasi n-ti ba.
42024031	Di saha ka ba nini di neaai ka ba baŋŋi u, amaa ŋↄn mun lili ka kyɛ ba.
42024032	Ka ba yɛli taaba, "Ti sufu da bu pɛligi ŋↄn da tↄ'asiri n-ti ti soori ni la? - ŋↄn da wulisi Litaafi maa gbinni la."
42024033	Tↄ: ka ba yisigi di saha maa n-labi n-kyaŋŋi Gyɛrusalɛm. Ba daa paaya, ka nyaandↄliba piiya ni yinni maa, ni ninvugseeba ban daa bɛ ba saani la, la'am n-ziya.
42024034	Ka ba yɛli ba, ni, "Ti Dugma siri neaaya ka Saimoon nya u!"
42024035	Di saha maa ka Imeeyusi dima maa daa yɛli ba din niŋi ba soori ni. Ka laa n-yɛli ba ŋↄn ŋmaasi diibu n-ti ba ka ba baŋŋi u seem.
42024036	Ka ban daa kur tↄ'asiri maa, Yisa mammaŋŋa di zaani ba sunsukkuni ka puusi ba.
42024037	Amaa dabeem daa gbaai ba pam. Ba daa teesi, ni, ba nya la kpiinyisigi.
42024038	Ka u boosi ba, ni, "Bↄ n niŋi ka di mugsi ya, ka ya birisiri ya teesa ni maa?
42024039	Ya nyam n nuusi, ni n nↄba wa; mani nla! Ya siisim ma n-nya! Siiya ka numni ni kↄba hoo man mari seem wa."
42024040	Ka ŋↄn daa yɛli nŋↄ n-naai la, u daa wulisi ba u nuusi ni u nↄba.
42024041	Amaa ba sufu ŋↄn daa pɛligi seem maa zugu ba daa bu nyaŋŋi n-niŋi lala yɛdda, ka di daa gyɛri ba pam. Ka u boosi ba, ni, "Ya mari diseebu kpa?"
42024042	Ka ba daa zaŋŋi zinseerigu beela n-ti u
42024043	ka u deaai ka n-ŋↄbi ba tooni.
42024044	Di saha maa ka u yɛli ba, "Yɛttↄ'a wa ka n daa pun tↄ'asi ya, man ŋↄn daa na bɛ ya saani sahanseaa la. N daa yɛli ya, ni, yɛttↄ'a pam pun sↄbi n-dooli zaŋŋi n-kyaŋŋi n yɛla Musa zaaligu maa ni, ni anabidima yɛla ni, halli Yuuma sↄppu maa ni gba. Di kpa la talasi ni anŋↄ zaasa ŋↄn wulisi seem la nin baasi n-niŋi."
42024045	Ka u neaai ba yɛm ni ba ti baŋŋi Naawunni yɛligu maa gbinni,
42024046	ka yɛli ba, "Di sↄbiya, ni, Naawunni ŋↄn ya n-tum Masisↄ na maa nin nya namsigu lala pↄi, ka naayi neaai kum ni daba ata daari.
42024047	Ni, ba nin zaŋŋi Masiiya yuuri m-piili Gyɛrusalɛm timpuuni m-moonni lahabaari maa n-ti duniya wa zaa niriba, ni, ba ŋmaligma ka kyɛ ba tumbeeri tuma, ni ba ti nya ba taalli kyɛ-m-pɛŋŋi.
42024048	Yarima n nyɛ ban nyɛ buna wa zaa sɛhara dima maa.
42024049	Ya nyama, n nin tum sↄ na hoo m Ba Naawunni ŋↄn daa pun basi nangbambasiri n-ti ya seem maa. Yarima muna - ya kpalimma Gyɛrusalɛm halli ka ya ti deaai yiiko din yi saazugu ni na."
42024050	U daa zaŋŋi ba n-yi halli nti paai Bɛtani; ka daa duusi u nuusi saazugu n-susi Naawunni alibarika yɛlisuma n-niŋi ba.
42024051	Ka ŋↄn daa na kur susiri n-niŋni ba sahanseaa maa, u du n-kyaŋŋi saazugu ka kyɛ ba.
42024052	Ka ba mun daa gyeem u ka ŋmaligi n-labi Gyɛrusalɛm ni sufupeelli pam.
42024053	Ka kur bɛ Naawunni Gyeeŋŋu Yiri maa ni m-puusiri Naawunni.
43001001	Duniya piiligu ni ka ban boonni sↄ 'Yɛligu' maa daa pun bɛ ni. Yɛligu maa daa bɛ la Naawunni saani, halli ka Naawunni n daa nyɛ u gba.
43001002	Di piiligu saha ka ŋↄn Yɛligu maa daa bɛ la Naawunni saani.
43001003	Ŋↄn saani ka Naawunni daa naam seelikam zaa; halli bunseelli ka ni ka Naawunni daa naam, ka ŋↄn Yɛligu maa daa ka bɛni.
43001004	Yɛligu maa ni ka nyↄvuri daa yi na, ka lala nyↄvuri daa taasi neesim na nti neaai n-ti ninsaala.
43001005	Neesim maa muna - di neaari la zibsim ni, ka zibsim maa mun na zi n-nyaŋŋi di, bee, m-baŋŋi di gbinni gba.
43001006	Dↄsↄ n daa bɛ ni, ka Naawunni daa tum u na; ŋↄn yuuri n daa boonni Gyↄni la.
43001007	U daa kyɛ na ni u ti moonni neesim maa yɛla n-tiri niriba, ka ba zaa ti wum, ka laa n-niŋi yɛdda u mooligu zugu.
43001008	Pa neesim maa maŋŋa n daa nyɛ u, amaa ka u daa kyɛ na ni u ti mooli neesim maa yɛla.
43001009	Neesimaŋni n-daa la; din neaari n-niŋni ninsaalidima zaa. Lala saha maa ka neesim maa daa kyɛnni duniya wa na.
43001010	U daa bɛ la duniya wa puuni. Amaa halli ni u saani ka Naawunni daa naam duniya maa gba, di zaa yↄri duniya dima daa bu baŋŋi u.
43001011	U daa kyɛ u mammantoori tingbaŋŋu na, amaa u mammantoori niriba maa daa bu deaai u.
43001012	Amaa ba zaa daa bu za'asi u, ka baseeba ban daa sakki n-deaai u, ka niŋi u yuuri yɛdda maa, ban ka u daa tisi soori ni ba ti leebi Naawunni biisi.
43001013	Di pa la kaman ninsaala ŋↄn dↄ'ari biisi seem, pa ningbiŋŋu kↄrisi zugu, bee, dↄsↄ yuubu zugu, amaa ba dↄ'am yi la Naawunni mammaŋŋa saani na.
43001014	Tↄ: ka Yɛligu maa daa ti labgi la ninsaala. U daa bɛ ti saani, ka veelim ni yɛlimaŋni daa bɛ u ni n-gaari sↄkam. Tirima n daa nya u gyirima ŋↄn bɛ seem maa; u Ba Naawunni ka biiya m-paasi u zugu, ka bigaŋŋa gyirima n nyɛ u dinni.
43001015	Gyↄni daa tↄ'asi u yɛla. U daa tasi n-yɛli, "Ŋↄnŋↄ ka n daa tↄ'asi u yɛla, ni, 'U paari la n nyaaŋŋa amaa u pun gaari n tooni gba.', dama u daa pun daŋŋi m-bɛ ni ka ba naayi dↄ'ai ma."
43001016	Veelim ni yɛlimaŋni an bɛ u ni maa, ana ka ti deaara. U veelim zugu ka ti siri nya veelim suŋŋa.
43001017	Musa saani ka Naawunni daa kyɛ ka u zaaligu maa daa paai ti na, amaa Yisa Kirisita Masiiya saani ka ti nya veelim ni yɛlimaŋni.
43001018	Sↄsↄ na zi n-nya Naawunni. Amaa Naawunsↄ ŋↄn bɛ u Ba Naawunni saani u kↄkↄa, ŋↄna n nyɛ sↄ ŋↄn kyɛ ka ti zaa baŋŋi u.
43001019	Tↄ: Gyↄni mooligu lahabaari nŋↄa :- Dindahinseaa ka Izraɛli dima kpamma daa tum maalimaanniseeba ni ba suŋŋniba, ka ba daa yi Gyɛrusalɛm na, ni ba ti boosi Gyↄni boosa. Ba daa yɛli u, ni, "Nyini n nyɛ ŋↄni?"
43001020	Ka Gyↄni daa bu kyiisi, ka daa labsi yɛlimaŋni yɛttↄ'a paalu ni n-yɛli ba, ni, u pa la Naawunni ŋↄn ya n-tum sↄ ni u ti su ba naam fukumsi la, ni, "Man pa la Masiiya maa."
43001021	Ka ba daa maali m-boosi u, ni, "Ka dinŋↄna, i nyɛ la ŋↄni? Ilaygya bee?"; Ka u labsi n-yɛli ba, ni, "Ay, pa mani nla.": ni, "Anabi maa n nyɛ i, fa?", ka u labsi n-yɛli "Ay!"
43001022	Ka ba naayi boosi u, ni, "Ka dinŋↄna yɛlima ti nyin ŋↄn nyɛ sↄa. Ka ti kyaŋŋi nti yɛli ban tum ti na maa. I mammaŋŋa yɛtti, ni, i nyɛ la ŋↄni?"
43001023	Ka Gyↄni daa labsi n-yɛli ba hoo anabi Aizaaya ŋↄn daa pun yɛli seem la, ni, "Mani n nyɛ :- 'Sↄ m bɛ yoo ni n-tasira, ni, "Ya sɛ'asima ti Dugma sↄya zaa Ka a tuusi kyippi!" ' "
43001024	Tↄ; ka Farisii dimseeba gba ka ba daa tum na,
43001025	ka ban n daa boosi Gyↄni, ni, "I yi pa la Masiiya maa, i pa Ilaygya, i mun pa anabi maa, wula zugu ka i suuri niriba Naawunni koom wa?"
43001026	Ka Gyↄni daa labsi n-yɛli ba, ni, "Man n suuri niriba Naawunni koom wa, amaa ninvugsↄ n zɛ ya sunsukkuni, halli ya na bu baŋŋi u gba;
43001027	ŋↄna n nyɛ sↄ ŋↄn pa man nyaaŋŋa n-kyɛnni na, amaa man bu sumsi ni n tum u daabri tuma ka lↄrigi u namtiri n-ti u."
43001028	Tↄ; anŋↄ zaa daa niŋi la Bɛtani tiŋŋa maa ziiya, tinseaa kan bɛ Gyↄdin mↄ'ari ya'ari sa; bɛni ka Gyↄni daa bɛ ni lala saha maa, ka daa suuri niriba Naawunni koom.
43001029	Beoo ŋↄn daa ti neaai, Gyↄni daa nya Yisa ka u kyɛnni u saani na, ka yɛli, "Ya nyama! Naawunni Pɛbila maa nŋↄa! Ŋↄn zaŋŋni duniya tumbeeri taalli m-basira.
43001030	Ŋↄnŋↄ ka n daa tↄ'asi u yɛla, ni, 'U paari la n nyaaŋŋa, amaa u pun gaari n tooni, dama u daa pun daŋŋi m-bɛ ni ka ba naayi dↄ'ai ma.'
43001031	Halli man daa bu mi ŋↄn nyɛ ninvugsↄa, amaa ŋↄn zugu ka n kyɛ na ni n ti suuri niriba koom - ni n ti kyɛ ka Izraɛli dima ti baŋŋi u."
43001032	Ka Gyↄni daa yɛli ŋↄn daa pun nya bunseesi yɛla, ni "N daa gↄsi n-nya, ka Sii maa daa yi arizana ni n-sigri na hoo naŋmanni nti tↄm u zugu n-kpalim m-bɛ u ni.
43001033	Di saha maa man daa na bu baŋŋi, ni, ŋↄna nla. Amaa Naawunni ŋↄn daa tum ma ni n ti kyɛ na n-suuri niriba koom, ŋↄna n daa laa n-yɛli ma, ni, 'I yi ti nya ka Sii maa sigi na n-tↄm dↄsↄ zugu n-kpalim, ŋↄna n nyɛ sↄ ŋↄn nin mari Sii Kasi maa n-suuri niriba koom'."
43001034	Ka Gyↄni daa laa n-yɛli, ni, ŋↄna n nya u, ni, "Mani n yɛtti ya wa, ni, u siri nyɛ la Naawunni Biiya."
43001035	Beoo ŋↄn daa neaai yaasa, ka Gyↄni daa laa n-zɛya ni - ŋↄn ni u nyaandↄliba ayi.
43001036	N-daa nya, ka Yisa kyɛnni la u kyɛnni n-gatta; ka u yɛli, "Ya nyama! Naawunni Pɛbila maa nŋↄa!"
43001037	Ka u nyaandↄliba ayi maa daa wum u yɛttↄ'a maa ka daa doaai n-kari Yisa nↄba.
43001038	Ka Yisa daa ŋmaligi n-nya ka ba katti la u nↄba, ka u daa boosi ba, ni, "Bↄ ka ya boora?"; ka ba daa labsi n-yɛli u, ni, "Rabbi, " (di gbinni n nyɛ 'Ti Karimba'), "yani ka i kpeera?"
43001039	Ka u daa yɛli ba, ni, "Tↄ! Ya kyɛm na nti nya!"; ka ba daa dↄli u nti baŋŋi u yirikpeetiri ŋↄn bɛ seela. Ka ba daa kpɛ n-gbɛ u saani, dama zaanoori saha daa pun paai.
43001040	Tↄ; ka niriba ayi wa daa wum Yisa yɛla Gyↄni saani, ka laa n-dↄli u nyaaŋŋa. Ba yinni n daa nyɛ Anduru: Saimoon Piita sunzↄ maa nla.
43001041	Ka dizugu u daa daŋŋi m-bↄ u beeri Saimoon ziiya nti yɛli u, ni, "Ti nya la Masiiya maa!" (di nyɛ la tiligra, bee, 'Kirisita'),
43001042	ka daa mari u n-taasi Yisa saani na. Ka Yisa daa gↄsi u ka yɛli, "Saimoon, Gyↄni biiya, n nyɛ i: tↄ! ba nin booli i 'Siifasi' " (di nyɛ la 'Piita' ka di gbinni n nyɛ "tampiiya").
43001043	Beoo ŋↄn daa laa n-neaai, Yisa daa yɛli, ni, u ya doaai n-kyaŋŋi Galilii tingbaŋŋu maa ni. Di saha ka u daa nya Filipi, n-yɛli u, ni, "Kyɛm na n-dↄli n nyaaŋŋa!"
43001044	(Ŋↄn Filipi daa yi la Bɛtsaida tiŋŋa na, kan nyɛ Anduru ni Saimoon gba tiŋŋa maa.)
43001045	Ka Filipi mun daa nya Nataniyɛli n-yɛli u, "Ti nya la Musa ŋↄn daa sↄbi sↄ lahabaari n-dooli zaaligu gbaŋŋu ni la, ka anabidima gba daa sↄbi u yɛla. Yisa nla, Gyoosɛfi biiya, ka u yi Nazarɛti tiŋŋa ni na!"
43001046	Ka Nataniyɛli daa yɛli u, ni, "Nazarɛti fa! Bunsuŋŋu nin toaai n-yi tinkyↄ'aŋŋu wa na, bee?" Ka Filipi daa labsi n-yɛli u, "Kyɛm na n-nya!"
43001047	Ka Yisa ŋↄn daa ti nya Nataniyɛli ka u kyɛnni u saani na, ka u daa tↄ'asi u yɛla, ni, "Ya nyama! Izraɛli nira ni yɛlimaŋni nŋↄa. Ziri halli beela ka u ni!"
43001048	Dizugu ka Nataniyɛli daa boosi u, ni, "I mi ma la yani?"; ka Yisa labsi u, ni, "N daa nya i ka i zi la kinkaŋŋa la gbinni pↄi, ka Filipi naayi booli i."
43001049	Di saha ka Nataniyɛli daa gyɛrigi n-yɛli, "Rabbi, i siri nyɛ la Naawunni biiya! N-laa n-nyɛ Izraɛli dima naaba!"
43001050	Ka Yisa daa yɛli u, ni, "I kur niŋi ma la yɛdda man yɛli i lala zugu, bee? Ni, n daa nya i kinkaŋŋa maa gbinni? I siri nin nya yɛliseesi an gaari lala pam!"
43001051	Ka laa n-yɛli u, ni, "Yɛlimaŋni ka n yɛtti ya wa, ya nin nya ka arizana za'anↄya yi yoaai ka Naawunni malaakadima duuri ka sigri man zugu, man ŋↄn nyɛ Ninsaala Bii maa."
43002001	Ka di daa niŋi daba ata ka ba daa ti ya puusi amriya kyuu Galilii tingbaŋŋu tinkpanseaa kan yuuri boonni Kanna la. Yisa ma gba daa bɛ la amriya maa ni.
43002002	Tↄ; ka ba daa booli Yisa ni u nyaandↄliba gba ni ba bɛ amriya maa ni.
43002003	Ka amriya yiri dima bunnyuuriseelli ban daa nyuuri maa daa ti pↄsigi. Ka Yisa ma daa yɛli u, ni, ba laa n-ka daam.
43002004	Ka Yisa daa labsi n-yɛli u, ni, "M ma, n nuu bɛ la i yɛttↄ'a wa ni? Ay! - n saha na bu paai."
43002005	U ma mun daa yɛli yiri maa biisi, ni, "U yi ti yɛli ya, ni, ya niŋi seem, ya niŋma lala."
43002006	Tↄ, ka Yɛhudiya dima zaaligu daa wulisi, ni, ba mari koom n-zaali ba wungyeeŋŋu kaari ningbimpeaari zugu; ka lala zugu kↄsinsi ayoobu daa zɛ bɛni, bunkara.
43002007	Di saha ka Yisa daa ti yɛli yiri maa biisi, ni, ba gbeaama koom na m-paali sinsi maa. Ka ba daa gbeaai na m-paali a zaa.
43002008	Ka u yɛli ba, ni, "Tↄ, pampaŋŋↄ ya gbeaam m-mari n-kyaŋŋi n-ti ŋↄn su kyuu yɛla maa." Ka ba daa niŋi lala.
43002009	Ka kyuu maa daana daa deaai n-nyu beela, ka di daa pun labgi daam; doo maa daa bu baŋŋi daam maa ŋↄn yi seelli na, amaa biseeba ban daa gbeaai bu na la daa mi. Di saha ka kyudaana maa daa booli pↄ'apaalli sira maa na
43002010	nti yɛli u, ni, "I niŋi la wula? Dama niriba yi daŋŋi n-yiisiri daseebu bun nya'asa n-tisiri zama maa pↄi, ka naayi yiisi bumpɛtti n-ti ba, ban pun nyu n-tigi sahanseaa la. Nyin mun na bu yiisi bunsuŋŋu wa na halli ni pampaŋŋↄa."
43002011	Dinŋↄ n nyɛ alahazibu tunseelli Yisa ŋↄn daa daŋŋi n-tum n-wulisi u yiiko ŋↄn daa nyɛ seem la. Galilii tingbaŋŋu tinkpanseelli kan boonni Kanna ka u daa tum alahazibu tumni maa. Ka u nyaandↄliba daa ti niŋi u yɛdda di zugu.
43002012	Di nyaaŋŋa ka Yisa daa doaai n-kyaŋŋi Kapirinyum, ŋↄn ni u ma, ni u sunzↄppa, ni u nyaandↄliba. Ka ba daa paai nti niŋi dabsa ayi bɛni.
43002013	Sahanseaa ka di daa ti pↄtti Yɛhudiyadima maa Yakki-n-Gaari Kyuu puusigu la saha, ka Yisa daa kyɛ Gyɛrusalɛm na
43002014	nti kpɛ Gyeeŋŋu Yiri maa ni n-nya ban daa diri daa bɛni. Baseeba daa koosiri nigi ni peesi ni ŋmana, maaligu zugu, ka seeba mun daa zintiri n-takkri ligri, lampoo maa zugu.
43002015	Di saha ka u daa zaŋŋi miisi m-mili a taaba ka mari n-feebri ba zaa n-katti n-yiisiri Gyeeŋŋu Yiri maa ni. Ka laa n-kari ba bunkↄbri, ka daai la'atakkriba teebulidima ka kyɛ ka ba ligri maa zaa kpaai m-basi.
43002016	Ka daa yɛli ŋmankoosiriba, ni, ba mari anŋↄ zaa n-kyaŋŋi, ni, "Ya di kyɛ ka m Ba Naawunni Yiri leebi daa!"
43002017	Ka u nyaandↄliba daa teaaya din daa sↄbi n-dooli seem, ni, "Nimbirimoaa i Yiri maa zugu mari ma n-daamna."
43002018	Di saha maa ka Yɛhudiya dima maa daa yɛli u, ni, "Alahazibu tumni bↄ ka i nin tum n-wulisiri ti, ni, soori bɛ ni, ni i niŋni anŋↄ zaa?"
43002019	Ka Yisa daa labsi n-yɛli ba, ni, "Tↄ, ya wurimma Yiri wa m-basi, ka n nin laa n-labi m-mɛ ka n-zaali, daba ata saha."
43002020	Ka ba daa yɛli, ni, "Yuuma pisinaasi ni ayoobu ka ba daa zaŋŋi m-mɛ Gyeeŋŋu Yiri wa, ka nyin ti yɛli, ni, i nin mɛ ka dabsa ata saha, fa?"
43002021	Amaa u ningbina yɛla ka u daa yɛtti maa, n-ŋmansi hoo Naawunni Gyeeŋŋu Yiri la.
43002022	Ŋↄn daa ti neaai kum ni la nyaaŋŋa sahanseelli la ka u nyaandↄliba daa naayi teaai, ni, u daa pun yɛli ba yɛlli wa n-zaali. Ka dizugu ba daa ti niŋi yɛdda zaŋŋi n-kyaŋŋi din daa sↄbi n-dooli, ni ŋↄn Yisa ŋↄn daa yɛli seem la.
43002023	Yisa ŋↄn daa bɛ Gyɛrusalɛm timpuuni, Yakki-n-Gaari Kyuu puusigu saha la, niriba pam daa niŋi u yɛdda, ban daa nya alahazibu tunseesi ŋↄn daa wulisiri la zugu.
43002024	Yisa mun daa bu niŋi ba yɛdda, dama u daa baŋŋi ba zaa yɛla.
43002025	U daa bu sakki m-basi u maŋŋa n-ti ba, dama u daa pun mi din bɛ ninsaala kam sufu ni, ka pa ni sↄ yɛli u.
43003001	Yɛhudiya dima toondaansↄ n daa bɛ ni, ka u yuuri boonni Nikↄdiimusi; u daa dↄli la Farisidima maa soori la.
43003002	Tↄ, ka ŋↄnwa daa kyɛ Yisa saani na yuŋŋu, nti yɛli u, "M Ba Rabbi, ti mi, ni, i nyɛ la karimba, ka Naawunni tum i na; dama sↄsↄ ku toaai n-niŋi alahazibu tunseesi nyin niŋni maa, di yi pa la Naawunni m bɛ u saani."
43003003	Ka Yisa daa labsi n-yɛli u, ni, "Yɛlimaŋni ka n yɛtti i wa, ni, sↄ ku toaai n-nya Naawunni naam maa, di yi pa la ba maali n-dↄ'ai u yaasa."
43003004	Ka Nikↄdiimusi daa yɛli, "Ba laa n-ya n-niŋi la wula n-nyaŋŋi n-dↄ'ai bunkurigu yaasa? U ku toaai n-labi n-kpɛ u ma puu ni ka ba maali n-dↄ'ai u!"
43003005	Ka Yisa daa labsi n-yɛli, ni, "Yɛlimaŋni ka n yɛtti i ni, ni, sↄ ku toaai n-kpɛ Naawunni naam ni, ba yi bu dↄli koom suubu soori n-dↄ'ai u, ni Naawunni Sii Vuusim soori gba.
43003006	Ninsaala ningbiŋŋu ŋↄn dↄ'ai seelli nyɛ la ninsaala, ka Naawunni Siiya mun ŋↄn dↄ'ai seelli nyɛ la siiya.
43003007	Dizugu di kyɛ ka di niŋi i alahazibu, man ŋↄn yɛli i seem, ni, see ka ba maali n-dↄ'ai sↄ yaasa.
43003008	I bu nya? - Pɛsigu maa yi zeeri n-zeera, i mun wumni ka vuuri maa, amaa i ku baŋŋi kan yiiri ya'aseaa na, bee, kan kyɛnni ya'aseaa. Tↄ, ka Naawunni Vuusim ŋↄn dↄ'ai seeba saani di bɛ la lala."
43003009	Ka Nikↄdiimusi daa labsi m-boosi u, ni, "Wula ka anŋↄ zaa nin toaai n-niŋi?"
43003010	Ka Yisa daa yɛli u, "Nyini n nyɛ karimba n-tiri Izraɛli dima, ka i na zi anŋↄa, fa?
43003011	Yɛlimaŋni ka n yɛtti i wa, ni, tirima n tↄ'asiri tin mi seelli, ka tisiri lahabaari zaŋŋi n-kyaŋŋi tin na mi n-nya; ka di zaa yↄri yarima sↄsↄ ku sakki n-deaai ti lahabaari maa.
43003012	N yɛtti ya duniya wa yɛla ka ya ku sakki n-niŋi ma yɛdda; ka dinŋↄna ya ya niŋi la wula n-niŋi ma yɛdda, man yi ti yɛli arizana yɛla n-ti ya?"
43003013	Ni, "Ka sↄ mun na zi n-du m-paai arizana ni, na'ala ninvugsↄ ŋↄn pun yi arizana ni n-sigi na - Ninsaala Bii maa nla.
43003014	Kaman hoo Musa ŋↄn daa zaŋŋi tasiri kutti m-maali waafu maa n-kpaasi n-tabli doo zugu seem maa, ka zaŋŋi ka n-sa yoo puuni la, lala ka di niŋi talasi ni ba zaŋŋi Ninsaala Bii maa gba n-sa saazugu,
43003015	ka sↄkam ŋↄn niŋi u yɛdda la, di daama nin mari la nyↄvuri kan ka tariga.
43003016	Naawunni wurilim daa bɛ la duniya wa dima maa pam, halli nti zaŋŋi u bigaŋŋa n-tisi, ni sↄkam yi niŋi u yɛdda u ku baasi yↄri amaa u nin mari nyↄvuri kan ka tariga.
43003017	Dama Naawunni daa bu tum u Bii maa ni u kyɛ duniya wa ni na nti kari duniya wa dima sariya, amaa u tum u na ni duniya dima maa ti nya tiliginsim u zugu."
43003018	Sↄ ŋↄn niŋi Naawunni Bii maa yɛdda zaa, u ku mari sariya; ŋↄn mun bu niŋi yɛdda zaa ka ba pun kari u sariya n-lusi u, ŋↄn bu niŋi Naawunni Bigaŋŋa maa yɛdda zugu.
43003019	Sariya karibu gbinni nŋↄa: neesim maa daa pun kyɛ duniya wa ni na, amaa ninsaalidima maa daa boori zibsim maa ka kyɛ neesim, ba tuma ŋↄn bɛ pam zugu.
43003020	Dama sↄ yi niŋni tumbeeri, u nin gyɛ neesim maa ka ku sakki ni u kyɛ neesim maa saani na, dama u tumbeeri nin yi paalu na.
43003021	Amaa sↄ ŋↄn niŋni yɛlimaŋni tuma, ŋↄna nin kyɛ neesim maa saani na, ni u tuma ti yi paalu na ka ba baŋŋi, ni, Naawunni zugu ka u daa niŋi a.
43003022	Dinŋↄ nyaaŋŋa ka Yisa ni u nyaandↄliba daa kyaŋŋi Gyuudii tingbaŋŋu la ni, ka bɛni ka ŋↄn ni ban daa yuui beela n-suuri niriba Naawunni koom.
43003023	Di saha ka Gyↄni gba daa suuri niriba: u daa bɛ la Aynↄn ziiya, ka di bu wↄ'a ni Saalim tiŋŋa. Koom daa zoaai bɛni, ka niriba daa kyɛnni u saani na ka u tiri ba kↄsuubu.
43003024	(Di saha maa ka ba daa na bu gbaai Gyↄni n-kpari duu.)
43003025	Ka Gyↄni nyaandↄliba daa piili n-ŋmeeri nangbankpeemni ni Yɛhudiya ninvugsↄ zaŋŋi n-gbaai suubu ni peaari kaari yɛla.
43003026	Ka ba daa kyɛ Gyↄni saani na nti yɛli u, ni, "Ti Ba Rabbi, ti ya boosi i zaŋŋi n-kyaŋŋi dↄsↄ ŋↄn daa bɛ i saani Gyↄdin mↄ'ari zii la - nyin daa tↄ'asi sↄ lahabaari n-ti ti la. Tↄ, ŋↄna n suuri niriba Naawunni koom, ka sↄkam zaa kyɛnni u saani."
43003027	Ka Gyↄni daa labsi, ni, "Sↄ ku toaai m-mari seelli, di yi pa la Naawunni ŋↄn zaŋŋi bunseelli maa n-ti u.
43003028	Ya mammansi daa pun wum man daa yɛli seem la, ni, man pa Masiiya maa, amaa Naawunni n tum ma ni n ti daŋŋi Masiiya maa tooni na.
43003029	Ya bu nya? - Ba yi maali amriya kyuu sahanseaa la, dↄsↄ ŋↄn mari pↄ'apaalli maa nyɛ la amriya doo maa; u zↄ ŋↄn zɛ u saani n-wumni muna, ŋↄna n nyɛ sↄ ŋↄn sufu yi maai amriya doo maa kukↄri wumpu zugu. Lala ka man gba sufu maai pam maa.
43003030	Di sumni, ni, ŋↄna m paasira, ka man mun fiilimna."
43003031	Ŋↄn yi saazugu ni na gaari sↄkam zaa. Ŋↄn mun yi duniya wa ni na nyɛ la duniya wa nira, ka tↄ'asiri la duniya wa yɛla; amaa ŋↄn yi arizana ni na gaari sↄkam zaa.
43003032	Ŋↄnwa wulisiri ŋↄn pun nya ka wum yɛla maa lahabaari; amaa di zaa yↄri, sↄ ku sakki n-deaari u yɛligu maa.
43003033	Amaa ŋↄnkam yi sakki n-deaai u yɛligu maa, di daama nin diisi n-tabli, ni, Naawunni nyɛ la yɛlimaŋni daana.
43003034	Naawunni ŋↄn tum dↄsↄ maa tↄ'asiri la Naawunni yɛligu, dama Naawunni bu ma'asiri u Sii maa beelabeela n-tiri u.
43003035	Naawunni Bii maa muna - u Ba siri wuri u, ka zaŋŋi bunseelikam n-niŋi u nuu ni.
43003036	Ŋↄnkam yi niŋni Naawunni Bii maa yɛdda nin nya nyↄvuri kan ka tariga. Ŋↄnkam mun bu sakki n-niŋi u yɛdda ku nya nyↄvuri, halli Naawunni sufugyeaa kpalim m-bɛ u zugu.
43004001	Ka Farisidima maa daa ti wum, ni, Yisa la'amni la nyaandↄliba pam ka suuri ba Naawunni koom, halli nti gaari Gyↄni ŋↄn daa la'am seeba la.
43004002	(Amaa pa Yisa mammaŋŋa n suuri ba, amaa u nyaandↄliba maa n daa suura.)
43004003	Dizugu Yisa ŋↄn daa wum ban daa tↄ'asiri seem la, u daa yi Gyuudii tingbaŋŋu n-labi n-kyaŋŋi Galilii tingbaŋŋu ni.
43004004	Ka u soori maa ni u daa kyaŋŋi n-dↄli n-yi la Samɛrii tingbaŋŋu ni.
43004005	Ka ŋↄn daa bɛ Samɛrii tingbaŋŋu maa ni la, u daa kyaŋŋi nti paai tinseaa kan yuuri boonni Sikaari la. Bɛni maa daa bu wↄ'a ni paaluseaa ka Yaakubu daa pun zaŋŋi n-ti u bii Yisifu sahanseaa sa la.
43004006	Tↄ; ka Yaakubu buliga daa bɛ bɛni; ka Yisa ŋↄn daa kyaŋŋi u soori maa nti gyɛa, u daa kyaŋŋi nti zinni la buliga maa ziiya - agbaa saha n-daa la.
43004007	U nyaandↄliba maa daa gaari n-kyaŋŋi timpuuni ni ba ti da bundirigu na. Ka Samɛrii pↄ'asↄ daa sigi buliga maa ni na ni u ti gbeaai koom, ka Yisa daa yɛli u, ni, u tim u koom ka u nyu.
43004009	Ka pↄ'a maa daa labsi n-yɛli u, "I nyɛ la Yɛhudiya nira ka man mun nyɛ Samɛrii pↄ'a, dizugu wula ka i nin toaai n-susi koom man saani?" (Ya baŋŋma, ni, Yɛhudiya dima daa bu sakki ni ban ni Samɛrii dima la'amni taaba n-dira, bee, n-nyuura.)
43004010	Ka Yisa yɛli u, ni, "I yi da baŋŋi la Naawunni ŋↄn tisiri seela, ka mi ŋↄni n tↄ'asiri n-tiri i m-boori koom wa, i da naa n-yɛli u ka u ti i kↄsuŋŋu ni yɛlimaŋni."
43004011	Ka pↄ'a maa daa labsi n-yɛli u, "M Bapira, i ka guuga ni i zaŋŋi n-gbeaai koom, ka buliga wa mun zulim pam. Ka, i ya niŋi la wula n-nya kↄsuŋŋu wa?"
43004012	Ni, "Ti yaadoo Yaakubu daa ti ti buliga wa; ŋↄn ni u biisi ni ba bunkↄbri zaa daa nyuuri ka koom. Nyini n-gaari Yaakubu, bee?"
43004013	Ka Yisa daa labsi n-yɛli u, ni, "Ninvugsↄ ŋↄn nyu koom wa, kↄnyuuri nin laa n-gbaai u.
43004014	Amaa ninvugsↄ ŋↄn nyu kↄseebu man yɛ n-zaŋŋi n-ti u maa muna - kↄnyuuri ku laa n-gbaai di daama yaasa. Lala koom maa yɛ n-leebi la din bunni u puuni, halli nti kyɛ ka u nya nyↄvurisuŋŋu din ka tariga."
43004015	Ka pↄ'a maa daa yɛli, "Tↄ, m Bapira, kur zaŋŋma lala koom n-ti ma na, ka kↄnyuuri ku laa n-gbaai ma yaasa halli ka n ku laa n-sigri kpa na n-gbeaari koom."
43004016	Ka Yisa yɛli u, "Tↄ; ka dinŋↄna kyɛma nti booli i sira maa na ka labi na."
43004017	Ka pↄ'a maa labsi n-yɛli u, ni, "N ka sira.", ka Yisa yɛli u, ni, "I yɛli la yɛlimaŋni, ni, i ka sira.
43004018	I na mun kuli dↄppa anu, halli nyin ni dↄsↄ ŋↄn na bɛ ni maa gba pa la i sira: i yɛli ma la yɛlimaŋni."
43004019	Ka pↄ'a maa daa yɛli, "Mma, m Bapira! N baŋŋiya, ni, anabi n nyɛ i.
43004020	Tↄ: kyɛ ka n boosi i bunseelli - ti Samɛrii yaadima daa gyeemni Naawunni zoori wa zugu, amaa ya Yɛhudiya dima maa yɛnni, ni, Gyɛrusalɛm tiŋŋa kↄkↄ n nyɛ Naawunni gyeeŋŋu ziiya ni yɛlimaŋni."
43004021	Ka Yisa daa labsi n-yɛli u, "Pↄ'a, kur niŋni ma yɛdda; saha kyɛnni na ka ya yi ya gyeemni ti Ba Naawunni, di ku nyɛ la zoori wa zugu, bee, Gyɛrusalɛm timpuuni yɛttↄ'a.
43004022	Yarima Samɛrii dima kur bu baŋŋi yan gyeemni sↄa, ti mun Yɛhudiya dima mi tin gyeemni sↄa, dama tiliginsim yi la Yɛhudiya dima maa saani na.
43004023	Amaa saha kyɛnni na, halli ka pun paai na gba, ka ban gyeemni ti Ba Naawunni ni yɛlimaŋni la nin dↄli Sii Kasi soori n-gyeemni u, ni yɛlimaŋni soori gba. Lala soori ka Naawunni boori ni ba dↄli n-gyeemni u.
43004024	Naawunni nyɛ la siiya, ka dizugu see ka ban ya gyeemni u dↄli la siiya soori maa n-gyeemna, ni yɛlimaŋni soori gba."
43004025	Ka pↄ'a maa daa labsi n-yɛli u, ni, "M mi halli, ni, ba n boonni sↄ Masiiya, bee Kirisita, la nin kyɛ na, ka u yi ti kyɛ na u nin wulisi ti bunseelli kam zaa."
43004026	Ka Yisa yɛli, "Mani nla - man ŋↄn tↄ'asiri n-tiri i wa."
43004027	Di saha maa ka Yisa nyaandↄliba la daa labi na, ka ban daa nya u ka ŋↄn ni pↄ'a maa diri azama maa, di daa gyɛri ba pam. Amaa ba sↄ daa bu boosi pↄ'a maa, ni, "I boori la bↄa?", bee, m-boosi Yisa, ni, "Bↄ n kyɛ ka nyin ni pↄ'a wa diri azama?"
43004028	Ka pↄ'a maa daa kyɛ u kↄyuuri maa ka labi n-kyaŋŋi timpuuni nti yɛli niriba maa,
43004029	ni, "Ya kyɛm na nti nya dↄsↄ ŋↄn yɛli ma man daa pun tum tunseesi zaa. Pa ŋↄna n nyɛ Masiiya maa?"
43004030	Ka niriba maa daa yi tiŋŋa maa ni na, ni ba kyɛ Yisa saani na.
43004031	Di saha maa ka Yisa nyaandↄliba daa bɛlim u, ni, "Ti Ba Rabbi, deaama diibu n-di!"
43004032	Ka ŋↄn mun daa labsi n-yɛli ba, "M mari la bundirigu ni n di, ka ya ka di lahabaari maa."
43004033	Ka ba daa ŋmaligi m-boosi taaba, ni, "Ka sↄ n zi bundirigu na n-ti u, bee?"
43004034	Ka Yisa yɛli, "Man bundirigu maa nyɛ la nŋↄa :- n niŋni Ŋↄn tum ma na la yuubu yɛla, ka laa n-tumni u tuma zaa nti naai.
43004035	Ya bu nya? - ya yɛtti, ni, gↄya anaasi na kpalim ni kyi kyeebu saha, bee, m ma'ari ni? Amaa n ya yɛli ya ni, ni, ya wukkma ya nini n-gↄsi puri maa suŋŋa - kyi maa pun bi n-sakki kyeebu. Ni, pampaŋŋↄ
43004036	ka ŋↄn kyeeri kyi maa deaari la u tuma ligri, ka la'asiri la kyi maa n-doonni n-guri nyↄvuri kan ka tariga; lala ka ŋↄn daa buri a maa, ni ŋↄn kyeeri maa gba, nin la'am taaba n-di nya'asim.
43004037	Lala ka yɛligu maa niŋni yɛlimaŋni, ni, 'Ninvugsↄ n butta, ka sↄ mun n kyeera.'
43004038	Yarima muna - n daa tum ya ni ya kpɛ puseaa yan na bu tum ka tuma la ni, ni ya ti kyeeri kyi. Ninvugseeba pun tum ka tuma, ka ya mun deaari ba n-nyari anfaani."
43004039	Tↄ, ka tiŋŋa wa Samɛrii niriba pampam daa niŋi Yisa yɛdda pↄ'a maa lahabaari zugu, dama u daa yɛli ba, ni, "U yɛli ma man daa pun tum tunseesi zaa."
43004040	Dizugu Samɛrii dima maa ŋↄn daa kyɛ u saani na maa, ba daa susi u, ni, u kpalimma m-bɛ ba saani. Ka Yisa siri daa kpalim bɛni n-niŋi daba ayi.
43004041	Ka ba daadam pam m-paasi niriba wa zugu daa wum u toori yɛligu ka niŋi u yɛdda di zugu.
43004042	Ka daa yɛli pↄ'a maa, ni, "Pampaŋŋↄ di pa la nyin ŋↄn yɛli seem maa zugu ka ti niŋni yɛdda, amaa ti mammaŋŋa n wum u noori nti baŋŋi, ni, u siri nyɛ la duniya dima Tiligra maa."
43004043	Yisa ŋↄn daa niŋi u daba ayi bɛni n-naai, u daa doaai n-kyaŋŋi Galilii tingbaŋŋu ni.
43004044	Yisa mammaŋŋa daa pun yɛli, ni, anabi ka gyirima u mammaŋŋa tiŋŋa.
43004045	Ka ŋↄn daa ti paai Galilii la, niriba maa daa deaai u ni, dama ba gba daa kyaŋŋi la Gyɛrusalɛm nti puusi kyuu maa ka nya ŋↄn tum seem zaa kyuu maa ni.
43004046	Ka Yisa daa naa n-labi Galilii Kanna tinkpaŋŋa ni, bɛni ka u daa pun kyɛ ka koom la labgi daam. M-paai bɛni ka Naaba kpambari sↄ n daa bɛ ni, ka u bii daa bɛ la Kapirinyum m-beera.
43004047	Ka doo maa ŋↄn daa ti wum, ni, Yisa yi Gyuudiiya m-paai Galilii na, u daa doaai n-kyɛ u saani na nti yɛli u, ni, u kyɛma Kapirinyum na nti tibi bii maa, ni, di kur kpalim la beela ni u kpi.
43004048	Yisa mun daa yɛli u, ni, "Ya yi bu nya alahazibu tunkara, ya sↄ ku sakki n-niŋi yɛdda."
43004049	Ka kpambari maa daa labsi n-yɛli u, "Ay, n daana! Kur kyɛm na ka m bibila maa di kpi."
43004050	Ka Yisa daa yɛli u, ni, "Kyɛma! I bii maa ku kpi." Ka doo maa daa niŋi Yisa yɛligu maa yɛdda ka daa labi n-kuli.
43004051	Ŋↄn daa labri n-kunni maa, u daa tuusi la u daabseeba soori ni, ka ba daa ti u lahabaari, ni, u bii maa mari alaafɛa.
43004052	Ka u daa boosi ba m-baŋŋi, ni, saha kani ka bii maa nya sookyi? - ka ba daa labsi, ni, "Soosa la wuntaŋŋa, kurigu yinni saha, ka u ningbimbiisim maa sa basi u."
43004053	Ka doo maa daa teaai, ni, lala saha deede ka Yisa sa yɛli u, ni, "I bii maa ku kpi." Di zugu ŋↄn ni u yiri dima zaa daa niŋi Yisa yɛdda.
43004054	Makkri tunkanŋↄ daa paasi la buyi ka Yisa daa tum, ŋↄn daa yi Gyuudiiya n-kyɛ Galilii tingbaŋŋu na maa.
43005001	Dinŋↄ nyaaŋŋa Yɛhudiya dima kyuseaa n daa bɛ ni, ka Yisa daa ti kyaŋŋi Gyɛrusalɛm.
43005002	Tↄ, ka Gyɛrusalɛm timpuuni, za'anↄtitaari m bɛ ni, ka ba boonni ka 'Peesi Za'anↄri' la: ka za'anↄri wa kpaŋŋa ka beeŋŋu bɛ ni, ka Hibruu dima boonni ka 'Bɛtzaata', ka ka mari luffadima abanu.
43005003	A puuni ka zoomma, ni gbarisi, ni nukpiima dima, ni gbarikpiima dima, ni dooru baligu kam dima zaa dↄya.
43005005	Tↄ, ka dↄsↄ n daa bɛ bɛni ka dooru daa mari u halli di yuumpisita ni anii.
43005006	Yisa daa nya u ka u dↄ bɛni ka daa baŋŋi, ni, dooru maa daa pun mari doo wa ka di yuui; ka u daa boosi u, ni, "Ammi, i boori i nya tippu?"
43005007	Ka dooru daana maa labsi n-yɛli, "M Ba, man ka sↄsↄ kpa wa ka u nin zaŋŋi ma n-niŋi beeŋŋu wa puuni. Koom maa yi ti damni sahanseaa la; n yi ti kpaŋŋni la n maŋŋa ni n sigi di ni, sↄ n yi pun ti daŋŋi ma n-sigi di puuni."
43005008	Ka Yisa yɛli u, "Doaama n-zaani saazugu, ka kpikki i sↄŋŋu maa n-kyaŋŋi."
43005009	Lala saha maa ka doo maa da nya tippu; u daa kpikki u sↄŋŋu ka piili n-kyɛnna. Dindahinseaa lala ŋↄn daa niŋi maa daa nyɛ la Vuusim Dabsiri daari,
43005010	ka di zugu Yɛhudiya kpambaya maa daa yɛli doo ŋↄn nya tippu la, ni, "Zuna nyɛ la Vuusim Dabsiri, nyin nya'ai i sↄŋŋu wa di galim la ti zaaligu."
43005011	U daa labsi n-yɛli ba, "Dↄsↄ ŋↄn tibi ma maa n yɛli ma, ni, n zaŋŋma n sↄŋŋu maa n-kyaŋŋi."
43005012	Ka ba boosi u, ni, "Ŋↄni n nyɛ dↄsↄ ŋↄn yɛli i, ni, i niŋma nŋↄ maa?"
43005013	Amaa dↄsↄ ŋↄn daa nya tippu wa daa bu mi Yisa ŋↄn daa nyɛ sↄa, dama daadam n daa bɛ bɛni maa pam, ka Yisa daa sↄ'ai baalimm m-bakki n-kyaŋŋi kpaŋŋa.
43005014	Di nyaaŋŋa ka Yisa daa ti nya doo maa Gyeeŋŋu Yiri maa ni ka daa yɛli u, ni, "Wumma, i yi kpaŋŋiya pampaŋŋↄa, dinzugu kyɛli tumbeeri tumpu: ka di yi pa lala, bunseela din bɛ n-gaari zaa nin ti niŋi i yaasa."
43005015	Ka doo maa daa di bakki n-kyaŋŋi nti yɛli Yɛhudiya kpambaya maa, ni, Yisa n nyɛ ŋↄn daa tibi u maa.
43005016	Ka ba daa piili m-mugsiri Yisa, ŋↄn daa tibri niriba Vuusim Dabsiri daari maa zugu.
43005017	Yisa daa labsi n-yɛli ba, "M Ba kur tumni ni saha kam zaa, ka man gba tumna."
43005018	Yɛlli wa daa kyɛ ka Yɛhudiya kpambaya maa daa di maali n-lↄ la niya ni ba ku u; di mun pa la ŋↄn daa burigi Vuusim Dabsiri daari zaaligu zugu kↄkↄa, amaa ŋↄn daa yɛli, ni, Naawunni nyɛ la u mammantoori ba zugu m-paasi; ni, u zaŋŋni u maŋŋa m-ma'asiri la Naawunni.
43005019	Ka Yisa labsi n-yɛli ba, "Yɛlimaŋni ka n yɛtti ya: Bii maa ku toaai n-niŋi bunseela u mammantoori; u niŋni la u yi nya u Ba ŋↄn niŋni seelli la kↄkↄa. U Ba maa ŋↄn tumni seem, lala ka Bii maa gba tumna.
43005020	Dama u Ba maa wuri la Bii maa ka wulisiri u ŋↄn niŋni seelikam zaasa. Halli gba u nin ti wulisi u tunkara n-gaari nŋↄa, ka di nin ti niŋi ya zaasa alahazibu.
43005021	Kaman u Ba maa ŋↄn kur neaari kpiimma ka tiri ba nyↄvuya seem la, lala taabu ka Bii maa gba zaŋŋni nyↄvuri n-tiri ŋↄn boori seeba.
43005022	M-paasi lala, u Ba maa mun bu katti sariya u mammaŋŋa. U tisi u Bii maa la soori ni yɛlimaŋni ni u kari sariya,
43005023	din nin kyɛ ka sↄkam zaa tibgi Bii maa kaman ban tibgri u Ba maa seem. Ŋↄn kam zaa bu tibgi Bii maa bu tibgi u Ba sↄ ŋↄn tum u na maa gba."
43005024	Ni, "Yɛlimaŋni ka n yɛtti ya wa, ni, ŋↄn kam zaa wum n yɛttↄ'a wa ka niŋi ŋↄn tum ma na maa yɛdda, di daama mari nyↄvuriseaa kan ka naari. Ba bu ti yɛ kari u sariya, amaa u pun yi kum ni n-kpɛ nyↄvuri ni.
43005025	Yɛlimaŋni ka man yɛtti ya, ni, saha kyɛnni na, saha maa pun paai na gba, kpiimma ŋↄn ti yɛ wumni Naawunni Bii maa kukↄri, ka ninvugseeba ban ti wum maa nin ti bɛ nyↄvuri ni.
43005026	Ti Ba Naawunni mammaŋŋa ŋↄn mari nyↄvuri u saani seem, lala ka u zaŋŋi n-ti u toori Biiya ni u mari nyↄvuri u saani.
43005027	Ka laa n-ti u yiiko ni u kari sariya m-paasi, ŋↄn nyɛ Ninsaala Bii maa zugu.
43005028	Yan di kyɛ ka dinŋↄ zugu gyɛri ya yam, dama saha kyɛnni na ka ninvugseeba ban bɛ ba dabↄya ni zaasa nin ti wum Ninsaala Bii maa kukↄri.
43005029	Di saha ka ba nin yi na: ka ban daa tum tunsuma la nin ti doaai kum ni n-nya nyↄvuri, ka ban mun daa tum tumbeeri la nin ti doaai nti nya tubdarigri.
43005030	Man ku toaai n-niŋi seelli m mammaŋŋa yiiko ni, see ka man wum pↄi, ka naayi dↄli man wum seem n-kari sariya maa. Ka man sariya karibu wa nyɛ la din tuusi, dama m bu boori la m mammantoori yuubu, amaa ŋↄn tum ma na yuubu maa ka n boora."
43005031	Ka Yisa daa laa n-yɛli, "N yi di sɛhara n-ti m mammaŋŋa yɛttↄ'a, lala sɛhara maa ku niŋi yɛlimaŋni.
43005032	Ay! - Sↄ m bɛ ni n-diri sɛhara n-tiri n yɛttↄ'a maa; ka man gba baŋŋi, ni, ŋↄn niŋi ma sɛharaseelli maa nyɛ la yɛlimaŋni.
43005033	Ya daa tum Gyↄni saani ni ya ti baŋŋi, ka ŋↄn Gyↄni daa di sɛhara n-ti yɛlimaŋni yɛla.
43005034	Halli m bu deaari ninsaala sɛhara gba, n yɛtti Gyↄni yɛla dama m boori la ya wum ka nya tiliginsim.
43005035	Gyↄni muna - u daa nyɛ la bugum firila n-nya'asira, ka ya daa sakki ni ya paai u neesim maa na, ka di daa niŋi ya nya'asim ni sufupeelli ka daa yuui beela.
43005036	Amaa m mari sɛhara seaa din gaari Gyↄni - tunseesi ka m Ba ŋↄn zaŋŋi n-ti ma ni n ti tum n-naai maa nla: lala tuma maa siri diri la sɛhara n-ti ma, ni, m Ba maa daa tum ma na.
43005037	M-paasi lala, m Ba sↄ ŋↄn tum ma na maa n nyɛ n sɛhara daana. Yarima mun na zi n-wum u kukↄri, bee, ya baŋŋi ŋↄn nyɛ seem.
43005038	Ka u yɛligu maa mun bu laa n-kpalim ya saani, dama ya bu niŋi ŋↄn tum sↄ na maa yɛdda.
43005039	Ya karimni Naawunni Litaafi la n-viisira, ni, ka puuni ka ya nin nya nyↄvuri kan ka tariga; tↄ - ana n nyɛ an diri sɛhara n-tiri man yɛla.
43005040	Di zaa yↄri, ya mun ku sakki ni ya kyɛ n saani na n-deaai nyↄvuri."
43005041	Ka Yisa daa laa n-yɛli ba, ni, "Man bu deaai gyirima ninsaalidima saani.
43005042	Amaa m mi ya yɛla, ni, ya ka Naawunni wurilim ya sufu ni.
43005043	Tↄ: m Ba yuuri zugu ka n kyɛ kpa na, ka ya ku sakki n-deaai ma; amaa sↄ yi ti kyɛ na u mammaŋŋa yuuri zugu, ŋↄna ka ya nin deaai.
43005044	Ya nin niŋi wula n-niŋi yɛdda, sahanseaa ka ya na boori gyirima ya taaba saani ka ku sakki ni ya boori gyirima Naawunni ŋↄn Ka Kpeaa saani.
43005045	Tↄ: yan di teesiri, ni, man nin zaŋŋi ya taalli n-ti m Ba maa; sↄ bɛ ni n nin zaŋŋi ya taalli n-ti u na - halli Musa, yan gↄsi sↄ n-yɛtti, ni, ya tama kur bɛ u ni la.
43005046	Amaa ya yi daa siri niŋi ŋↄn Musa yɛdda, ya da naa n-niŋi man gba yɛdda, dama Musa daa sↄbi man yɛla n-ti ya.
43005047	Amaa yan ŋↄn bu niŋi Musa sↄppu yɛla la yɛdda, ya ya niŋi la wula n-niŋi man yɛtti ya yɛliseesi wa yɛdda?"
43006001	Di nyaaŋŋa, Yisa daa kyaŋŋi n-yakki Galilii mↄ'ari la, seaa kan yuuri laa m-boonni Taibiriyasi mↄ'ari la.
43006002	Ka daadam pam daa dↄli u, dama ba daa nya ka u tum alahazibu tuntumsa n-tibri baaridima la.
43006003	Yisa daa du zoori zugu nti zini bɛni, ŋↄn ni u nyaandↄliba maa.
43006004	Di daa bu yuui ka Yɛhudiya dima maa ya puusi ba Yakki-n-Gaari Kyuu la.
43006005	Ka Yisa daa ti gↄsi n-nya ka daadam pam daa kyɛnni u saani na, ka u daa boosi Filipi, ni, "Ya'akani ka ti yɛ nya bundirigu n-da n-diisi daadam pam wa zaasa?"
43006006	(U daa yɛli lala ni u zamsi Filipi n-nya; amaa yɛlimaŋni, u daa pun mi ŋↄn yɛ niŋi seem zaa.)
43006007	Ka Filipi daa yɛli u, ni, "Halli ti yi yɛ da bundirigu ka sↄkam zaa deaai beelabeela gba, di nin gaari anzulifa la'akↄba kↄbsiyi."
43006008	U nyaandↄliba maa ni sↄa, Anduru, ŋↄn nyɛ Saimoon Piita sunzↄ la, daa yɛli u, ni,
43006009	"Bidibbila m bɛ kpa m-mari boroboro kpila abanu ni zimi abayi, amaa a mun pun ku sakki niriba wa zaa."
43006010	Ka Yisa yɛli ba, "Ya kyɛ ka niriba maa zinni tiŋŋa." (Mↄmaasa mun daa bɛ bɛni pam). Ka daadam maa zaa daa zinni tiŋŋa; ba daa nyɛ la kaman ninvugtusa anu laasaabu.
43006011	Yisa daa zaŋŋi boroboro maa, ka puusi Naawunni, ka yi puri a n-tↄri n-tↄri daadam seeba ban daa zi tiŋŋa maa. Lala ka u daa niŋi zaasim maa gba, ka ba zaa daa di nti sakki ban boori seem.
43006012	Ba zaasa ŋↄn daa ti di n-tigi, Yisa daa yɛli u nyaandↄliba, ni, ba la'asim dikyɛba an kpalim zaa, ni ba di kyɛ ka halli beela gba basi.
43006013	Ka ba daa la'asi bunkyɛba seesi m-paali peeri pii ni ayi - ban di boroboro kpila abanu maa ni ka kyɛ dikyɛba maa.
43006014	Ka niriba ban daa bɛ bɛni maa daa nya Yisa ŋↄn tum makkri tuntumsa wa seem la, ka daa yɛli, ni, "Yɛlimaŋni anabisↄ ŋↄn daa yɛ kyɛ duniya ni na la nŋↄa."
43006015	Yisa daa pun mi, ni, ba nin kyɛ na m-mugsi u n-diisi u naam; dinzugu u daa bakki ka laa n-kyaŋŋi n-du zoori maa u kↄkↄa.
43006016	Zaanoori ŋↄn daa ti paai, Yisa nyaandↄliba maa daa labi n-kyaŋŋi n-sigi mↄ'ari la ni,
43006017	n-kpɛ nyariŋŋu, n-yakkri mↄ'ari maa n-kpa Kapirinyum ya'ari sa. Ka yuŋŋu mari nti zibi ka Yisa na bu kyɛ ba saani na.
43006018	Lala saha maa, pɛsigu n daa zeera n-damni koom maa pam.
43006019	U nyaandↄliba maa daa duusi nyariŋŋu maa n-kyaŋŋi la kaman maala ata-anaasi laasaabu, ka yi ti nya ka Yisa tↄm koom maa zugu n-kyɛnni m-pↄtti nyariŋŋu maa na, ka dabeem daa gbaai ba.
43006020	Ka Yisa yɛli ba, ni, "Ya di kyɛ ka dabeem mari ya, ka mani nla!"
43006021	Dizugu ba daa sakki n-zaŋŋi u n-kpeesi nyariŋŋu maa puuni; ka nyariŋŋu maa ŋↄn kur ti siisi tingbaŋŋu, ba daa di paai la ban daa wa ya'aseelli maa ni.
43006022	Ka beoo ŋↄn daa neaai, daadam ban daa kpalim mↄ'aduuri la sa daa nya ka nyariŋŋu yinni kↄkↄ n sa bɛ ni. Ba daa mi suŋŋa, ni, Yisa sa bu la'am n-kpɛ nyariŋŋu maa u nyaandↄliba saani, kulla nyaandↄliba maa n sa kpɛ m-bakki.
43006023	Amaa pampaŋŋↄ nyarinseesi n daa yi Taibiriyasi tiŋŋa n-kyɛ na, halli nti paai hoo ban sa bɛ ya'aseaa la ni, sahanseaa ka Yisa sa puusi Naawunni boroboro maa zugu n-ti ba ka ba ŋↄbi la.
43006024	Ka zama maa ŋↄn daa ti baŋŋi, ni, Yisa ka bɛni, ŋↄn ni u nyaandↄliba gba, ba daa kpɛ la lala nyarima maa n-kyaŋŋi Kapirinyum m-boori Yisa ziiya.
43006025	Ka ban daa ti paai u ka u bɛ mↄ'ari ya'ari sa maa, ba daa boosi u n-yɛli, ni, "Ti Ba Rabbi, bↄn saha ka i paai kpa na?"
43006026	Ka Yisa daa labsi n-yɛli ba, ni, "Yɛlimaŋni ka n yɛtti ya wa, ni, di pa la yan sa nya makkri tunkarigu m-baŋŋi ka gbinni maa zugu ka ya boori n zii maa, amaa yan sa ŋↄbi paanu maa n-tigi la zugu ka ya boori ma.
43006027	Yan di tumni m-boori bundiriseelli din bu yuura, amaa ya tumma m-bↄ bundiriseelli din nin kpalim m-paai nyↄvuri kan ka tariga. Lala bundirigu maa ka Ninsaala Bii maa nin zaŋŋi n-tisira. Dama ŋↄna n nyɛ sↄ ti Ba Naawunni ŋↄn pun daalim n-wulisi, ni, u nyɛ la u dinni."
43006028	Ka ba daa boosi u, ni, "Ka ti ya niŋi la wula n-tum Naawunni ŋↄn boori ni ti tum seem?"
43006029	Ka Yisa labsi n-yɛli ba, "Naawunni ŋↄn boori yan tum seem nŋↄa :- ya niŋma yɛdda n-niŋi ninvugsↄ ŋↄn daa tum na maa."
43006030	Ka ba daa yɛli u, "Alahazibu bↄ ka i ya tum ka ti nya ka niŋi i yɛdda? Bↄ ka i ya tum?
43006031	Ti yaadima ban daa bɛ yoo ni sahanseaa la, ba daa diri la manna - kaman Litaafi ŋↄn yɛli seem, ni, 'U daa kyɛ ka paanu yi arizana ni na ka ba di.' "
43006032	Ka Yisa yɛli, "Yɛlimaŋni ka n yɛtti ya wa, ni, di pa la Musa n daa ti ya arizana ni paanu maa, amaa di nyɛ la m Ba Naawunni n tiri ya arizana ni paanu ni yɛlimaŋni maa.
43006033	Naawunni ŋↄn tisiri paanuseelli maa nyɛ la ninvugsↄ ŋↄn yi arizana ni na n-zaŋŋi nyↄvuri n-tiri duniya dima maa."
43006034	Ka ba daa susi u, ni, "Ka dinŋↄna, ti Bapira, kur zaŋŋma paanu wa n-ti ti sahakam!"
43006035	Ka Yisa yɛli, "Mani n nyɛ paanu wa kan tiri nyↄvuri la. Ŋↄnkam kyɛ n saani na - kↄm ku laa n-gbaai u; ka ŋↄnkam mun niŋi ma yɛdda - kↄnyuuri ku laa n-gbaai u yaasa.
43006036	Amaa m pun yɛli ya, ni, ya pun nya ma amaa ya ku sakki n-niŋi ma yɛdda.
43006037	M Ba ŋↄn zaŋŋi sↄ zaa n-ti ma la nin kyɛ n saani na. Man mun ku kari sↄ zaa ŋↄn kyɛ n saani na;
43006038	dama man bu yi arizana ni n-sigi na ni n tum la m maŋtoori yuubu, amaa Ŋↄn tum ma na la yuubu ka n tumna.
43006039	Ka Ŋↄn tum ma na la yuubu maa nŋↄa :- ni, m mari Ŋↄn ti ma bunseelikam; ni, n di kyɛ ka sↄ zaa baasi yↄri, amaa ka n kyɛ ka sↄkam yisigi kum ni na Zaadaari maa.
43006040	Yaasa, Ŋↄn tum ma na la yuubu maa nŋↄa :- ni, ŋↄnkam nya Naawunni Bii maa ka niŋi u yɛdda la nin nya nyↄvuri kan ka tariga, ka n nin kyɛ ka u yisigi kum ni na Zaadaari maa."
43006041	Ka Yɛhudiya dima wa daa piili n-nyurimni ba kparima n-niŋni u, u yɛligu zugu, ŋↄn yɛli, ni, u nyɛ la paanuseelli din yi arizana ni n-sigi na maa.
43006042	Ka ba yɛtti taaba, ni, "Pa Gyoosɛfi bii Yisa n nyɛ u? Ti mi u ba ni u ma - ka wula ka u yɛtti, ni, u yi la arizana ni na?"
43006043	Ka Yisa daa yɛli ba, ni, "Ya kyɛli ya kparima nyuriŋŋu wa!
43006044	Sↄ ku toaai n-kyɛ n saani na, di yi pa la m Ba ŋↄn tum ma na maa ti booli u n-ti ma na, ka n nin kyɛ ka u yisigi kum ni na Zaadaari maa.
43006045	Anabidima maa sↄppu ni di daa sↄbiya, ni, 'Naawunni n yɛ wulisi sↄkam zaa.' Ŋↄn kam zaa wum n-tisi u Ba Naawunni ka baŋŋi u wulisigu wa gbinni nin kyɛ n saani na.
43006046	Dinŋↄ bu wulisi, ni, sↄ na mi n-nya Naawunni ti Ba maa; ŋↄn bɛ Naawunni saani la kↄkↄ n na mi n-nya u Ba maa.
43006047	N yɛtti ya la yɛlimaŋni: ŋↄn kam zaa niŋi yɛdda mari nyↄvuriseaa kan ka tariga.
43006048	Mani n nyɛ nyↄvuri boroboro.
43006049	Ya yaadima daa di la manna maa yoo la ni, amaa ka daa kpiya.
43006050	Amaa boroboroseaa kan yi arizana ni n-sigi na maa nŋↄa; ŋↄn kam zaa ŋↄbi ka ku kpi yaasa.
43006051	Mani n nyɛ nyↄvuri boroboro kan yi arizana ni na maa. Ŋↄn kam zaa ŋↄbi lala boroboro maa, u nin bɛ ni halli saha kan ka naari. Boroboroseaa man ŋↄn tisiri maa nyɛ la n ningbiŋŋu, ka n zaŋŋni n-tisira, din nin kyɛ ka duniya wa dima ti nya nyↄvuri."
43006052	Dinŋↄ n daa kyɛ ka Yɛhudiyadima maa piili la sugyeaa nangbankpeemni ba sunsukkuni. Ka ba boosiri taaba, ni, "U ya niŋi la wula n-zaŋŋi u ningbina n-ti ti ka ti ŋↄbi?"
43006053	Ka Yisa yɛli ba, "Man yɛtti ya la yɛlimaŋni: ya yi bu ŋↄbi Ninsaala Bii ningbiŋŋu numni ka nyu u ziim la, ya ku nya nyↄvuri ya mammansi ni.
43006054	Ŋↄn kam zaa ŋↄbi n ningbiŋŋu numni ka nyu n ziim maa mari nyↄvuri kan ka naari, ka n nin kyɛ ka u yisigi kum ni na Zaadaari maa.
43006055	Dama n ningbina n nyɛ bundirimaŋni; ka n ziim maa nyɛ bunnyuurimaŋni.
43006056	Ŋↄn kam zaa ŋↄbi n ningbiŋŋu wa ka nyu n ziim wa, di daama bɛ la ma ni ka man gba bɛ u ni.
43006057	M Ba sↄ ŋↄn vu maa n tum ma na, u zugu ka n bɛ n nyↄvuri ni. Ka lala n nyɛ di n-ti ninvugsↄ ŋↄn ŋↄbi n ningbiŋŋu maa - ŋↄn gba nin bɛ u nyↄvuri ni man zugu.
43006058	Tↄ, kanŋↄ nyɛ la boroboroseaa kan yi arizana ni n-sigi na; di pa la ya yaadima ŋↄn daa ŋↄbi boroboro ka daa kpi la taabu. Ŋↄn kam ŋↄbi boroboro wa nin bɛ ni halli saha kan ka naari."
43006059	Yisa ŋↄn daa ti wulisiri Kapirinyum la'aŋŋu duu la ni, ka u daa tↄ'asi dinŋↄa.
43006060	U nyaandↄliba maa pam daa wum dinŋↄ ka yɛli, ni, "Wulisigu wa kpeema pam nti ya'ai. Ŋↄni n yɛ n-toaai n-wum n-ti ka?"
43006061	Ba daa bu yɛli u, amaa Yisa daa pun mi, ni, ba nyurimni la u yɛttↄ'a wa zugu, ka u daa yɛli ba, ni, "Kala, dinŋↄ zugu ka ya gba boori ya labi nyaaŋŋa?
43006062	Tↄ, ka ya yi da nya ka Ninsaala Bii labri ŋↄn daa pun bɛ ya'aseaa la, fa?
43006063	Bunseelli din tisiri nyↄvuri nyɛ la Naawunni Siiya Kasi: ninsaala yiiko ka tunsɛseaa halli beela. Yɛttↄ'aseesi man tↄ'asi n-ti ya maa nyɛ la Sii maa yɛla n-tiri nyↄvuri na.
43006064	Amaa ni di zaa yↄri ya seeba bu niŋi yɛdda." (Yisa daa pun mi suŋŋa ban ti ya za'asi yɛdda niŋbu, ni ŋↄn ti ya figsi u maa.)
43006065	Ka u daa laa n-yɛli m-paasi, ni, "Nŋↄ zugu ka n yɛli ya, ni, sↄsↄ ku toaai n-kyɛ n saani na ka di pa ni m Ba maa n tisi soori ka u niŋi lala."
43006066	Dinŋↄ nyaaŋŋa ka u nyaandↄliba maa pam daa ŋmaligi n-kyaŋŋi n-labi ka bu laa n-dↄli u yaasa.
43006067	Ka Yisa daa boosi u nyaandↄliba piiya ni ayi la, ni, "Ka yarima muna, ya nin boori ya gba bakki?"
43006068	Ka Saimoon Piita yɛli, ni, "N dugma, ŋↄni saani ka ti ya kyaŋŋi? Nyini m mari yɛliseesi an tisiri nyↄvuri kan bu naara.
43006069	Ka tirim mun yi niŋi yɛdda m-baŋŋi, ni, nyini n nyɛ ninvugkasisↄ ŋↄn yi Naawunni saani na."
43006070	Ka Yisa yɛli, ni, "Mani n gamsi yarima ninvugpiiya ni ayi wa, bee m ma'ai ni? Di zaa yↄri, ya yinni nyɛ la Sintaani nira!"
43006071	U daa tↄ'asiri la Saimoon Isikariyↄti bii Gyuudasi yɛla. Dama, halli ni ŋↄn daa nyɛ Yisa nyaandↄliba maa ni yinni maa zaa yↄri, ŋↄna n daa nyɛ ŋↄn ti ya figsi u maa.
43007001	Dinŋↄ nyaaŋŋa Yisa daa gↄ n-gyiligi Galilii tingbaŋŋu ni. U daa bu boori u gↄ n-gyiligi Gyuudii tingbaŋŋu ni, dama Yɛhudiya dima maa daa boori la ba ku u.
43007002	Yɛhudiya dima Suga Kyuu saha daa ti pↄtta,
43007003	ka Yisa sunzↄppa maa daa yɛli u, ni, "Kur kyɛli nyin bɛ ya'aseaa wa ka kyaŋŋi Gyuudii tingbaŋŋu ni; lala ka i nyaandↄliba maa nin nya tunseesi nyin yi niŋni maa.
43007004	Ninvugsↄ yi boori ni niriba baŋŋi u yɛla, u bu sↄ'ari n-tumna. I yi ya tum anŋↄ taabu, kur kyɛ ka duniya zaa nya."
43007005	Halli u sunzↄppa maa sↄsↄ daa bu niŋi u yɛdda gba.
43007006	Dizugu ka Yisa daa yɛli ba, ni, "N saha maa na bu paai. Yarima muna - sahaseaa zaa niŋi la deede n-ti ya.
43007007	Duniya maa ku toaai n-yaai ya; amaa man mun ka duniya maa yaai, dama man yi yɛtti ka, ni, ka sↄya bu veeli maa.
43007008	Tↄ, ka dizugu ya kyɛma Kyuu maa ni. Man bu wa Kyuu wa ni, dama saha maa bu paai ma na."
43007009	U daa yɛli nŋↄa, ka daa kpalim m-bɛ Galilii tingbaŋŋu ni.
43007010	Amaa u sunzↄppa maa ŋↄn daa ti gaari Kyuu maa ni, Yisa gba daa kyaŋŋiya. U daa bu yi paalu ni, amaa ka sↄ'ai ni.
43007011	Tↄ; ka Yɛhudiya dima maa daa boori u ziiya Kyuu maa ni, ka daa boosiri taaba, ni, "U lee?"
43007012	Ka daadam maa daa sↄ'ai n-tↄ'asiri taaba n-yɛtti u yɛla halli n-ŋmeeri taaba nangbankpeemni, dama baseeba daa yɛtti, ni, u nyɛ la ninvugsuŋŋu, ka seeba mun yɛtti, ni, "Ay! Di pa lala - u yↄmsiri la niriba."
43007013	Amaa sↄsↄ daa bu yi paalu na n-tↄ'asi u yɛla, dama ba daa zↄri la Yɛhudiya dima maa dabeem.
43007014	Kyuu maa dabsa purigri daa na paai na pↄi, ka Yisa naayi kyaŋŋi Gyeeŋŋu Yiri maa ni nti piili bulisigu.
43007015	Ka di daa niŋi Yɛhudiya dima maa alahazibu, ka ba yɛli, "Di niŋi la wula ka doo wa mi bukku pam lala, ka sↄ mun na zi n-wulisi u?"
43007016	Yisa mun daa labsi n-yɛli ba, ni, "Man n bulisiri seela pa la m mammaŋŋa bulisigu, amaa di yi la Ŋↄn tum ma na la saani na.
43007017	Ŋↄn boori ni u niŋi Naawunni ŋↄn boori seela maa, ŋↄna nin baŋŋi man bulisiri seelli maa yɛla, ni, di yi la ŋↄn Naawunni saani na, bee, n tↄ'asiri la m maŋtoori yiiko.
43007018	Ya bu nya? - ninvugsↄ ŋↄn tↄ'asiri ni u toori yiiko nyɛ la ŋↄn boori pɛ'abu ni gyirima n-tiri u maŋŋa. Amaa ŋↄn boori pɛ'abu ni gyirima n-tiri ŋↄn tum u maa nyɛ la yɛlimaŋni daana, ka galinsi ka u saani.
43007019	Ammi, Musa daa ti ya zaaligu maa, bee, u daa bu tisi? Amaa ya sↄsↄ bu sakki n-dↄli zaaligu maa: wula zugu ka ya boori ni ya ku ma?"
43007020	Ka zama maa daa labsi, ni, "I mari la arizimbeoo i ni! Ŋↄni n boori ni u ku i?"
43007021	Ka Yisa daa yɛli ba, ni, "Vuusim dabsiri maa ni ka n daa tum makkri tumni yinni ka di daa niŋi ya alahazibu.
43007022	Amaa Musa daa ti ya bidibsi gunibu kaari - halli di daa pa la Musa n daa piili di, amaa ya yaadima maa - ka di zugu ya zaŋŋni biisi n-guntira, halli Vuusim Dabsiri daari gba.
43007023	Tↄ: ka ba yi guni biiya Vuusim Dabsiri daari maa, ni, ba di burigri Musa zaaligu yɛla maa, wula ka ya suuri yisigri n-niŋni mani, man ŋↄn kyɛ ka nira nya alaafɛ zaa Vuusim Dabsiri daari ni?
43007024	Ya kyɛli birikↄnsi sariya karibu din dↄli ya nini gↄsibu ŋↄn nyɛ seem la, ka katti sariyamaŋni."
43007025	Ka Gyɛrusalɛm niriba seeba daa yɛli, ni, "Pa doo wa ka kpambaya boori ni ba ku la?
43007026	Nyama, u bɛ la zama ni n-tↄ'asira ka ba bu yɛli sɛseela n-galim u! Kala ba siri mi, ni, ŋↄna n nyɛ Masiiya maa?
43007027	Amaa Masiiya maa yi ti kyɛ na, sↄsↄ n bu ti yɛ baŋŋi ŋↄn yi ya'aseaa na. Tirima mun zaasa mi doo wa ŋↄn yi ya'aseelli ni na."
43007028	Yisa ŋↄn daa ti wulisiri Gyeeŋŋu Yiri maa ni la, u daa tↄ'asi ni kukↄtitaari n-yɛli, ni, "Kala ya siri mi ma ka baŋŋi man yi ya'aseelli na? N bu kyɛ na m mammantoori yiiko puuni. Ŋↄn tum ma na maa nyɛ la yɛlimaŋni daana. Yarima bu mi u,
43007029	amaa man mi u, dama n yi la u saani na, ŋↄna mun daa tum ma na."
43007030	Ba daa boori la ba gbaai u, amaa sↄsↄ daa bu zaŋŋi u nuu n-siisi u, dama u saha daa na bu paai.
43007031	Amaa daadam maa puuni niriba pampam daa niŋi u yɛdda ka daa yɛli, ni, "Kala Masiiya maa yi ti kyɛ na, u nin ti toaai n-tum alahazibu tuma n-gaari doo wa ŋↄn tum seem wa?"
43007032	Farisii dima maa daa wum daadam maa ŋↄn daa waasiri n-tↄ'asiri Yisa yɛla seem maa. Dinzugu Farisii dima maa ni gyeeŋŋu toondaandima maa daa tum ba Pirinsi ni ba ti gbaai Yisa.
43007033	Yisa daa yɛliya, ni, "N yɛ bɛ ya saani la saha beela kↄkↄa, ka n nin ti laa m-bakki n-labi Ŋↄn daa tum ma na maa saani.
43007034	Ya nin ti bↄ n ziiya, amaa ya ku ti nya ma, dama ya ku toaai n-kyaŋŋi man ti yɛ m-bɛ seela maa."
43007035	Yɛhudiya dima maa daa yɛli taaba, ni, "Ya'akani ka u wa ka ti bu yɛ nya u? U ti yɛ n-kyaŋŋi la ti niriba ŋↄn bɛ Griika tinseesi la ni n-wulisiri ban, bee?
43007036	U yɛliya, ni, ti nin ti bↄ u ziiya ka ku nya u; ni, ti mun ku toaai n-kyaŋŋi ŋↄn ti yɛ bɛ seela maa. Di wulisi la wula?"
43007037	Kyuu maa naari ni - ka dabsitibsiri maa daari nla - Yisa daa doaai saazugu n-tↄ'asi ni kukↄtitaari n-yɛli, ni, "Kↄnyuuri yi mari sↄ zaa, u kyɛm n saani na nti nyu.
43007038	Kaman Litaafi ŋↄn pun yɛli zaŋŋi n-kyaŋŋi ŋↄnkam niŋi ma yɛdda, ni, 'nyↄvuri kↄpↄbrim nin buli n-yi u sufu ni na.' "
43007039	Yisa daa tↄ'asi n-kpa Sii Kasi yɛla, ni, ban niŋi u yɛdda la nin ti yɛ deaai Sii maa. Lala saha maa Sii Kasi maa daa na bu kyɛ na, dama Yisa daa na bu paai naam gyirima neesim maa ni.
43007040	Daadam maa ni ninvugseeba daa wum ŋↄn daa tↄ'asi seem maa ka daa yɛli, ni, "Doo wa siri nyɛ la anabi maa!"
43007041	Ka seeba daa yɛli, ni, "Ŋↄna n nyɛ Masiiya la!" Amaa ka seeba mun yɛli, ni, "Masiiya maa bu yɛ yi Galilii na.
43007042	Litaafi yɛliya, ni, Masiiya maa yɛ yi la NaaDauda za'anↄri ni na, ka u ti yi Bɛtlihɛm tiŋŋa ni na, tinseaa NaaDauda ŋↄn daa bɛ ni la."
43007043	Dinzugu nangbanwala daa bɛ daadam maa puuni Yisa zugu.
43007044	Ba seeba daa boori la ba gbaai u, amaa sↄsↄ daa bu zaŋŋi u nuu n-siisi u.
43007045	Pirinsi ŋↄn daa ti labi gyeeŋŋu toondaandima maa ni Farisii dima maa saani na, ba daa boosi ba, ni, "Wula ka ya bu mari u na?"
43007046	Ka Pirinsi maa labsi n-yɛli ba, ni, "Sↄ na zi n-tↄ'asi hoo doo maa yɛttↄ'a wa taabu!"
43007047	Ka Farisii dima maa boosi ba, ni, "U na'a yↄmsi ya gba ni?
43007048	Ya na mi n-nya ka kpambaya, bee, Farisii dima ninvugyinni n niŋi u yɛdda?
43007049	Ay! - Amaa daadam wa zaa bu mi Musa zaalikpana la ŋↄn nyɛ seem, dinzugu ba bɛ la mbusu ni!"
43007050	Ninvugtibsa wa yinni ŋↄn daa bɛ bɛni daa nyɛ la Nikↄdiimusi - dↄsↄ ŋↄn daa pun kyaŋŋi nti nya Yisa la. U daa yɛli u taaba maa, ni,
43007051	"Ti zaaligu soori puuni, ti ku toaai n-tu sↄ pↄi ka naayi yi wum u yɛttↄ'a, bee, ka naayi boosi m-baŋŋi ŋↄn niŋi seela maa."
43007052	Ka ba daa yɛli, ni, "Eeh! - i gba yi la Galilii na, bee? Kur gↄsim Litaafi maa suŋŋa: i nin baŋŋi, ni, anabisↄ bu yɛ yi Galilii na." [[
43007053	Tↄ, ka ba sↄkam zaa daa kuli u yiri.
43008001	Amaa Yisa ŋↄn daa kyaŋŋi nti paai Ↄlivii Zoori luga ni.
43008002	Asuba bɛkyikyeoo ka Yisa daa laa n-labi n-kyaŋŋi Gyeeŋŋu Yiri maa ni. Ka niriba maa zaa daa la'asi n-gyiligi u na, ka u daa zinni tiŋŋa m-piili n-wulisiri ba.
43008003	Di saha ka zaaligu karimbadima ni Farisii dima daa pun gbaai pↄ'asↄ ka u bɛ zina tumpu ni. Ka ba daa mari pↄ'a maa n-kyɛ na, ka zaali u ba zaasa tooni.
43008004	Ka ba daa yɛli Yisa, ni, "Ti Karimba, nyama! Pↄ'a wa ka ba gbaai ka u bɛ zina tumpu ni.
43008005	Ti zaaligu la puuni, Musa yɛliya lala taabu pↄ'a yɛla, ni, ba zaŋŋma kuga n-lↄbi u nti ku u. Ka nyin mun yɛli la wula?"
43008006	Ba daa yɛli lala ni ba zamsi Yisa n-nya yɛttↄ'aseaa din nin kyɛ ka ba galim u. Amaa ka Yisa daa sunni u zugu ka mari u nubila n-sↄbri n-niŋni tiŋŋa.
43008007	Ban daa zɛ bɛni ka boosiri u boosa maa, u daa wukki u zugu ka yɛli ba, ni, "Ya ninvugsↄ ŋↄn na zi n-tum ala'akyi zaa, di daama ŋↄn daŋŋma tooni n-zaŋŋi kugri n-lↄbi u."
43008008	Tↄ, ka u daa laa n-sunni u zugu yaasa ka sↄbri n-niŋni tiŋŋa.
43008009	Ban daa ti wum dinŋↄa, ba zaa daa bakkiya n-kyaŋŋi kpaŋŋa, halli ka ba kpamma maa n daa daŋŋi bakkri. Di daa kpalim la Yisa kↄkↄa, ka pↄ'a maa na kur kpalim n-zɛ bɛni.
43008010	Ka u daa wukki u zugu ka boosi pↄ'a maa, ni, "Ba lee? Sↄsↄ bu laa n-kpalim ni u galim i?"
43008011	Ka pↄ'a maa yɛli, ni, "M Ba, sↄ bu kpalim." Ka Yisa yɛli u, ni, "Man gba bu ya n-galim i. Kyɛma, amaa di laa n-tumni tumbeeri yaasa."]]
43008012	Yisa daa laa n-tↄ'asi n-ti niriba maa yaasa, ni, "Mani n nyɛ duniya wa neesim. Ŋↄn kam zaa dↄli ma nin ti nya nyↄvuri neesim, ka ku laa m-bɛ zibsim puuni n-kyɛnna."
43008013	Farisii dima maa daa yɛli u, ni, "Ay! Nyin mammantoori sɛhara ka i dira; nyin ŋↄn tↄ'asi seem wa ka gbinni."
43008014	Ka Yisa yɛli ba, ni, "Ay! Halli man yi pun diri m mammantoori sɛhara maa zaa yↄri, man yɛtti seem maa nyɛ la yɛlimaŋni, dama m mi man yi ya'aseelli na, ni man wa ya'aseela. Yarima mun bu mi man yi seelli na, bee, man wa seela.
43008015	Ya katti la sariya n-dↄli la ya ninsaala soori; man mun bu katti sↄ sariya.
43008016	Amaa n yi da ya n-kari sariya, n sariya karibu maa da yɛ nyɛ la yɛlimaŋni, dama pa la n kↄkↄ m-bɛ kpa wa; m Ba daa tum ma na, ka ŋↄna n bɛ n saani.
43008017	Di mun pun sↄbi ya zaalikpana la ni, ni, niriba ayi yi di sɛhara ka ba yɛla dↄli la taaba deede, dinŋↄna ban yɛli seem la nyɛ la yɛlimaŋni.
43008018	Tↄ: ka mani mammaŋŋa n nyɛ n sɛhara daana, ka M Ba sↄ ŋↄn tum ma na maa gba nyɛ n sɛhara daana yinni."
43008019	Ka ba boosi u, ni, "I ba maa lee?" Ka Yisa labsi n-yɛli ba, ni, "Ya bu mi ma, ya mun bu mi m Ba maa. Ya yi da mi ma, ya da naa m-baŋŋi m Ba maa gba."
43008020	Yisa daa tↄ'asi dinŋↄ maa zaa Gyeeŋŋu Yiri puuni, duseaa piini adakka la ŋↄn daa zɛya la ni. Sↄsↄ mun daa bu gbaai u, dama u saha maa daa na bu paai.
43008021	Yisa daa laa n-yɛli ba yaasa, ni, "N nin ti bakki kpaŋŋa ka kyɛ ya; ya nin boori n ziiya, amaa ya nin ti kpi ya mammantoori tumbeeri tumpu puuni. Ya ku nyaŋŋi n-kyaŋŋi man wa ya'aseaa maa."
43008022	Tↄ, ka Yɛhudiya dima maa daa yɛli, ni, "Ni, ti ku toaai n-kyaŋŋi ŋↄn wa ya'aseelli maa. Dinŋↄ wulisiya, ni, u yɛ n-ku la u mammaŋŋa, bee?"
43008023	Ka Yisa daa laa n-yɛli ba, ni, "Ya nyɛ la tiŋni wa dima, amaa man yi la saazugu sa na. Yarima yi la duniya wa ni na, amaa man mun bu yi duniya wa ni na.
43008024	Lala zugu ka n pun yɛli ya, ni, ya ti ya n-kpi la ya tumbeeri tumpu puuni. Ya yi bu ti niŋi yɛdda, ni, 'Mani n nyɛ Man Ŋↄn m Bɛ Ni maa', ya siri nin ti kpi ya tumbeeri puuni."
43008025	Ka ba daa boosi u, ni, "Nyini n nyɛ ŋↄni?" Ka Yisa yɛli ba, ni, "Man n daa yɛli ya seem maa n-yi piiligu la ni na.
43008026	Ya zugu m mari yɛla pampam n ya n-tↄ'asi, m mari la yɛla pam ni n galim ya. Ŋↄn tum ma na maa nyɛ la yɛlimaŋni daana, ka n yɛtti la man wum seem u saani maa n-tiri duniya wa dima."
43008027	Ba daa bu baŋŋi, ni, Yisa yɛtti la u Ba yɛla.
43008028	Dinzugu u daa yɛli ba, ni, "Ya yi zaŋŋi man Ninsaala Bii maa n-duusi saazugu, ya nin baŋŋi, ni, n nyɛ la 'Mani n nyɛ Man Ŋↄn m Bɛ Ni maa'; di saha maa ka ya nin ti baŋŋi, ni, n bu niŋni bunsɛseela m mammantoori yiiko ni, amaa n yɛtti la yɛttↄ'aseesi m Ba maa ŋↄn wulisi ma ni n yɛlim seem maa.
43008029	Ŋↄn tum ma na la bɛ la n saani; u bu kyɛ ma m-basi n kↄkↄa, dama n tumni n-tigri la u nini saha kam zaa."
43008030	Niriba pam ban daa wum Yisa ŋↄn daa yɛli seem wa daa niŋi u yɛdda.
43008031	Yisa daa tↄ'asi n-ti ban daa niŋi u yɛdda maa n-yɛli, ni, "Ya yi sakki n-deaai n wulisigu maa, ya siri nyɛ la n nyaandↄliba.
43008032	Ya nin baŋŋi yɛlimaŋni maa, ka yɛlimaŋni maa nin ti kyɛ ka ya ti su ya mansi."
43008033	Ka ba daa yɛli, ni, "Ti nyɛ la Ibrahim butiri dima; ti na zi n-niŋi daaba n-ti sↄsↄa. I wulisi la bↄa? - nyin ŋↄn yɛtti, ni, 'Ya nin ti su ya mammansi.' "
43008034	Yisa daa yɛli ba, ni, "N yɛtti ya la yɛlimaŋni: ŋↄn kam zaa tumni tumbeeri nyɛ la daabri n-ti tumbeeri maa. Ala'akyi n su u.
43008035	Daabri pa la ŋↄn ya n-kpalim n-kur bɛ yiri maa ni, amaa yiri biiya mun nyɛ la ŋↄn ya n-kpalim n-kur bɛ yiri maa ni halli sahakam.
43008036	Ka Bii maa yi ti ti ya mansuulinsi, dinŋↄna ya siri kur nyɛ la ban su ba mansi ni yɛlimaŋni.
43008037	M mi halli, ni, ya nyɛ la Ibrahim butiri ni dima. Amaa di zaa yↄri ya boori la ya ku ma, dama ya bu boori ya sakki n-deaai n yɛligu.
43008038	N tↄ'asiri la man daa nya m Ba saani yɛliseesi maa, ni ŋↄn wulisi ma seem; amaa ya mun tumni la yan ŋↄn daa wum seem ya toori ba la saani."
43008039	Ka ba daa labsi n-yɛli u, ni, "Ti ba n nyɛ Ibrahim." Ka Yisa daa yɛli ba, ni, "Ya yi da siri nyɛ Ibrahim biisi, ya naa n-niŋi ŋↄn daa niŋni seem maa.
43008040	Man yɛtti ya seem la zaa kur nyɛ la yɛlimanseaa man wum Naawunni saani la, amaa di zaa yↄri, ya boori la ya ku ma. Ibrahim daa bu niŋi nŋↄ taabu!
43008041	Ay! - Ya niŋni la ya ba ŋↄn niŋni seem la." Ka ba daa yɛli, ni, "Naawunni mammaŋŋa kↄkↄ n nyɛ ti Ba, ka ti gba siri nyɛ u biisi - ti pa la ban ka daandima!"
43008042	Yisa daa yɛli ba, ni, "Naawunni yi da siri nyɛ ya Ba, ya naa n-wuri ma, dama n yi la Naawunni saani na, ka yi bɛ kpa wa pampaŋŋↄ maa. N daa bu kyɛ na la m mammantoori yiiko puuni, amaa ŋↄna n daa tum ma na.
43008043	Bↄ n taasi ka ya bu baŋŋi man yɛtti seem maa gbinni? Di nyɛ la yan bu boori ni ya wum n lahabaari maa zugu.
43008044	Ya nyɛ la ya ba Sintaani biisi, ka ya dↄli la ya ba maa sufu yuubu ŋↄn boori seem zaasa. Piiligu ni sa u daa pun nyɛ la ninvugkuura, ka daa na zi n-labi yɛlimaŋni ya'ari na, dama yɛlimaŋni ka u ni. U naaŋŋu pun nyɛ u ma'ai ziri, dama ŋↄna n-nyɛ ziridima zaa ba.
43008045	Amaa man tↄ'asiri la yɛlimaŋa, dinzugu ka ya bu niŋi ma yɛdda maa.
43008046	Ya ŋↄni n nin toaai n-wulisi n ala'akyi galinsi ŋↄn nyɛ seem? Ka n yi tↄ'asi yɛlimaŋni, wula zugu ka ya bu niŋni ma yɛdda?
43008047	Ninvugsↄ ŋↄn yi Naawunni saani na la - di daama n wumni Naawunni yɛla. Amaa yarima mun bu yi u saani na, ka lala maa zugu kyɛ ka ya za'asi wumpu."
43008048	Ka ba daa boosi Yisa, ni, "Kala di daa bu dↄli soori tin daa yɛli, ni, i nyɛ la Samɛrii nira ka arizimbeoo bɛ i ni la?"
43008049	Ka Yisa daa labsi n-yɛli ba, ni, "Arizimbeoo ka ma ni. N tibgri la m Ba maa, amaa yarima n bu tibgri ma.
43008050	Man bu boori la m mammantoori tibsim. Amaa ninvugsↄ n bɛ ni m-boori n tibsim, ka ŋↄna n nyɛ sarikatta maa.
43008051	Yɛlimaŋni ka n yɛtti ya wa, ni, ŋↄn kam zaa sakki n-deaai n wulisigu maa ku kpi halli saha kan ka naari."
43008052	Ka ba daa yɛli u, ni, "Pampaŋŋↄ ti yi baŋŋiya, ni, i mari la arizimbeoo i ni! Ibrahim daa kpiya, ka anabidima gba daa kpi; ka nyin yɛtti, ni, ŋↄn kam zaa sakki n-deaai i wulisigu maa kur ku kpi halli saha kan ka naari, fa!
43008053	Ti ba Ibrahim daa kpiya, ka anabidima gba daa kpi. Ni, nyini n gaari Ibrahim, bee? Nyin teesiya, ni, i nyɛ la ŋↄni?"
43008054	Ka Yisa daa yɛli ba, ni, "N yi da yɛ tibgi m maŋŋa, lala tibsim maa da yɛ nyɛ la yↄri. Ŋↄn kur tiri ma tibsim nyɛ la m Ba maa, ninvugsↄ yan yɛli, ni, u nyɛ ya Naawunni la.
43008055	Ya na zi m-baŋŋi u, amaa man ŋↄn mi u. N yi yɛli, ni, n zi u, dinŋↄna n leebi la ziri daana kaman ya taabu. Amaa m mi u, ka sakkri n-deaari u yɛla.
43008056	Ya ba Ibrahim sufu daa maaya pam, ni, ŋↄn ya nya n saha maa; u siri daa nya di ka daa mari sufupeelli pam."
43008057	Ka ba daa yɛli u, ni, "Halli i na bu paai yuumpisinu gba, ka yɛli, ni, i daa nya Ibrahim?"
43008058	Ka Yisa daa yɛli ba, ni, "N siri yɛtti ya la yɛlimaŋni, ni, pↄi ka ba daa dↄ'ai Ibrahim, ni, 'Mani n nyɛ Man Ŋↄn m Bɛ Ni maa.' "
43008059	Tↄ, ka ba daa di piisi kuga ni ba lↄbi Yisa, amaa ka Yisa daa sↄ'ai u mammaŋŋa m-bakki n-yi Gyeeŋŋu Yiri maa ni.
43009001	Yisa ŋↄn daa kyɛnni maa, u daa ti nya dↄsↄ ban daa dↄ'ai ka u pun nyɛ zooma.
43009002	U nyaandↄliba daa boosi u n-yɛli, ni, "Ti Karimba, ŋↄni tumbeeri n-kyɛ ka ba dↄ'ai u zooma wa? Di daa nyɛ la u mammantoori tumbeeri, bee, u ba ni u ma tumbeeri zugu?"
43009003	Yisa daa labsi n-yɛli, ni, "Ŋↄn n zoom seem maa pa la u tumbeeri zugu, ka laa m-pa la u badima tumbeeri zugu. Ay! - Ŋↄn zoom maa muna - din nin kyɛ ka Naawunni yiiko ti yi paalu u zugu.
43009004	Din na nyɛ wuntaŋŋa saha wa, faasee ka ti tum n-tisi Ŋↄn tum ma na maa; yuŋŋu yi ti zibi sↄsↄ ku ti laa n-toaai n-tum.
43009005	Man ŋↄn na bɛ duniya wa ni maa, mani n nyɛ duniya neesim."
43009006	Ŋↄn daa ti yɛli nŋↄ maa nyaaŋŋa, Yisa daa tusi nantoori m-basi tiŋŋa ka gyɛri n-gyɛri tanni ni nantoori maa. U daa zaŋŋi tanni maa n-tari n-tari doo maa nini
43009007	ka yɛli u, "Kyɛma nti peaai i nindaa Sailↄ'am beeŋŋu la ni." ('Sailↄ'am' gbinni nyɛ la "Tumpu"): ka doo maa daa kyaŋŋi nti peaai u nindaa maa ka labi na ka u nini nyara.
43009008	Tↄ, ka u ziziitaaba daa ti nya u, ban ni niriba ban daa pun nya u ka u daa susira pↄi ka dinŋↄ daa ti niŋi maa. Ka ba daa boosi, ni, pa doo wa n yi zi tiŋŋa n-susiri la?
43009009	Seeba daa yɛliya, ni, "Ŋↄna nla, " amaa ka seeba mun daa yɛli, ni, "Ay, pa ŋↄna nla; u kur ŋmani u ni." Ka doo maa mammaŋŋa daa ti yɛli, ni, "Ay! - Mani nla."
43009010	Ka ba daa boosi u, ni, "Ka di kyaŋŋi la wula ka i nini yi nɛ pampaŋŋↄa?"
43009011	Ka u daa labsi n-yɛli, ni, "Dↄsↄ ban boonni Yisa la n daa niŋi tanni n-tari n-tari n nimbiya ka yɛli ma, ni, n kyɛma nti peaai n nindaa Sailↄ'am beeŋŋu la ni. Ka n daa kyaŋŋi, ka man daa ti peaai n nindaa maa n-naai, n di neaai ni."
43009012	Ka ba boosi u, ni, "U bɛ la yani?" Ka u labsi n-yɛli, ni, "N bu mi."
43009013	Tↄ, ka ba daa zi dↄsↄ ŋↄn daa nyɛ zooma maa n-kyaŋŋi Farisii dima saani.
43009014	Dindahinseaa Yisa ŋↄn daa niŋi tanni n-tibi doo la zoonsi maa daa nyɛ la Vuusim Dabsiri daari.
43009015	Tↄ, ka Farisii dima daa laa m-boosi u ŋↄn niŋi seem ka u nini maa ti nyara maa yaasa. U yɛli ba, ni, "U daa niŋi la tanni n-niŋi n nimbiya ni; ka n peaai n nindaa maa, ka yi di nyara pampaŋŋↄa."
43009016	Farisii dima seeba daa yɛliya, ni, "Dↄsↄ ŋↄn niŋi nŋↄ maa ku toaai n-yi Naawunni saani na, dama u bu dↄli la Vuusim Dabsiri zaaligu." Ka seeba daa yɛli, ni, "Bↄ zugu ka dↄsↄ ŋↄn nyɛ ala'akyi daana ti tum alahazibu nŋↄ taabu?" Ka ba nↄya daa di wali.
43009017	Ka Farisii dima daa laa m-boosi doo maa yaasa, ni, "I yɛliya, ni, u tibi la i zoonsi maa: tↄ, ka nyin teesiya, ni, u nyɛ la ŋↄni?" Ka doo maa labsi n-yɛli, ni, "Anabi n nyɛ u."
43009018	Halli gba Yɛhudiya kpambaya maa daa na bu boori ni ba niŋi yɛdda, ni, u daa nyɛ la zooma ka pampaŋŋↄ n yi nyara, halli ka daa ti booli u ba ni u ma na
43009019	nti boosi ba, ni, "Ya bii nŋↄa? Ya yɛliya, ni, ya daa pun dↄ'ai u la zooma; tↄ, ka pampaŋŋↄ di kyaŋŋi la wula ka u nini yi nyara?"
43009020	U ba ni u ma maa daa labsi n-yɛli, ni, "Ti mi, ni, u nyɛ la ti biiya, ka ti laa m-mi, ni, ti daa pun dↄ'ai u la zooma.
43009021	Amaa ti bu baŋŋi pampaŋŋↄ ŋↄn yi niŋi seem nti nyaŋŋi n-yi nyara maa, ti mun bu mi ŋↄn tibi u zoonsi maa. Boosim u; u pa bibila, u mammaŋŋa nin toaai n-tↄ'asi n-labsi!"
43009022	U ba ni u ma maa daa yɛli lala dama ba daa zↄri la Yɛhudiya kpambaya maa dabeem maa, dama ban daa pun naai taaba noori n-yɛli, ni, sↄ zaa yi ti sakki n-yɛli, ni, u niŋi yɛdda, ni, Yisa nyɛ la Masiiya maa, ba nin ti yiisi di daama ba la'aŋŋu duu maa ni m-basi.
43009023	Lala maa zugu ka u ba ni u ma maa daa yɛli, ni, u pa bibila; ni, ba boosim u maa.
43009024	Ba daa laa m-booli ban daa pun dↄ'ai dↄsↄ ka u nyɛ zooma maa ni u ti kyɛ na napↄmbuyi daana yaasa, n-yɛli u, "Yɛlim Naawunni zugu, ni, i nin tↄ'asi yɛlimaŋni! Ti pun mi, ni, dↄsↄ ŋↄn tibi i maa nyɛ la ala'akyi daana."
43009025	Ka doo maa labsi n-yɛli, ni, "Man bu mi, ni, u nyɛ la ala'akyi daana, bee, u pa ala'akyi daana. Yɛlli yinni ka man kur mi: n daa zoomna, ka pampaŋŋↄ n mun nini yi nyara."
43009026	Ba daa boosiya, ni, "Bↄ ka u daa dee n-niŋi i? U daa dee n-tibi i zoonsi maa la wula?"
43009027	U daa labsi n-yɛli ba, ni, "N daa pun yɛli ya, ka ya daa za'asi wumpu. Wula zugu ka ya laa m-boori ya wum ka yaasa? Bee, ya gba boori la ya niŋi u nyaandↄliba?"
43009028	Ka ba daa di gbaai u tuuri ka yɛli u, "Nyini n nyɛ lala doo maa nyaandↄla; amaa tirima ŋↄn mun nyɛ la Musa nyaandↄliba.
43009029	Ti mun mi, ni, Naawunni daa tↄ'asi n-ti Musa; amaa lala doo maa ŋↄna, halli ti bu mi ŋↄn yi ya'aseaa na."
43009030	Ka doo maa labsi n-yɛli, ni, "Mma! - alahazibu nŋↄa! Ya bu mi ŋↄn yi ya'aseaa na, amaa u mun tibi ma n zoonsi ni!
43009031	Ti mi, ni, Naawunni bu wumni n-tiri ala'akyi dima, u wumni n-tiri la ninvugseeba ban tiri u gyirima ka niŋni ŋↄn boori ba tum seem.
43009032	Ti na zi n-wum, ni, sↄsↄ neaai ban pun dↄ'ai sↄ zooma nini duniya piiligu ni sa.
43009033	Di yi da pa ni doo maa yi la Naawunni saani na, u naa n-ku nyaŋŋi n-niŋi nŋↄ taataabu wa."
43009034	Ka ba labsi, ni, "Ba daa dↄ'ai i ka i zoaai la ala'akyi ni, ka i mun ti laa m-boori i wulisi tirima?" Ka ba daa kari u n-yiisi la'aŋŋu duu maa ni.
43009035	Yisa ŋↄn daa ti wum bunseela din daa niŋi maa, u daa bↄ doo maa ziiya nti boosi u, ni, "Kala i niŋi Ninsaala Bii maa yɛdda?"
43009036	Ka doo maa labsi n-yɛli, "M Bapira, yɛlim ma ŋↄn nyɛ ninvugsↄa, ka n nin niŋi u yɛdda!"
43009037	Ka Yisa yɛli u, "I daa pun nya doo maa, halli ka mani, ninvugsↄ ŋↄn tↄ'asiri n-tiri i wa pampaŋŋↄ, nla."
43009038	Ka doo maa daa di gbaani tiŋŋa Yisa tooni ka yɛli, ni, "N niŋi yɛdda, n dugma!"
43009039	Yisa daa yɛliya, ni, "N kyɛ duniya wa na ni n ti di la sariya, ka zoomma nini neaai ka ban nini nyari mun leebi zoomma."
43009040	Farisii dima seeba daa bɛ bɛni ka daa wum ŋↄn yɛli seem maa, ka ba boosi u, ni, "Yɛlimaŋni, i bu wulisi, ni, tirima gba nyɛ la zoomma, bee?"
43009041	Yisa daa labsi n-yɛli ba, ni, "Ya yi da nyɛ la zoomma dinŋↄna ya da bu tum taalli; amaa yan yɛtti, ni, ya nini nɛ wa ŋↄna, di wulisiya, ni, ya na bɛ taalli ni."
43010001	Ka Yisa daa yɛli, ni, "Yɛlimaŋni ka n yɛtti ya wa, ni, ninvugsↄ ŋↄn bu dↄli zampakka maa za'anↄri ni n-kpɛa, amaa u ba ya'aseaa zaa n-kpɛa, lala doo maa nyɛ la na'ayiga ni fafaara.
43010002	Dↄsↄ mun yi dↄli zampakka za'anↄri ni n-kpeera, ŋↄna n nyɛ peesi maa pɛgura.
43010003	Za'anↄgura maa nin yoaai za'anↄri n-ti u, ka bunkↄbri maa nin wum u kukↄri maa. U nin booli u maŋtoori peesi ba yuya ni, ka ba nin dↄli u ka yi na.
43010004	Ba yi dↄli u n-yi na n-naai, u nin bɛ ba tooni, ka bunkↄbri maa dↄli u, ba m mi u kukↄri la zugu.
43010005	Ba ku dↄli sↄ m-paasi u zugu: ban na zi dↄsↄ yi ti kpɛ na, ba nin zↄ ka kyɛ u, dama ba bu mi u kukↄri."
43010006	Yisa daa yɛli yɛttↄ'a wa n-ti ba, amaa ba daa bu wum di gbinni ŋↄn nyɛ seem.
43010007	Ka Yisa daa laa n-yɛli ba, "Yɛlimaŋni ka n yɛtti ya wa, ni, man nyɛ la za'anↄta'ariga n-ti peesi maa.
43010008	Sↄkam zaa ŋↄn pun daŋŋi ma na muna - na'ayigsi n daa nyɛ ba, ni fafaariba, amaa peesi maa daa bu wum n-ti ba.
43010009	Mani n nyɛ za'anↄri maa. Sↄkam yi dↄli man saani na n-kpɛ nin nya tiliginsim. U nin kpeeri ka laa n-yiiri na n-nya moori n-ŋↄbra.
43010010	Na'ayiga maa muna - ŋↄn yi kpeeri ni na ni u ti zu peesi maa, ka kↄri ba ka sa'am. Man mun kyɛnni na ni ya ti nya nyↄvuri - nyↄvuri din gaari zaa.
43010011	Mani n nyɛ pɛgurisuŋŋu maa, ka nin zaŋŋi n nyↄvuri n-takki m peesi maa dina.
43010012	Ba yi ti yↄ tuntumnisↄ ni u tum pɛgura tuma, amaa u pa la pɛgurisↄ ŋↄn su peesi maa la, di daama yi nya ka kunduŋŋu kyɛnni na, u nin kyɛ peesi maa ka zↄa. Ka kunduŋŋu maa nin gbaai bunkↄbsↄ, ka kyɛ ka ban kpalim maa zↄ n-wurigi.
43010013	Doo wa tumni la tuma maa ligri zugu, ka u ba'a ka peesi maa yɛla ni, di zugu ka u nin zↄ ka kyɛ ba.
43010014	Mani n nyɛ pɛgurisuŋŋu maa. M mi man su seeba maa, ka ba gba mi ma; hoo m Ba Naawunni ŋↄn mi ma suŋŋa, ka man mun mi u gba. Ka man nin zaŋŋi n nyↄvuri n-takki m peesi dina.
43010016	Halli pɛseeba m bɛ ni n-nyɛ n dina, amaa ka ba ka zampakka wa puuni. Faasee ka m mari ba na m-paasi, ka ba nin ti wumni n kukↄri maa, ka ba zaa la'am m-bɛ luginyinni ka ba pɛgura yinni kↄkↄ n su ba.
43010017	Lala zugu ka m Ba wuri ma, dama n sakki ni n zaŋŋi n nyↄvuri n-dooli, ni n ti deaai di yaasa.
43010018	Sↄ bu faari n nyↄvuri n saani: man zaŋŋi ka n-tisi, ka man nin laa n-toaai n-deaai ka yaasa. Nŋↄ ka m Ba pun zaali ma ni n niŋi."
43010019	Tↄ; ka nangbanwala daa laa m-bɛ niriba maa sunsukkuni yaasa, Yisa yɛligu wa zugu.
43010020	Baseeba n daa yɛtti, ni, u mari la arizimbeoo ka yinyaari gbaai u, ni, "Wula zugu ka ya laa n-wumni u yɛligu?"
43010021	Baseeba mun daa yɛtti, ni, "Arizimbeoo daana ku toaai n-tↄ'asiri nŋↄa! Arizimbeoo ya niŋi la wula n-kyɛ ka zoomma nini laa n-neaara?"
43010022	Di daa nyɛ la Gyɛrusalɛm Gyeeŋŋu Yiri Piiligu Kyuu, ka ba puusi ka waari saha maa.
43010023	Di saha ka Yisa daa bɛ la Gyeeŋŋu Yiri la ni, n-gyinni NaaSulɛmaana Leeŋŋa la puuni.
43010024	Di saha maa ka niriba maa daa gyiligi u ka boosi u, ni, "Bↄn saha ka i nin yiisi ti birisigu ni? Kur yɛlim ti paalu ni, nyin nyɛ la Naawunni ŋↄn ya tum sↄ na ni u ti di Masiiya naam ka fa ti m-basi, bee?"
43010025	Ka Yisa daa labsi n-yɛli ba, ni, "M pun yɛli ya, amaa ya ku sakki n-niŋi ma yɛdda. Halli tunseesi man zaŋŋni m Ba yuuri n-tumni maa, ana n wulisiri n yɛla.
43010026	Amaa ya ku sakki n-niŋi ma yɛdda, dama ya pa la n peesi maa.
43010027	M peesi la n wumni n kukↄri maa; m mi ba, ka ba yi dↄli ma.
43010028	N tiri ba nyↄvuri kan ka naari, ka ba ku baasi yↄri halli saha kan ka tariga, ka sↄsↄ ku toaai n-fa ba man saani.
43010029	M Ba maa pun zaŋŋi ba n-ti ma, ka ŋↄna n galisi n-gaari seelikam, ka sↄsↄ ku toaai n-fa ba m Ba saani.
43010030	Man ni m Ba maa - ti nyɛ la yimmu."
43010031	Lala saha ka niriba maa daa laa m-piisi kuga ni ba lↄbi Yisa.
43010032	Ka u daa yɛli ba, ni, "N daa niŋi alahazibu tunsuma pam, ka ya nini nya, tunseesi ka m Ba Naawunni daa zaŋŋi n-ti ma ni n tumni a ni. Tunsuma wa muna - kani zugu ka ya boori ni ya lↄbi ma kuga?"
43010033	Ka ba daa labsi n-yɛli u, "Pa bunsunseaa zugu ka ti ya lↄbi i, amaa nyin ŋↄn tu Naawunni zugu. Ninsaala n kur nyɛ i, ka i boori la i zaŋŋi i maŋŋa n-labgi Naawunni!"
43010034	Ka Yisa labsi ba n-yɛli, ni, "Di sↄbi n-dooli ya mammaŋŋa zaaligu sↄppu ni, ni, Naawunni yɛliya, ni, ya nyɛ la Naawuna; bee, m ma'ari ni?
43010035	Tↄ; ti mi halli, ni, kariŋŋu maa yi yɛli seelli, di siri nyɛ la yɛlimaŋni zaŋŋi n-kyɛnna: ka Naawunni daa tↄ'asi n-ti baseeba ban daa deaai u yɛligu la, ni, Naawuna n nyɛ ba.
43010036	Ka man ŋↄna - m Ba maa n yiisi ma ka tum ma ni n kyɛ duniya wa ni na: ka man ŋↄn yɛtti, ni, Naawunni Bii n nyɛ ma, wula ka ya nin toaai n-yɛli, ni, n tuuri la Naawunni?
43010037	N yi bu tumni tunseesi m Ba ŋↄn boori ni n tumna - tↄ, dinŋↄna yan di niŋi ma yɛdda.
43010038	Amaa n yi tumni a ni, halli ya bu niŋni ma yɛdda, ya nin toaai n-niŋi tuma maa yɛdda, ka lala zugu ka ya nin mi ka baŋŋi di gbinni, ni, m Ba maa bɛ la n saani, ka man gba bɛ u saani."
43010039	Ka dizugu ba daa laa m-boori ni ba gbaai u, amaa u daa liisi n-yi ba nuusi ni yaasa.
43010040	Yisa daa laa n-labi n-yakki Gyↄdin mↄ'ari la yaasa, nti paai ya'aseaa Gyↄni ŋↄn daa yi daŋŋi m-bɛ ni n-suuri niriba Naawunni koom la. Bɛni ka Yisa daa kpalim n-gbɛa.
43010041	Ka niriba pam daa kyɛ u saani na ka yɛli, ni, "Gyↄni daa bu tum alahazibu tunseelli, amaa ŋↄn daa pun yɛli yɛliseesi zaŋŋi n-kyaŋŋi doo wa yɛla daa nyɛ la yɛlimaŋni!"
43010042	Ka niriba pam daa niŋi u yɛdda bɛni.
43011001	Dↄsↄ n daa bɛ ni, ka u yuuri boonni Lazarusi; Bɛtani nira n daa nyɛ u. Ka lala saha maa u daa beeri ni. Bɛtani wa ka Mariama ni u beeri Maata gba daa bɛ ni.
43011002	Mariama mun daa nyɛ la Lazarusi sunzↄpↄ'a: halli, pↄ'asↄ ŋↄn daa niŋi turaali n-yↄ'asi ti dugma Yisa gbaya la, ka laa n-zaŋŋi u zↄbwↄ'ala n-nyeesi - ŋↄn Mariama n-daa la.
43011003	Tↄ: ka pↄ'aba ayi wa n daa tum Yisa saani na, nti yɛli u, ni, "Ti dugma, i zↄ maa beeri ni."
43011004	Ka Yisa ŋↄn daa ti wum lala, u daa yɛli, "Ay! Dooru wa ku toaai n-nyɛ u kum dooru; dinŋↄ niŋiya ni di kyɛ ka Naawunni yuuri ti du, dama Naawunni Bii maa nin nya gyirima di zugu."
43011005	Yisa daa wuri Maata ni u sunzↄ la, ni ba sunzↄdoo maa m-paasi.
43011006	Amaa ŋↄn daa wum, ni, Lazarusi ka alaafɛ maa, u daa kpalim ŋↄn daa bɛ luginseelli maa n-niŋi la daba ayi yaasa.
43011007	Ka daa naayi yɛli u nyaandↄliba, ni, "Ya kyɛ ka ti labi Gyuudiiya."
43011008	Ka u nyaandↄliba maa daa labsi u, ni, "Ti Karimba, saha beela din daa gaari la ka bɛni niriba maa daa ya lↄbi i la kuga. Kala! I na boori la i labi bɛni?"
43011009	Yisa mun daa yɛli ba, ni, "Wuntaŋŋa ni ka neesim bɛ ni n-niŋi hawa pii ni ayi, bee wula? Dizugu ŋↄnkam kyɛnni wuntaŋŋa ni bu tuura, dama u nini n nya duniya wa neesim maa.
43011010	Ŋↄn mun kyɛnni yuŋŋu saha, u tuuri ni maa, dama neesim ka u saani."
43011011	Ka laa n-yɛli ba, ni, "Ti zↄ gbisiri ni, see ka ti kyaŋŋi ni ti neaai u."
43011012	U nyaandↄliba mun daa yɛli u, "Ti dugma, u yi gbisira, u nin nya alaafɛa, bee bↄa?"
43011013	Tↄ: Yisa daa wulisiya, ni, Lazarusi kpi ni; ba mun daa mi, ni, u tↄ'asiri la hoo sↄ n gbisiri gↄmaŋni la.
43011014	Dizugu Yisa daa kasigi n-yɛli ba, ni, Lazarusi kpi ni;
43011015	ni, "Amaa yarima zugu ka n sufu maai pam, tin daa ka u saani maa zugu, dama lala zugu nin kyɛ ka ya niŋi yɛdda. Tↄ - ti doaama n-kyaŋŋi u saani!"
43011016	Ka Tↄmaasi, ban daa boonni sↄ 'Gyeaa la', daa yɛli u nyaandↄlitaaba maa, ni, "Tↄ! - ka dinŋↄna ti dↄla n-kyaŋŋi, ka tin ni ŋↄna nin la'am n-kpi!"
43011017	Yisa ŋↄn ti paai na maa, ba daa yɛli u, ni, ba pun sↄ'ai Lazarusi di daba anaasi.
43011018	Tↄ: Gyɛrusalɛm zaŋŋi n-kyaŋŋi Bɛtani bu paai maala ayi,
43011019	ka Yɛhudiya dima pam daa kyɛ na ni ba ti kaai Maata ni Mariama ka kpamsi ba sufu zaŋŋi n-kpa ba sunzↄdoo maa kum zugu.
43011020	Maata ŋↄn daa ti wum, ni, Yisa wa ni na, u daa doaaya n-yi n-tuusi u soori, amaa Mariama ŋↄn daa kpalim m-bɛ la yiri maa ni.
43011021	Maata daa yɛli Yisa, ni, "N dugma, i yi daa da bɛ kpa, n sunzↄdoo maa naa n-ku kpi!
43011022	Amaa n pun mi, ni, halli pampaŋŋↄ gba Naawunni nin tum nyin susi u bunseelli kam zaasa n-ti i."
43011023	Yisa daa yɛli u, ni, "I sunzↄdoo maa nin yisigi kum ni n-labi nyↄvuri ni yaasa."
43011024	Ka u yɛli, ni, "M pun mi, ni, Zaadaari ka u nin ti yisigi u kum ni."
43011025	Ka Yisa daa yɛli u, ni, "Mani n-nyɛ ŋↄn neaari kum; nyↄvuri gba n nyɛ ma. Ŋↄn kam zaa niŋi ma yɛdda na nin bɛ ni, halli u yi pun kpi gba;
43011026	ka ŋↄn kam zaa bɛ ni ka niŋi ma yɛdda ku kpi halli saha kan ka naari. Ammi, i niŋi dinŋↄ yɛdda?"
43011027	Ka u yɛli u, ni, "Ii, n dugma! N niŋi yɛdda, ni, nyini n-nyɛ Masiiya - Naawunni bisↄ ŋↄn daa yɛ kyɛ duniya wa ni na nla."
43011028	Maata ŋↄn daa yɛli wa n-naai, u daa labi nti booli u sunzↄpↄ'a Mariama kpaŋŋa n-yɛli u, ni, "Ti Karimba la kyɛnni na, ka boosiri i yɛla."
43011029	Mariama ŋↄn daa ti wum di, u daa doaai saazugu n-kyaŋŋi yoomayooma n-yi ni u ti tuusi u soori.
43011030	(Yisa daa na bu paai tiŋŋa maa puuni na, amaa u daa na bɛ la ya'aseaa Maata ŋↄn daa tuusi u maa ni.)
43011031	Tↄ, ka niriba pam daa bɛ yiri maa ni n-kpamsiri Mariama sufu maa, ka ba daa ti nya ka u doaai yooma n-yi, ka ba gba daa doaai n-dↄli u n-yi na. Ba daa teesiya, ni, u wa la gballi maa ni, ni u ti kum.
43011032	Mariama daa paai Yisa ŋↄn daa bɛ ya'aseaa maa, ka ŋↄn daa ti nya u, u daa gbaani tiŋŋa Yisa nↄba ni ka yɛli, ni, "N dugma, i yi daa da bɛ kpa, n sunzↄdoo maa naa n-ku kpi!"
43011033	Yisa daa nya Mariama ka u kumna, ka niriba ban paasi u zugu maa gba daa kumna; ka di daa niŋi Yisa yↄri ka u sufu sa'am.
43011034	Ka Yisa boosi ba, "Ya'akani ka ya sↄ'ai u?" Ka ba yɛli Yisa, ni, "Ti Bapira, kyɛm na nti nya!"
43011035	Yisa daa kumiya.
43011036	Ka niriba maa yɛli, ni, "Nyama ŋↄn wuri Lazarusi seem!"
43011037	Amaa ka ba seeba daa yɛli, ni, "U daa neaai zoomma nini, bee, u daa bu niŋi lala? Kala u naa n-ku toaai n-tuligi Lazarusi kum maa ni?"
43011038	U sufusa'aŋŋu maa puuni, Yisa daa kyaŋŋi gballi maa ni, ka ka daa nyɛ la tampifeoo ka ba zaŋŋi kugri n-ligi ka noori.
43011039	Yisa daa yɛliya, ni, "Ya yiisima kugri maa kpaŋŋa!" Ka Maata, dↄsↄ ŋↄn daa kpi maa sunzↄpↄ'a la, daa labsi n-yɛli, ni, "N dugma, poosigu nin bɛ ni, ban sↄ'ai u di daba anaasi nŋↄa!"
43011040	Ka Yisa yɛli u, ni, "N da pun bu yɛli i, ni, i yi niŋi yɛdda i nin nya Naawunni naam gyirima ŋↄn nyɛ seem?"
43011041	Ba daa biligi kugri maa n-tiili kpaŋŋa. Ka Yisa gↄsi saazugu ka yɛli, ni, "M Ba, n puusiri i, nyin pun wum n-ti ma zugu.
43011042	M mi, ni, i wumni n-tiri ma saha kam, amaa n tↄ'asi dinŋↄ la niriba ban zɛ kpa wa zugu, din yɛ kyɛ ka ba niŋi yɛdda, ni, nyini n siri tum ma na."
43011043	Ŋↄn daa tↄ'asi wa n-naai maa, u daa tasiya ni kukↄtitaari m-booli, ni, "Lazarusi, yim na!"
43011044	Ka u daa yi na, ka kasiŋŋa vili n-vili u nuusi ni u gbaya, ka tanseaa mun vili u nindaa ni. Ka Yisa daa yɛli ba, ni, "Lↄrigma u ka kyɛ ka u kyaŋŋi!"
43011045	Niriba pam ban daa kyɛ na ni ba ti kaai Mariama maa daa nya Yisa ŋↄn daa niŋi seem maa, ka ba daa niŋi u yɛdda.
43011046	Amaa ba seeba daa labi nti yɛli Farisii dima Yisa ŋↄn daa niŋi seem.
43011047	Dizugu Farisii dima ni gyeeŋŋu toondaandima maa daa zini n-tↄ gyina ka yɛli, ni, "Ti yɛ niŋi la wula? Nyama alahazibu tuntunseesi doo wa ŋↄn tumna!
43011048	Ti yi kyɛ ka u na kpalim n-tumni lala, sↄkam zaa nin ti niŋi u yɛdda, ka Room dima nin ti sa'am ti Gyeeŋŋu Yiri maa, ni ti tiŋŋa wa zaa, m-basi!"
43011049	Ba puuni, dↄsↄ n daa bɛ ni, ka u yuuri n daa boonni Kayafasi. Ŋↄna n daa nyɛ Gyeeŋŋu Toondaana lala yuumni maa ni. Ŋↄnŋↄ daa doaai n-yɛli, ni, "Yan gyɛra wa, wumma!
43011050	Ya bu mi di n bɛ seem maa? - ni, ya yi kyɛ ka ninvugyinni kpi n-ti niriba di sↄ ya kyɛ ka ti butiri zaa sa'am m-basi."
43011051	Yɛlimaŋni, u daa bu tↄ'asi di la u mammantoori; amaa ŋↄn daa nyɛ Gyeeŋŋu Toondaana di yuumni maa zugu, u daa tↄ'asi anabitiri yɛla, ka di gbinni nyɛ la : ni, see ka Yisa kpi n-ti Yɛhudiya niriba;
43011052	ka di pa la ba butiri maa kↄkↄ zugu, amaa ka di la'am Naawunni biisi ban wurigi m-bɛ tinsi tinsi zaa ni la m-paasi.
43011053	Dirindaari maa ka Yɛhudiya kpambaya daa di lↄ niya ni ba ku Yisa.
43011054	Dinzugu Yisa daa bu laa n-goori paalu ni Gyuudiiya tingbaŋŋu ni, amaa ka daa bakki n-kyaŋŋi m-pↄtti ziseaa niriba ŋↄn daa ka ni la, m-paai tinseaa kan yuuri boonni Ԑfirayim la ni. Bɛni ka ŋↄn ni u nyaandↄliba daa bɛ ni.
43011055	Kyuu la n daa ti pↄtta, ka niriba pampam daa yi tinkpansi maa ni n-kyaŋŋi Gyɛrusalɛm ni ba ti maali ba mansi siri kasikasi pↄi ka Yakki-n-Gaari Kyuu maa naayi paai.
43011056	Ba daa boori la Yisa ziiya, ka ban daa ti la'asi m-bɛ Gyeeŋŋu Yiri ni la, ba daa boosiri la taaba, ni, "Ya teesi la wula? Ni, u nin kyɛ kyuu wa ni na, bee, u ku kyɛ na?"
43011057	Ka gyeeŋŋu toondaandima maa ni Farisii dima daa yɛli, ni, ŋↄn kam zaa mi Yisa ŋↄn bɛ ya'aseaa, ŋↄn tisim ba lahabaari, din nin kyɛ ka ba gbaai u.
43012001	Di daa kpalim dabsa ayoobu pↄi, ka ba ya di Yakki-n-Gaari Kyuu la. Di saha ka Yisa daa kyɛ Bɛtani tinkpaŋŋa na, tinseaa Lazarusi yiri ŋↄn daa bɛ ni, Lazarusi sↄ Yisa ŋↄn daa pun neaai kum ni la.
43012002	Di zugu ba daa dugi bundira n-ti Yisa, ka ŋↄn ni Lazarusi daa la'am n-dira, ban ni daadam pam: ka Maata daa gyeemna.
43012003	Di saha ka Lazarusi sunzↄpↄ'a Mariama la daa zaŋŋi ga'ari ni turaali kpaam, bun mari nyunya'asiri ka bu ligri zoaai pam, m-mari na nti soosi Yisa nↄba, ka laa n-zaŋŋi u zↄbwↄ'ala n-nyeesiri a. Ka yiri maa ni sↄkam daa ti wumni turaali maa nyunya'asiri maa.
43012004	Gyuudasi Isikariyↄti muna, Yisa nyaandↄlisↄ ŋↄn daa ya figsi u la, daa yɛli,
43012005	ni, "Wula zugu ka turaali wa bu koosi? Ba yi da koosi bu, ligri pam da naa n-yi na ka lala ligri naa n-toaai m-puri n-tↄri n-ti faradima maa."
43012006	Ŋↄn daa yɛli lala maa gbinni daa pa la u ba'a m bɛ faradima maa yɛla ni, amaa ligri yɛla ni, dama u daa guri la ba la'abooriga, ka mun daa zuuri ka puuni la'aseesi.
43012007	Amaa Yisa daa labsi n-yɛli, "Ay, kyɛl u! U zaŋŋi turaali kpaam wa n-zaali, see ka n sↄ'abu daari ti paai.
43012008	Ya kur nin mari faradima ya saani sahakam. Man mun ku kpalim m-bɛ ya saani sahakam."
43012009	Yɛhudiya dima daadam pam daa ti wum, ni, Yisa daa bɛ bɛni. Dizugu ba daa la'asi na ni ba ti nya u, ka di pa lala zugu kↄkↄa, amaa ni ba ti nya Lazarusi gba, Yisa ŋↄn daa yisigi sↄ kum ni la.
43012010	Lala zugu ka gyeeŋŋu toondaandima daa ŋmɛ taaba saawara ni ba ti baŋŋi ba nin niŋi seem n-ku Lazarusi gba.
43012011	Dama ŋↄn Lazarusi yɛla zugu daa kyɛ ka Yɛhudiyadima pam daa niŋni la Yisa yɛdda.
43012012	N-neaai beoo ka Yisa daa lu soori, ni u kyaŋŋi Gyɛrusalɛm. Ka tiŋŋa maa puuni zama pam daa ti wum lala,
43012013	ka daa zaŋŋi tiisi wula n-yi na ni ba ti tuusi u soori. Ka ba daa ŋmeeri kpaliŋŋa n-tasiri n-yɛtti, ni :- "Hoosana! Zugsuŋŋu bɛ ni n-ti u - N-ti sↄ ŋↄn zaŋŋi ti Dugma yuuri n-kyɛnni na! Zugsuŋŋu n-ti Izraɛli Naaba!"
43012014	Yisa mun daa nya buŋŋa m-ba, hoo din sↄbi n-dooli seem la, ni :-
43012015	"Di zↄri dabeem, nyin pↄ'asariga wa, Nyin Zayↄn tiŋŋa wa! Nyama, i Naaba n kyɛnni i saani na wa! U sigsi u maŋŋa baalimm, Ka baari bumbila n-kyɛnni na."
43012016	Lala saha maa ka u nyaandↄliba daa bu baŋŋi anŋↄ gbinni; amaa Yisa ŋↄn daa kpɛ u gyirima zii la n-naai maa ba daa naayi teaai yɛla wa zaa m-baŋŋi, ni, ba daa daŋŋi n-sↄbi Yisa yɛla lala.
43012017	Di saha ka niriba pam daa dↄli Yisa n-kyɛnni na. Ba daa dↄla m-moonni Lazarusi yɛla, ni, ŋↄn Yisa n daa booli u, ni, u yim gballi maa ni na, ka daa neaai u kum ni.
43012018	Yɛttↄ'a wa zugu gba ka niriba pam daa yi na ni ba ti tuusi u, ŋↄn daa tum makkri tumni wa zugu.
43012019	Ka dinŋↄna Farisii dima maa daa fabinni n-tiri taaba, ni "Ya bu nya? - Ti zabri u n-gyɛa! Duniya wa dima maa zaa yi na ni ba ti dↄli u nyaaŋŋa!"
43012020	Ninvugseeba daa bɛ la timpuuni, ka ba daa yi Griika dima tinsi na ni ba ti di Kyuu maa.
43012021	Ka Griika dima wa seeba daa kyɛ Filipi saani na, nyaandↄlisↄ ŋↄn daa yi Bɛtsaida na - tinkpanseaa kan zɛ Galilii tingbaŋŋu ni. Ba daa yɛli u, ni, "Ti Bapira, ti boori ti nya Yisa."
43012022	Filipi mun daa paai Anduru saani na ka ba daa la'am m-bↄ Yisa ziiya nti yɛli u.
43012023	Di saha ka Yisa daa labsi n-yɛli ba, ni, "Tↄ! Saha maa paai na: sahanseaa ba nin zaŋŋi gyirima n-ti Ninsaala Bii maa.
43012024	Yɛlimaŋni ka n yɛtti ya wa, ni, kaburli yi bu buri tiŋŋa n-kpi, ka kpalim la ka kↄkↄa; amaa ka yi ti kpi muna, ka nin buli n-niŋi suŋŋasuŋŋa.
43012025	Di wulisiya, ni, sↄ yi ti boori u nyↄvuri pam, u nin kↄŋŋi ka; sↄ mun yi bu boori u nyↄvuri lala, duniya wa puuni, di daama nin guri di m-mari halli saha kan ka naari.
43012026	Ninvugsↄ ŋↄn boori u tumni n-tiri ma, kyɛ ka u dↄli n nyaaŋŋa: ka man ŋↄn ya bɛ seela maa, bɛni ka n tuntumna wa nin ti bɛ ni. Ka ŋↄn tumni n-tiri ma la, m Ba Naawunni nin ti di daama gyirima."
43012027	Ka Yisa daa laa n-yɛli, ni, "Pampaŋŋↄ ka n sufu sa'am: n ya n-yɛli la wula? - N nin yɛli, ni, 'M Ba, fa ma m-basi saha wa yɛlimugsa wa puuni.', bee? Ay! dama yɛlimugsa wa zugu ka n daa kyɛ na nti paai saha wa na.
43012028	N nin yɛli, ni, 'M Ba, kyɛ ka i yuuri nya pɛ'abu!', bee?" Ka di saha ka kukↄri n daa tↄ'asi saazugu na, ni, "N siri pun kyɛ ka n yuuri nya pɛ'abu, ka ka nin laa n-nya pɛ'abu yaasa."
43012029	Zama maa ni ninvugseeba daa ti wum lala ka yɛtti taaba ni, "Saa tasiya!" Ka seeba mun daa yɛtti, ni, "Ay! Amaa malaakasↄ tↄ'asi n-ti u!"
43012030	Yisa daa yɛli ba, ni, "Pa man zugu ka kukↄri wa tↄ'asi n-yi na, amaa yarima zugu.
43012031	Pampaŋŋↄ ka ba katti duniya wa sariya. Ka ŋↄn su duniya wa fukumsi la muna - ba nin lusi u n-kari m-basi kpaŋŋa sa.
43012032	Man muna, ba yi ti zaŋŋi ma n-sa n-ya'ali saazugu maa n nin kyɛ ka sↄkam kyɛnni n saani na."
43012033	Ŋↄn daa yɛli lala maa, u daa wulisiri ŋↄn ya n-kpi seem maa.
43012034	Ka daadam daa yɛli, ni, "Ba daa pun yɛli ti ti zaaligu ni, ni, Naawunni yi ti kyɛ ka Masiiya maa kyɛ na n-di naam n-tuligi ti, u nin kpalim m-bɛ ni sahakam; tↄ, ka nyin mun yɛtti, ni, Ninsaala Bii maa nin ti 'sa n-ya'ali saazugu'. Dinŋↄna, ŋↄni n lee n-nyɛ 'Ninsaala Bii' wa?"
43012035	Ka Yisa daa yɛli ba, ni, "Saha beela yaasa ka neesim maa nin kpalim m-bɛ ya saani. Tↄ; yan mari neesim sahanseaa la, see ka ya kyɛnni suŋŋa ka zibsim di gbaai ya. Sↄ yi ti kyɛnni zibsim ni, di daama bu mi ŋↄn kyɛnni seela.
43012036	Yan mari neesim maa sahanseaa la, see ka ya niŋi neesim maa yɛdda, ka ya nin leebi neesim maa niriba." Yisa daa yɛli lala n-naai, ka daa kyaŋŋi nti sↄ'ai ka kyɛ ba.
43012037	Halli ŋↄn daa pun tum alahazibu tuma ni makkri tuma ka ba nini nya maa zaa yↄri, ba daa bu sakki n-niŋi u yɛdda.
43012038	Di daa niŋi lala ka anabi Aizaaya ŋↄn daa yɛli seem siri daa ti niŋi lala, ni :- "Ti Dugma, ŋↄni n daa niŋi tin moonni seem la yɛdda? Naawunni ŋↄn wulisiri u yiiko maa, ŋↄni mun n nyara? Ay! - sↄ ka ni."
43012039	Di wulisiya, ni, ba ku toaai n-niŋi yɛdda. Aizaaya mun daa maali n-yɛli, ni :-
43012040	"U kyɛ ka ba nini n zoomna, Ka ba sufu ku sakki n-wumna. Di yi pa lala ba nini nin neaai n-nyara, Ka ba sufu nin wumni n-takkra, Nti nya tippu n saani."
43012041	Aizaaya ŋↄn daa tↄ'asi lala, u na pun nya Naawunni gyirima di saha maa, ka daa tↄ'asi u yɛla maa.
43012042	Halli kpamma maa pam daa niŋi Yisa yɛdda, amaa ba daa bu kyɛ ka sↄ baŋŋi, dama ba daa zↄri Farisii dima maa dabeem, ni, di pa seem ba nin kari ba n-yiisi ba la'aŋŋu duri ni.
43012043	Di wulisiya, ni, ba daa boori ni ninsaadima ti pɛ'ai ba, pa ni Naawunni pɛ'ai ba.
43012044	Yisa mun daa tasi pampam n-yɛli, ni, "Sↄkam n niŋni ma yɛdda, pa mani ka u niŋi yɛdda maa, amaa Sↄ ŋↄn daa tum ma na la ka u niŋna.
43012045	Ninvugsↄ ŋↄn nyari ma la gba nyari la Sↄ ŋↄn daa tum ma na maa.
43012046	Man kyɛnni na hoo neesim, ni ŋↄnkam niŋi ma yɛdda la ku ti kpalim zibsim ni.
43012047	Ninvugsↄ mun ŋↄn wumni n yɛla wa n-tumni lala maa, n ku kari u sariya n-lusi u: dama n daa bu kyɛ duniya wa na ni n ti kari ka sariya, amaa n kyɛ na ni n ti tiligi duniya maa.
43012048	Ninvugsↄ mun yi zeemni ma ka bu sakkri n-tiri n yɛligu maa, di daama sarikatta m bɛ ni: man ŋↄn yɛli yɛliseelli - kana n ya kari u sariya n-lusi u, Zaadaari maa.
43012049	Pa m mammantoori yɛla ka n yɛtta. Ay! - m Ba daa tum ma na ka daa zaali ma man ya yɛli yɛliseesi, ni man ya tↄ'asi seem.
43012050	M mi halli, ni, ŋↄn zaaligu maa nyɛ la nyↄvuri kan ka tariga. Man ŋↄn yɛtti yɛliseesi muna, hoo m Ba ŋↄn daa tↄ'asi n-ti ma seem la, lala ka man gba tↄ'asira."
43013001	Ban daa ti piili m-puusi Yakki-n-Gaari Kyuu maa sahanseaa la, Yisa ni u nyaandↄliba n daa bɛ ni: u daa baŋŋiya, ni, saha maa paaya ni u bakki ka kyɛ duniya wa n-kyaŋŋi u Ba saani. Ka ŋↄn daa pun wuri u niriba wa seem la - baseeba ban ya kpalim m-bɛ duniya wa puuni maa - u daa na wuri ba halli ni u yaa tariga.
43013002	Di saha ka Sintaani daa kpɛ Gyuudasi sufu ni, ŋↄn Saimoon Isikariyↄti bii la, ni u ti kyɛ ka u zaŋŋi u sufu ni teesibeeri n-gbaai Yisa figsigu la. U daa pun niŋi lala pↄi, ka ba naayi la'am ni ba ti di.
43013003	Yisa mun daa mi halli, ni, u Ba Naawunni pun zaŋŋi bunseelikam zaa n-tisi u nuu ni; ka laa m-mi, ni, u daa yi ŋↄn Naawunni saani na ka ya labi n-kyaŋŋi u saani yaasa.
43013004	Ka dinŋↄna u daa doaai bundira diibu zii la ni n-zaani nti yeaai u kparigu ka zaŋŋi bↄduuwa n-lↄ u seaa ni.
43013005	Ka naayi zaŋŋi koom n-niŋi tasilaa la ni n-gbaai u nyaandↄliba nↄba peaari; ka u daa zaŋŋi bↄduuwa la n-nyeesi n-nyeesi a n-ti ba.
43013006	U daa niŋi lala nti paai Saimoon Piita saani na: ka ŋↄn Piita daa yɛli u, ni, "Kala, n dugma, i ya peaai la man nↄba bee?"
43013007	Ka Yisa daa labsi n-yɛli u, ni, "Man ŋↄn niŋni seem maa muna, i ku toaai m-baŋŋi di gbinni pampaŋŋↄa; di nyaaŋŋa ka i nin ti baŋŋi."
43013008	Ka Piita yɛli, "Ay, n ku sakki ni i peaai n nↄba la, halli sahakam!" Ka Yisa yɛli u, ni, "N yi bu peaai i, i nuu laa n-ka n yɛla ni."
43013009	Ka ŋↄn Saimoon Piita daa yɛli, ni, "Tↄ, n dugma! Ka dinŋↄna pa n nↄba kↄkↄ ka i ti ya peaai - see ka i peaai n nuusi ni n zugu m-paasi!"
43013010	Ka Yisa yɛli, ni, "Ninvugsↄ ŋↄn pun su koom, di daama bu laa m-boori suubu yaasa, amaa u peaai u nↄba kↄkↄa. Lala nin kyɛ ka u leebi bunveelli kasi zaa." Ni, "Ii, ya siri nyɛ la ninvugseeba ban peaai kasikasi. Amaa pa ya zaa."
43013011	(U daa pun baŋŋi dↄsↄ ŋↄn ya figsi u la yɛla, ka lala zugu ka u daa yɛli, ni, pa ba zaa n nyɛ ninvugveela kasikasi.)
43013012	Tↄ: ka ŋↄn daa peaai ba zaa n-naai maa, u daa maali n-yɛ u kparigu n-labi bundira diibu ziiya. Di saha ka u daa yɛli ba, ni, "Ammi, ya baŋŋi man ŋↄn niŋi ya seem maa?
43013013	Tↄ, di gbinni nŋↄa :- Ya boonni ma la, ni, ya karimba ni ya dugma, bee m ma'ai ni? Ka yan yɛtti seem wa, di mari soori, dama man nyɛ la lala n-ti ya.
43013014	Tↄ, ka mani, ya karimba ni ya dugma la, n peaai ya nↄba n-ti ya - ka di gbinni nyɛ la : see ka yarim zaa gba ti peaari ya taaba nↄba n-tiri ba.
43013015	N tum tuma wa n-ti ya ni n ti wulisi ya ya tunsuŋŋu soori ŋↄn nyɛ seem la, ka ya gba ti tumni lala.
43013016	Yɛlimaŋni ka n yɛtti ya wa, ni, daabri bu kpeem u dugma, bee, tuumu n-kpeem ŋↄn tum u.
43013017	Anŋↄ zaa ka ya pun baŋŋi: tↄ, zugsuŋŋu nin bɛ ni n-ti ya, ka di nyɛ la yan wumni a n-dↄli a maa.
43013018	Pa ya zaa yɛla ka n yɛtti maa: man mi man gamsi ninvugseeba la. See ka din daa sↄbi n-dooli maa siri nin ti niŋi lala, ni: 'Man ni ninvugsↄ ŋↄn la'amni n-diri diibu ni taaba, di daama yi la n nyaaŋŋa nti sa'am n yɛla.' "
43013019	Ni, "Pampaŋŋↄ n daŋŋi n-wulisiri anŋↄ zaa n-tiri ya pↄi, ka a ti naayi niŋi. Ka dizugu a yi ti siri niŋi lala, ya nin baŋŋi n-niŋi yɛdda, ni, 'mani n nyɛ Man Ŋↄn Bɛ ni maa'.
43013020	Yɛlimaŋni ka n yɛtti ya wa, ni, ninvugsↄ ŋↄn ya n-deaai n tuumusↄ suŋŋa, mani ka u deaara; halli ni ninvugsↄ ŋↄn deaari ma muna - Sↄ ŋↄn tum ma gba ka u deaara."
43013021	Yisa ŋↄn daa yɛli dinŋↄ n-naai maa, sufusa'aŋŋu daa ti gbaai u, ka u daa yɛli u noori yɛlimaŋni zaa, ni, "Ya sↄ n yɛ koosi ma n-figsi ma."
43013022	Ka u nyaandↄliba maa sufu daa gyɛtta, ka ba gↄsiri taaba m-birisiri ni ba ti baŋŋi sↄ maa.
43013023	Ka Yisa nyaandↄlisↄ daa pↄri n-tabli u saani; ŋↄn daa wuri pam sↄ n-daa la.
43013024	Ka Saimoon Piita daa bugsi n-yɛli doo wa, ni, u boosima Yisa m-baŋŋi ŋↄn tↄ'asiri sↄ yɛla maa.
43013025	Di saha ka nyaandↄla maa daa vuui m-paai Yisa n-sↄ'ai m-boosi u, ni, "Ŋↄni nla, n dugma?"
43013026	Ka Yisa daa labsi n-yɛli u, "I yi ti nya ka n ŋmaai diibu n-sugi laa ni n-zaŋŋi n-ti sↄa - tↄ, ŋↄna nla." Ka u daa ŋmaai n-sugi ka zaŋŋi n-ti Gyuudasi, Saimoon Isikariyↄti bii la.
43013027	Ka Gyuudasi ŋↄn daa deaai diibu la n-naai, di saha ka Sintaani daa kpɛ u sufu ni. Ka Yisa yɛli u, "Nyin ŋↄn ya tum seelli maa, tumma yooma!"
43013028	U nyaandↄliba maa mun daa bu mi u yɛligu wa gbinni.
43013029	Halli Gyuudasi daa su ba la'abooriga yɛla, ka baseeba daa yɛtti, ni, Yisa tↄ'asiri ligri yɛttↄ'a n-ti u, ni, u kyɛma nti da ba kyuu neema an kpalim na, bee, n-yiisi zakka n-ti faradima.
43013030	Tↄ, ka Gyuudasi daa deaai diibu la ka doaai yooma n-yi. Di saha ka yuŋŋu daa zibi zimm.
43013031	Gyuudasi ŋↄn daa bakki n-naai la, Yisa daa yɛli ba, ni, "Pampaŋŋↄ ka Ninsaala Bii maa gyirima yɛ yi paalu. Ka Naawunni gba gyirima yi paalu u saani na.
43013032	Ka din bɛ la lala zugu, dinŋↄna Naawunni nin kasigi ka u gyirima ti yi paalu Ninsaala Bii la saani, halli yoomyooma ka u nin niŋi lala."
43013033	Ni, "M biisi, n ku laa n-yuui ya saani: di kpalim la beela ka ya nin ti bↄ m-bↄ n ziiya n-gyɛa. Man daa pun yɛli lala n-ti Yɛhudiya dima maa, ni, man wa seelli maa, ya ku toaai m-paai bɛni: tↄ, ka pampaŋŋↄ n yɛtti lala n-tiri ya gba.
43013034	N zaanni la zaalipaalli n-tiri ya, ni, ya wuri taaba; hoo man daa wuri ya seem la, yan mun wuri taaba lala.
43013035	Ya yi siri yɛ wuri taaba lala, dinŋↄna sↄkam zaa nin baŋŋi, ni, ya nyɛ la n nyaandↄliba."
43013036	Ka Saimoon Piita daa boosi u n-yɛli, "Yani ka i wa, n dugma?" Ka Yisa daa gyɛrigi u, ni, "Man n wa seelli maa, i ku toaai n-dↄli ma m-paai bɛni pampaŋŋↄa: amaa i nin ti naayi dↄli n nyaaŋŋa m-paai sahanseaa."
43013037	Ka Piita daa laa n-yɛli u, ni, "N dugma, bↄ n lee n-kyɛ ka n ku toaai n-dↄli i pampaŋŋↄa? N sɛ'asiya ni n kpi n-ti i."
43013038	Ka Yisa labsi n-yɛli u, ni, "Ni, i sɛ'asiya ni i kpi n-ti ma, bee? Ay! - yɛlimaŋni ka n yɛtti i wa, ni, nↄroo sa ku ti kum ka di pa la ka nyin sa nin pun kyiisi napↄmbuta, ni, i bu mi ma."
43014001	Ka Yisa daa laa n-yɛli ba, ni, "Ya di kyɛ ka ya sufu sa'am. Ya niŋma Naawunni yɛdda, tↄ - ka niŋi man gba yɛdda.
43014002	Duri pam m bɛ m Ba yiri maa ni, ka n wa ni n ti maali beebu ziiya siri n-zaali ya. Di yi da pa lala, n naa n-ku yɛtti ya, ni, lala n nyɛ di. M bu ma'ari ya la ziri.
43014003	Ka man kyaŋŋi m-maali ya beebu zii n-naai, n nin labi na nti zaŋŋi ya n-kyaŋŋi, ka man ni yarima la'am m-bɛ ni.
43014004	Ya mi man wa luginseaa maa soori."
43014005	Ka Tↄmaasi daa yɛli u, "Ay, n dugma, ti bu mi nyin wa luginseaa maa; ti ya niŋi la wula m-baŋŋi soori m-paai bɛni sa?"
43014006	Ka Yisa labsi n-yɛli u, ni, "Mani n nyɛ soori maa; mani n nyɛ yɛlimaŋni gba, ka mani n nyɛ nyↄvuri m-paasi. Sↄ ku toaai n-kyaŋŋi m-paai ti Ba Naawunni saani faasee ka u dↄli ma n-kyaŋŋi.
43014007	Yan yi baŋŋi ma wa, ya nin baŋŋi m Ba gba; ka pampaŋŋↄ zaŋŋi n-kyɛnna ya yi baŋŋi u, ka laa n-nya u."
43014008	Ka Filipi daa yɛli u, "N dugma, wulisim ti i Ba maa - lala yi sakki ti!"
43014009	Ka Yisa daa labsi n-yɛli u, ni, "N zↄ Filipi, man ni yan zaa kpɛya n-yuui pam, ka i na bu mi ma, fa? Ŋↄnkam pun nya ma pun nya m Ba maa gba. Ka wula ka i yɛli lala? - ni, 'Wulisim ti i Ba maa.'
43014010	I bu niŋi yɛdda, ni, m bɛ la m Ba saani, ka m Ba mun bɛ la man saani? Yɛttↄ'aseesi man tↄ'asi n-ti ya maa pa la seesi an yi m mammaŋŋa saani na. Ay - m Ba ŋↄn bɛ n saani maa - ŋↄna n tumni tuma maa.
43014011	Ya niŋma ma yɛdda, ni, m bɛ la m Ba maa saani ka m Ba gba bɛ man saani. Di yi pa lala, ya niŋma ma yɛdda n tuma maa zugu.
43014012	Yɛlimaŋni ka n yɛtti ya wa, ni, ŋↄnkam niŋi ma yɛdda nin tum kaman man tumni seem maa. U nin tum halli tunkpeema n-gaari lala gba, dama man wa la m Ba maa saani.
43014013	Ka ya yi ti susi bunseelikam zaa n yuuri zugu, n nin tum lala, ka lala yi kyɛ ka m Ba gyirima ti yi paalu, man u Bii maa zugu.
43014014	Ya yi susi ma bunseelikam n yuuri zugu, n nin niŋi di."
43014015	Ka Yisa daa laa n-yɛli ba, ni, "Ya yi wuri ma, ya nin sakki n noori zaaligu maa.
43014016	Ka n nin susi m Ba Naawunni, ka u nin ti ya suŋŋnisↄ yaasa, ka ŋↄn Suŋŋna maa nin bɛ ya saani halli saha din ka tariga.
43014017	Naawunni Sii nla, yɛlimaŋni daana. Duniya wa dima ku toaai n-deaai u, dama ba bu nya u, bee, m-baŋŋi u. Yarima mun mi u, dama u kpalim la ya saani ka u nin ti bɛ ya ni.
43014018	N yi ti kyaŋŋi, ya ku kpalim ya kↄkↄa, hoo kpibisi ŋↄn kpalim seem. Ay! - N nin labi ya saani na.
43014019	Di kpalim la beela ka duniya dima ku laa n-nya ma, amaa yarima nin nya ma; ka man ŋↄn vu maa zugu, ya gba nin vu.
43014020	Dabsiri maa yi ti kyɛ na, ya nin baŋŋi, ni, m bɛ la m Ba maa saani, ka ya mun bɛ n saani, halli ka man gba bɛ ya saani.
43014021	Ŋↄnkam deaai la n noori zaaligu ka sakkri n-tumni lala, ŋↄna n nyɛ sↄ ŋↄn wuri ma. Ka ŋↄnkam wuri ma muna - m Ba nin wuri di daama, ka man gba nin wuri u, ka nin kasigi m maŋŋa n-wulisi u."
43014022	Di saha ka Gyuudasi bila daa yɛli (pa Gyuudasi Isikariyↄti ŋↄn daa figsi Yisa nla, amaa u tↄ'ama), ni, "N dugma, i ya niŋi la wula n-kasigi i maŋŋa n-wulisi ti, ka duniya dima maa ku nya i?"
43014023	Ka Yisa daa labsi n-yɛli u, "Ŋↄnkam wuri ma nin deaai n yɛligu, ka m Ba nin wuri u, ka man ni m Ba nin kyɛ u saani na ka ti la'am m-bɛ ni.
43014024	Ŋↄnkam mun bu wuri ma ku deaai n yɛligu maa, halli ka yɛligu maa pa la n dinni, yɛliseaa yan pun wum la, amaa m Ba ŋↄn daa tum ma na yɛligu n nyɛ ka."
43014025	Ni, "Dinŋↄ ka m pun yɛli ya ka man kur bɛ la ya saani maa.
43014026	Suŋŋna maa muna, u yi ti paai na, ŋↄn nin wulisi ya bunseelikam, ka teaari ya man ŋↄn pun yɛli ya seem maa zaa. Ŋↄna n nyɛ Sii Kasi maa, ka m Ba Naawunni nin tum u na man yuuri zugu.
43014027	Sufudoaa ka n tiri ya; di nyɛ la m mammaŋŋa sufudoaa ka n zaŋŋi n-tiri ya. Pa duniya dima maa ŋↄn mari sufudoaa seem maa tataabu ka n zaŋŋni n-tiri ya. Yan di kyɛ ka ya sufu sa'am, ya mun di kyɛ ka dabeem mari ya.
43014028	Ya pun wum man yɛli ya seem, ni, n wa ni maa, ka n nin laa n-labi ya saani na. Tↄ, ya yi siri wuri ma, ya sufu nin maai dizugu, dama n wa la m Ba saani maa, dama ŋↄna n gaari ma.
43014029	N ya n-yɛli ya ni pↄi, ka di zaa naayi niŋi; ka di yi ti niŋi, ya nin mari yɛdda di zugu.
43014030	N ku laa n-toaai n-tↄ'asiri n-tiri ya, bee, n-diri azama, ka di ti yuui, dama ŋↄn su duniya wa fukumsi la kyɛnni na. U bu su la mani,
43014031	amaa di niŋni lala nti kyɛ ka duniya dima nin baŋŋi, ni, n wuri la m Ba maa, ka lala zugu n tumni la bunseelikam zaa ŋↄn zaali ma seem." "Tↄ: ya doaama ka ti kyaŋŋi!"
43015001	Ka Yisa daa laa n-yɛli ba yɛttↄ'anyɛsiri zaŋŋi n-kyaŋŋi ban zaŋŋi tiseaa wala koom m-maanni ba daam la: ni, "Mani n nyɛ tiwanni maa ni yɛlimaŋni, ka m Ba mun nyɛ la tii maa daana.
43015002	Wuliseaa kan bɛ ma ni ka bu wanni wala, m Ba nin ŋmaai ka m-basi; amaa wuliseaa kan wanni walisuma, u nin gↄsi ka suŋŋa n-waasi, ka ka niŋi kasi, ni ka ti maali n-wanni pam.
43015003	Tↄ; yarima muna - ba pun gↄsi ya suŋŋa ka ya yi niŋi kasi, ka di nyɛ la yɛttↄ'aseesi man tↄ'asi n-ti ya wa zugu.
43015004	Ya kpalimma m-bɛ man saani, ka n gba kpalim m-bɛ ya ni. Tiwulli ku toaai n-wali wala ka toori yiiko ni, faasee ka ka kpalim m-bɛ tii maa yiiko ni: lala ka ya gba ku toaai n-niŋi seelli, see ka ya kpalim man saani ka man ti ya yiiko.
43015005	Mani n nyɛ tii maa, ka ya mun n nyɛ ka wula. Ya sↄ ŋↄn kpalim m-bɛ ma ni ka n gba kpalim m-bɛ u ni, di daama nin toaai n-wanni wala pam, amaa man yi ka ya saani ya ku toaai n-niŋi seelli.
43015006	Ŋↄnkam zaa bu kpalim m-bɛ ma ni, ba nin ŋmaai di daama m-basi, hoo wuliseaa kan bu wanna, ka ba basi ka, ka ka kuui; ka ba la'asi anŋↄ taabu nti nyↄa, ka a di bugum.
43015007	Ya yi kpalim m-bɛ ma ni, ka n yɛligu maa kpalim m-bɛ ya ni, ya yi ti susi bunseelli kam zaa, ya nin nya di.
43015008	M Ba yuuri nin nya pɛ'abu dinŋↄ zugu, ni, ya wanni la wala pam, ka ya leebi n nyaandↄliba.
43015009	M Ba ŋↄn wuri ma seem, lala ka n gba wuri ya; ya kpalimma m-bɛ n wurilim maa ni.
43015010	Ya yi deaai n zaaligu la ya nin kpalim m-bɛ n wurilim maa ni; hoo man daa deaai m Ba zaaligu la ka kpalim m-bɛ u wurilim maa ni la."
43015011	Ka u daa laa n-yɛli ba, ni, "N tↄ'asi yɛttↄ'a wa n-ti ya, ni n sufupeelli la ti kpalim ya saani ka ya sufupeelli zoaai.
43015012	Man zaaligu nŋↄa :- ni, ya wuri taaba hoo man wuri ya seem wa.
43015013	Ninsaala ku toaai m-mari wurilim n-gaari nŋↄa, ni, sↄ n zaŋŋi u nyↄvuri m-pa talima u zↄdima zugu.
43015014	Yarima mun n nyɛ n zↄdima. Ya yi sakki n-tumni man boori seem, n zↄdima n nyɛ ya.
43015015	N ku laa m-booli ya n daaba yaasa, dama daabri zaa bu mi u dugma ŋↄn tumni seela. Ay! M boonni ya la n zↄdima, dama n zaŋŋi man wum yɛliseesi m Ba saani zaa n-wulisi ya.
43015016	Pa yarima n daa yiisi ma, amaa mani n daa yiisi ya, ka tum ya ni ya yima n-wanni wala pam ka ya wala nin ti yuui. Ka lala zugu nin kyɛ ka ya yi boori seelli m Ba saani, man yuuri zugu, ŋↄn nin zaŋŋi n-ti ya.
43015017	Dinŋↄ zugu ka n yɛtti ya, ni, see ka ya wuri taaba."
43015018	Ka u daa laa n-yɛli ba, ni, "Duniya dima yi yaai ya, yan baŋŋma ka ba pun yaai mani pↄi, ka naayi yaai ya.
43015019	Ya yi da nyɛ la duniya wa maŋtoori niriba, duniya wa da naa m-boori ya yɛla; amaa yan pa duniya wa niriba zugu, man ŋↄn gamsi ya n-yiisi duniya wa yɛla ni zugu, lala ka duniya wa yaai ya.
43015020	Ya teaam man ŋↄn daa yɛli ya seem la, ni, daabri bu gaari u dugma. Ba yi da tum ma putoo, ya gba ka ba nin niŋi ya putoo. Ban mun yi deaai n noori, ba nin deaai ya gba noori.
43015021	Anŋↄ zaa ka ba nin niŋi ya man zugu, dama ba bu mi m Ba ŋↄn daa tum ma na maa.
43015022	N yi daa bu kyɛ na n-tↄ'asi n-ti ba, ba daa naa n-ku deaai taalli; amaa pampaŋŋↄ ba ku laa n-toaai n-kyiisi n-yi ba taalli maa ni.
43015023	Ŋↄn yaai ma zaa, m Ba gba ka u yaai maa m-paasi.
43015024	N yi daa bu wulisi ba tunseesi an na zi n-tum, ba daa naa n-ku deaai taalli; amaa pampaŋŋↄ ba pun nya ma ka laa n-yaai ma, n-tabi m Ba gba.
43015025	Di bɛ la lala ni di kyɛ ka ba zaaligu yɛligu la niŋi yɛlimaŋni, ni, 'M bu niŋi ba seela ka ba yaai ma yↄri.'
43015026	Saawara Daana maa mun ya n-kyɛ na, man ŋↄn ya n-tum sↄ maa ni u yi m Ba saani m-paai ya na - Naawunni Sii nla, ka u nyɛ la yɛlimaŋni daana, ka yiiri m Ba saani na. U yi ti kyɛ na, u nin zaŋŋi n yɛla n-wulisi ya, dama n sɛhara daana n nyɛ u.
43015027	Ka di sumsi ni ya gba di n sɛhara n-wulisiri niriba, dama ya daa bɛ n saani, halli piiligu ni sa."
43016001	Ka Yisa daa laa n-yɛli ba, ni, "Dinŋↄ ka n yɛli ya, ni, yan di kyɛ ka ya yɛdda maa nyɛŋŋi ya.
43016002	Ba nin ti kari ya n-yiisi ba la'aŋŋu duri maa ni, ka saha nin ti kyɛ na ka ninvugsↄ ŋↄn ti ku ya nin ti teesi, ni, u gyeemni la Naawunni di zugu.
43016003	Niriba nin ti niŋni anŋↄ n-tiri ya, dama ba bu mi m Ba maa, bee, mani.
43016004	Amaa n yɛli ya dinŋↄa ni di kyɛ ka saha maa yi ti paai na, ya nin teaai man daa yɛli ya seem nŋↄa." Ka u laa n-yɛli ba, ni, "N daa bu daŋŋi n-yɛli ya dinŋↄ piiligu ni, man daa na bɛ la ya saani maa zugu.
43016005	Amaa pampaŋŋↄ ka n kyɛnni la Ŋↄn tum ma na la saani, ka din zaasa yↄri ya sↄ bu boosi ma man ya n-kyaŋŋi seela.
43016006	Amaa man ŋↄn yɛli ya lala zugu ka sufusa'aŋŋu yi mari ya zaa.
43016007	Amaa n yɛtti ya la yɛlimaŋni, ni, di kpa ni n nin bakki ka kyɛ ya, dama n yi bu kyaŋŋi, Suŋŋna maa ku kyɛ na. Man mun yi ti kyaŋŋi, n nin tum u ya saani na.
43016008	Ka u yi ti kyɛ na, u nin kasigi n-ti duniya wa niriba ba tumbeeri taalli yɛla, ni ba yɛlimaŋni kaalinsi yɛla, ni Naawunni sariya karibu yɛla.
43016009	U nin wulisi ban tum taalli seem yɛla, dama ba bu niŋi ma yɛdda;
43016010	u nin wulisi ban ka yɛlimaŋni seem yɛla, dama n kyɛnni la m Ba saani ka ya ku laa n-nya ma yaasa;
43016011	u nin laa n-wulisi, ni, ba nin ti nya sariya karibu ni yɛlimaŋni, dama ba pun kari duniya wa Daana maa sariya n-lusi u.
43016012	Tↄ. N na mari yɛla pam ni n yɛli ya, amaa di nin zoaai pam n-gaari ya.
43016013	Amaa Sii Kasi maa nin ti kyɛ na n-kasigi Naawunni yɛlimaŋni maa zaa n-ti ya. U bu ti ya zaŋŋi u toori yiiko n-tↄ'asi n-ti ya, amaa u ya tↄ'asi la ŋↄn wum seelli, ni bunseesi an nin ti kyɛ na yɛla m-paasi.
43016014	U nin ti ti ma gyirima, dama u ti ya deaai la man ŋↄn yɛli u seem la n-yɛli ya.
43016015	M Ba ŋↄn mari seesi - a seelikam zaa nyɛ la n dinni, lala zugu ka n yɛli, ni, Sii Kasi maa nin ti zaŋŋi n seelikam zaa n-yɛli ya."
43016016	Ni, "Di nin ti niŋi saha beela ka ya ku laa n-nya ma, ka saha beela yaasa ya nin nya ma."
43016017	U nyaandↄliseeba daa yɛli taaba, "Bumbↄ ka u yɛtti ti wa? - Ni, 'Saha beela ya ku nya ma, ka saha beela ka ya nin nya ma yaasa.', ni, 'Di nyɛ la n kyɛnni m Ba saani.' "
43016018	Ka ba yɛli, "Bↄ ka u wulisiri, ni, 'saha beela'? - Ay! ti ku toaai m-baŋŋi di gbinni!"
43016019	Ka Yisa daa mi, ni, ba boori ba boosi u, ka u daa yɛli ba, ni, "Dinŋↄ ka ya boosiri taaba wa, bee bↄa? - ni n wulisiri, ni, saha beela ka ya ku laa n-nya ma, ka saha beela ya nin nya ma yaasa?
43016020	Yɛlimaŋni ka n yɛtti ya wa, ni, ya nin ti kum ka fabli, amaa ka duniya wa dima nin ti di nya'asim; ya sufu nin sa'am, amaa ya sufusa'aŋŋu maa nin ti takki sufudoaa.
43016021	Pↄ'a pudaana yi ya dↄ'ai, u mari sufusa'aŋŋu, dama u beerim saha paai u lala; amaa u yi ti dↄ'ai n-naai sahaseaa maa, u ku laa n-teaari beerim maa yaasa: ay! - u mari sufudoaa, dama u baŋŋiya, ni, u dↄ'ai bii la ka u bɛ ni.
43016022	Ka sufusa'aŋŋu mari ya pampaŋŋↄa, amaa ya nin ti nya ma yaasa ka ya mari sufumaasim ni sufudoaa, ka sↄ ku laa n-fa ya sufudoaa wa ya saani.
43016023	Dirindaari maa di pa la ya nin ti susi bunseelli man saani: yɛlimaŋni ka n yɛtti ya wa, ni, ya yi susi seelli zaa m Ba saani u nin ti ya, man yuuri zugu.
43016024	Halli ni pampaŋŋↄ ya na bu susi seela n yuuri zugu: susima ka ya nin nya, ka ya nin nya sufudoaa pam.
43016025	N daa zaŋŋi yɛttↄ'anyɛsa n-yɛtti ya dinŋↄa, amaa saha kyɛnni na ka n ku ti tↄ'asi ya nyɛsa ni, amaa n nin kasigi n-yɛli ya m Ba yɛla.
43016026	Di daari ya nin ti susi n yuuri zugu, ka di pa la n yɛtti ya, ni, man nin susi m Ba n-ti ya;
43016027	ay! - m Ba maa mammaŋŋa wuri ya, dama ya gba wuri ma ka niŋi yɛdda, ni, n yi la ŋↄn Naawunni saani na.
43016028	N siri yi la m Ba saani n-kyɛ duniya wa na; ka n nin laa n-yi duniya wa ni n-labi m Ba saani yaasa."
43016029	Di saha ka u nyaandↄliba daa yɛli u, ni, "Tↄ! Pampaŋŋↄ i kasigi n-yɛli ti, pa nyɛsa ni yaasa.
43016030	Pampaŋŋↄ ti yi mi, ni, i mi seelli kam; ka i karimba sↄ ku laa m-boosi i boosa n-wulisiri i maa. Dinŋↄ zugu ti baŋŋiya, ni, i siri yi la Naawunni saani na."
43016031	Ka Yisa daa boosi ba n-yɛli, ni, "Ya siri niŋi yɛdda, fa?
43016032	Ya bu nya? - saha kyɛnni na, halli m-pun paai na gba, ka ya nin ti wurim; ya sↄkam nin zↄ n-kuli u yiri ka kyɛ ma n kↄkↄa - amaa n siri pa n kↄkↄa, dama m Ba maa bɛ la n saani.
43016033	N yɛtti ya anŋↄa, ni di ti kyɛ ka ya mari sufudoaa n saani. Duniya wa ni ya mari yɛla, amaa ya mari sufukpeemni dama m pun nyaŋŋi duniya maa."
43017001	Ka Yisa ŋↄn daa yɛli anŋↄ n-naai, u daa wukki u nini n-gↄsi saazugu m-puusi Naawunni n-susi, ni, "M Ba, saha maa paaya. Tima i Bii gyirima, ni i Bii maa gba ti zaŋŋi gyirima n-ti i.
43017002	Dama i pun zaŋŋi yiiko n-ti u, ni u ti su sↄkam yɛla ka zaŋŋi nyↄvuri kan ka tariga n-ti baseeba nyini, m Ba, ŋↄn daa ti u la zaa.
43017003	Nyↄvuri kan ka tariga wa nŋↄa: ni, ba ti baŋŋi nyini, m Ba, ni, nyin kↄkↄ n nyɛ Naawunni yinni ni yɛlimaŋni; ka laa m-baŋŋi Yisa Kirisita, nyin ŋↄn tum sↄ la na.
43017004	Tↄ: n tum tunseesi nyin ŋↄn daa ti ma ni n ti tum la, halli nti naai: ka lala ka n zaŋŋi gyirima n-ti i, duniya wa puuni.
43017005	Ka dinŋↄna pampaŋŋↄa, m Ba, tim ma gyirima i saani hoo man daa nya gyirima seem pↄi ka duniya wa naayi piili la.
43017006	N yiisi i yɛla n-wulisi seeba nyin ŋↄn daa yiisi duniya wa ni n-ti ma la. I maŋtoori niriba n nyɛ ba, ka i daa zaŋŋi ba n-ti ma ka ba deaai i noori.
43017007	Pampaŋŋↄ ba baŋŋiya, ni, seelikam nyin ti ma la yi la i saani na.
43017008	Dama n daa zaŋŋi yɛttↄ'aseesi nyin daa ti ma la n-ti ba, ka ba deaai a. Ba daa mi suŋŋasuŋŋa, ni, n yi la i saani na, ka laa n-niŋi yɛdda, ni, nyini n daa tum ma na.
43017009	Ban ka n susiri i zaŋŋi n-kyaŋŋi ba zugu. M bu susiri n-tiri la duniya wa dima, amaa seeba nyin ŋↄn daa ti ma la zugu ka n susira, dama ban n nyɛ i niriba.
43017010	Halli man mari seela zaa nyɛ la i dinni, ka nyin ŋↄn mari seela n nyɛ n dinni - ka niriba wa zugu ka n nya gyirima.
43017011	Man ku laa m-bɛ duniya wa ni, amaa ban na kpalim m-bɛ la duniya ni, ka man mun kyɛnni i saani na. M Ba Kasi, guri ba suŋŋa i yuuri yiiko la zugu - yuseaa ka i daa zaŋŋi n-ti ma la - ni ba ti bɛ yimmu hoo man ni nyin nyɛ yimmu seem la.
43017012	Man ŋↄn daa bɛ ba saani sahanseaa la, n daa zaŋŋi la yuseaa nyin ŋↄn daa ti ma la n-guri ba. Ka ba bɛ ni ka ba sↄsↄ bu baasi yↄri, ka di yi pa la baasiyↄri daana la kↄkↄa, ni din daa sↄbi n-dooli la siri ti niŋi lala.
43017013	N kyɛnni la i saani na pampaŋŋↄa, amaa anŋↄ ka n yɛtta, man na bɛ duniya wa puuni maa, ni di kyɛ ka ba ti nya n sufupeelim zaa ka bu pↄsigi seela.
43017014	N zaŋŋi la i yɛligu n-ti ba, ka duniya dima kur yaai ba di zugu, dama ba pa la duniya wa niriba, hoo man gba ŋↄn pa duniya wa nira seem.
43017015	N susigu pa la, ni, i yiisi ba duniya wa ni, amaa, ni, i ta'ai Sintaani Yɛlibeeri Daana ka kyɛ ba.
43017016	Pa duniya wa niriba n nyɛ ba, hoo man gba ŋↄn pa duniya wa nira seem.
43017017	I yɛligu nyɛ la yɛlimaŋni; dinŋↄna kur kyɛ ka yɛlimaŋni wa mari ba, ni ba ti leebi i niriba kasikasi.
43017018	Hoo nyin daa tum ma duniya wa ni na seem la, lala ka n gba tumni ba duniya ni.
43017019	Ban zugu ka n zaŋŋi m maŋŋa n-ti i; ni ba gba nin ti zaŋŋi ba mansi n-ti i, yɛlimaŋni maa zugu.
43017020	Pa niriba wa kↄkↄ zugu ka n susiri n wunsusigu wa: n susigu laa m-bɛ ni n-tiri ninvugseeba zaa ban nin niŋi ma yɛdda zaŋŋi n-yi ba lahabaari mooligu maa.
43017021	Ii, m Ba, lala nin kyɛ ka ba zaa leebi yimmu kaman nyini m bɛ ma ni la, ka man gba bɛ i ni: lala ka ba gba nin bɛ ti ni, ka di nin kyɛ ka duniya wa dima baŋŋi, ni, nyin daa tum ma na, ka ba niŋi lala yɛdda.
43017022	Man mun deaai la gyirimaseaa nyin ŋↄn daa zaŋŋi n-ti ma la ka laa n-ti n niriba wa. Di nin kyɛ ka ba bɛ yimmu, kaman man ni nyini, m Ba, ŋↄn bɛ la yimmu seem la.
43017023	Ka n nin bɛ ba ni, ka nyin mun bɛ ma ni. Kyɛ ka ba bɛ ni ni nangbanyinni, ka lala nin kyɛ ka duniya wa dima baŋŋi, ni, nyin daa tum ma na ka man mun wuri niriba wa kaman nyin ŋↄn wuri ma seem.
43017024	M Ba, ninvugseeba nyin zaŋŋi n-ti ma la - m boori ba bɛ n saani man ŋↄn bɛ seela zaa, ka ba nin nya n gyirima - nyin ŋↄn daa zaŋŋi gyirimaseaa n-ti ma la. Ka di nin wulisiri, ni, i daa wuri ma pↄi ka daa naayi naam duniya wa.
43017025	M Ba yɛlimaŋni daana, halli ni duniya wa dima na zi i yɛla, man mun mi i, ka n niriba wa gba mi, ni, i tum ma na.
43017026	N gba pun kyɛ ka ba baŋŋi i, ka kur kyɛ ka ba baŋŋi nyin ŋↄn nyɛ sↄa. Di nin kyɛ ka wurilim bɛ ba saani, ka di nyɛ wurilim seaa nyin mari zaŋŋi n-ti ma; ka man gba nin bɛ ba saani."
43018001	Tↄ: ka Yisa ŋↄn daa puusi Naawunni n-naai, ŋↄn ni u nyaandↄliba daa doaai n-kyaŋŋi nti yakki Kyiddirↄn kuliga baa ni. Bɛni ka tiisi puu daa bɛ ni, ka ŋↄn ni u nyaandↄliba maa daa paai nti kpɛ ka ni.
43018002	Ka dↄsↄ ŋↄn ya figsi u maa, Gyuudasi la, daa mi bɛni, dama ba zaa daa kyɛnni tiisi puu maa ni sahakam ni ba ti diri taaba azama.
43018003	Dizugu ŋↄn Gyuudasi daa mari soogyadima, ni ninvugseeba ban daa nyɛ gyeeŋŋu toondima ni Farisii dima niriba, ka ba daa kyaŋŋi bɛni. Ba daa mari ba tↄppu neema ni bugum mↄkpala ni firiladima n-kyaŋŋi nti paai puu maa ni.
43018004	Yisa mun daa pun baŋŋi bunseelikam din ya niŋi u, ka u daa yi na nti boosi ba, ni, "Ŋↄni ka ya boora?"
43018005	Ka ba daa labsi n-yɛli, ni, "Yisa ziiya ka ti boora, Nazarɛti doo la." Ni, "Mani nla." Halli Gyuudasi gba, minaafikka la, daa bɛ la ba saani n-zɛa.
43018006	Ka Yisa ŋↄn daa yɛli, ni, "Mani nla." maa, ba zaa daa labi ba nyaaŋŋa n-lu la tiŋŋa.
43018007	Ka Yisa daa maali m-boosi ba yaasa, ni, "Ŋↄni ka ya boora?"; ka ba yɛli u, ni, Yisa zii ka ba boora, ni, Nazarɛti doo la.
43018008	Ka u labsi n-yɛli ba, ni, "M pun yɛli ya, ni, mani nla; dinŋↄna di yi nyɛ la mani ka ya boora, ya kur kyɛ ka niriba wa bakki n-kyaŋŋi." (
43018009	Lala daa kyɛ ka ŋↄn pun yɛli seem maa siri ti niŋi, ni, "M Ba, ninvugseeba ka i zaŋŋi n-ti ma la, m bu kyɛ ka ba sↄsↄ ti baasi yↄri.")
43018010	Ka Saimoon Piita daa mari takoobi, ka u daa foaai ka ka kyɛ dↄsↄ nudirigu tubri n-fikki m-basi. Doo maa daa nyɛ la Gyeeŋŋu Toondaana la daabsↄa, ka u yuuri boonni Malikyiisi.
43018011	Ka Yisa daa yɛli Piita, ni, u zaŋŋi u suu maa n-labsi n-su ka teoo maa ni, ni, "M Ba zaali soori wa n-ti ma, hoo kↄbeaa ka u zaŋŋi n-ti ma bunnyuura ni n nyu - ka n ya niŋi la wula n-za'asi ka nyuubu?"
43018012	Di saha ka soogyadima maa, ni ba zuguraana, ni Yɛhudiya dima maa Pirinsi la m-paasi, daa gbaai Yisa n-lↄ u.
43018013	N-daa di zaŋŋi u n-daŋŋi n-kyaŋŋi Annasi saani - Kayafasi deema n-daa la, ka ŋↄn mun Kayafasi daa di Gyeeŋŋu Toondaana lala yuumni maa.
43018014	Ŋↄn Kayafasi muna, u daa nyɛ dↄsↄ ŋↄn daa pun ŋmɛ u saawara n-ti Yɛhudiya dima maa, ni, ba yi ti kyɛ ka ninvugyinni ti kpi n-ti niriba maa zaa, di nin sↄa.
43018015	Tↄ; di saha ka Saimoon Piita daa kari Yisa nↄba n-dↄla - ŋↄn ni Yisa nyaandↄlisↄ m-paasi. Ba daa paai Anaasi yiri maa na, ka lala yiri dima maa daa mi nyaandↄlisↄ la yɛla suŋŋa, ka di zugu ba daa kyɛ ka u kpɛ dundↄŋŋu maa ni.
43018016	Piita mun daa kpalim n-zɛ samanni maa ni, amaa u taraana la daa labi na n-yɛli pↄ'asariga la, za'anↄgura maa, ka mari u n-kpɛa.
43018017	Ka pↄ'asariga la daa yɛli Piita, ni, "Ammi, nyin gba pa la doo wa nyaandↄla?" Ka u daa labsi n-yɛli u, ni, "Ay! Pa mani."
43018018	Waari saha n-daa la, ka dundↄŋŋu ni dima maa - daaba ni Pirinsi la - daa pun la'asi saala n-nyoaai bugum, ka ba daa zɛ ni n-wuusira. Ka Piita gba daa la'am ba saani n-wuusiri bugum maa.
43018019	Gyeeŋŋu Toondaana maa daa boosi Yisa u nyaandↄliba yɛla ni u wulisigu.
43018020	Ka Yisa daa labsi n-yɛli u, ni, "N kasigi n-yɛli paalu ni n-ti duniya dima maa zaa: saha kam ka n wulisiri la la'aŋŋu duri ni, bee Naawunni Gyeeŋŋu Yiri ni, luginseesi ka Yɛhudiya dima maa zaa n la'amni taaba. N daa bu sↄ'ai n-yɛli seela.
43018021	Bↄ zugu ka i boosiri la mani? See ka i boosi baseeba ban daa wum maa m-baŋŋi man daa yɛli ba seem. Ban m mi man ŋↄn daa yɛli seem n-ti ba."
43018022	Ka ŋↄn daa yɛli lala n-naai, sapaasinsↄ ŋↄn daa zɛ n-tabi bɛni daa ŋmɛ Yisa ka yɛli u, ni, "Lala ka i labsi Gyeeŋŋu Toondaana maa, bee?"
43018023	Ka Yisa daa labsi n-yɛli, ni, "Man yi tↄ'asi n-kyirim, see ka i di n kyiriŋŋu wa sɛhara. Amaa n yi yɛli suŋŋa, wula ka i ŋmɛ ma?"
43018024	Di saha ka Annasi daa kyɛ ka ba lↄ u n-zi n-taasi Kayafasi saani, Gyeeŋŋu Toondaana maa n daa nyɛ u gba.
43018025	Lala saha maa ka Saimoon Piita daa kpalim n-zɛya n-wuusiri u maŋŋa. Ka ba yɛli u, ni, "Pa nyin gba n nyɛ u nyaandↄliba yinni?" Ka u daa kyiisiya ka yɛli, ni, "Ay! pa mani!"
43018026	Ka Gyeeŋŋu Toondaana daabsↄ gba daa yɛli u, ni, "N da bu nya i tiisi puu maa ni, ŋↄn Yisa saani?" - daabri wa daa nyɛ la dↄ'ara n-ti Piita ŋↄn fikki dↄsↄ tubri la.
43018027	Piita daa kyiisiya yaasa, ka di saha ka nↄroo daa kum.
43018028	Bɛkyikyeoo saha ka ba daa zaŋŋi Yisa n-yi Kayafasi yiri ni n-kyaŋŋi Baarikyi yiri ni. Ba mammansi daa bu kpɛ Baarikyi puuni, ni ba di di kyisigu taalli ka kↄŋŋi Yakki-n-Gaari Kyuu maa diibu di zugu.
43018029	Dinzugu Gↄmna Pailiti daa yi ba saani na, m-paai ba nti yɛli, ni, "Taalli bↄ ka ya zaŋŋi n-galim doo wa?"
43018030	Ka ba daa labsi n-yɛli u, "Doo wa yi da pa la tumbeeri daana, ti naa n-ku zaŋŋi u n-tisi."
43018031	Pailiti daa yɛli ba, ni, "Tↄ, ya zaŋŋma u n-kari u sariya zaŋŋi n-kyaŋŋi ya toori kaari zaaligu yɛla." Ka Yɛhudiya dima wa daa labsi n-yɛli u, ni, "Ay! - soori ka ni ka ti nin kari sↄ sariya n-lusi u n-ku u."
43018032	(Lala daa kyɛ ka Yisa yɛligu siri ti niŋi yɛlimaŋni ŋↄn daa pun wulisi ba u kum soori la.)
43018033	Di saha ka Pailiti daa laa n-kpɛ Baarikyi puuni ka booli Yisa na nti yɛli u, ni, "Nyini n nyɛ Izraɛli dima Naaba la?"
43018034	Ka Yisa daa labsi n-yɛli u, "I yɛtti la lala i maŋtoori noori ni, bee, seeba n yɛli lala n-ti i?"
43018035	Ka Gↄmna Pailiti daa yɛli u, "Yɛhudiyadoo n nyɛ ma? - Ay! i maŋtoori butiri niriba maa zaŋŋi i n-ti ma na - halli ya Gyeeŋŋu Toondaana gba. Tumbɛbↄ ka i daa tum?"
43018036	Ka Yisa daa labsi n-yɛli u, ni, "N naam pa la duniya wa puuni naam. Di yi pa lala, n nyaandↄliba da naa n-zabi n-ta'ai ma ka sↄ ku zaŋŋi ma n-niŋi Yɛhudiya dima maa nuu ni. Man mun naam suulinsi bu yi la duniya wa ni na."
43018037	Ka Pailiti yɛli, "Asee i nyɛ la naaba, fa?" Ka Yisa daa labsi, ni, "Nyini n nyɛ ŋↄn yɛli, ni, naaba n nyɛ ma. Dinŋↄ zugu ka ba daa dↄ'ai ma, ni n di sɛhara n-tiri yɛlimaŋni yɛla. Ŋↄnkam nyɛ yɛlimaŋni daana wumni n kukↄri maa."
43018038	Ka Gↄmna Pailiti daa labsi n-yɛli u, ni, "Bumbↄ n nyɛ yɛlimaŋni wa?" Ka Pailiti ŋↄn daa yɛli lala n-naai, u daa laa n-yi Yɛhudiya dima maa saani nti yɛli ba, ni, "M bu nya taalli doo wa saani.
43018039	Amaa ya kaari m bɛ ni, ni, n zaŋŋi dansarika daana sↄ n-yiisi n-ti ya na, ya Yakki-n-Gaari Kyuu wa zugu. Tↄ, ya boori n yiisi Yɛhudiya dima Naaba wa n-ti ya na, bee?"
43018040	Amaa ba daa laa n-kaasi pampam n-yɛtti, ni, "Pa doo wa, see Barabasi!" (Ŋↄn Barabasi mun daa nyɛ la fafaara.)
43019001	Di saha ka Gↄmna Pailiti daa zaŋŋi Yisa n-tisi ka ba zaŋŋi daari n-feebi u.
43019002	Ka soogyadima maa daa zaŋŋi goosi m-paam, ka yɛtti, ni, naam zupiliga n nyɛ ka. Ba daa zaŋŋi ka m-pili u zugu, ka zaŋŋi naam kparizeoo n-yeeli u.
43019003	Ba daa kyɛnni u saani na nti maanni u la ansarisi, ni, "Ndana, m Ba Izraɛli Naaba!", ka lↄbri u pɛ'asi.
43019004	Pailiti mun daa labi n-yi n-yɛli daadam maa, ni, "Tↄ! m mari u na nti ti ya, ni ya baŋŋi, ni, man bu nya u taaliseaa."
43019005	Ka Yisa daa yi na, ka u na pinni la goosi zupiliga maa, ka yɛ kparizeoo la. Ka Pailiti daa yɛli ba, ni, "Nnya doo maa!"
43019006	Gyeeŋŋu kpamma maa mun daa nya u, ban ni ba Pirinsi dima maa, ka daa gbaai tasibu, ni, "Ya kpaasim u n-tabli dↄpulli zugu! Kpaasim u!" Pailiti mun daa gyɛrigi n-yɛli, ni, "Tↄ: ya deaam u n-kpaasi ya mammansi! Man mun bu nya u taaliseaa ni n galim u."
43019007	Yɛhudiyadima maa daa labsi n-yɛli "Ti mari la ti zaaligu ka di wulisi, ni, di sum ka u kpi, dama u zaŋŋi u maŋŋa n-yɛtti, ni, Naawunni bii n nyɛ u."
43019008	Ka Gↄmna Pailiti ŋↄn daa ti wum lala maa, dabeem daa kpa u m-paasi.
43019009	Ka u daa mari Yisa n-labi n-kpɛ Baarikyi zↄŋŋu maa puuni m-boosi u, ni, "Yɛni ka i yi na?"; ka Yisa daa bu labsi u seela.
43019010	Ka u daa laa n-yɛli u, "I ku tↄ'asi n-ti ma? I bu mi, ni, m mari yiiko ni n kyɛ ka ba basi i, bee, ba kpaasi i n-tabli dↄpulli zugu n-ku i?"
43019011	Ka Yisa yɛli u, "I ka yiiko n nin toaai, di yi pa la yiiko maa yi Naawunni saani na. Dinzugu ninvugsↄ ŋↄn figsi ma n-ti i la nin deaai taalli n-gaari i."
43019012	Di saha zaŋŋi n-kyɛnna ka Pailiti yi boori sↄseaa ŋↄn nin dↄli m-basi Yisa. Amaa Yɛhudiyadima maa daa tasiri n-yɛtta, ni, "I yi basi doo wa di wulisiya, ni, i pa la Room NaaTitaari maa zↄa! ninvugsↄ ŋↄn yɛnni, ni, u nyɛ la naaba - tↄ! di daama za'asiri NaaTitaari la naam maa!"
43019013	Gↄmna Pailiti ŋↄn daa wum lala, u daa mari Yisa n-yi na, ka daa zini u sariya karibu bimbinni maa zugu. Bɛni ka ba daa boonni, ni, 'Litↄsitↄroota' la, ka ka yuuri Hibruuli ni daa nyɛ la 'Gabbata' - ka di gbinni "Kuga Ziiya" maa.
43019014	Di saha maa n daa nyɛ Yakki-n-Gaari Kyuu siri maaligu daari, ka di daa paai agbaa saha ka Pailiti daa yɛli Yɛhudiyadima maa, ni, "Ya nyama, ya Naa maa nŋↄa!"
43019015	Ban mun daa tasi pampam n-yɛli, ni, "Mari u m-bakki! Kpaasim u n-tabli!" Ka Pailiti daa boosi ba, ni, "Ammi, ya bu boori n ku ya Naaba maa?" Di saha ka gyeeŋŋu kpamma maa daa labsi n-yɛli, "Ay! - Ti ka Naaba, m-paasi Room NaaTitaari maa zugu!"
43019016	Di saha ka Pailiti daa zaŋŋi Yisa n-tisi ni ba ti ku u. Dinzugu ba daa zaŋŋi Yisa
43019017	n-kyɛ ka u bugi u maŋtoori kum dↄpulli daari n-kyaŋŋi nti paai ya'aseaa ban boonni "Zuguŋmaaŋŋu Ziiya", di n nyɛ, Hibruuli ni, 'Gↄligↄtta' la.
43019018	Bɛni maa ka ba daa kpaasi u n-tabli dↄpulli maa zugu ka zaŋŋi ka n-sa, ka laa n-kpaasi niriba ayi m-paasi u zugu, n-zaŋŋi ba yinni dↄpulli n-sa Yisa ya'ari wa sa, ka zaŋŋi kanla muna n-sa u ya'ari wa sa, ka Yisa daa bɛ ba sunsukkuni.
43019019	Gↄmna Pailiti daa pun sↄbi bunni n-tabli dↄpulli maa saazugu, ni, "Yisa, Nazarɛti doo la, nŋↄa: Yɛhudiyadima Naaba."
43019020	Yɛhudiya niriba pam daa karim lala sↄppu maa, dama ban daa kpaasi Yisa seela ni Gyɛrusalɛm timpuuni daa bu wↄ'a; halli ba daa sↄbi ka Hibruuli yɛttↄ'a, ni Room yɛttↄ'a ni Griiktiri gba.
43019021	Yɛhudiya gyeeŋŋu toondaandima maa mun daa yɛli Pailiti ni, "Ay! di sↄbi, ni, 'Yɛhudiyadima Naaba' amaa, ni 'U yɛli u mammaŋŋa yɛla, ni, "Yɛhudiyadima Naaba n nyɛ ma." ' "
43019022	Ka Pailiti daa labsi n-yɛli ba, ni, "Man ŋↄn sↄbi seem la, di sↄbiya!"
43019023	Soogyadima anaasi maa ŋↄn daa kpaasi Yisa n-naai, ba daa deaai u situra m-puri bunaasi n-tↄri taaba. U waari kparigu mun n daa nyɛ bunsuŋŋu, ka ba wugi ka bummunni ka bu sɛ ka tanni:
43019024	ka ba daa yɛli taaba, ni, "Ya di kyɛ ka ti toaai ka n-tↄri see ka ti tↄ tɛtɛ m-baŋŋi ŋↄn ya deaai!" Lala ka din daa sↄbi n-dooli siri daa niŋi, ni :- "Ba zaŋŋi n situra n-tↄri n-ti taaba Ka tↄ la tɛtɛ n kyinkyinni zugu." Tↄ: soogyadima maa ŋↄn daa tum seem nla.
43019025	Tↄ, ka pↄ'aba daa zɛ n-tabi Yisa dↄpulli ziiya: u ma Mariama n daa bɛ ni, ni ŋↄn Mariama sunzↄ la; ni u tↄ'ama, Klↄpaasi pↄ'a; ni Mariama Magdala tiŋŋa pↄ'a la gba.
43019026	Ka Yisa daa nya ka u ma n zɛya, ŋↄn ni u nyaandↄlisↄ ŋↄn daa wuri pam la gba. Ka u yɛli u ma maa, ni, "Nyama, m ma, i bii nŋↄa."
43019027	ka laa n-yɛli doo maa, ni, "Nyama, i ma nŋↄa." Ka di saha zaŋŋi n-kyɛnna u nyaandↄla wa daa deaai Yisa ma u toori yiri maa ni.
43019028	Tↄ: di daa niŋi lala, ka Yisa daa naayi ti baŋŋi, ni, u tum bunseelikam zaa n-naai. Di saha ka u daa yɛli, "Kↄnyuuri m mari ma!" - ka yɛligu wa gba dↄli la din daa pun sↄbi n-dooli Litaafi maa ni seem la.
43019029	Di saha ka damiisiri n daa bɛ dukku ni n-zɛ bɛni. Ka ba daa zaŋŋi sↄ'asu n-niŋi daam maa ni n-kusi ka n-tabli bunni zugu n-duusi m-paai u noori, ni, u nyuuma.
43019030	Ka Yisa ŋↄn daa nyu n-naai maa, u daa yɛli, ni, "Di naaya!", ka daa sunni u zugu n-leebi bunni din ka ni.
43019031	Dirindaari maa daa nyɛ Kyuu maa siri maaligu dabsiri, ka lala zugu ka Yɛhudiyadima maa daa bu boori la niriba n kpalim n-tabli dↄpula maa ni ba ti kpi ka di bɛ la Kyuu la Vuusim Dabsiri maa ni, dama dabsitibsiri daari n-daa la. Ka ba daa susi Gↄmna Pailiti, ni, u kyɛ ka ba kabsi niriba maa gbaya ka ba kpi yooma ka ba sigsi ba na.
43019032	Di zugu ka soogyadima maa daa paai ba saani n-kabsi doo yinni gbaya, ni ŋↄnla gba gbaya - dↄseeba ban daa la'am n-kpaasi Yisa saani la.
43019033	Amaa ban daa paai Yisa saani na nti nya ka u pun kpi ni maa, ba daa bu kabsi u gbaya.
43019034	Amaa ba ninvugsↄ daa zaŋŋi u kpanni n-kusi Yisa pulugri ka ziim daa toosi n-yi na, ni koom m-paasi.
43019035	[Tↄ, ya bu nya? - ŋↄn yɛtti lahabaari wa n daa bɛ bɛni ka u nini nya. U lahabaari yɛligu wa nyɛ la yɛlimaŋni: u mammaŋŋa mi halli, ni, yɛlimaŋni n nyɛ di, ni ya gba ti niŋi yɛdda di zugu.]
43019036	Anŋↄ zaa daa niŋi lala ni di kyɛ ka din daa sↄbi n-dooli siri niŋi yɛlimaŋni, ni, "U kↄba muna - aseaa zaa ku kabsi."
43019037	Ka di laa n-sↄbi yaasa, ni, "Ba nin gↄsi n-nya ban daa kusi sↄ la."
43019038	Tↄ: dↄsↄ n daa bɛ ni ka u yuuri boonni Gyoosɛfi, ŋↄn daa yi Arimatii tiŋŋa la na. Ka ŋↄn Gyoosɛfi daa nyɛ sↄ ŋↄn daa dↄli la Yisa, amaa u daa sↄ'ai n-dↄli ni, Yɛhudiyadima maa dabeem zugu. Ka Yisa kum nyaaŋŋa u daa kyɛ Pailiti saani na nti susi u, ni, u kyɛ ka u deaai Yisa ningbiŋŋu la n-sↄ'ai. Ka Pailiti daa sakki n-ti u. Ka Gyoosɛfi daa kyaŋŋi nti deaai ningbiŋŋu maa m-bakki n-kyaŋŋi.
43019039	Nikↄdiimusi gba daa dↄli ŋↄn Gyoosɛfi n-kyɛ na, ka u daa mari turaaliseesi ni kpanyuuma an mari nyunya'asa ka a ligri zoaai. U daa mari a pam gba. Nikↄdiimusi ŋↄn daa pun kyɛ Yisa saani na yuŋŋu la n-daa la.
43019040	Ba daa zaŋŋi Yisa ningbiŋŋu maa n-vili n-vili tampeela n-niŋni turaali dima wa, hoo ba Yɛhudiyadima kum sↄ'abu kaari ŋↄn daa nyɛ seem.
43019041	Ka gaadi daa bɛ bɛni, ziseaa ban daa ku Yisa la ni, ka gaadi maa puuni ka ba daa pun kyiibi tampifeoo gballi duu, amaa ka na bu zaŋŋi sↄ n-sↄ'ai ka puuni.
43019042	Bɛni ka ba daa zaŋŋi Yisa n-dooli, dama ka daa bu wↄ'a: ba daa na kur teesiri la Yɛhudiyadima Kyuu maa siri maaligu dabsiri yɛla.
43020001	Din daari asuba pinipini - Alahadaari n-daa la - halli beoo ŋↄn daa na bu neaai la, Mariama, Magdala tiŋŋa pↄ'a la, daa kyaŋŋi dabↄri maa ni. Ka u daa ti nya ka kugri maa laa n-ka dabↄri maa noori ni.
43020002	Ka u daa zↄ n-labi Saimoon Piita saani na, ŋↄn ni Yisa nyaandↄla sↄa, dↄsↄ Yisa ŋↄn daa wuri pam la. M-paai ba na nti yɛli ba, ni, "Ba zaŋŋi ti Dugma n-yiisi u dabↄri maa ni na, ka ti bu mi ba n zaŋŋi u n-niŋi seela!"
43020003	Ka Piita ni nyaandↄla wa daa doaai n-kyaŋŋi dabↄri maa ni.
43020004	Ba bayi maa daa zↄra, ka ŋↄnla daa zↄ n-gaari Piita n-daŋŋi u tooni m-paai dabↄri maa na.
43020005	U daa kunni n-nya tampeela maa ŋↄn dↄya, amaa u daa bu kpɛ dabↄri duu maa ni.
43020006	Di saha ka Piita daa kari u nↄba ka naayi paai na nti kpɛ dabↄri duu maa ni. Ŋↄn gba daa gↄsi n-nya tampeela ka a dↄya,
43020007	ka daa laa n-nya kyinkyinseaa ba n daa zaŋŋi m-pili Yisa zugu la - kana mun daa kpabi ni n-dↄ kpaŋŋa sa, ka daa ka tampeela maa ziiya.
43020008	Di saha maa ka nyaandↄla la gba daa kpɛa - sↄ ŋↄn daa daŋŋi tooni m-paai bɛni la. Ŋↄn mun daa gↄsi n-nya, ka daa niŋi yɛdda.
43020009	(Ya bu nya? Ba daa na kur bu baŋŋi Litaafi maa ŋↄn daa yɛli seem la, ni, see ka u doaai kum ni.)
43020010	Ka ba bayi maa daa labi n-kuli.
43020011	Mariama mun daa kpalim n-zɛ la dabↄri maa zii n-kumna. U daa kur kpalim n-kumni maa, ka kunni n-gↄsi dabↄri duu maa puuni
43020012	nti nya malaakadima ayi ka ba yɛ neenpeela n-zi n-tabi Yisa ningbiŋŋu maa ŋↄn daa dↄ seela. Ba yinni n daa zi Yisa zugu ya'ari ni, ka ŋↄnla mun daa zi u gbaya ya'ari.
43020013	Ka ba daa boosi Mariama n-yɛli, "Pↄ'a, bↄ n niŋi ka i kumna?"; ka u daa labsi n-yɛli ba, ni, "Ba zaŋŋi la n Dugma, ka m bu mi ba n zaŋŋi u n-niŋi seela."
43020014	Di saha ka u daa ŋmaligi u nyaaŋŋa nti nya Yisa ka u zɛya, amaa u daa bu baŋŋi, ni, Yisa nla.
43020015	Ka Yisa daa boosi u, ni, "M ma, bↄ n niŋi ka i kumna? I boori la sↄ ziiya, bee?": ŋↄn mun daa teesi, ni, gaadi maa daana n nyɛ u, ka dizugu u daa yɛli u, ni, "M Bapira, nyin yi zaŋŋi u m-bakki, nyin wulisi ma ka n kyaŋŋi nti zaŋŋi u."
43020016	Ka Yisa daa yɛli u, "Mariama!", ka ŋↄn mun daa ŋmaligi u saani nti yɛli u, ni, "Rabooni!" (Hibruuli nla, ka di gbinni n nyɛ, ni, 'N Karimba!').
43020017	Ka Yisa daa yɛli u, ni, "Di siisiri ma, dama n na bu labi m Ba maa saani. See ka i kyaŋŋi nti yɛli m mabiisi maa, ni, n doaaya ka n ya n-labi m Ba Naawunni saani, ka u nyɛ la ba gba Ba Naawunni."
43020018	Di saha ka ŋↄn Mariama Magdala la daa kyaŋŋi nti yɛli Yisa nyaandↄliba maa, ni, "Mani n nya ti Dugma!", ni, u daa yɛli anŋↄ zaa n-ti u.
43020019	Di dabsiri maa, Alahadaari maa, zaanoori saha, ka Yisa nyaandↄliba maa daa la'am taaba n-kpɛ duu ni nti kpari dunoori maa, dama ba daa zↄri la Yɛhudiya dima maa dabeem. Di saha ka Yisa daa kpɛ na nti zaani ba sunsukkuni m-puusi ba.
43020020	Ka ŋↄn daa puusi ba n-naai maa, u daa zaŋŋi u nuusi ni u pulugri n-wulisi ba. Di saha ka u nyaandↄliba maa sufu daa maai pam, ni, ba nyaya, ni, ba Dugma nla.
43020021	Ka Yisa daa laa m-puusi ba yaasa, ka daa yɛli ba, ni, "M Ba ŋↄn daa tum ma na seem la, lala ka n ya n-tum yarima gba."
43020022	Di nyaaŋŋa ka u daa vuusi vuusim n-ti ba ka yɛli, "Ya deaam Sii Kasi la.
43020023	Ya yi ti kyɛ sↄ tumbeeri taalli m-pɛŋŋi u, di daama siri nin nya kyɛ-m-pɛŋŋi: ka yan mun yi kyɛ ka sↄ taalli ti kpalim n-dↄli u, di daama nin kpalim m-mari taalli."
43020024	Tↄ, ka Tↄmaasi daa ka bɛni, ban daa pa sↄ yupaa, ni, 'Gyeaa la': Yisa ŋↄn daa kpɛ ba saani na sahanseaa la u daa ka ba saani.
43020025	Sahanseaa ka u nyaandↄlitaaba daa ti nya u nti yɛli u, ni, "Ti nya ti Dugma!", ŋↄn Tↄmaasi daa gyɛrigi n-yɛli, "M mammaŋŋa yi bu nya u nuusi ka kpaasi daalima m bɛ a ni, halli n-laa n-zaŋŋi n nubila wa n-tum u nuusi dansi wa ni, ka zaŋŋi n nuu n-kpeesi u pulugri la daŋŋa ni gba - ay! di yi pa lala n ku niŋi yɛttↄ'a maa yɛdda."
43020026	Ka di daa niŋi dabsa anii ka ba daa maali n-la'am n-kpɛ duu ni, ka Tↄmaasi mun gba daa bɛ ba saani. Ba daa laa n-kpari dunoori, ka Yisa daa laa n-kpɛ na nti zaani ba sunsukkuni m-puusi ba.
43020027	Di saha ka u daa yɛli Tↄmaasi, ni, "Tↄ! zaŋŋi i nubila n-tum na n-nya n nuusi, ka zaŋŋi i nuu n-kpeesi n pulugri wa daŋŋa wa ni! Ka di laa n-za'asiri yɛdda niŋbu, amaa ka niŋi yɛdda."
43020028	Ka Tↄmaasi daa labsi n-yɛli u, ni, "Nyin n nyɛ Naawunni n-ti ma: n Dugma n nyɛ i!"
43020029	Yisa mun daa yɛli u, "I nini n nya maa, ka di zugu ka i niŋni yɛdda, bee? Zugsuŋŋu siri nin bɛ ni n-tiri seeba ban bu nya amaa ka niŋni yɛdda!"
43020030	Tↄ: di nyɛ la yɛlimaŋni - Yisa siri daa tum tunkara ni makkri yɛla pampam m-paasi anŋↄ zugu, ka daa wulisi u nyaandↄliba maa. Pa anŋↄ yɛla zaa n sↄbi n-niŋi bukku wa puuni.
43020031	Aseesi mun sↄbi n-dooli kpa, ni ya ti niŋi yɛdda ka baŋŋi, ni, Yisa nyɛ la Masiiya maa, Naawunni ŋↄn tum sↄ na ka diisi u naam la - halli Naawunni Bii n nyɛ u gba. Ka anŋↄ sↄbiya, ni ya ti niŋi lala yɛdda ka lala zugu ya nin ti nya nyↄvuri ŋↄn Yisa yuuri zugu.
43021001	Yɛla wa zaa nyaaŋŋa ka Yisa daa maali n-wulisi u maŋŋa n-ti u nyaandↄliba maa yaasa, ka ba daa bɛ Taibiriyasi mↄ'ari ziiya. Di daa niŋi nŋↄa :-
43021002	Yisa nyaandↄliseeba daa la'am m-bɛ ni: Piita daa bɛ ni, ni Tↄmaasi, ban daa pa sↄ yupaa, ni, 'Gyeaa la' maa, ni Nataniyɛli ŋↄn daa yi Kanna ni na, tinseaa kan zɛ Galilii tingbaŋŋu maa ni; ka Zɛbidii biisi maa daa paasi ba zugu, ni niriba ayi yaasa.
43021003	Di saha ka Saimoon Piita daa yɛli, ni, "N wa la zaasim gbaabu tuma ni." Ka ba zaa yɛli u, ni, "Tↄ! Ti gba ya dↄli i n-kyaŋŋi." Ka ba daa yi n-kyaŋŋi mↄ'ari la ziiya n-kpɛ nyariŋŋu n-du. Ka ba daa tum halli ka beoo neaai, n-wↄlim n-gyɛa. Ba daa bu gbaai halli ziŋŋa yinni.
43021004	N-neaai beoo asuba pinipini ka Yisa daa zɛ mↄ'agbiriŋŋu ni. Amaa u nyaandↄliba maa daa bu baŋŋi, ni, ŋↄna nla.
43021005	Ka u daa tasi n-yɛli ba, ni, "M biisi, yee! Ammi, ya gbaai la bundira?", ka ba labsi n-yɛli u, ni, "Ay!"
43021006	Ni, "Tↄ: see ka ya zaŋŋi laaŋŋu maa n-lↄbi nyariŋŋu maa nudirigu lugri ziiya! Lala ka ya nin ti nya." Ka ba daa niŋi lala. Ka ba daa yɛli, ni, ba ya voaai laaŋŋu maa n-niŋi nyariŋŋu puuni, ka vaai n-kↄŋŋi, dama zimi pampam daa bɛ ka ni, ka ba daa bu nyaŋŋi n-voaara.
43021007	Di saha ka nyaandↄlisↄ Yisa ŋↄn daa wuri pam la daa ti yɛli Piita, ni, "Ti Dugma nla!" Ka Saimoon Piita ŋↄn daa wum lala maa, u daa yɛ u kparigu - dama u daa pun yeaai ka, ni u tumna - ka yikki n-lu mↄ'ari koom maa ni.
43021008	Ka u nyaandↄlitaaba daa duusi nyariŋŋu maa n-dↄli u nyaaŋŋa: ba daa mari laaŋŋu maa, ni zimi maa, n-darigri halli nti paai mↄ'aduuri maa na: di daa bu wↄ'a gba.
43021009	Ba daa paaya, nti nya bugunsaala, ka zaasim beela ni paanu daa tↄm ka zugu n-seera.
43021010	Ka Yisa daa yɛli ba, "Ya zaŋŋi yan na pun gbaai zinseesi la na!"
43021011	Di saha ka Saimoon Piita daa labi n-kpɛ nyariŋŋu maa ni nti gbaai laaŋŋu maa n-darigi n-niŋi tinkuumni maa ni. Zimi pam n daa bɛ ka puuni, bunkara zaa, ka a daa paai zinkↄbga ni pisinu ni ata: ka di zaa yↄri, laaŋŋu maa daa bu sa'am a tibsim zugu.
43021012	Ka Yisa daa yɛli ba, ni, "N zuusi ya! Ya kyɛm na n-su noori!" Ka vi daa mari ba ka ba daa bu boosi u, ni, "Nyin n nyɛ ŋↄni?", dama ba daa mi, ni, ti Dugma n-daa la.
43021013	Ka Yisa daa zaŋŋi paanu maa n-ti ba na, ni zinseera gba.
43021014	Tↄ: Yisa ŋↄn daa wulisi u maŋŋa n-ti u nyaandↄliba, ni, u yisigi kum ni na, zii napↄmbuta n-daa la.
43021015	Ka ban daa di n-naai maa, Yisa daa yɛli Saimoon Piita, ni, "Saimoon, nyin Gyↄni bii wa, i wuri ma n-gaari niriba wa, bee?" Ka u daa yɛli, "Ii, n Dugma, i mi, ni, n nyɛ la i zↄa." Ka u yɛli u, ni, "Wubsima n pɛbisi wa."
43021016	Ka u daa maali n-yɛli u yaasa, ni, "Saimoon, nyin Gyↄni bii wa, i wuri ma, bee?" Ka u daa yɛli, "Ii, n Dugma; i mi, ni, n nyɛ la i zↄa." Ka u yɛli u, "Kur guri n peesi."
43021017	Ka u maali n-yɛli u napↄmbuta daana, ni, "Saimoon, nyin Gyↄni bii wa, ammi, i siri nyɛ la n zↄa?" Di saha ka Piita sufu daa bu maai, Yisa ŋↄn boosi u di napↄmbuta wa, ni, u zↄ n nyɛ u, bee? Di zugu u daa labsi n-yɛli u, ni, "I mi n yɛla halli zaa, n Dugma; ka baŋŋi, ni, n nyɛ la i zↄa." Ka Yisa yɛli u, "Kur wubsiri n peesi maa."
43021018	Ni, "Yɛlimaŋni ka n yɛtti i wa, ni, nyin ŋↄn daa nyɛ na'akyimbila, i daa bↄbi i maŋŋa n-kyaŋŋi i sufu yuubu kyɛnni, amaa nyin yi ti kurigi maa i nin teaai i nuusi ka ba nin yeeli i n-taasi i ya'aseaa i sufu ŋↄn bu boora."
43021019	Yisa ŋↄn daa yɛli u lala, u daa wulisiri la u kum soori yɛla n-tiri u, ni, lala ka u nin ti ti Naawunni gyirima. Ka naayi yɛli u, ni, "Kur dↄli n nyaaŋŋa."
43021020	Di saha ka nyaandↄlisↄ Yisa ŋↄn daa wuri pam la daa bɛ bɛni, ka Piita daa ŋmaligi n-gↄsi n-nya nyaandↄla wa ka u dↄli la ŋↄn ni Yisa nyaaŋŋa ka ba sↄsira: dↄsↄ ŋↄn daa pↄri n-tabli Yisa saani yuŋŋu Kyuu bundira diibu saha nla, sahanseaa ka u daa vuui m-paai Yisa saani m-boosi u, ni, "Ni, ti ninvugsↄ ya figsi i - ka ŋↄni nla, n dugma?"
43021021	Ka Piiya daa nya u ka daa boosi Yisa n-yɛli, ni, "N Dugma, ka ŋↄnŋↄ fa?"
43021022	Ka Yisa daa labsi n-yɛli u, "Halli n yi ti boori ni u kpalim m-bɛ ni halli ni n ti labi na, pa i yɛlli nla: nyin mun ka n yɛtta - kur dↄli ma!"
43021023	Lala maa zugu ka ninvugseeba daa yɛtti taaba, ni, nyaandↄla wa ku kpi: amaa Yisa daa bu yɛli, ni, u ku kpi; u daa yɛli Piita, ni, "Halli n yi ti boori ni doo wa kpalim m-bɛ ni halli ni n ti labi na, pa i yɛlli nla."
43021024	[Ŋↄna n nyɛ Yisa nyaandↄlisↄ ŋↄn daa nya anŋↄ zaa n-sↄbi n-ti ti la; ka tin mun mi, ni, ŋↄn wulisi seem wa zaa nyɛ la yɛlimaŋni.]
43021025	Tↄ; ka Yisa daa tum tuntumsa pam m-paasi anŋↄ zugu. A zaa yi ti sↄbi n-dooli yinniyinni, n bu teesi, ni, paalu naa m-bɛ duniya wa zaa puuni ni ba ti mari lala litaafidima maa n-su.
44001001	M Ba Tiyↄfiluusi: N piiligu gbaŋŋu maa ni, n daa sↄbi bunseelli kam zaa Yisa ŋↄn daa niŋi ka wulisi, sahanseaa ŋↄn daa piili u tuma maa la.
44001002	N daa sↄbi di zaa yɛla, halli nti paai dabsiseaa ban daa zaŋŋi u n-duusi arizana ni la. N daa wulisi i, ni, ba daa namsi u n-ku u, amaa di nyaaŋŋa u daa wulisi u maŋŋa u tuumudima saani - ŋↄn daa pun yiisi seeba la. Ni, u daa niŋi lala dabsa pisinaasi puuni ka tum tuma pam n-kyɛ ka ba baŋŋi, ni, u laa m-bɛ u nyↄvuri ni; ka diri azama zaŋŋi n-kyaŋŋi Naawunni naam yɛla. Ni, u daa kpaam ba, Naawunni Siiya Vuusim Kasi yiiko ni, ka Naawunni naayi zaŋŋi u n-duusi arizana ni.
44001004	Tↄ; lala dabsa maa, sahaseaa ban ni ŋↄna ŋↄn daa la'am n-diri maa, u daa yɛli ba u kpaaŋŋu maa puuni, ni, ba di yi Gyɛrusalɛm timpuuni, di yi pa ni ba ti nya piiniseaa ŋↄn daa yɛli ba la, piiniseaa u Ba ŋↄn daa pun tisi noori, ni, u nin ti ba maa.
44001005	Ni, "Gyↄni mun daa zaŋŋi koom n-su ya, amaa dabsa ayi saha ya nin deaai Vuusim Kasi suubu."
44001006	Sahanseaa yaasa, Yisa nyaandↄliba zaa daa la'am u saani na, ka ba daa boosi u, ni, "Ti Dugma, pampaŋŋↄ ka i nin zaŋŋi naam suulinsi la nti labsi n-niŋi Izraɛli dima nuu ni yaasa, bee?"
44001007	Ka Yisa daa labsi n-yɛli ba, "Di zaa bɛ la m Ba nuu ni; ŋↄna nin zaali saha ni seelli kam zaa ti niŋi. Dizugu di bu kpa ni yarima baŋŋi dabsa bee saha maa yɛla ŋↄn nyɛ seem.
44001008	Amaa Sii Kasi maa yi ti kyɛ ya saani na, yiiko nin kpɛ ya sufu ni n-kyɛ ka ya niŋi sɛhara dima m-mooli man yɛla Gyɛrusalɛm timpuuni, ni Gyuudii ni Samɛrii tinsi zaa, halli nti paai duniya wa lugri kam zaa."
44001009	Tↄ: ŋↄn daa tↄ'asi n-naai, ba daa nya ka u duuri la saazugu nti kpɛ sangbana ni, ka sangbaŋŋu maa daa ligi u ka ba daa bu laa n-nya u yaasa.
44001010	Ba daa kur gↄsiri ni, halli ka u ti kpɛ sangbana ni. Di saha maa ka niriba ayi daa gbirigi n-zaani ba saani, niriba maa mun neema daa pɛligiya ni, nyain!
44001011	Ba daa yɛli nyaandↄliba maa, ni, "Yan Galilii dima wa, wula zugu ka ya kpalim n-zɛya n-gↄsiri sangbana ni? Ya pun nya ka Yisa da du m-paai arizana ni; tↄ, ka ŋↄn Yisa siri nin labi na, hoo yan nya u ka u du arizana seem la."
44001012	Tↄ. Ka di nyaaŋŋa Yisa nyaandↄliba daa doaai n-yi Ↄlivii Zoori maa zugu n-labi n-kyaŋŋi Gyɛrusalɛm; lala tiŋŋa maa ni zoori maa daa bu wↄ'a.
44001013	Ba daa kpɛ tiŋŋa maa ni m-paai yiri la, n-du n-kpɛ gyirambisa duseaa ban daa gbɛ la. Ba daa nyɛ la Piita ni Gyↄni, ni Gyeemsi, ni Anduru, ni Filipi, ni Tↄmaasi, ni Baatↄlↄmiyu, ni Matiyu, ni Alifiisi Gyeemsi, ni Saimoon sↄ ban daa boonni 'Zɛlↄti' la, ni Gyeemsi Gyuudasi.
44001014	Banŋↄ zaa nini n daa moaai n-la'amni taaba m-puusiri Naawunni, ban ni pↄ'aba maa, ni Mariama, Yisa ma la, ni Yisa mabiisi.
44001015	Tↄ; ka di dabsa maa dahinseaa ka nyaandↄliba maa zaa daa la'am taaba, m-paai niriba kↄbga ni pisi. Di saha maa ka Piita daa doaai n-zaani n-tↄ'asi, ni,
44001016	"M mabiisi, Naawunni Vuusim Kasi daa kyɛ ka NaaDauda daa pun yɛli Gyuudasi yɛla - Gyuudasi sↄ ŋↄn daa beeli ninvugseeba ban daa gbaai Yisa la - ka di sↄbi n-dooli. Dinŋↄna, soori ka ni see ka u yɛligu maa siri niŋi hoo ban daa yɛli seem wa.
44001017	Ni, ŋↄn Gyuudasi nyɛ la ti la'aŋŋu wa nira, ka u nuu bɛ ti tuma wa zaa ni."
44001018	[Baŋŋma, m Ba Tiyↄfiluusi, ni, ŋↄn Gyuudasi daa deaai ligri u tumbeoo zugu, ka daa zaŋŋi a n-da puu, ka u daa lu tiŋŋa u nindaa zugu n-kpi. U puuri daa tasi, ka u puuri ni nyoori daa yi na m-basi.
44001019	Gyɛrusalɛm niriba zaa daa wum di yɛla, ka dizugu ba daa booli puu maa, ni, 'Akyɛlidama' - di gbinni nyɛ la 'Ziim Ziiya'.]
44001020	Ka Piita daa laa n-yɛli ba, "Dama di sↄbiya Yuuma gbaŋŋu ni, ni :- 'U yiri nin labgi daboo, Sↄ ku laa m-bɛ ka ni.' ka di laa n-sↄbi, ni :- 'Kyɛ ka sↄ deaai u ziiya n-tumna!'
44001021	Dizugu di sumni ni ninvugsↄ ti ya la'am ni ti, ni u ti niŋi sɛhara, ni, u daa siri nya ka baŋŋi, ni, ti Dugma Yisa daa yisigi kum ni. U nin nyɛ la dↄsↄ ŋↄn daa pun bɛ ti saani sahanseaa ti Dugma Yisa ŋↄn daa bɛ ni ka ti daa la'amni n-tabinni u saani maa, n-yi Gyↄni ŋↄn daa piili n-suuri niriba Naawunni koom la, halli nti paai dabsiseaa Yisa ŋↄn daa du arizana ni la."
44001023	Ka ba daa yiisi lala niriba ayi: Gyoosɛfi ŋↄn yuuri daa boonni Baasabasi la, ka ba daa pa u yupaa, ni, 'Gyasitisi' la; ka ŋↄn paasi buyi mun yuuri n daa boonni Matayasi.
44001024	Dinŋↄna ba daa susi Naawunni, ni, "Ti Dugma, nyini mi sↄkam zaa sufu ni teesa, ka dizugu wulisim ti niriba ayi wa puuni nyin, Naawunni, ŋↄn boori sↄ,
44001025	ni u ti zaani Gyuudasi zaaziiya n-tumni i tuma maa. Gyuudasi mun daa bakki nti kyaŋŋi u maŋtoori zii la ni."
44001026	Ka ba daa tↄ la tɛtɛ ni ba yiisi ba yinni, ka Matayasi daa di tɛtɛ maa, ka ba daa zaŋŋi u m-paasi tuumudima piiya ni yinni la ni.
44002001	Tↄ. Ka Pɛntikoosi (bee, DaPisinu Daari) Kyuu maa ŋↄn daa ti paai na, Yisa nyaandↄliba maa zaa daa la'am m-bɛ duu yinni puuni.
44002002	Ba daa zinni, ka di daa bu yuui ka ba daa wum ka bunseelli niŋi vuuri ka di ŋmanni pɛbsigu titaari n-yiiri saazugu n-sigri na, ka di daa kyɛ na m-paali duseaa ban daa bɛ ni la.
44002003	Ka ba daa nya ka bunseelli gba daa kpɛ duu maa ni na, n-ŋmanni bugum zilima. Neesim din daa ŋmanni bugum zilima maa daa purigi n-zinni ba zaa yinni yinni zugu.
44002004	Ka Naawunni Siiya Vuusim Kasi daa kpɛ ba zaa ka ba daa piili n-tↄ'asiri yɛttↄ'a balibubalibu. Sii Kasi maa ŋↄn daa ti ba yɛttↄ'a seem, lala ka sↄkam daa tↄ'asira.
44002005	Di saha maa Yɛhudiyadima pam n daa pun la'am m-bɛ Gyɛrusalɛm tiŋŋa puuni; ninvugsuma n daa nyɛ ba, ka ba daa yi duniya zaa tinsi maa ni na.
44002006	Lala niriba maa daa wum vuuri maa, ka dizugu daa kyɛ ka ba daa la'am yiri maa ni na. Ka di daa gyɛri ba pam, ban daa ti wum ka Yisa nyaandↄliba maa tↄ'asiri n-tiri ba, ba yinni yinni yɛttↄ'a puuni.
44002007	Di daa niŋi ba zaa alahazibu pam, ka ba daa boosi taaba n-yɛli, ni, "Yɛlimaŋni, niriba ban tↄ'asiri wa pa la Galilii niriba?
44002008	Ka di niŋi la wula ka ti zaa yinni yinni wumni di gbinni u mammantoori yɛttↄ'a puuni?
44002009	Ti seeba bu yi Paatiya na, ni Midiya, ni Ԑlaam m-paasi? Ti seeba mun bu yi Mɛsↄpↄteemiya na, ni Gyuudiiya, ni Kappadↄsiiya, ni Pↄntusi ni Ԑseaa?
44002010	Yaasa m-paasi, ti seeba yi la Firigyiiya na, ni Pamfiliiya ni Igyipti, ni Sairiini tiŋŋa kan bɛ Libii tingbaŋŋu ya'ari sa - halli ti seeba nyɛ la Room tiŋŋa saamma ka kyɛ na.
44002011	Yɛhudiyadima n nyɛ ti, ni seeba ban dↄli Yɛhudiyadima kaari: Kyiriti dima n nyɛ ti, ni Arabii dima m-paasi. Ka ti sↄkam zaasa wumni ka ba tↄ'asiri Naawunni ŋↄn tum tunkara seesi n-ti ti, ti toori yɛttↄ'a puuni!"
44002012	Di daa gyɛri daadam maa pam, ka ba daa boosiri taaba n-yɛtta, "Bↄ ka dinŋↄ wulisira?"
44002013	Baseeba mun daa tuuri ba n-yɛtta, "Ba nyuuri la daam m-bugi!"
44002014	Di saha maa ka Yisa tuumudima piiya ni ayi la zaa daa yisigi; ka Piita daa bɛ ba tooni, n-tasi pampam m-booli zama maa n-yɛli, "Yarima n Yɛhudiyataaba wa, ni ya zaa ban bɛ Gyɛrusalɛm puuni, ya baŋŋma dinŋↄ gbinni ŋↄn nyɛ seem, ka wum n yɛligu wa!
44002015	Niriba wa bu nyuuri la daam m-bugi, hoo yan teesiri seem la; di na kur nyɛ la asuba paalli!
44002016	Ay! Dinŋↄ ka anabi Yↄweelli daa wulisi, ni :-
44002017	'Naawunni yɛliya :- "Di nin niŋi Dabsiri maa daari - N nin zaŋŋi n Vuusim Kasi n-kpeesi nira kam zaa ni; N nin kyɛ ka ya biisi nin tↄ'asiri man Naawunni yɛligu - dↄppa ni pↄ'aba zaa. Ya na'akyimbisi nin ti nyari din nin ti niŋi, ka ya ninvugkura nin ti zaasiri zaasimaŋa.
44002018	Yɛlimaŋni, n nin teaai halli n daaba gba yɛla - dↄppa ni pↄ'aba zaa - ka n nin zaŋŋi n Sii maa n-ti ba, Ka u nin kyɛ ka ba tↄ'asiri man Naawunni yɛligu.
44002019	N nin wulisi n kpeeŋŋu sangbana ni, ka n nin zaŋŋi di n-wulisi tingbaŋŋu ni gba, kaman ziim ni bugum ni nyoosi.
44002020	Wuntaŋŋa maa nin zibgi limm, Namboaa maa mun nin moaai hoo ziim. Ka dinŋↄ zaa nyaaŋŋa ya Dugma Dabsiri maa nin ti paai na, dabsititaari n nyɛ ka, ni bunveelli.
44002021	Ka ŋↄnkam zaa mi ti Dugma yuuri nti susiri u, nin nya tuliginsim." ' "
44002022	Ka Piita daa laa n-yɛli ba, "Ka dinŋↄna, ya Izraɛli niriba, ya wumma n yɛttↄ'a wa! N tↄ'asiri Yisa ŋↄn nyɛ Nazarɛti nira la yɛla, sↄ Naawunni ŋↄn daa yiisi la. Ka ya gba baŋŋi u yɛla, Naawunni ŋↄn daa kyɛ ka u daa tum alahazibu tuma ya sunsukkuni maa zugu.
44002023	Ka di zaa nyaaŋŋa di daa niŋi hoo Naawunni ŋↄn daa pun teesi n-zaali seem la; ka ba daa zaŋŋi ŋↄn Yisa n-niŋi ya nuu ni, ka ya mun daa deaai u n-tisi ninvugbeeri ka ba daa kpaasi u n-tabli dↄpulli zugu n-ku u.
44002024	Amaa Naawunni daa neaai u kum ni, n-tiligi u kum wahala puuni, dama soori daa ka ni ni kum kpalim m-mari u.
44002025	NaaDauda daa bu tↄ'asi u yɛla? Ni :- 'N daa daŋŋi n-nya ka baŋŋi, ni, n Dugma nin bɛ n tooni saha kam; Ŋↄna n zɛ n nudirigu ziiya ka n ku laa n-damna.
44002026	Lala zugu ka n sufu daa maai, ka n zulimni tↄ'asiri nya'asim pam: Ka m mari la tama zaŋŋi n-kyaŋŋi n ningbiŋŋu yɛla.
44002027	Nyin, Naawunni, ku basi n siiya n-ti kpiimma tiŋŋa, Bee, i kyɛ ka i bisuŋŋu maa nya poaari.
44002028	Nyini n wulisiri ma i beesigu soori, Ka kyɛ ka n bɛ i tooni ka nya sufupeelim pam.'
44002029	Tↄ; dizugu, m mabiisi, ya kyɛ ka n yɛli ya paalu ni, ni, ti yaaba NaaDauda daa ka ni, ka ba sↄ'ai u, ka u gballi na kpalim m-bɛ kpa, halli nti paai zuna dabsiri wa.
44002030	Amaa ŋↄn Dauda daa yɛli, ni, Naawunni pↄ noori n-ti u, ni, ŋↄn nin zaŋŋi u za'anↄri bisↄ n-diisi u u naam maa. Ka yɛli m-paasi, ni, Naawunni ku basi u siiya n-ti kpiimma tiŋŋa, bee, n-kyɛ ka u ningbiŋŋu maa nin poaai la; ŋↄn daa yɛli lala maa, u daa tↄ'asi la anabi yɛligu, ka daa daŋŋi n-tↄ'asiri la Masiiya la kum yisigri la yɛla.
44002032	Tirima muna zaa daa pun baŋŋi, ni, Naawunni daa yisigi ŋↄn Yisa kum ni, ka ti tↄ'asiri n-tiri ya, ni, u siri yisigiya.
44002033	Ka u naayi doaai n-du saazugu n-zi u zizii kan bɛ Naawunni nudirigu maa ni: n-ziya, ka niŋi ŋↄn daa pun tisi noori ni u nin niŋi seem la, ka daa deaai Vuusim Kasi maa u Ba saani ka tum u ti saani na. Ka yan nyari ka wumni seelli wa zaa yi la ŋↄn Vuusim saani na.
44002034	Ya bu nya? - di daa pa la Dauda mammaŋŋa n daa du arizana ni, amaa u daa yɛli, ni :- 'Ti Dugma daa yɛli n-ti n Dugma maa, Ni, "Kyɛm n nudirigu zii na n-zinni,
44002035	Halli ka n nin zaŋŋi i dindaandima zaa N-niŋi i nuusi ni." '
44002036	Lala zugu ya kyɛ ka ya Izraɛli niriba zaa sakki ka baŋŋi, ni, halli ni ya daa zaŋŋi Yisa n-ku u maa zaa yↄri, Naawunni daa zaŋŋi u n-kyɛ ka u ti niŋi ti Dugma, ni Masiiya ti Tuligra."
44002037	Tↄ; ka ban daa wum yɛttↄ'a wa n-naai la, ba sufu daa sa'amiya pam, ka ba daa boosi Piita ni u taaba maa, ni, "Ti mabiisi, wula ka ti ya n-niŋi?"
44002038	Ka Piita daa labsi n-yɛli ba, "Tuuba! Ya kyɛli ya tumbeeri tuma m-basi, ka ya sↄkam zaa yinni yinni deaai Naawunni koom suubu, Yisa Masiiya Tuligra yuuri zugu. Ka Naawunni nin kyɛ ya taalli zaa m-pɛŋŋi ya, ka ya nin deaai piini Naawunni saani, piini maa mun nyɛ Naawunni Sii Kasi kpeebu ya sufu ni.
44002039	Dama Naawunni n daa pun pↄ noori maa n-ti yarima, ni ya biisi maa; n-ti seeba ban bɛ wa'aligu ni seeba zaa ti Dugma ŋↄn ti ya m-booli la."
44002040	Tↄ; ka Piita daa tↄ'asi yɛttↄ'asuma pam m-paasi ba, ka laa n-kpamsi ba nimmoaa, n-yɛli, ni, "Ya tuligma ya mansi n-yi zuna niriba wa sunsukkuni na, dama bumpoosa n kur nyɛ ba!"
44002041	Ka zama maa ni seeba ban daa niŋi yɛdda n-niŋi u yɛligu maa daa deaai Naawunni koom suubu. Di dabsiri maa ka ba ninvugtusa ata n daa paasi Yisa nyaandↄliba maa ni.
44002042	Ka ba daa zaŋŋi ba mansi n-wumni Yisa tuumudima wulisigu maa ni nimbiri moaa, ka la'amni ni ban n-diri diibu ka puusiri Naawunni ni taaba.
44002043	Tↄ; ka dabeem daa sigi sↄkam zaa zugu na, ka Naawunni daa kyɛ ka u tuumudima tumni tunkara ni alahazibu yɛla.
44002044	Ka ban daa niŋi Yisa yɛdda maa daa la'am m-bɛ ni, ka daa sakki n-yɛtti, ni, ba zaa marigu nyɛ la yimmu.
44002045	Ba daa koosiri ban mari neenseesi la m-putti ligri maa n-tiri taaba, hoo sↄkam bukaata ŋↄn daa bɛ seem la.
44002046	Ba daa la'am m-bɛ ni dabsiri kam zaa Naawunni Gyeeŋŋu Yiri maa ni, ka laa n-la'amni taaba n-diri diibu ba mammantoori yiya ni. Ba daa diri nya'asim pam ka ba sufu daa maai zaa.
44002047	Ba daa pɛ'ari Naawunni, ka niriba zaa mun daa boori ba yɛla. Ka beoo kam zaa ti Dugma daa kyɛ ka niriba daa nya tuliginsim n-la'amni na m-paasiri ba zugu.
44003001	Dahinseaa ka Piita ni Gyↄni ti kyɛnni Naawunni Gyeeŋŋu Yiri wuntaŋŋa kurigu ata saha, din nyɛ Yɛhudiyadima Naawunni susigu saha la.
44003002	Ka ninvugseeba daa zi gbariga na - ninvugsↄ ban pun dↄ'ai u lala u biilim ni, nti dooli Gyeeŋŋu Yiri za'anↄseaa ban daa boonni 'Za'anↄveelli' la ziiya. Ba daa yi pun ziiri u la lala na nti doontiri bɛni dabsa zaa, ka u maanni bara zama maa saani, ban daa yi kpeeri Yiri maa ni sahanseaa la.
44003003	Tↄ; barimaanna wa n daa nya ka Piita ni Gyↄni ya n-kpɛ Naawunni Gyeeŋŋu Yiri maa ni na, ka u maanni ba bara.
44003004	Ka Piita mirigi u nini n-kpa u, ni Gyↄni gba m-paasi, ka yɛli u, "Gↄsim ti!"
44003005	Ka u wukki u zugu n-gↄsiri ba, ka teesiri, ni, ba ya ti u seelli.
44003006	Ka Piita yɛli u, "N ka la'afu ni n ti i, amaa n nin ti i man mari bunseelli: Yisa Masiiya yuuri zugu, sↄ ŋↄn daa nyɛ Nazarɛti tiŋŋa nira la, doaam saazugu n-zaani ka leebi ŋↄn kyɛnna!"
44003007	N-daa yɛli lala, ka daa gbaai doo maa nudirigu n-suŋŋi u ni u doaai na. Di saha ka u napↄna ni u napↄnkpaasi daa kpaŋŋi zaa,
44003008	ka u doaai n-zaani n-kyɛnna, ka dↄli ba halli nti kpɛ Yiri maa puuni. Ka kur gbaai kyɛnni ka yikkri m-puusiri ka pɛ'ari Naawunni.
44003009	Ka sↄkam daa nya u kyɛnni maa ka pɛ'ari Naawunni,
44003010	ka baŋŋi, ni, ŋↄna n yi nyɛ gbariga n-zintiri Naawunni Gyeeŋŋu Yiri Za'anↄveelli ziiya m-maanni bara la. Ka din daa niŋi doo maa daa gyɛri ba ka daa niŋi ba alahazibu pam.
44003011	Tↄ; gbariga maa daa kur vili Piita ni Gyↄni m-mari ba kirikiri, ka daadam zaa daa kabi n-zↄri n-dↄli ba, halli nti la'am Yiri maa maasim ziseaa ban daa boonni 'NaaSulɛmaana Leeŋŋa' la ni.
44003012	Piita ŋↄn daa nya lala, u daa boosi ba n-yɛli, "Yan Izraɛli dima wa, bↄ n niŋi ka yɛlli wa niŋi ya alahazibu? Bee wula ka ya ti gↄsiri ti hoo tirima mammaŋŋa yiiko zugu n kyɛ ka gbariga wa doaai n-kyɛnni wa? - bee, ti mammaŋŋa ban nyɛ ninvugsuma zugu?"
44003013	Ka daa laa n-yɛli ba, ni, "Ay! Naawunni tuma nla - Naawunni ŋↄn daa nya pɛ'abu ti yaadima saani: Ibrahim daa gyeem u, ni Yisahaaku, ni Yaakubu - ŋↄn Naawunni n daa pun duusi u yiribii Yisa yuuri: amaa yarima daa zaŋŋi ŋↄn Yisa n-taasi Gↄmna Pailiti saani nti kari u sariya, ka Gↄmna ŋↄn daa boori ni u basi u sahanseaa la ya daa za'asi u yɛla.
44003014	Ii! - Ninvugsuŋŋu sↄ ŋↄn daa laa n-nyɛ Naawunni nirimaŋni ka ya daa za'asi, ka daa laa n-kyɛ ka Gↄmna zaŋŋi ninvugkuurisↄ m-basi n-ti ya,
44003015	ka ku Nyↄvuri Daana maa. Naawunni mun daa neaai u kum ni. Tirima n daa nya ka baŋŋi, ni, lala n nyɛ yɛlimaŋni.
44003016	Ŋↄn Yisa yuuri zugu da kyɛ ka gbariga wa kpaŋŋi, u yuuri yɛdda niŋbu zugu. Ya nyari doo wa ka mi u; ŋↄn niŋi Yisa yuuri yɛdda maa kyɛ ka u nya alaafɛ zaa pampaŋŋↄa, ka ya mammansi nini nya."
44003017	Piita daa laa n-yɛli ba, ni, "M mabiisi, m baŋŋiya halli, ni, ziilinsi zugu ka ya daa niŋi Yisa lala, yan ni ya kpamma zaa.
44003018	Naawunni mun daa pun kyɛ ka u anabidima zaa tↄ'asi u Masiiya yɛla, ni, Naawunni ya n-tum Masisↄ na ni u ti su ti naam fukumsi la: ka kyɛ ka ba yɛli m-paasi, ni, ŋↄn Masiiya maa nin ti di wahala pam. Tↄ: yan daa niŋi Yisa seem maa zugu, di daa siri niŋi lala.
44003019	Dizugu ya niŋma tuuba ka ŋmaligi n-kyɛ ya tumbeeri tuma zaa, ka Naawunni nin deaai ya taalli zaa sindaani.
44003020	Dama dinŋↄ nin kyɛ ka ti Dugma nin taasi maasim saha na n-ti ya, ka naayi tum ŋↄn pun yiisi Masisↄ nti diisi naam fukumsi maa, ŋↄn Yisa nla, ka kyɛ ka u labi na n-di di zaa.
44003021	Ŋↄna n nyɛ ŋↄn nin laa n-kpalim m-bɛ arizana ni, halli ka Naawunni ti kyɛ ka seelli kam zaa nin ti siri maali n-niŋi hoo ŋↄn boori seem. Sahanseaa kan gaari la sa u daa tisi lala noori ka kyɛ ka u ninvugsuma ni anabidima daa wulisi ti lala.
44003022	Musa daa yɛliya: 'Ti Dugma Naawunni nin ti yiisi sↄ ya mabiisi puuni n-kyɛ ka u niŋi anabi, kaman ŋↄn daa yiisi ma seem la.', ni, 'U yi ti yɛli ya seelli kam, ya dↄli ka lala.
44003023	Ka sↄ kam zaa ŋↄn nin ti za'asi lala anabi yɛligu maa wumpu, ŋↄna nin ti ya m-baasi yↄri.' "
44003024	Ka Piita daa laa n-yɛli ba, "Yɛlimaŋni, anabidima zaa - n-yi Samuwɛli halli ni zuna - ba zaa daa tↄ'asi zaŋŋi n-kyaŋŋi ti zuna saha wa yɛla.
44003025	Ya gba nyɛ la anabidima wa ya'ansi, ka ya su nangbambasiseelli Naawunni ŋↄn daa basi n-ti ya yaadima maa. U daa yɛli ti yaaba Ibrahim, ni, u biisi zuliya zugu ka duniya wa niriba zaa nin nya zugsuŋŋu.
44003026	Dizugu u daa yiisi u yiribii maa n-tum u na, ni u ti kyɛ ka yarima daŋŋi n-nya lala zugsuŋŋu maa. Ya beesigu takkri zugu ka ya zaa nin yi ya tumbeeri ni."
44004001	Tↄ. Piita ni Gyↄni daa na kur bɛ ni n-tↄ'asiri ni n-tiri zama maa, ka maalimaanniba daa kyɛ na, ni Gyeeŋŋu Yiri Pirinsi toondaana, ni Saddusidima maa m-paasi.
44004002	Ban daa ti paai ba saani na la, ba sufu daa yisigiya pam dama Yisa nyaandↄliba maa daa tↄ'asiri ka wulisiri zama maa, ni, niriba nin ti yisigi kum puuni hoo Yisa ŋↄn daa pun yisigi seem la.
44004003	Ka dizugu ba daa gbaai Piita ni Gyↄni n-kpeesi sarika duu ni, ka guri ba ni beoo neaai, din daa pun zibgiri maa zugu.
44004004	Dinŋↄ zaa yↄri, dama niriba pam ban daa wum Piita ni Gyↄni yɛttↄ'a la daa sakki ba teesa puuni n-ti Yisa. Seeba ban zaa daa niŋi Yisa yɛdda maa daa nyɛ la dↄppa tusa anu.
44004005	Tↄ; ka beoo ŋↄn daa ti neaai, ba daa mari ba Gyɛrusalɛm timpuuni m-booli zuguraandima ni ba kyam na n-tↄ'asi yɛttↄ'a maa - ban ni tinkpamma ni karimbadima maa zaa.
44004006	Annasi sↄ ŋↄn daa nyɛ Yɛhudiyadima Gyeeŋŋu Toondaana gba daa la'am m-bɛ bɛni, ni Kayafasi ni Gyↄni ni Alɛkzanda ni ba dↄ'am kpamma zaa.
44004007	Ba daa zaali Piita ni Gyↄni kpamma maa tooni, ka boosi ba n-yɛnni, ni, "Ya zaŋŋi la kpeeŋŋu bↄa, bee ŋↄni yuuri ka ya mara, n-niŋi dinŋↄa?"
44004008	Bɛni ka Naawunni Sii daa suŋŋi Piita ka u labsi n-yɛli ba, "Toondaandima wumma! Kpamma wumma!
44004009	Ya kur moaai la nini m-boosiri ti zuna zaŋŋi n-kyaŋŋi bunsunseaa din sa niŋi ka gbariga wa nya tippu:
44004010	tↄ! - ya baŋŋma, halli Izraɛli tiŋŋa niriba zaasa baŋŋma, ni, di nyɛ la Nazarɛti doo la, Yisa Masiiya, yuuri zugu n kyɛ ka gbariga wa zaani ya tooni zuna ka mari alaafɛ wa. Ŋↄn Yisa ka ya daa kyɛ ka ba gbaai u n-kpaasi n-tabli dↄpulli zugu, amaa Naawunni daa kyɛ ka u daa yisigi u kum puuni.
44004011	Di daa nyɛ la Yisa ka Naawunni Litaafi la daa yɛtti u yɛla, ni :- 'Tammeeriba, ya wumma! Yan daa za'asi kugseaa la - Kana daa leebi kan gbaai nyeebri maa, N-gbaari ka zaa ni kpeeŋŋu.'
44004012	Yisa kↄkↄ nin ti fa ya m-basi, dama Naawunni daa bu kyɛ ka ninvugsↄ bɛ duniya wa ni ka nira yi ti booli u yuuri ka u fa u m-basi, m-paasi ŋↄn Yisa yuuri zugu."
44004013	Ka di daa nyɛ la alahazibu n-tiri ban daa la'am m-bɛ bɛni maa, Piita ni Gyↄni ŋↄn daa tↄ'asiri ni sufukpeemni seem ka daa bu mari dabeem ba yɛttↄ'a maa puuni zugu. Ni, ba pa la karikyidima, amaa zugsabilli dima n kur nyɛ ba. Ka ba daa baŋŋi, ni, ba nyɛ la ninvugseeba ban daa dↄli Yisa.
44004014	Dinŋↄ zaa yↄri, ba daa bu nyaŋŋi n-yɛli seelli, dama ba nini daa nya ka dↄsↄ ŋↄn daa nyɛ tippu la daa bɛ ba saani n-zɛya.
44004015	Di saha ka ba yɛli ba, ni, ba yim duu maa ni n-gura, ka daa naayi piili n-tↄ'asi taaba zaŋŋi n-kyaŋŋi ba yɛla,
44004016	ni, "Ti ya niŋi dↄppa wa la wula? Ninvugseeba zaa ban bɛ Gyɛrusalɛm timpuuni mi halli, ni, ba tum tunkarigu. Ti ku toaai n-yɛli, ni, di pa lala.
44004017	Tↄ - ya kyɛ ka ti kpaamni ba, ni, ba di laa n-zaŋŋi Yisa yuuri n-tↄ'asi n-ti sↄsↄa. Lala nin kyɛ ka yɛttↄ'a wa ku laa m-moonni n-tiri niriba."
44004018	Ka ba daa laa m-booli ba ni ba kpɛ na, ka yɛli ba, ni, sↄseaa laa n-ka ni ka ba nin toaai n-zaŋŋi Yisa yuuri n-tↄ'asi niriba, bee, n-wulisi niriba.
44004019	Amaa Piita ni Gyↄni daa labsi n-yɛli ba, ni, "Ya gaŋŋma ya mammansi din tuusi Naawunni saani: ti sakkma n-ti ya noori la, bee, ti sakkma n-ti Naawunni noori?
44004020	Tirima muna - soori ka ni ka ti ku tↄ'asi zaŋŋi n-kyaŋŋi tin daa nya ka wum bunseesi la."
44004021	Ka kpamma daa maali n-kpaamni ba, ka daa zaŋŋi ba m-basi ni ba kyaŋŋi. Ka daa bu nyaŋŋi n-namsi ba, dama daadam zaa daa pɛ'ari Naawunni, din daa niŋi seem maa zugu.
44004022	Dↄsↄ ŋↄn daa nya tippu n-wulisi Naawunni gyirima ŋↄn nyɛ seem maa muna - ba daa dↄ'ai u ka di paai yuuma pisinaasi.
44004023	Tↄ. Ka ban daa zaŋŋi Piita ni Gyↄni m-basi la, ba daa labi ba taaba saani nti yɛli ba, ka daa kyɛ ka ba baŋŋi gyeeŋŋu toondaandima ni kpamma maa ŋↄn daa yɛli seem maa zaa.
44004024	Ka ba zaasa ban la'amni m-bɛ ni maa daa pɛ'ai Naawunni, ni, "Ti Daana Naawunni, nyini n nyɛ sↄ ŋↄn daa naam saazugu ni tingbaŋŋu maa, ni teeku gba, ni seelikam zaa an bɛ a puuni.
44004025	I daa kyɛ ka i Vuusim Kasi suŋŋi i yiribii la, ŋↄn nyɛ ti yaaba Dauda, ka u daa yɛli :- 'Bↄzugu ka tinzundima nyuuri bara? Bↄzugu ka tinsi pam niriba teesiri teesiyↄya?
44004026	Duniya wa nadima la'am la taaba, - Zuguraandima la'asi m-bɛ luginyinni, Ni ba ti tuusi ti Dugma ni u Masiiya maa tↄppu.'
44004027	Yɛlimaŋni ka ba daa siri la'am taaba tiŋŋa wa puuni, ni ba ti tuusi Yisa: ŋↄn mun nyɛ la i bisuŋŋu sↄ nyin daa diisi Masiiya maa, ka Pↄntiyusi Pailiti, ni NaaHɛroodi - halli tinzundima ni Izraɛli tiŋŋa niriba zaa - daa la'asi na n-tuusi u.
44004028	Ba daa tum seela zaa nyin, Naawunni, ŋↄn daa pun teesi n-zaali seem maa.
44004029	Amaa pampaŋŋↄ, ti Dugma, wumma ban yɛli ti seem, ni, ba nin namsi ti. Tim ti sufukpeemni ni ti ti tↄ'asi i yɛla,
44004030	ka kyɛ ka i nuu yaa bɛ ti saani, ni ti tibi baaridima ka tumni tunkara ni alahazibu tuma i maŋtoori bii Yisa yuuri ni."
44004031	Ka ban daa puusi lala n-naai sahanseaa maa, luginseaa ban daa la'am m-bɛ ni la daa miimni pam. Naawunni Sii Kasi daa kpɛ ba n-ti ba yaa, ni ba ti tↄ'asiri Naawunni yɛligu nimmoosi, ka bu mari dabeem.
44004032	Di saha maa ka ninvugseeba zaa ban daa sakki n-ti Yisa la daa mari nangbanyinni ni sufu yinni. Ba sↄsↄ daa bu yɛli, ni, u marigu kam zaa nyɛ la ŋↄn kↄkↄ dinni: ba daa la'amni n-tↄtti seelikam zaa n-tiri taaba.
44004033	Yisa tuumudima la daa tↄ'asi Naawunni yɛla ni yaa, n-yɛtti niriba, ni, ti Dugma Yisa yisigi kum ni ka ba mammansi nini nya. Ka Naawunni daa kyɛ ka ba zaa mari sufumaasim pam,
44004034	ka fara daa laa n-ka ba sↄa. Dama seeba zaa ban daa mari puri bee yiya la daa yi koosiri a ni m-mari ligri maa na
44004035	nti ti tuumudima la, ka ba tↄri n-ti sↄ zaa ŋↄn mari bukaata.
44004036	Di daa niŋi lala; ka dↄsↄ daa bɛni ka u yuuri boonni Gyoosɛfi, amaa Yisa tuumudima maa daa pa u yupaa, ni, 'Baanabasi' - di gbinni nyɛ la "Saawaradaana". Liivai za'anↄri nira n daa nyɛ u, ka ba daa dↄ'ai u Saapirusi tingbaŋŋu maa ni.
44004037	Doo wa daa koosi u tingbanni ka daa mari ligri maa na n-ti tuumudima maa.
44005001	Tↄ. Ka dↄsↄ n daa bɛ ni ka u yuuri boonni Ananayasi, ka u pↄ'a mun yuuri Safayira. Ŋↄna n daa koosi u tingbanseaa,
44005002	ka ŋↄn ni u pↄ'a daa niŋi nangbanyinni ka u sↄ'ai ligri maa seesi n-ti u maŋŋa, ka daa zaŋŋi an kpalim m-mari na n-dooli tuumudima maa tooni.
44005003	Ka Piita daa yɛli, "Ananayasi! Wula ka Sintaani paali i sufu ni, halli ka i ma'ai ziri n-ti Sii Kasi maa, ka zaŋŋi la'aseesi nyin daa deaai i tingbanni zugu maa n-yiisi aseesi n-sↄ'ai m-mara?
44005004	Tingbanni maa daa pa la i dinni? Ka nyin daa koosi ka maa, i daa bu su ligri maa? Bↄ n kyɛ ka i niŋi lala? I bu ma'ai n-ti la ninsaala, amaa Naawunni."
44005005	Ananayasi ŋↄn daa wum nŋↄ maa, u daa lu tiŋŋa n-kpi. Ka dabeem pam daa gbaai ban daa wum din daa niŋi maa zaa.
44005006	Ka na'akyimbisi maa daa doaai m-pili u ka zaŋŋi u n-zi n-yi nti sↄ'ai.
44005007	Tↄ, ka di daa yuui beela ka u pↄ'a daa kpɛ na, ka daa bu mi din pun niŋi.
44005008	Piita daa boosi u, ni, "Yɛlima! la'aseesi ban daa yↄ n-ti nyin ni Ananayasi tingbanni maa zugu la zaa nŋↄa?" Ka u daa sakki, ni, "Ii, ka ligri maa nla."
44005009	Ka Piita daa yɛli u, "Wula ka ya niŋi nangbanyinni ni ya zamsi ti Dugma Sii maa? Gↄsima! ninvugseeba ban da zaŋŋi i sira n-sↄ'ai la nↄba na bɛ la za'anↄri ni wa, ka ba nin zi i gba n-yi."
44005010	Di saha ka ŋↄn gba daa lu tiŋŋa Piita tooni ka kpi. Ka na'akyimbisi maa daa labi n-kpɛ na, n-nya u ka u kpi, ka ba daa zaŋŋi u n-zi n-yi n-sↄ'ai u sira maa lugri.
44005011	Dabeem pam daa gbaai Yisa nyaandↄliba ban daa la'amni taaba maa, ni ninvugseeba ban daa ti wum lahabaari maa zaa m-paasi.
44005012	Tↄ; ka Naawunni daa kyɛ ka tuumudima maa daa tumni alahazibu tuma pam niriba maa saani n-wulisiri u gyirima. Ba zaa daa kur la'amni la NaaSulɛmaana Leeŋŋa maa maasim ni.
44005013	Sↄsↄ daa ka sufukpeemni din nin toaai n-kyɛ ka ba la'am n-tabli ba saani, halli ni nyaandↄliba maa daa mari gyirima niriba maa saani pam.
44005014	Ni di zaa yↄri, dↄppa ni pↄ'aba pam daa niŋni ti Dugma yɛdda m-paasira nyaandↄliba ban pun bɛ ni maa zugu.
44005015	Lala maa zugu ka niriba daa ziiri ba baaridima n-kyɛnni sↄkpaŋŋa n-doontiri gadu ni sↄna zugu, ni, Piita yi ti gatta, baseeba di yi ti kpɛ halli u sisii maasim ni gba.
44005016	Zama daa la'am tinkpansi maa ni, n-kyɛnni Gyɛrusalɛm na n-ziiri ba baaridima maa na, m-paasi baseeba arizimbeeri ŋↄn daa daamni maa, ka ba zaa daa nya tippu.
44005017	Ka Gyeeŋŋu Toondaana maa ni u taaba ban daa dↄli Saddusidima soori la daa doaai n-zabri ba nyuuri pam.
44005018	Ba daa gbaai tuumudima maa n-kpeesi sarika duu ni.
44005019	Amaa yuŋŋu daa ti paai ka ti Dugma malaaka daa yoaai sarika maa dunↄya maa ka daa yiisi ba na,
44005020	ni, "Ya kyɛma nti zaani Gyeeŋŋu Yiri maa puuni n-yɛli niriba maa lahabaari maa zaa zaŋŋi n-kyaŋŋi beesigu paalli wa ni."
44005021	Tↄ; beoo ŋↄn daa ti neaai, ba daa kpɛ Gyeeŋŋu Yiri maa ni, ka daa piili n-wulisiri niriba hoo malaaka maa ŋↄn yɛli ba seem la. Ka Gyeeŋŋu Toondaana ni u nyaaŋŋa ŋↄn daa ti paai kootu duu ni ka daa booli kpambaya maa ni Izraɛli kpamma zaa ni ba la'am na, ba daa tum sarika maa ni m-boori tuumudima maa.
44005022	Amaa Pirinsi maa ŋↄn daa paai sarika maa ni, ba daa bu nya ba bɛni, ka daa labi na n-tisi lahabaari,
44005023	ni, "Ti nya ka dunↄya maa kpari ni suŋŋa, ka ban guri maa zɛ za'anↄya maa ni, amaa tin yoaai ti bu nya sↄ duu maa puuni."
44005024	Ban daa wum lahabaari maa, di daa gyɛri Pirinsi toondaana ni gyeeŋŋu kpambaya maa pam, ka ba daa birisiri, ni, anŋↄ ya n-naai la wula?
44005025	Di saha maa ka sↄ daa kpɛ na n-yɛli, "Ya gↄsima! Yan sa zaŋŋi dↄseeba n-niŋi dansarika duu ni la - ba zɛ la Gyeeŋŋu Yiri maa ni n-wulisiri niriba maa."
44005026	Ka Gyeeŋŋu Yiri Pirinsi toondaana maa daa doaai n-zaŋŋi u nyaaŋŋa n-kyaŋŋi nti zi tuumudima maa na; amaa ba daa bu zaŋŋi yaa n-gbaai ba, dama ba daa zↄri la zama maa dabeem, ni, di pa seem ba nin lↄbi ba kuga.
44005027	Ban daa zi ba na sahanseaa la, ba daa kyɛ ka ba zaani la'aŋŋu maa puuni, ka Gyeeŋŋu Toondaana maa daa boosi ba, ni,
44005028	"Ti daa bu zaali ya zaalikpeemni, ni, yan di laa n-wulisiri yuuri wa zugu?", ni, "Amaa ya mun daa pun kyɛ ka yɛligu wa yɛligi m-paali Gyɛrusalɛm tiŋŋa zaa. Halli ya boori ni ya kyɛ ka doo wa kum taalli tabli ti gba."
44005029	Ka Piita ni u taaba daa labsi n-yɛli, "Ti nin sakki la Naawunni noori, ka pa ninsaala noori.
44005030	Naawunni, sↄ ti badima ŋↄn daa gyeem maa: ŋↄna n daa neaai Yisa kum ni. Yarima muna daa pun zaŋŋi u n-kpaasi n-yuli doo zugu ka ku u.
44005031	Ŋↄn ka Naawunni mun daa duusi n-ziili u nudirigu ya'ari ziziiya, hoo nabiiya ni tuligra. U nin ti kyɛ ka Izraɛli dima takki ba halibeoo n-kyɛ ala'akyi, ka Naawunni naayi kyɛ ba tumbeeri taalli m-pɛŋŋi ba.
44005032	Tirima n nyɛ ban nya ka wum anŋↄ zaa ŋↄn daa niŋi seem la, ka ti yɛtti niriba lala; ka yɛtti zaŋŋi n-kyaŋŋi Naawunni Vuusim Kasi yɛla, sↄ Naawunni ŋↄn zaŋŋi n-ti seeba ban deaai u yɛligu maa."
44005033	Ban daa wum dinŋↄ maa, suuri daa ku ba, ka ba daa boori ni ba ku tuumudima maa.
44005034	Amaa Farisisↄ ŋↄn yuuri daa boonni Gameeliyɛli daa doaai ni u tↄ'asi la'aŋŋu maa ni. U daa nyɛ zaaligu la karimbasↄ daadam maa zaa ŋↄn daa tisiri gyirima n-gaari karimbadima zaa. U daa yɛli, ni, ba yiisim niriba maa beela,
44005035	ka u daa tↄ'asi n-ti ba n-yɛli, ni, "Ya Izraɛli dima wa, ya teesim suŋŋa m-baŋŋi yan ya n-zaŋŋi dↄppa wa n-niŋi seem maa.
44005036	Ya bu nya? - sahanseaa la ka Tiyudaasi daa yi na n-yɛli, ni, u nyɛ la ninvugtibsisↄa, ka niriba kↄbsinaasi daa dↄli u; amaa ba daa ku u, ka ŋↄn ni ban yɛla zaa daa yi naai la yↄri.
44005037	Ŋↄnŋↄ nyaaŋŋa ka Gyuudasi, Galilii nira la, gba daa yi na, niriba kaaligu la saha, ka daa zaŋŋi ninvugseeba ka ba daa bu sakki Gↄmnanti yɛligu. Ba daa ku u gba ka u nyaandↄliba zaa daa wurigi.
44005038	Dizugu, yɛttↄ'aseaa kan zɛya wa ni, man ya n-kpaamni ya, ni, ya kyɛli dↄppa wa m-basi, ka ba kyaŋŋi. Dama ba yɛligu, ni ba tuma maa, yi nyɛ la ninsaala dinni, a nin lu.
44005039	Amaa a yi yi la Naawunni saani na, ya ku toaai n-goaai niriba wa. Di ya n-kyɛ ka ya zabri ni Naawunni!" Ka u yɛttↄ'a wa daa kyɛ ka ba takki ba teesa.
44005040	Ka ba daa booli tuumudima maa na n-feebi ba, ka daa yɛli ba, ni, ba di laa n-tↄ'asi Yisa yuuri yɛla, ka daa kyɛ ka ba bakki n-kyaŋŋi.
44005041	Ba mun daa yi la'aŋŋu maa ni ni sufumaasim, dama ba daa sumsi ni ba diisi ba vi Yisa yuuri maa zugu.
44005042	Beoo kam ba daa bɛ Gyeeŋŋu Yiri maa ni, ni niriba yiya puuni, ka daa bu kyɛ wulisigu; ba daa na kpalim m-moonni la lahabasuŋŋu, ni, Yisa n nyɛ Masiiya - Masisↄ Naawunni ŋↄn tum na ka laa n-diisi u naam.
44006001	Sahanseaa Yisa nyaandↄliba maa ŋↄn daa zoaari m-paasiri la, nangbankpeemni n daa lu ba puuni; di daa nyɛ la seeba ban tↄ'asiri Griiktiri la ni ban tↄ'asiri Hibruuli la sunsukkuni. Griiktiri dima maa daa galimni la Hibruuli dima maa, ni, "Ban yi tↄtti diibu n-tisiri dabsa zaa la, ti pukↄya bu nyari ba tↄrli."
44006002	Lala zugu ka tuumudima piiya ni ayi la daa booli nyaandↄliba zaa ni ba la'amma taaba, ka yɛli ba, ni, "Tirima kyɛli Naawunni yɛligu tuma ka gↄsiri diibu yɛla, bee? Ay! - lala ka soori!
44006003	Dizugu, ti mabiisi, ya yiisim ya niriba ayↄpↄi, seeba ban bɛ ninvugsuma m-mari Naawunni Sii Kasi yiiko, ni yɛm; ka ti ti kyɛ ka ba su diibu tuma maa.
44006004	Ka tirima mun zaŋŋi ti sufu zaa n-niŋni Naawunni puusigu ni lahabasuŋŋu wulisigu ni."
44006005	Ka ba zaa daa sakki n-ti yɛligu wa, ka daa yiisi Sitiivin ŋↄn daa mari yɛdda pam ni Vuusim Kasi yiiko la, ni Filipi ni Pirↄkyↄrusi, ni Nikanoori, ni Taimoon, ni Paamɛnaasi, ni Nikↄlaasi ŋↄn daa yi Antiyↄkku ni na la, ka daa pun yi Griika dima gyeeŋŋu soori la ni, ni u ti dↄli Yɛhudiya dima dinni.
44006006	Niriba wa ka ba daa zaŋŋi n-wulisiri tuumudima maa, ka ba daa susi Naawunni n-ti ba ka zaŋŋi ba nuusi m-pa ba zugri n-diisi ba tuma maa.
44006007	Tↄ; ka di nyaaŋŋa ka Naawunni wulisigu wumpu maa daa kur yɛligri ni, ka ban daa dↄli Yisa soori maa kaaligu daa nↄbi Gyɛrusalɛm puuni, halli ka Yɛhudiyadima maalimaanniba pam daa sakki n-deaai Yisa yɛdda.
44006008	Sitiivin muna - Naawunni daa zaŋŋi gyirima ni yiiko n-ti u, ka u daa tum alahazibu tunkara ka Yɛhudiyadima niriba daa nya.
44006009	Amaa ninvugseeba daa doaai n-ŋmɛ nangbankpeemni ni Sitiivin. Ninvugseeba ban daa la'amni ban daa boonni 'Sumaŋŋa La'aŋŋu Duu' la ni maa n daa nyɛ ba, ni Sairiini dima ni Alɛkzandiriya dima, ni seeba ban daa yi Silisii na, ni Ԑseaa.
44006010	Amaa ba daa bu nyaŋŋi Sitiivin, dama Naawunni Siiya yɛm daa bɛ u yɛttↄ'a maa ni.
44006011	Dizugu ba daa bↄ dↄseeba ni ba yɛlima, ni, ba wumiya ka Sitiivin tↄ'asiri n-galimni Musa yɛla, halli ni Naawunni yɛla gba.
44006012	Ban daa tↄ'asi ba ziri yɛttↄ'a lala maa, ba daa kyɛ ka niriba zaa daa doaai n-gbaai Sitiivin, ban ni ba kpamma ni ba karimbadima maa m-paasi, m-mari u n-kyaŋŋi tiŋŋa maa kpambaya saani ni ba kari u sariya.
44006013	Ba daa kyɛ ka ninvugseeba kpɛ na n-tↄ'asi m-ma'ai ziri, ni, "Doo wa kur tↄ'asiri ni n-galimni Naawunni Gyeeŋŋu Yiri la, ni zaaligu maa.
44006014	Ti wumiya ka u yɛli Yisa ŋↄn daa nyɛ Nazarɛti nira la yɛla, ni, ŋↄna nin sa'am Naawunni Gyeeŋŋu Yiri wa, ka takki ti kaya seesi Musa ŋↄn daa zaŋŋi n-ti ti la."
44006015	Ka seeba ban daa zi sariya karibu zii la ni zaa nini daa gↄsiri la Sitiivin la, ka ba daa ti nya u nindaa maa, ka ka ŋmanni la hoo malaaka dinni.
44007001	Ka di saha maa ka Gyeeŋŋu Toondaana maa daa boosi Sitiivin, ni, "Di zaa nyɛ la yɛlimaŋni, bee?"
44007002	Ka Sitiivin daa gyɛrigi n-yɛli, "M badima, ni m mabiisi, ya wumma! Ti yaaba Ibrahim ŋↄn daa bɛ Mɛsↄpↄteemiya tingbaŋŋu ni la, ka na bu yisigi n-kyaŋŋi Kyaraani tiŋŋa - di saha ka Naawunni, Gyirima Daana, daa kasigi u maŋŋa n-wulisi u lala saha maa,
44007003	nti yɛli u, ni, 'Kyɛl i tingbaŋŋu wa, ni i dↄ'am zaa, ka bakki n-kyɛ tingbanseaa man ya wulisi i maa na.'
44007004	Di saha u daa kyɛ u tiŋŋa maa, Kalidii dima tiŋŋa la, ka daa kyaŋŋi nti bɛ Kyaraani tiŋŋa. U ba ŋↄn daa ti kpi, Naawunni daa kyɛ ka u yi bɛni ka gaari m-paai la tingbanseaa yan na bɛ ni la.
44007005	Ka daa bu ti u tingbanseaa zaa ni u bɛ ni n-su ka, halli beela; amaa ka daa yɛli u, ni, u nin zaŋŋi tingbaŋŋu maa n-ti u ni u nyaaŋŋa zaa, ka ba nin ti di ka faari n-su, halli ni di saha maa ti yaaba Ibrahim daa ka biiya.
44007006	Naawunni daa yɛli kanŋↄ yɛttↄ'a, ni, u ya'ansi nin ti bɛ tinseelli ni, ka tiŋŋa maa niriba nin zaŋŋi ba n-kyɛ ka ba leebi ba daaba n-niŋi ba wahala yuuma kↄbsinaasi.
44007007	Ka laa n-yɛli Ibrahim, ni, 'Amaa man nin ti kyɛ ninvugseeba ban su ba maa saani na ka darigi ba tuba pↄi, ka naayi kyɛ ka i niriba maa yi na m-bɛ kpa n-gyeemni ma.'
44007008	Ka Naawunni daa zaali dↄppa gunibu kaari, ni di ti wulisi ŋↄn ni Ibrahim ŋↄn loori la taaba nangbanyinni seem. Tↄ - ka dizugu ban daa dↄ'ai Ibrahim bii Yisahaaku sahaseaa la, ba daa guni u daba anii daari maa; Yisahaaku bii mun daa nyɛ Yaakubu, ka Yaakubu mun daa dↄ'ai u bidibsi pii ni ayi la, tin boonni seeba Izraɛli za'anↄya kpamma maa.
44007009	Ka kpamma maa daa ti zabi nyuuri n-niŋi ba tinzↄ Yisifu, n-daa ti zaŋŋi u n-koosi n-ti Igyipti dima. Amaa Naawunni daa zaani u nyaaŋŋa Igyipti tingbaŋŋu maa ni,
44007010	n-yiisi u wahala zaa puuni; ka laa n-ti u bamsim, ka kyɛ ka u nya gyirima Igyipti naaba NaaFirawuna saani. Ka Naaba daa kyɛ ka u su ŋↄn NaaFirawuna yiri zaŋŋi n-tabli Igyipti tingbaŋŋu maa zaa.
44007011	Di saha ka kↄm daa ti lu Igyipti ni Kyɛna'an tingbana zaa ni, ka daa ti niŋi ba wahala pam; ka ti yaadima maa daa boori bundirigu ka kↄŋŋi.
44007012	Tↄ, ka di saha maa ka ti yaaba Yaakubu daa ti wum, ni, kyi bɛ Igyipti tingbaŋŋu ni; ka u daa daŋŋi n-tum ti yaadima maa, ni ba kyaŋŋi Igyipti nti da a na.
44007013	Di nyaaŋŋa ka ba daa ti laa n-doaai n-kyaŋŋi buyi kyɛnni. Di saha maa ka Yisifu daa zaŋŋi u maŋŋa n-wulisi u bɛya dima ka ba daa baŋŋi u, ka NaaFirawuna gba daa baŋŋi Yisifu bɛya maa ŋↄn nyɛ seeba.
44007014	Tↄ, ka dizugu Yisifu daa tum, ni ba booli u ba Yaakubu ni u yiri dima zaa na - ba daa paai ninvugpisiyↄpↄi ni anu.
44007015	Ka Yaakubu daa yisigi n-kyaŋŋi nti zinni Igyipti, halli ka ŋↄn ni ti yaakpamma zaa daa ti ka ni.
44007016	Ka ba daa zi ba n-labi Sɛkyeem tiŋŋa na, nti sↄ'ai ba ba gbala ziseaa ni, Sɛkyeem ziseaa ka ti yaaba Ibrahim ŋↄn daa zaŋŋi anzulifa n-da Heemↄri biisi saani la.
44007017	Tↄ. Ka Naawunni ŋↄn daa pun yɛli Ibrahim, ni, u nin suŋŋi u seem la, ka di saha daa naayi pↄtta; di saha maa ka ba zuliya maa daa nↄbi n-zoaai pam Igyipti tingbaŋŋu maa ni,
44007018	halli ka dↄsↄ ŋↄn daa zi Yisifu yɛla daa ti di Igyipti naam,
44007019	ka daa zaŋŋi u teesibeeri n-namsiri ti yaadima ka mugsiri ba. U daa kyɛ ka ba zaŋŋi ba bileesi m-basira, ni ba ku laa n-nya biisi ban vu yaasa.
44007020	Di saha ka ba daa dↄ'ai Musa, ka u daa veeli pam ka Naawunni nini tigi u yɛla; ka u ba ni u ma daa mari u duu ni halli nti paai gↄya ata u ba yiri.
44007021	Di nyaaŋŋa ka sahanseaa daa ti paai ni ba zaŋŋi bii maa m-basi, ka NaaFirawuna bipuŋŋa daa piisi u nti wubsi n-zaŋŋi u, ni u leebi u mammaŋŋa biiya.
44007022	Ka Musa daa bamsi Igyipti dima bamsim zaa nti leebi yaa daana u yɛttↄ'a zugu ni u tuma zugu m-paasi.
44007023	Tↄ: Musa ŋↄn daa ti paai u yuuma pisinaasi, ka di daa kyɛ u sufu ni na, ni, u kyɛm nti kaai u dↄ'ariba, Izraɛli dima la.
44007024	Ka u daa kyaŋŋi nti nya ka Igyipti dↄsↄ ŋↄn mugsiri ŋↄn Musa dↄ'ariba maa yinni ka di daa bu dↄli soori, ka u daa ŋmɛ Igyipti doo maa n-ku u.
44007025	U daa teesiya, ni, u mabiisi nin baŋŋi, ni, Naawunni n tum u na ni u ti fa ba m-basi, amaa ba daa bu baŋŋi lala.
44007026	Ka dizugu beoo ŋↄn daa ti neaai ka Musa laa n-yi nti nya Izraɛli dima maa niriba ayi ŋↄn zabra. Ka u kyaŋŋi ni u ti goaai ba ka yɛli, 'M mabiisi, ya baŋŋma, ni, ya nyɛ la mabiitiri yinni dima; ka wula ka ya ŋmaligi n-zabra?'
44007027	Amaa ŋↄn daa niŋni u kpeaa putoo maa daa gyɛ la suuri n-niŋi Musa ka boosi u, ni, 'Ŋↄni n lee n-zaŋŋi nyini n-leebi ti toondaana, bee, ti sarikatta?'
44007028	ni, 'I boori la i ku ma, hoo nyin sa ku Igyipti doo la seem maa, bee?'
44007029	Tↄ; ka Musa ŋↄn daa wum lala maa, ka u daa zↄ n-kyaŋŋi Midiyan tingbaŋŋu ni. Bɛni ka u daa kpalim m-bɛ ni, halli nti dↄ'ai u bidibsi ayi.
44007030	Di yuuma pisinaasi nyaaŋŋa ka malaaka daa pusi n-yi Musa zugu na, yoo kan yuuri boonni Sainayi la ni, n-ŋmanni hoo bugum n-diri tutuuri puuni.
44007031	Ka Musa ŋↄn daa nya lala ka di gyɛri u, ka u vuui m-paai bɛni ni u ti gↄsi suŋŋa. Di saha ka u daa wum ti Dugma kukↄri, ka u tↄ'asiri n-tiri u, ni,
44007032	'Mani n nyɛ Naawunni ka i badima gyeemni ma. Halli Ibrahim Naawunni n nyɛ ma, ni Yisahaaku Naawunni, ni Yaakubu gba.' Ka dizugu dabeem daa gbaai Musa ka u ningbiŋŋu daa gyigra; ka u daa bu laa n-sakki n-gↄsiri bɛni.
44007033	Ka ti Dugma daa laa n-yɛli u, ni, 'Pirigma i namna maa, dama nyin ŋↄn zɛ seela maa nyɛ la din bɛ kasi n-ti ma!'
44007034	Ni, 'M pun nya n niriba ŋↄn diri wahala seelli Igyipti dima nuu ni, ka laa n-wum ba fabla zaa; lala zugu ka n sigi na ni n ti fa ba m-basi.' Ka yɛli, ni, 'Ka dizugu kyɛm na ka n taasi i Igyipti tingbaŋŋu ni.'
44007035	Dinŋↄna - ya bu nya? - ŋↄn Musa sↄ Izraɛli dima ŋↄn daa za'asi n-yɛli u, ni, 'Ŋↄni n lee n-zaŋŋi i n-leebi toondaana bee, ti sarikatta?', ŋↄna ka Naawunni daa tum na ni u ti leebi ba toondaana ni ŋↄn nin fa ba m-basi. U daa niŋi lala, malaaka sↄ ŋↄn daa pusi n-yi u zugu tutuuri maa puuni la suŋŋsim zugu.
44007036	Ka u siri daa fa ba n-yiisi ba na, ka daa tumni alahazibu tuma ni tunkara pam Igyipti puuni, zaŋŋi n-kyaŋŋi TeekuZeoo ziiya, halli yoo ni gba, ban daa goori bɛni sahaseaa yuuma pisinaasi la.
44007037	Tↄ; ŋↄn Musa daa nyɛ dↄsↄ ŋↄn daa yɛli Izraɛli dima, ni, 'Naawunni nin yiisi sↄ ŋↄn nyɛ ya dↄ'ara, n-kyɛ ka u niŋi anabi hoo mani ŋↄn bɛ seem la.'
44007038	Ŋↄna n daa nyɛ sↄ ŋↄn daa zaani ti Izraɛli badima ni malaaka sunsukkuni. Dama ba daa la'am yoo ni, ka malaaka maa daa tↄ'asi n-ti ŋↄna, Sainayi zoori zugu, ni u ti yɛli n-ti ba. Bɛni maa ka u daa deaai Naawunni yɛligu din tiri nyↄvuri maa yɛla n-wulisiri n-tiri ti na.
44007039	Amaa ti yaadima maa daa za'asi u noori ka waligi ba mansi ka kyɛ u, ka boori Igyipti lappu:
44007040	ka daa yɛli Aruuna, ni, u zaŋŋma salima m-maali wuna n-ti ba, wunseesi ŋↄn nin kyaŋŋi ba tooni n-guri ba yɛla, ni, 'Ŋↄn Musa muna - sↄ ŋↄn daa yiisi ti Igyipti ni na la - ti bu laa m-mi din niŋi u.'
44007041	Di saha ka ba daa maali bunni hoo na'abila, ka kↄri bunkↄbri m-maali ka, ka ba sufu pɛligi pam ban daa zaŋŋi ba nuusi m-maali bunseelli maa zugu.
44007042	Ka dizugu Naawunni daa yiisi u nuu ka kyɛ ba, ka ba daa susiri la saŋmariwuusi: lala zugu ka anabisↄ daa sↄbi n-dooli Bukku maa puuni, ni :- 'Ya Izraɛli dima wa! Yan daa bɛ yoo ni maa - Halli nti paai yuuma pisinaasi la - Lala saha maa zaa, yan daa kↄrigri bunkↄbri maa Man Naawunni ka ya daa kↄrigri n-ti ma, bee?
44007043	Ay! Ya daa ziiri ya wunseesi duri - Wunseaa yan boonni "Mↄlↄkyi" la, Ni ya saŋmariwuseaa yan boonni "Rɛfan" la. Ya daa maali buna ni ya puusiri a ni: Dizugu man nin zaŋŋi ya nti basi, N-taasi ya Babɛlↄn tiŋŋa tooni sa.'
44007044	Tↄ, ka ti yaadima ŋↄn daa bɛ yoo ni la, ba daa mari la Naawunni tanti duu; kana ka ba daa maali, ka ka daa ŋmanni la hoo Naawunni ŋↄn daa tↄ'asi Musa n-wulisi u seem maa.
44007045	Tↄ; ka ti yaadimseeba ban daa pa nyaaŋŋa la daa deaai duu maa m-mari ka n-zi na - ban ni Gyↄsuuwa daa niŋi lala. Di daa nyɛ la ban daa katti niriba burabura la saha, ninvugseeba Naawunni ŋↄn daa yiisi m-basi ka kyɛ ka u niriba kpɛ na. Ka ba daa kpalim m-bɛ lala, halli nti paai NaaDauda saha.
44007046	Ŋↄn Dauda ka Naawunni nini daa tigi u yɛla, ka dizugu u daa susi soori Naawunni saani ni u ti bↄ gyeeŋŋu ziiya n-ti u yaaba Yaakubu yiri dima.
44007047	Amaa u bii NaaSulɛmaana maa n daa ti mɛ Naawunni Gyeeŋŋu Yiri maa.
44007048	Amaa dinŋↄ zaa nyɛ la yↄri, dama Naawunni Ŋↄn Ka Kpeaa bu kpeeri nuusi ŋↄn mɛ duseaa puuni m-bɛ ni. Ka dizugu anabisↄ n daa yɛli, ni :-
44007049	'Dinŋↄ ka ti Dugma yɛtta: "Arizana nyɛ la n naam ziziiya, Tingbaŋŋu maa mun nyɛ n gbaya ŋↄn tↄmni seela: Ka yiri bↄ ka ya lee n-ya m-mɛ n-ti ma? Bee, luginseelli m bɛ duniya wa ni Ka n nin zinni n-vuusira?
44007050	Pa mani n daa zaŋŋi n nuusi m-maali anŋↄ zaa?" ' "
44007051	Tↄ; ka Sitiivin daa laa n-yɛli ba, ni, "Tↄ, yan tuppuwumni dima wa! Ya nyɛ la seeba ban za'asiri yɛlimaŋni, hoo tinzundima ban bu guni la ŋↄn bɛ seem la! Saha kam ka ya zabri Naawunni Siiya Vuusim Kasi maa. Yan niŋni seem la, ya yaadima soori ka ya dↄli maa!
44007052	Anabisↄ n daa bɛ ni ka ya yaadima daa bu namsi u, halli yinni gba, bee? Ba daa bu ku Naawunni tuumudima maa? - Naawunni ŋↄn daa pun tum tuumuseeba maa ni ba daŋŋi m-moonni Yɛlimaŋni Daana ŋↄn ya n-kyɛ na la yɛla maa. Ka pampaŋŋↄ yarima mun gbaai la Yɛlimaŋni Daana mammaŋŋa n-yi u nyaaŋŋa ka ku u.
44007053	Ya daa deaai Naawunni zaaligu malaakadima saani, amaa ka lee m-bu dↄli ka halli beela."
44007054	Tↄ: ka Sitiivin yɛligu wa ŋↄn daa lu ba tuba ni, ba sufu daa doaai pam, halli ka ba nyurimni ba kparima n-niŋni u.
44007055	Amaa Naawunni Sisuŋŋu daa paali Sitiivin ni, ka u wukki u zugu n-gↄsi saazugu n-nya Naawunni gyirima veelim, ka nya ka Yisa zɛ Naawunni nudirigu ziiya.
44007056	Di saha ka Sitiivin daa yɛli, "Ya nyama! N nya ka arizana lakkri ni, ka Ninsaala Bii maa zɛ la Naawunni nudirigu ziiya!"
44007057	Ka ba zaa daa gbaai kaasigu n-nyɛri ba tuba ka zↄ n-la'am n-gyiligi u na.
44007058	Ka daa gbaai u n-yiisi ba tiŋŋa maa tↄriga ni nti lↄbi u kuga. Ka ban daa di sɛhara n-galim u ka laa n-lↄbi u maa daa yeaai ba bunyeera nti dooli na'akyimbilisↄ tooni, ka u yuuri boonni la Sↄla.
44007059	Ban daa lↄbri Sitiivin kuga sahanseaa maa, u daa susi la ti Dugma n-tↄ'asiri, ni, "N Dugma Yisa, deaam n nyↄvuri!"
44007060	Ka gbaani tiŋŋa n-kaasi n-yɛli, "N Dugma, di zaŋŋi ba tumbeoo wa taalli n-ziili ba!" Ka ŋↄn daa yɛli lala n-naai, u daa ti leebi Naawunni dinni.
44008001	Ka Sↄla gba daa bɛ ni n-sakkri ban daa ku Sitiivin yɛla maa. Ka Sitiivin ŋↄn daa kpi la, ninvugsunseeba daa kpikki u n-kyaŋŋi nti sↄ'ai, ka daa fabli pam u kum zugu. Tↄ: ka di saha maa ba daa piili n-namsiri Yisa nyaandↄliseeba ban daa la'amni Gyɛrusalɛm timpuuni maa. Dizugu ba daa zↄ n-yirigri zaa, n-kyaŋŋi Gyuudii tingbaŋŋu ni Samɛrii tingbaŋŋu; kulla Yisa tuumudima kↄkↄ n daa kpalim timpuuni.
44008003	Sↄla mun daa kpalim n-dↄla Yisa niriba maa ni nimmoaa, ni u ti sa'am ba yɛla. U daa dↄli la yiri yiri n-gbaasiri ba, dↄppa ni pↄ'aba zaa, baseeba ban dↄli Yisa soori la, m-mari ba n-kyɛnni n-kpatti dansarika ni.
44008004	Tↄ; ka baseeba ban daa zↄ n-yirigi lala maa daa dↄli la tinsi tinsi n-tↄ'asiri Naawunni lahabasuŋŋu n-tiri niriba.
44008005	Filipi mun daa kyaŋŋi Samɛrii timpuuni. Ŋↄn daa ti paai la, u daa gbaai mooligu zaŋŋi n-kyaŋŋi Masiiya maa yɛla.
44008006	Di saha ka daadam pam daa la'am na, ka daa wumni Filipi yɛttↄ'a la ni nimbiri moaa, ka nyari tunkariseesi ŋↄn daa tumna. Ba daa yoaai ba tuba n-wumsi ŋↄn yɛli seem zaa.
44008007	Dama arizimbeeri daa kaasi ka yi ninvugseeba ban mari ba ni, ka wↄbsi ni gbarisi gba daa nya tippu;
44008008	ka di daa mari sufupeelim n-tiri ninvugseeba ban daa bɛ Samɛrii timpuuni maa.
44008009	Dↄsↄ n daa bɛ tiŋŋa wa ni ka u yuuri boonni Saimoon. U daa niŋni la tiim tuma, ka di daa mari alahazibu n-tiri ninvugseeba ban bɛ tiŋŋa maa ni la. U mun daa laa n-duusi u maŋŋa, ni, u nyɛ la ninvugtitaari.
44008010	Nira kam, bibila halli ni ninvugkurigu gba, daa maai ba mansi n-wum Saimoon yɛttↄ'a maa, ka yɛtti, ni, "Naawunni kpeeŋŋu daansↄ ban boonni, ni, 'Buntitaari' la n kur nyɛ u."
44008011	Din daa kyɛ ka niriba maa daa boori u yɛla maa daa nyɛ la : u daa pun tum u tiima tuma ba saani ka di daa yuui pam.
44008012	Amaa niriba ŋↄn daa ti sakki n-ti Filipi yɛttↄ'a maa, ni lahabasuŋŋu zaŋŋi n-kyaŋŋi Naawunni naam soori la, ni Yisa Masiiya yuuri yɛla, ba zaa daa deaai Naawunni koom suubu - dↄppa ni pↄ'aba zaa.
44008013	Saimoon mammaŋŋa gba daa sakki lala, ka ba daa su u gba koom. U daa zaŋŋi u mammaŋŋa n-tabli Filipi ni nimbirimoaa, ka daa nya Filipi ŋↄn daa niŋni tunkara ni alahazibu tunseesi, ka di daa gyɛri u pam.
44008014	Tↄ; di nyaaŋŋa Gyɛrusalɛm ni tuumudima maa ban daa ti wum, ni, Samɛrii dima sakki n-ti Naawunni yɛlisuma la, ba daa tum Piita ni Gyↄni ba saani na.
44008015	Piita ni Gyↄni ŋↄn daa paai na la, ba daa susi Naawunni n-tisi seeba ban pun sakki n-ti Yisa, ni, Naawunni Vuusim Kasi nin sigi ba saani na.
44008016	Dama ba daa na kur deaai la koom suubu ti Dugma Yisa yuuri zugu, ka Naawunni Sii Kasi la na bu bɛ ba saani.
44008017	Di saha ka Piita ni Gyↄni daa zaŋŋi ba nuusi m-pa niriba maa zugri ka Naawunni Sisuŋŋu daa kyɛ ba saani na.
44008018	Ka Saimoon daa nya Naawunni tuumudima maa ŋↄn zaŋŋi ba nuusi m-pa niriba zugri ka Sii maa kyɛ ba saani na seem maa, ka u daa zaŋŋi ligri ni u ti ti Piita ni Gyↄni,
44008019	ka yɛli ba, ni, "Ya tim man gba yaa kanŋↄ taabu, ka ninvugsↄ zaa man ti zaŋŋi n nuu m-pa u ni, Naawunni Vuusim Suŋŋu maa nin kyɛ di daama saani na."
44008020	Ka Piita daa labsi n-yɛli u, ni, "I nin kpi n-sa'am m-basi, nyini ni i ligri maa zaa! - nyin teesi, ni, i nin toaai n-zaŋŋi ligri n-da Naawunni piini maa zugu.
44008021	I ka yɛttↄ'aseaa dinŋↄ puuni; i nuu ka ti faari diibu yɛla ni, dama i sufu bu zɛ yimm suŋŋa Naawunni saani.
44008022	Dizugu kyɛli i tumbeoo ni i teesibeeri wa zaasa, ka susi ti Dugma; pa seem u nin di sugru n-ti i, i sufu ni teesa nyin teesi seem la zugu.
44008023	Dama n nya ka i zɛ la tumbeeri toom ziiya, ka ba pun zaŋŋi ala'akyi kutti m-ba i!"
44008024	Di saha ka Saimoon daa labsi n-yɛli u, ni, "Ya bɛlimma ti Dugma Naawunni n-ti ma, ni, nyin yɛli seem la di paai ma na!"
44008025	Ban daa yɛli Saimoon dinŋↄ maa, ba daa yi n-tↄ'asi Yisa yɛla n-tisi niriba maa ka wulisiri ba, ka daa labi n-kuli Gyɛrusalɛm. Ban daa bɛ soori zugu n-kunni maa, ba daa tↄ'asi Yisa lahabasuŋŋu maa n-tisi Samɛrii dima tinkpansi pam puuni.
44008026	Tↄ: ka Filipi muna - Naawunni malaaka daa tↄ'asi n-ti u ka yɛli u, ni, "Maalim siri n-dↄli nuzaa lugri soori, sↄseaa kan yi Gyɛrusalɛm n-kpa Gaza tiŋŋa ni la." - Ŋↄn daa yɛli sↄseaa la, yoo ni soori n nyɛ ka.
44008027	Ka Filipi daa doaai n-kyaŋŋi. Di saha maa ka Itiↄpiiya dↄsↄ daa dↄli soori maa zugu n-kunna. Itiↄpiiya tingbaŋŋu Naaba kpeema, namↄ'aliga, n daa nyɛ u - pↄ'aba naam n-daa la, ka ba boonni di, ni, 'Kandaasi'. Ŋↄn n daa su Pↄ'a-naaba maa tuma n-gↄsiri u neema ni u ligri yɛla zaa n-ti u. U daa pun kyaŋŋi Gyɛrusalɛm nti puusi Naawunni ka daa naai,
44008028	ka kpɛ u tarↄkku ni n-zinni, ka wuri datti u n-kyɛnna. Ŋↄn daa bɛ soori n-kunni maa, u daa karimni la anabi Aizaaya bukku la puuni.
44008029	Ka Naawunni Siiya daa yɛli Filipi, ni, "Kyɛm nti paai tarↄkku wa!"
44008030	Ka Filipi daa zↄ m-paai bɛni ka wum, ka doo maa karimni la Aizaaya bukku la puuni; ka u boosi u, ni, "Ammi, i baŋŋi nyin karimni seelli wa gbinni?"
44008031	Ka doo maa daa labsi n-yɛli u, "Sↄ yi bu wulisi ma, man mammaŋŋa ya niŋi la wula n-toaai m-baŋŋi di gbinni?", ka daa naayi yɛli Filipi, ni, u duum na n-zinni u tarↄkku maa puuni.
44008032	Tↄ, ka Aizaaya gbaŋŋu maa puuni luginseaa ka u daa karimni maa n-daa nŋↄa :- "I yi mari peoo n-wa ni i ti ku u, U yi bɛ la baalimm, ka bu yigra; Bee pɛbila ŋↄn ku kaasi U kↄrigri ziiya - Lala ka di daama gba daa bu yɛli seelli.
44008033	Ba daa zeem u ka di u sariya ba yuubu: Sↄsↄ ku toaai n-yɛli u nyaaŋŋa dima yɛla, Dama u laa n-ka duniya wa ni."
44008034	Tↄ, ka Itiↄpii doo maa daa yi boosi Filipi, ni, "Tↄ, ka dinŋↄna yɛlim ma: ŋↄni yɛla ka anabi la tↄ'asiri wa? U daa tↄ'asiri u mammaŋŋa, bee, sↄ mun sa?"
44008035	Ka Filipi daa gbaai u yɛttↄ'a maa ka piili luginseaa doo maa ŋↄn daa karimni ni la, n-wulisi u lahabasuŋŋu maa zaŋŋi n-kyaŋŋi Yisa yɛla.
44008036	Ban daa bɛ soori zugu n-kyɛnni la, ba daa ti paai la bↄ'aseaa ka koom daa bɛ ka ni. Ka Itiↄpii doo maa yɛli Filipi, ni, "I bu nya koom wa? Seelli bɛ ni din nin ta'ari ma, ni, n ku toaai n-deaai Naawunni koom suubu, bee?"
44008038	Ka yɛli sↄ ŋↄn duusiri tarↄkku maa, ni, u zaanma, ka ba daa zaani. Ka ŋↄn ni Filipi daa sigi na n-kyaŋŋi bↄkku maa puuni, ka Filipi daa naayi su u Naawunni koom maa.
44008039	Ka ban daa ti yi koom maa puuni na, ti Dugma Vuusim daa fa Filipi n-kyaŋŋi, ka Itiↄpii doo maa daa bu laa n-nya u yaasa, amaa u daa dↄli u soori n-kyɛnni ni sufupeelim.
44008040	Ka Filipi mun daa ti bɛ Azootisi tiŋŋa, ka u daa dↄli la bɛni tinsi maa m-moonni Yisa lahabasuŋŋu n-tiri ba, halli nti paai Sizariiya timpuuni.
44009001	Di saha maa ka Sↄla daa boori la nimmoaa ŋↄn nin niŋi seem n-ku Yisa nyaandↄliba. U daa kyaŋŋi Gyeeŋŋu Toondaana la saani
44009002	nti susi gbanseesi ka ba sↄbi n-ti la'aŋŋu duri an bɛ Damasikusi tiŋŋa niriba la, ni, u yi ti nya ninvugseeba ban dↄli Yisa soori bɛni, dↄppa ni pↄ'aba, ni, u mari la soori ni u gbaasi ba n-lↄ m-mari ba n-labi Gyɛrusalɛm na.
44009003	Tↄ: ka ŋↄn daa ti wa u Damasikusi maa ka daa ti pↄtti bɛni, ka neesim nyakki n-yi saazugu na nti gyiligi u.
44009004	U daa lu la tiŋŋa, ka wum ka kukↄri tↄ'asiri n-tiri u, ni, "Sↄla, Sↄla, bↄ zugu ka i namsiri ma?"
44009005	Ka Sↄla daa boosi n-yɛli, "Ŋↄni nla, n dugma?", ka u labsi n-yɛli. "Mani Yisa: mani ka i namsiri maa."
44009006	Ni, "Doaam saazugu yooma n-kyaŋŋi nti paai Damasikusi. Ba nin ti yɛli i nyin ya n-niŋi seem."
44009007	Ninvugseeba ban daa dↄli Sↄla maa daa wum kukↄri maa, amaa ba daa bu nya sↄa; ka ba daa kↄŋŋi yɛligu di zugu.
44009008	Sↄla mun daa doaai saazugu n-lakki u nini, amaa u daa zoomiya ka ban daa dↄli u maa daa dari u n-kyaŋŋi m-paai Damasikusi.
44009009	Sↄla daa zoomiya daba ata ka koom bee diibu daa bu gaari u noori ni.
44009010	Tↄ; ka nyaandↄlisↄ n daa bɛ Damasikusi tiŋŋa, ka u yuuri boonni Ananayasi. U daa zaasi zaasimni, ni, ti Dugma tↄ'asi n-yɛli u, ni, "Ananayasi!", ka u daa sakki, "Naa! Mani nŋↄa, n Dugma!"
44009011	Ka ti Dugma daa yɛli u, ni, "Kyɛm sↄseaa kan boonni 'Sↄtuusiri' la ni nti kpɛ Gyuudasi yiri m-boori Taasusi dↄsↄ ŋↄn yuuri boonni Sↄla la ziiya. Pampaŋŋↄ u na puusiri ni.
44009012	U pun nya zaasimni, ni, dↄsↄ ŋↄn yuuri boonni Ananayasi kpɛ u saani na nti siisi u, ni u nini maa ti neaai yaasa."
44009013	Ananayasi ŋↄn daa ti wum lala maa, u daa yɛliya, "Mma, n Dugma! Niriba pam pun ti ma doo wa lahabaari, ni, ŋↄn daa niŋi i niriba putoo Gyɛrusalɛm timpuuni,
44009014	halli ni u deaai soori gyeeŋŋu kpamma maa saani, ni, u mari la soori ni u kyɛ na n-gbaasi ninvugseeba ban gyeemni i la."
44009015	Ka ti Dugma daa labsi n-yɛli u, "Ni dinŋↄ zaa, kur kyɛma! Dama doo maa nyɛ la n tuntunsↄ ŋↄn ya mari n yuuri nti ti ban pa Yɛhudiyadima, ni ba nadima, ni Yɛhudiyadima maa m-paasi.
44009016	N nin wulisi u ŋↄn nin di wahala seem n yuuri zugu."
44009017	Di saha ka Ananayasi daa yi n-kyaŋŋi. U daa kpɛ yiri maa ni n-zaŋŋi u nuusi m-pa Sↄla zugu ka yɛli, "M mabii Sↄla, ti Dugma Yisa ŋↄn zaŋŋi u maŋŋa n-wulisi n-ti i soori maa zugu la, ŋↄna n tum ma i saani na, ni n kyɛ na nti neaai i nini la ka kyɛ ka Naawunni Vuusim Kasi bɛ i saani ni kpeeŋŋu."
44009018	Dinsaha maa ka bunseesi an daa ŋmanni hoo pɛ'ari n yi Sↄla nini ni n-lu tiŋŋa, ka Sↄla daa laa n-neaai. Di saha ka Ananayasi daa su Sↄla Naawunni koom.
44009019	U daa di diibu ka u yaa daa labi u na. Tↄ: Sↄla daa kpalim m-bɛ Yisa nyaandↄliseeba ban daa bɛ Damasikusi timpuuni saani n-yuui beela.
44009020	U daa piili n-yiisiri wa'azu tiŋŋa maa la'aŋŋu duri ni, ni, Yisa nyɛ la Naawunni biiya.
44009021	Di daa gyɛri ban wumni maa zaa, ka ba daa tↄ'asiri taaba, ni, "Yɛlimaŋni, pa dↄsↄ ŋↄn daa kyɛ ka ba gbaasiri lala yuuri nyaandↄliba maa la nŋↄa? Ka u daa niŋi lala Gyɛrusalɛm timpuuni pↄi, ka naayi kyɛ kpa na ni u ti gbaasi ba n-lↄ n-taasi bɛni n-niŋi gyeeŋŋu kpamma maa nuu ni. Pa ŋↄna nŋↄa?"
44009022	Sↄla mun daa kpaŋŋi u maŋŋa ni nimmoaa n-wulisiri, ni, yɛlimaŋni Yisa siri nyɛ la Masisↄ Naawunni ŋↄn tum na la. Dizugu Yɛhudiyadimseeba ban daa bɛ Damasikusi daa kↄŋŋi yɛlli, ni ba lusi u u yɛttↄ'a maa ni.
44009023	Saha daa ti paai ka Yɛhudiyadima maa daa la'am taaba ni ba ti baŋŋi ban nin niŋi seem n-ku Sↄla.
44009024	Amaa lala lahabaari daa paai Sↄla na. Ba daa yɛli, ni, ba nin guri tiŋŋa maa za'anↄya wuntaŋŋa ni yuŋŋu saha zaa, ni ba gbaai u n-ku u.
44009025	Amaa dindahinseaa, yuŋŋu ŋↄn daa ti sↄbgi sahanseaa la, u nyaandↄliba daa du tiŋŋa maa goomni zugu ka zaŋŋi la kusↄkku n-lↄ ka miisi n-kyɛ ka u sigi ka puuni, ka dinŋↄna ba daa sigsi u tiŋŋa maa kpaŋŋa.
44009026	Tↄ; ka dinŋↄna Sↄla daa labi n-kyaŋŋi Gyɛrusalɛm. Ka ŋↄn daa ti paai bɛni, u daa boori ni u paasi la Yisa nyaandↄliba la saani; amaa dabeem daa mari ba. Ba daa bu basi yɛm, ni, u dↄli la Yisa ni yɛlimaŋni.
44009027	Di saha ka Baanabasi daa zaŋŋi Sↄla n-kyaŋŋi nti puusi Yisa tuumudima maa. U daa wulisi ba din daa niŋi Sↄla soori maa ni seem maa, ni, ti Dugma daa kyɛ ka Sↄla nya u ka daa tↄ'asi n-ti u. Halli ni Sↄla ŋↄn daa bɛ Damasikusi timpuuni seem n-tↄ'asiri paalu ni, ni sufukpeemni, zaŋŋi n-kyaŋŋi Yisa yɛla ka u daa wulisi ba gba.
44009028	Di nyaaŋŋa ka Sↄla daa paasi ba zugu ka ba gyinni Gyɛrusalɛm timpuuni, ka u daa wulisi niriba zaa ni sufukpeemni, Yisa yuuri zugu.
44009029	Amaa ŋↄn ni Griika dima ŋↄn daa ti di azama halli nti ŋmɛ nangbankpeemni la, ba daa boori ni ba gbaai u n-ku u.
44009030	Ka u Yisa nyaandↄlitaaba ban daa ti baŋŋi lala maa, ba daa mari u n-kyaŋŋi Sizarii tiŋŋa n-zaali u soori, ni u kuli Taasusi tiŋŋa.
44009031	Tↄ; di saha ka Yisa niriba daa laa n-ka daaŋŋu Gyuudii tingbaŋŋu zaa ni, halli Samɛrii tingbaŋŋu ni Galilii gba ba daa bu nya yɛttↄ'aseaa. Ba daa nↄbri ni, n-tumni ti Dugma ŋↄn boori seem, ka bɛ ni Naawunni Sii Kasi sufukpeemni zugu.
44009032	Piita daa gyinni n-kaari la tinsi halli nti paai Naawunni niriba ban bɛ Lidda tiŋŋa ni.
44009033	U daa ti nya dↄsↄ ŋↄn yuuri boonni Iniyasi; gbariga n daa nyɛ u ka kur kpalim n-dↄya, ka di paai yuuma anii.
44009034	Piita daa yɛli u, "Iniyasi, Yisa Masiiya n tibi i, doaama n-kpabi i bundoaa wa!" Tↄ, ka Iniyasi di va n-doaai.
44009035	Ka niriba ban daa bɛ Lidda tiŋŋa ni, ni Seaarↄn tingbaŋŋu dima maa zaa daa nya u n-niŋi yɛdda n-ŋmaligi n-dↄli ti Dugma.
44009036	Tↄ; ka pↄ'asↄ n daa bɛ Gyↄppa tiŋŋa, Yisa nyaandↄliba sunsukkuni, ka u yuuri boonni Tabita, bee Dookasi (di gbinni n nyɛ, ni, 'Kparibuuwa'). U pupeelim ni u tunsuma daa ka tↄriga.
44009037	Amaa saha daa ti kyɛ na ka u beeri halli nti kpi. Ba daa peaai u kↄbeoo, ka mari u n-du n-kpɛ gyirambisa duseaa n-dooli.
44009038	Tↄ, ka ba tiŋŋa Gyↄppa ni Lidda tiŋŋa daa bu wↄ'a, ka dizugu nyaandↄliba maa ŋↄn daa pun wum, ni, Piita bɛ Lidda, ba daa tum niriba ayi bɛni ni ba ti booli u nimbirimoaa na. Ni, ba susim u, ni, "Kur kpaŋŋma i maŋŋa n-kyɛ yooma na!"
44009039	Piita ŋↄn daa wum lala, u daa doaai n-dↄli ba yooma. Ŋↄn daa ti paai na, ba daa mari u n-du saazugu n-kpɛ duu maa ni, ka pukↄya maa zaa daa gyiligi u na, n-kumna; ka ba daa wulisiri u neenseesi Dookasi ŋↄn daa sɛ n-ti ba, u nyↄvuri saha la.
44009040	Piita daa kyɛ ka ba zaa yi duu maa ni. U daa gbaani tiŋŋa ka susi Naawunni pↄi, ka naayi ŋmaligi n-kpa kum maa ka yɛli, "Tabita, doaam n-zaani!" Ka u daa neaai u nini n-gↄsi Piita ka doaai n-zinni.
44009041	Piita daa suŋŋi u ka u doaai n-zaani saazugu, ka daa booli Yisa nyaandↄliba ni pukↄya maa ni ba kpeem na, nti wulisi ba, ni, pↄ'a maa nya nyↄvuri.
44009042	Gyↄppa dima maa zaa daa wum lahabaari maa, ka ba pam daa niŋi ti Dugma yɛdda.
44009043	Piita mun daa kpalim Gyↄppa ka di yuui beela. U daa gbeeri la Saimoon, gbanzaba sↄ, yiri ni.
44010001	Dↄsↄ n daa bɛ Sizarii tiŋŋa ka u yuuri boonni Kↄniiliyusi. U daa nyɛ la toondaana sↄ ŋↄn daa su soogya kↄbga fukumsi, ka u soogyadima daa nyɛ ban boonni 'Italii Dima' maa.
44010002	Ŋↄn ni u yiri dima zaa daa dↄla Naawunni ni yɛlimaŋni. U daa suŋŋi Yɛhudiya faradima maa ka susiri Naawunni saha kam.
44010003	Di daa niŋi dahinyinni, zaŋŋi n-kyaŋŋi hoo wuntaŋŋa kurigu ata saha, ka doo wa daa nya zii. U daa kur nya Naawunni malaaka ka u kpɛ u saani na nti yɛli u, ni, "Kↄniiliyusi!"
44010004	Ka Kↄniiliyusi daa gↄsi u suŋŋa ka dabeem daa gbaai u; ka u daa sakki, ni, "Naa, n dugma! Bↄ n nyɛ di?" Malaaka maa daa labsi n-yɛli u, ni, "I wunsusigu yɛla ni i tunsuma n-tiri faradima zaa naayi paai la Naawunni teaari, ka u sufu maai i zugu.
44010005	Ka dizugu pampaŋŋↄ tumma niriba ni ba kyaŋŋi Gyↄppa m-bↄ Saimoon ziiya - ban pa sↄ yupaa, ni, 'Piita' la -
44010006	ka ba mari u na. U gbeeri la Saimoon sↄ, gbanzaba, saani; u yiri maa zɛ la teeku gbiriŋŋu ziiya."
44010007	Tↄ, ka malaaka maa ŋↄn ti u lahabaari wa n-naai, u daa bakki ka kyɛ u. Ka Kↄniiliyusi daa booli u yiri niriba ayi ni u soogyadima yinni ŋↄn gba daa dↄli Naawunni soori ni nimmoaa ka bɛ u yiri la ni.
44010008	U daa yɛli ba seelli kam din niŋi maa, ka daa tum ba Gyↄppa.
44010009	Tↄ; beoo ŋↄn daa ti neaai ka ban daa ti kyɛnni m-pↄtti Gyↄppa na, Piita daa du yiri la pii maa zugu, agbaa saha, ni u ti puusi Naawunni.
44010010	Di saha ka kↄm daa ti gbaai u, ka u boori seelli ni u di; ka ban daa maanni diibu sahanseaa maa, u daa nya zii.
44010011	U daa nya ka sangbana yoaai ka bunseelli daa sigri na, ka ka ŋmanni hoo tanti gbantitaari ban lↄ ka tuba anaasi n-sigsiri ka tiŋŋa na.
44010012	N-nya, ka bunkↄbri daa bɛ ka puuni - bunkyɛnna ni bunvuura, halli niinsi gba.
44010013	Ka u wum kukↄri, ni, "Piita, doaam n-kↄrigi n-ŋↄbi!"
44010014	Ka Piita daa labsi n-yɛli, ni, "Ay, n Dugma! N na zi n-di bunseelli kam kan kyisiri, bee, kan mari da'ari."
44010015	Ka kukↄri maa maali n-yɛli u, ni, "Naawunni ŋↄn tisi bunseelli, ni, 'bunsuŋŋu', nyin di kyisiri ka, ni, 'da'ari'!"
44010016	Tↄ, ka di daa niŋi lala napↄmbuta, ka bunni maa naayi labi n-du saazugu.
44010017	Piita ŋↄn daa kur teesiri yɛlli wa zugu ka di gyɛri u pam, lala saha ka dↄseeba Kↄniiliyusi ŋↄn sa tum la gba daa pun baŋŋi Saimoon yiri maa ziiya m-paai na n-zɛ samanni.
44010018	Ka ba daa booli m-boosi n-nya saana ŋↄn yuuri boonni Saimoon Piita la bɛ la yiri maa ni, bee?
44010019	Piita daa na kur teesiri ŋↄn nya seesi maa yɛla, ka Naawunni Sii maa ti yɛli u, "Dↄppa ata m boori i ziiya;
44010020	dizugu doaama n-sigi tiŋŋa ni sa! See ka i dↄli ba n-kyaŋŋi, ka di kyɛ ka i sufu gyɛri i di zugu. Man Naawunni n tum ba na."
44010021	Ka Piita daa sigi n-yɛli niriba maa, ni, "Mani ka ya boori maa. Dinŋↄna, bↄ zugu ka ya kyɛ kpa na?"
44010022	Ka ba daa labsi n-yɛli u, ni, "Naawunni malaaka ŋↄn sa wulisi Kↄniiliyusi seem la zugu. Ŋↄn Kↄniiliyusi mun nyɛ la soogya toondaana, ka u dↄli la soori ka gyeemni Naawunni, ka Yɛhudiyadima zaa tiri u gyirima. Malaaka maa sa yɛli u, ni, u kyɛ ka nyin kyɛ u yiri maa na ka u ti wum yɛttↄ'aseesi nyin mari n-yɛli u maa."
44010023	Ka Piita daa zi ba n-kpɛ ni ba ti gbɛ u saani. Tↄ; ka beoo ŋↄn daa ti neaai u daa niŋi siri ka ŋↄn ni ban n kyaŋŋi. Ka Gyↄppa ninvugseeba ban dↄli Yisa gba daa dↄli ba n-kyaŋŋi.
44010024	Ka beoo ŋↄn daa ti neaai yaasa, ba daa paai Sizarii tiŋŋa. Kↄniiliyusi daa pun booli u dↄ'am ni u zↄdima zaa, ni, ba la'amma na, ka daa guusiri ba soori maa zugu.
44010025	Piita ŋↄn daa ya kpɛ yiri maa ni, Kↄniiliyusi daa paai u bɛni n-gbaani u tooni.
44010026	Ka Piita daa yɛli u, "Doaama! Man gba nyɛ la ninsaala!"
44010027	Ka ba daa gbaai sↄsiga ni taaba ka kpeera, halli nti paai daadam zaa la'aŋŋu.
44010028	Ka Piita daa yɛli ba, ni, "Ya mi halli, ni, soori ka ni n-ti Yɛhudiya ninvugsↄ ni u ti la'am ni ninvugsↄ ŋↄn pa Yɛhudiya nira, bee, n-kpɛ u yiri ni. Amaa Naawunni wulisi ma, ni, n di kyisi ninsaalisↄ yɛla, ni, 'da'ari daana n nyɛ u'.
44010029	Dizugu, yan daa booli ma sahaseaa maa, n daa doaai n-kyɛ na ka bu guusi. Tↄ, ka dinŋↄna, ya bu ya n-kyɛ ka n baŋŋi bunseelli zugu yan booli ma na maa?"
44010030	Ka Kↄniiliyusi daa labsi n-yɛli, "Di dabsa anaasi nŋↄ ka n daa bɛ n yiri wa ni, saha hoo kanŋↄa, wuntaŋŋa kurigu ata saha, n-susiri Naawunni. Ka dↄsↄ ŋↄn bↄbi suturinya'ara daa pusi ya'abi n tooni na,
44010031	ka yɛli, 'Kↄniiliyusi, i wunsusigu yɛla ni i tunsuma n-tiri faradima zaa naayi paai Naawunni teaari ka u sufu maai i zugu.
44010032	Ka dizugu pampaŋŋↄ tumma niriba ni ba kyaŋŋi Gyↄppa m-bↄ Saimoon ziiya - ban pa sↄ yupaa, ni, 'Piita' la - ka ba mari u na. U gbeeri la Saimoon sↄ, gbanzaba, saani: u yiri maa zɛ la teeku gbiriŋŋu ziiya.'
44010033	Dizugu ka n daa tum yooma m-booli i maa, ka i gba niŋi suŋŋa n-kyɛ na wa. Pampaŋŋↄ ti zaa bɛ la Naawunni tooni ni ti ti wum Naawunni ŋↄn ya n-zaŋŋi yɛttↄ'aseaa n-ti i ni i ti yɛli ti."
44010034	Tↄ; ka Piita daa gbaai u yɛttↄ'a n-yɛli, "Pampaŋŋↄ n yi baŋŋiya, ni, di nyɛ la yɛlimaŋni, ni, Naawunni bu gamsira,
44010035	amaa u deaari butiri kam niriba ban gyeemni u ka tumni din tuusi seem la.
44010036	Yɛttↄ'a maa nyɛ la Naawunni ŋↄn zaŋŋi lahabasuŋŋu n-ti Izraɛli dima, ni, ba nin nya sufudoaa Yisa Masiiya zugu; ni, ŋↄn Yisa siri nyɛ la sↄkam zaa Dugma maa.
44010037	Ya zaa mi halli din daa piili n-niŋi Galilii tingbaŋŋu maa ni, sahanseaa Gyↄni ŋↄn daa mooli Naawunni koom suubu yɛla, halli nti paai Gyuudii tingbaŋŋu zaa.
44010038	Yisa, Nazarɛti doo maa yɛla nla: Naawunni ŋↄn daa kyɛ ka u Vuusim Kasi ni u yiiko bɛ u ni seem la, ka lala ka Naawunni daa wulisi, ni, u diisi u naam. Ni, u daa gyili n-tumni tunsuma ka tibri Sintaani ŋↄn daa daamni seeba zaa, Naawunni ŋↄn daa bɛ u saani zugu.
44010039	Tↄ. Ka dinŋↄna tirima n nyɛ u sɛhara dima; ti yɛtti, ni, ti siri daa bɛ ni n-nya ŋↄn Yisa ŋↄn daa niŋi seem Yɛhudiyadima tingbana zaa ni, halli Gyɛrusalɛm timpuuni gba. Ni, ba daa kpaasi u n-tabli doo zugu n-ku u;
44010040	amaa Naawunni daa doaai u kum ni di daba ata daari, ka kyɛ ka niriba nya u.
44010041	Pa sↄkam n daa nya u, amaa tirima - Naawunni ŋↄn daa pun yiisi seeba ni ti niŋi u sɛhara dima maa - tin daa nya u. Tin ni ŋↄna n daa la'am n-di ka nyu, u kum yisigri nyaaŋŋa maa.
44010042	U daa kpamsi ti, ni, ti wulisim niriba ka laa n-di sɛhara, ni, ŋↄna ka Naawunni yiisi ni u ti niŋi sↄ ŋↄn nin kari niriba kam zaa sariya - ban na nɛa, ni ban pun kpi zaa m-paasi.
44010043	Halli ŋↄn Yisa yɛla ka anabidima zaa daa tↄ'asiri n-diri sɛhara, ni, ŋↄn yuuri zugu ka nira kam zaa ŋↄn niŋi u yɛdda nin nya u tumbeeri kyɛ-m-pɛŋŋi."
44010044	Ka Piita ŋↄn daa na kur tↄ'asiri yɛttↄ'a wa, Naawunni Sii Kasi maa daa kpɛ ban wumni u yɛla maa zaa sufu ni.
44010045	Ka Yisa nyaandↄliseeba ban dↄli Piita na daa nya lala: Yɛhudiya niriba n daa nyɛ ba, ka di daa gyɛri ba pam, dama halli ban pa Yɛhudiyadima gba ka Naawunni tisi u piini, ni, u Sii Kasi maa kpaai m-paali ba.
44010046	Dama ba daa wum ka ba tↄ'asiri yɛttↄ'azuna balibubalibu m-pɛ'ari Naawunni. Di saha ka Piita daa boosi n-yɛli,
44010047	ni, "Sↄ nin toaai n-ta'ai niriba wa ni ba di su Naawunni koom? Ba deaai la Naawunni Vuusim Kasi maa hoo tin gba ŋↄn daa deaai u seem la."
44010048	Dizugu u daa ti noori ni ba suum ba Naawunni koom Yisa yuuri ni. Ka di nyaaŋŋa ba daa susi u, ni, u kpalimma m-bɛ ba saani n-niŋi dabsa ayi.
44011001	Tↄ. Yisa tuumudima ni ba nyaandↄlitaaba, seeba ban daa bɛ Gyuudii tingbaŋŋu maa ni la zaa, daa ti wum, ni, ninvugseeba ban pa Yɛhudiyadima daa deaai Naawunni yɛligu maa.
44011002	Ka Piita ŋↄn daa kyaŋŋi Gyɛrusalɛm sahanseaa la, baseeba ban daa dↄli Yɛhudiyadima kaari ni nimmoaa la daa ŋmɛ nangbankpeemni n-galimni u,
44011003	ka yɛtti, ni, "I kpɛ la yↄkↄla dima yiya ka nyin ni ban n di."
44011004	Dizugu Piita daa piili yɛttↄ'a n-yɛli ba din daa niŋi seem zaa deede,
44011005	ni, "Man daa bɛ Gyↄppa timpuuni, ka daa puusiri Naawunni; ka di daa niŋi ma hoo goom ka n gbisiri n-zaasira, ka n daa nya zii, ni, n daa nya ka bunseelli daa sigri na, ka ka ŋmanni hoo tanti gbantitaari ban lↄ ka tuba anaasi n-sigsiri ka halli nti paai man saani na.
44011006	Ka n daa gↄsi suŋŋa m-baŋŋi din bɛ ka ni, n-nya ka bunkↄbri daa bɛ ka puuni - bunkyɛnna ni bunvuura, halli ni niinsi gba.
44011007	Ka n daa wum kukↄri, ni, 'Piita, doaama n-kↄrigi n-ŋↄbi!'
44011008	Ka n daa labsi n-yɛli, ni, 'Ay, n Dugma! N na zi n-di bunseelikam kan kyisira, bee, m-mari da'ari.'
44011009	Ka kukↄri maa maali n-yɛli ma, ni, 'Naawunni ŋↄn tisi bunseelli, ni, "bunsuŋŋu", nyin di kyisiri ka, ni, "da'ari"!'
44011010	Tↄ, ka di daa niŋi lala napↄmbuta, ka bunni maa naayi labi n-du saazugu.
44011011	Di saha maa ka niriba ata daa paai na, n-zaani yiri seaa tin daa bɛ ni maa tooni, ni, ba tum ba la Sizariiya, ni ba kyɛ man saani na.
44011012	Naawunni Sii Kasi daa yɛli ma, ni, n di guusi ka dↄli ba n-kyaŋŋi. M mabiisi bayoobu wa gba daa dↄli ma n-kyaŋŋi, halli nti paai n-kpɛ doo maa yiri.
44011013	U daa yɛli ti ŋↄn daa bɛ u yiri maa puuni ka daa nya malaaka seem, ka u yi na nti yɛli u, ni, 'Tumma Gyↄppa m-booli Saimoon na - ban pa sↄ yupaa, ni, "Piita" la.
44011014	U nin tↄ'asi yɛttↄ'aseesi n-ti ya, an nin kyɛ ka nyin ni i yiri zaa nya tuliginsim.'
44011015	Tↄ; man daa piili n-tↄ'asi sahanseaa maa, Naawunni Vuusim Kasi daa kyɛ ba zugu na hoo ŋↄn daa pun kyɛ ti zugu na piiligu ni seem la.
44011016	Di saha ka n daa teaai ti Dugma ŋↄn daa yɛli seem, ni, 'Gyↄni daa zaŋŋi koom n-su ya, amaa yarim mun nin deaai Vuusim Kasi suubu.'
44011017	Dizugu Naawunni daa pun ti ba lala piini hoo piiniseaa ŋↄn daa ti ti, sahanseaa tin daa daŋŋi n-niŋi ti Dugma Yisa yɛdda la. Ka mani n nyɛ ŋↄni ka nin ta'ai Naawunni ŋↄn tum seem?"
44011018	Ban daa ti wum dinŋↄ maa, ba daa bu laa n-ga'ai, ka daa gbaai Naawunni pɛ'abu n-yɛtti, ni, "Ban pa Yɛhudiyadima gba ka Naawunni ti soori ni ba takki ba teesibeeri n-niŋi tuuba ni ba ti nya nyↄvuri!"
44011019	Tↄ. Sitiivin kuubu nyaaŋŋa ka Yisa nyaandↄliba daa nya namsigu pam Yɛhudiyadima tinsi la ni, ka ba pam daa wurim n-kyaŋŋi tinseesi, halli ka baseeba daa paai Fↄnisii tingbaŋŋu ni, ni Saapirusi tingbaŋŋu ni, ni Antiyↄkku tiŋŋa. Ba daa bu tↄ'asi Naawunni yɛligu n-ti sↄ na'ala Yɛhudiyadima kↄkↄa.
44011020	Amaa baseeba daa bɛ ni, ban daa yi la Saapirusi ni Sairiini tingbana la ni na, ka ba daa kyaŋŋi Antiyↄkku ka daa piili n-tↄ'asiri n-tiri Griikadima maa gba, n-yɛtti ti Dugma Yisa lahabasuŋŋu yɛla maa.
44011021	Ka Naawunni nuu daa bɛ ba saani, ka niriba pam daa niŋi yɛdda ka takki ba beebu n-deaai ti Dugma maa.
44011022	Dinŋↄ lahabaari maa daa ti paai Yisa niriba la'aŋŋu dima Gyɛrusalɛm timpuuni, ka ba daa tum Baanabasi ni u kyaŋŋi Antiyↄkku.
44011023	Ŋↄn daa paai bɛni nti nya Naawunni ŋↄn daa pun tisi piinisuma n-tiri bɛni niriba maa, u sufu daa maaya: ka u daa kpamsi ba, ni, ba kpaŋŋma ba mansi n-zɛ ti Dugma maa nyaaŋŋa ni nimbirimoaa.
44011024	Dama dↄsuŋŋu n daa nyɛ u, ka Sii Kasi daa bɛ u ni, ka u yɛdda gba zoaai. Di saha ka niriba pam daa la'am m-paasi ban daa dↄli Naawunni soori maa zugu.
44011025	Tↄ, ka dinzugu Baanabasi daa yisigi n-kyaŋŋi Taasusi tiŋŋa ni u ti bↄ Sↄla ziiya.
44011026	Ka ŋↄn daa ti nya u, u daa zi u n-labi n-kyɛ Antiyↄkku na. Ka Baanabasi ni Sↄla daa la'am ni Naawunni niriba bɛni n-niŋi yuummunni zaa, n-wulisiri niriba pam. Antiyↄkku ka ba daa piili m-boonni Yisa nyaandↄliba, ni, 'Kirisita niriba' la.
44011027	Di saha maa ka anabiseeba daa yi Gyɛrusalɛm n-kyɛ Antiyↄkku na.
44011028	Ba yinni ŋↄn yuuri boonni Agabusi la daa doaai, ka Naawunni Vuusim Kasi maa daa kyɛ ka u wulisi ba, ni, kↄm nin ti lu tinsi zaa ni. (Dinŋↄ siri daa niŋi la Klↄdiyusi naam saha.)
44011029	Ka dizugu Yisa niriba maa daa ŋmɛ saawara n-gbaai gbaari, ni, ba ya n-suŋŋi la ba mabiseeba ban bɛ Gyuudiiya la, sↄkam ni u yaa tↄriga.
44011030	Ba daa niŋi lala, ka kyɛ ka Baanabasi ni Sↄla deaai ba piini maa n-zi n-kyaŋŋi kpamma maa saani.
44012001	Di saha maa ka NaaHɛroodi daa piili n-gbaari ninvugseeba ban daa la'amni taaba n-dↄli Yisa soori maa n-niŋni ba putoo.
44012002	U daa kyɛ ka ba zaŋŋi takoobi n-ku Gyↄni beeri Gyeemsi la.
44012003	Ka ŋↄn daa ti nya ka lala niŋi Yɛhudiyadima la nya'asim maa, u daa gbaai Piita gba - dinŋↄ daa niŋi la Yakki-n-Gaari Kyuu la saha -
44012004	n-gbaai u n-kpeesi sarika duu ni. Soogyadima piiya ni ayoobu n daa guri u: ba daa puri ba la banaanaasi, ni ba deaari taaba n-guri u. Dama Naaba daa yɛnni, ni, Yakki-n-Gaari Kyuu ŋↄn ti ya n-gaari la, u nin yiisi u na n-ti zama maa.
44012005	Dizugu Piita daa kpalim m-bɛ sarika duu maa ni, amaa Yisa nyaandↄliba daa kur la'amni n-susiri la Naawunni n-tiri Piita ni nimbirimoaa.
44012006	Tↄ; ka saha maa ŋↄn daa ti paai, kaman beoo ka Hɛroodi ya yiisi Piita sarika maa ni na n-ti niriba maa. Ka lala saha maa, yuŋŋu, Piita daa gbisiri ni; ka ba daa zaŋŋi kyↄrimi n-ga u n-tabli soogyadima ayiyi u ya'a ayi zaa, ka daa guri u lala. Ka soogyaseeba daa zɛ n-guri sarika za'anↄroo maa m-paasi.
44012007	Di saha ka ti Dugma malaaka gbirigi n-yi bɛni na, ka neesim daa neaai sarika duu maa ni. U daa gbaai Piita bↄkku n-neaai u, ka yɛli u, "Doaam yooma!" Ka kyↄrimidima maa daa yi Piita nuusi ni n-lu tiŋŋa.
44012008	Malaaka maa daa yɛli u, ni, "Loom i sɛlooriga yooma ka piri i namna!", ka u daa niŋi lala. Ka u daa laa n-yɛli "Zaŋŋma i kparigu n-yɛ ka dↄli ma!"
44012009	Tↄ, ka Piita daa dↄli u n-yi duu maa ni, ka bu baŋŋi, ni, malaaka maa yɛla ŋↄn niŋi seem maa zaa nyɛ la yɛlimaŋni; u daa teesi, ni, u zaasiri ni.
44012010	Ka ba daa kyaŋŋi n-yakki soogyadima zaaziisi buyi, nti paai kutti za'anↄseaa kan yiiri timpuuni maa. Ban daa ti paai sahanseaa la, kyɛburu maa daa yoaai ka toori, ka ba daa yi. Ba daa dↄli la sↄroo n-kyɛnna, ka malaaka maa ti kyɛ Piita m-basi ka kyaŋŋi.
44012011	Di saha ka Piita daa ti baŋŋi din daa niŋi, ka yɛli, "M baŋŋiya! Di nyɛ la yɛlimaŋni. Naawunni n siri tum u malaaka ni u kyɛ na n-tiligi ma NaaHɛroodi nuu ni, ni Yɛhudiyadima ŋↄn yɛli, ni, ban nin niŋi ma seem la ni zaa."
44012012	Ka u teesi m-baŋŋi, ka kyaŋŋi Mariama yiri, ŋↄn bii daa nyɛ Gyↄni, sↄ ban daa boonni 'Maaki' la; bɛni ka niriba pam daa la'am n-susiri Naawunni.
44012013	Ka ŋↄn daa ti paai bɛni, u daa kpaasi za'anↄri kyɛburu maa, ka boonna; ka pↄ'asarisↄ ŋↄn yuuri daa boonni Rooda daa kyɛ na ni u ti baŋŋi din bɛ ni.
44012014	U daa baŋŋi kukↄri maa, ni, Piita n nyɛ u, ka u sufu daa maai pam; halli ka u bu yoaai n-ti u, amaa u daa zↄ n-kpɛ nti yɛli ba, ni, Piita zɛ la samanni.
44012015	Ka ba daa yɛli u, "Gyɛrigu wa!", amaa u daa kur tↄ'asiri ni nimmoaa, ni, di nyɛ la yɛlimaŋni. Ka ba daa labsi n-yɛli u "U malaaka n nyɛ u."
44012016	Di saha maa ka Piita daa kpalim n-kpaasiri ka boonna, ka ba daa naayi yoaai kyɛburu maa n-nya u, ka di daa niŋi ba alahazibu.
44012017	Ka u daa zaŋŋi u nuu m-bulisi ba, ni, ba kyɛli ba vuuri, ka tↄ'asi n-wulisi ba ti Dugma ŋↄn niŋi seem n-yiisi u sarika ni na. Ka laa n-yɛli, ni, ba yɛlim dinŋↄ n-ti Gyeemsi ni ba mabiisi zaa; ka naayi bakki n-kyaŋŋi seela.
44012018	Tↄ; ka beoo ŋↄn daa ti neaai, di daa gyɛri soogyaseeba ban daa guri Piita maa pam, ka ba daa boosiri taaba, ni, Piita bɛ la yani?
44012019	Ka NaaHɛroodi daa yɛli, ni, ba yiisim u na, ka ba daa bↄ u zii n-kↄŋŋi. Ka u daa boosi soogyadima maa boosa, ka tisi noori, ni, ba kuum ba. Di nyaaŋŋa NaaHɛroodi daa yi Gyuudiiya n-kyaŋŋi Sizariiya nti niŋi dabsa ayi bɛni.
44012020	Tↄ; ka NaaHɛroodi sufu daa yisigi n-niŋi Taaya ni Saidoon niriba ka ba daa la'am taaba n-kyɛ na ni ba ti nya u. Ba daa kur tↄ'asiri n-tiri Bilasitusi - ŋↄn daa gↄsiri Naaba duu yɛla n-tiri u la - halli ka u ti sakki ni u nin zↄ ba sindaani Naaba maa saani. Ba tinsi maa ŋↄn daa deaari ba bundira Naa maa tingbana ni la zugu n-daa la.
44012021	Ba daa zaali yɛttↄ'a maa dabsiri: ka dabsiri maa ŋↄn daa ti paai, NaaHɛroodi daa bↄbi u naam kpariveela ka zinni bimbinni maa zugu, ka tↄ'asi ba yɛttↄ'anya'asa.
44012022	Ka zama maa daa tasi n-yɛli, "Haaya! Di pa la ninsaala n tↄ'asiri wa, amaa Naawunni n tↄ'asiri maa!"
44012023	Di saha ka Naawunni malaaka daa ŋmɛ Hɛroodi ya'abi n-dooli, ŋↄn daa bu tiri Naawunni gyirima zugu. U daa poaai n-yiiri zunzuya, halli nti kpi.
44012024	Naawunni lahabaari maa daa yɛligiya ni ka mari yaa.
44012025	Di saha ka Baanabasi ni Sↄla daa tum ba tuma Gyɛrusalɛm timpuuni n-naai, ka daa labi Antiyↄkku tiŋŋa na. Ka Gyↄni sↄa, ban daa pa yupaa, ni, 'Maaki' la, daa dↄli ba n-kyɛ na.
44013001	Ninvugseeba ban daa la'am n-dↄli Yisa soori Antiyↄkku tiŋŋa maa ni la sunsukkuni ka karimbadima ni anabidima daa bɛ ni. Baanabasi daa bɛ ni, ni Simiyↄn, sↄ ban boonni Naagya, bee Dↄsabilli, la, ni Luusiyusi, sↄ ŋↄn yi Sairiini tingbaŋŋu ni na, ni Manɛ'an - ŋↄna ni NaaHɛroodi Tɛtirakyi la daa la'am m-bɛ ni, halli ni Hɛroodi naam diibu saha - ni Sↄla gba.
44013002	Ban daa gyeemni ti Dugma ka loori noori sahanseaa la, Naawunni Sii Kasi maa daa yɛli ba, ni, "Ya yiisim Baanabasi ni Sↄla n-zaali n-ti ma, ka ba tum man yiisi ba ni ba ti tum tunseesi la."
44013003	Dizugu ba daa puusi Naawunni ni noori loobu pↄi, ka naayi zaŋŋi ba nuusi m-pa ba zugri ka zaali ba soori.
44013004	Tↄ; ka Naawunni Sii Kasi ŋↄn daa tum Baanabasi ni Sↄla maa, ba daa kyaŋŋi la Sɛlusii tiŋŋa n-kpɛ nyariŋŋu n-du n-kyaŋŋi Saapirusi tingbaŋŋu.
44013005	Ban daa ti paai bɛni n-sigi Salamiisi tiŋŋa, ba daa bɛ bɛni n-kpeeri Yɛhudiyadima la'aŋŋu duri ni, nti moonni Naawunni yɛligu. Ka Gyↄni gba daa dↄli, n-suŋŋni ba.
44013006	Saapirusi tingbaŋŋu muna - ka bɛ la teeku kooma sunsukkuni; ka ba daa kyaŋŋi n-gyili ka tinsi zaa, nti paai Pafoosi tiŋŋa. Bɛni ka ba daa nya tiimaraansↄ, ka u yuuri boonni Baa Yisa. U daa nyɛ la Yɛhudiya nira, ka zaŋŋi u mammaŋŋa n-leebi anabi,
44013007	ka daa bɛ Sɛgyeoosi Pↄla yiri ni, sↄ ŋↄn daa di Gↄmna n-su Saapirusi tingbaŋŋu zaa fukumsi la. Ŋↄn Pↄla daa mari la yɛm pam: u daa booli Baanabasi ni Sↄla ka ba kyɛ na, ŋↄn daa boori ni u wum Naawunni yɛligu zugu.
44013008	Amaa ŋↄn Ԑlimasi muna - lala ka ba daa takki tiimaraana maa yuuri - Ԑlimasi daa kyiisi la yɛligu maa, ka daa kpaŋŋni u maŋŋa n-ta'ari Gↄmna maa ni u di niŋi Yisa yɛdda.
44013009	Di saha ka Naawunni Vuusim Kasi yiiko daa paali Sↄla - sↄ ban pa u yupaa, ni, 'Pↄla' la - ka u daa gↄsi tiimaraana maa suŋŋa
44013010	ka yɛli u, ni, "Nyin Sintaani bii wa! I nyɛ la yɛlisuma zaa dindaana. I mari la yↄmsibeeri, ka boori ni i zaŋŋi ti Dugma yɛlimaŋni n-leebi ziri! Ay - nyin kyɛl lala!
44013011	Ti Dugma nin zaŋŋi u nuu n-ŋmɛ i pampaŋŋↄ. I nin ti leebi zooma, ka ku laa n-nya wuntaŋŋa neesim ka di paai sahaseaa!" Ka di saha ka Ԑlimasi daa ti nya ka zibsim kpɛ u nini ni, ka u daa tuutiri n-gyinna, m-boori sↄ ŋↄn nin datti u n-kyɛnna.
44013012	Ka Gↄmna maa ŋↄn daa ti nya lala, ka wum ban daa tↄ'asiri Naawunni yɛla seem, di daa niŋi u alahazibu, ka dizugu u daa niŋi ti Dugma yɛdda.
44013013	Tↄ; ka Pↄla dima daa laa n-kpɛ nyariŋŋu n-yi Pafoosi tiŋŋa n-du n-kyaŋŋi Pɛriga, tinseaa kan bɛ Pamfilii tingbaŋŋu ni. Bɛni ka Gyↄni Maaki daa basi ba ka labi n-kuli Gyɛrusalɛm.
44013014	Pↄla dima mun daa yi Pɛriga n-gaari tooni n-kyaŋŋi nti paai Antiyↄkku tinseaa, kan bɛ Pisidii tingbaŋŋu la ni. Ka Yɛhudiyadima Vuusim Dabsiri daari ŋↄn daa ti paai, ba daa kyaŋŋi nti kpɛ la'aŋŋu duu ni n-zinni.
44013015	Ka ban daa karim Musa sↄppu kariŋŋu maa n-naai la, ni anabidima sↄppu kariŋŋu gba, la'aŋŋu kpamma maa daa tum ba saani na, ni, "Ti mabiisi, ya yi mari lahabaseaa kan nin kpamsi niriba wa, ti boori ni ya tↄ'asi n-ti ti."
44013016	Ka dizugu Pↄla daa yisigi n-zaani, n-gaasi u nuu, ka daa piili n-tↄ'asiri, ni, "M mabiisi, ya Izraɛli dima, ni ban dↄli Izraɛli dima soori n-gyeemni Naawunni, ya wumma!
44013017	Naawunni n su Izraɛli dima yɛla: u daa yiisi ti yaadima ka kyɛ ka ba daa zoaai ka ba yuuri du, ban daa nyɛ saamma Igyipti tingbaŋŋu maa ni sahanseaa la. Tↄ, ka di nyaaŋŋa u daa zaŋŋi u yiiko ni kpeeŋŋu n-yiisi ba na,
44013018	ka daa gↄsiri ba yɛla yuuma pisinaasi yoo ni;
44013019	m-paai Kyɛna'an tingbaŋŋu na. Bɛni ka u daa sa'am bura ayↄpↄi ka daa zaŋŋi ba tiŋŋa maa n-ti u niriba.
44013020	Dinŋↄ zaa daa paai yuuma kↄbsinaasi ni pisinu ziiya. Dinŋↄ ŋↄn daa gaari maa, Naawunni daa yiisi kpambaya n-ti ba, halli ka anabi Samuwɛli saha daa ti paai na."
44013021	Ni, "Ka lala saha maa ba daa susi ti Dugma, ni, ba boori la naaba, ka u daa zaŋŋi la Sↄla, Kyiisi bii la, n-ti ba - sↄ ŋↄn daa nyɛ Bɛngyamin za'anↄri nira la. U daa di la naam ka di paai yuuma pisinaasi.
44013022	Ka di nyaaŋŋa Naawunni daa basi Sↄla ka yiisi Dauda, Gyɛsi bii la, ka u leebi ba naaba. Naawunni daa tↄ'asi Dauda yɛla nŋↄa: 'N nya ka Gyɛsi bii Dauda n nyɛ man boori sↄa: ninvugsↄ ŋↄn nin tum man boori seem n nyɛ u!'
44013023	Tↄ, ka dinŋↄna di daa nyɛ ŋↄn NaaDauda za'anↄri dↄsↄa, Yisa, ka Naawunni daa yiisi, hoo ŋↄn daa pun tisi noori seem la, ni u ti leebi ŋↄn nin fa Izraɛli dima m-basi.
44013024	Yisa ŋↄn daa ti ya piili u tuma maa, Gyↄni daa pun daŋŋi tooni m-moonni n-tiri Izraɛli dima, ni, ba kyɛli ba tumbeeri ka takki ba beebu, ka su Naawunni koom.
44013025	Ka sahanseaa Gyↄni ŋↄn daa ya paai u tuma naari, u daa yɛli, 'Ya teesiya, ni, n nyɛ la ŋↄni? M pa la yan guri sↄ maa. Amaa ya wumma! U bɛ la n nyaaŋŋa n-kyɛnni na, ka man bu sumni m-pirigi u namna n-ti u!' "
44013026	Ka Pↄla daa laa n-yɛli ba, ni, "Tↄ, m mabiisi, yarima ban yi Ibrahim butiri ni na, ni seeba ban bɛ ya saani n-gyeemni Naawunni la, tirima saani ka tuliginsim lahabasuŋŋu wa paai na.
44013027	Gyɛrusalɛm niriba ni ba toondaandima daa bu baŋŋi anabidima sↄppu yɛla gbinni, halli ni ba karimni a ni Vuusim Dabsiri kam zaa maa zaa yↄri: ka dizugu ba daa kyɛ ka lala yɛla maa daa niŋi lala; ka daa kari ŋↄn Yisa sariya n-yɛli, ni, u luya ni.
44013028	Halli ba daa bu nya daliiri seelli din wulisi, ni, di sumni ni ba ku u gba, ni di zaa yↄri ba daa susi Pailiti, ni, u kyɛ ka ba ku u.
44013029	Ba daa tum anŋↄ zaa hoo Sↄppu maa ŋↄn daa pun wulisi u yɛla seem la; ka tum lala n-naai. Ka di nyaaŋŋa ba daa sigsi u kum dↄpulli maa zugu na n-zaŋŋi u n-sↄ'ai gballi ni.
44013030	Amaa Naawunni daa neaai u kum ni.
44013031	Ka di daa niŋi dabsa pam ka u daa zaŋŋi u maŋŋa n-wulisiri n-tiri ninvugseeba ban daa pun dↄli u n-yi Galilii n-kyɛ Gyɛrusalɛm na. Ban mun niŋi u sɛharadima, m-moonni ban nya ka wum yɛttↄ'aseesi n-tiri Naawunni niriba maa, halli ni zuna.
44013032	Dizugu tirima gba bɛ la kpa wa, ni ti yɛli ya lahabasuŋŋu maa, ni, Naawunni ŋↄn daa tisi noori n-ti ya yaadima la,
44013033	lala ka u siri tum n-ti ti, tin nyɛ ba ya'ansi la; ka u yisigi Yisa kum ni. Dina ka ba daa sↄbi Yuuma bukku maa ni, yuumni ayi daana puuni la, ni :- 'M bii n nyɛ i; Zuna dabsiri wa ka n dↄ'ai i.'
44013034	N-laa m-paasi, ni, ŋↄna nin yisigi u kum ni, ka ku laa n-nya poosigu yaasa: u daa yɛli nŋↄa :- 'N nin zaŋŋi bunsunseesi Dauda ŋↄn daa deaai la, Ka a nyɛ la bunveela Ka birisigu laa n-ka a puuni la, M-mari na n-ti i.'
44013035	Ka di daa laa n-wulisi luginseaa ni, n-yɛli, ni :- 'I ku kyɛ ka i maŋtoori ninvugsuŋŋu nin leebi bumpoosiri.'
44013036	Tↄ, ka NaaDauda ŋↄn daa tum Naawunni yuubu u duniya wa ni beebu saha halli nti naai maa, u daa ti ka ni, m-paai u yaadima saani. Ammi, di saha u ningbina daa bu poaai? Ay - a poaaya!
44013037	Amaa Naawunni ŋↄn daa yisigi sↄ u kum ni la - ŋↄn mun daa bu poaai.
44013038	Tↄ; ya baŋŋma, ni, di nyɛ la ŋↄna zugu ka ba moonni n-tiri ya, ni, Naawunni nin kyɛ ya taalli m-pɛŋŋi ya. Ka lala taalli maa muna - Musa ŋↄn daa wulisi kaari maa daa bu nyaŋŋi n-yiisi ya ka puuni.
44013040	Pampaŋŋↄ ya baŋŋma suŋŋa, ka di ti nya wahala hoo anabidima ŋↄn daa wulisi seem la, ni :-
44013041	'Ya nyam dinŋↄa, yarima bunyaarisi wa! Di nin ti gyɛri ya pam: ya kyɛma sa! Ka baŋŋi, ni, n tumni n tuma ya dabsa wa ni - Alahazibu tunseaa ya ku sakki n-niŋi ka yɛdda, Halli ba yi ti wulisi ya ka yɛla gba.' "
44013042	Tↄ: Ka ban daa puusi n-naai ka daa yiiri la'aŋŋu duu maa ni na, ba daa yɛli Pↄla ni Baanabasi, ni, ba labma na Vuusim Dabsiri kan kyɛnni na nti tugi yɛttↄ'a maa.
44013043	Ka niriba maa ŋↄn daa wurigi n-naai, Yɛhudiyadima maa pam, ni seeba ban daa dↄli ba Naawunni soori la, daa dↄli Pↄla ni Baanabasi; ka ba daa tↄ'asi n-ti ba, n-kpaamni ba, ni, ba mari Naawunni piiniseaa ban deaai la suŋŋasuŋŋa.
44013044	Ka Vuusim Dabsiri maa ŋↄn daa paai na la, tiŋŋa maa niriba zaa daa la'amiya, ni ba ti wum Naawunni yɛligu maa.
44013045	Ka Yɛhudiyadima maa ŋↄn daa ti nya daadam wa, nyuuri daa wum ba pam, ka ba daa gbaai kyiisigu, ni, Pↄla ŋↄn wulisiri yɛttↄ'aseesi la pa la yɛlimaŋni, ka tuuri u tupeela.
44013046	Amaa Pↄla ni Baanabasi daa zaŋŋi ba sufukpeemni n-labsi ba, n-yɛli, "Tↄ! Ti yi da bu daŋŋi n-kyɛ ka yarima wum Naawunni lahabasuŋŋu maa, di naa n-ku mari soori. Amaa yan za'asiri maa ka yɛnni, ni, ya bu sumsi ni ya nya nyↄvuri kan ka naari maa; tↄ, ti nin labsi ti zikki la ban pa Yɛhudiyadima la saani.
44013047	Dama lala ka Naawunni daa zaali ti noori, ni :- 'N yiisi i, ni i ti leebi neesim, N-neaai n-ti tinzundima ban pa ya niriba; Ka laa n-leebi tuliginsim soori N-tiri duniya wa lugri kam zaa dima.' "
44013048	Ka ninvugseeba ban pa Yɛhudiyadima la ban daa ti wum lala, ba mari la sufupeelli pam m-pɛ'ari ti Dugma yɛligu maa. Ka ba seeba daa nyɛ seeba ban ya n-nya nyↄvuri kan ka naari, ka daa niŋi Yisa yɛdda di zugu.
44013049	Ka Naawunni lahabasuŋŋu daa gyili m-paai bɛni tingbaŋŋu maa zaa.
44013050	Amaa Yɛhudiyadima daa kpa'atiri la pↄ'aseeba ban daa dↄli ba Naawunni soori ka nyɛ tiŋŋa maa ninvugtibsa la, ni tinkpamma maa m-paasi, halli ka di ti paai ni ba zabri Pↄla ni Baanabasi n-niŋi ba putoo tuma, ka kari ba n-yiisi ba tingbaŋŋu maa ni.
44013051	Lala zugu ka Pↄla dima daa kpaasi ba napↄntam m-basi, n-wulisi, ni, ba za'asiri ba ni; ka doaai n-kyaŋŋi Aikoonyum tiŋŋa.
44013052	Ka ninvugseeba ban daa deaai lahabasuŋŋu maa ka niŋi yɛdda la daa mari sufupeelli, ka Naawunni Sii Kasi daa bɛ ba saani.
44014001	Tↄ; ka Pↄla ni Baanabasi ŋↄn daa paai Aikoonyum tiŋŋa, di daa kur niŋi lala yaasa. Ba daa kpɛ Yɛhudiyadima la'aŋŋu duu maa ni n-tↄ'asi lala, halli ka Yɛhudiyadima ni tiŋŋa maa niriba pam daa niŋi yɛdda.
44014002	Amaa Yɛhudiyadimseeba ban daa za'asi yɛdda niŋbu la daa tugli ban pa Yɛhudiya niriba la n-kyɛ ka ba suuri yisigi, ka ba daa zabi ni yɛddaniŋniba maa.
44014003	Ka Pↄla ni Baanabasi daa yuui bɛni ka daa bɛ ni n-tↄ'asiri ni nimmoaa n-wulisiri ti Dugma yɛla; ka ti Dugma Naawunni daa zɛ ba nyaaŋŋa, ka daa ti ba yiiko n-kyɛ ka ba tumni alahazibu tuma, din wulisi, ni, ba yɛttↄ'a maa nyɛ la yɛlimaŋni, ni, ŋↄn Naawunni nyɛ la Wurilim Daana.
44014004	Dizugu tiŋŋa maa niriba daa puri la buyi: baseeba daa zɛ la Yɛhudiyadima maa nyaaŋŋa, ka seeba mun daa zɛ Yisa tuumudima maa nyaaŋŋa.
44014005	Ka Yɛhudiyadima maa ni buriseesi niriba daa la'am ni tiŋŋa maa toondaandima, ni ba teesi ba nin niŋi tuumudima maa putoo seem ka lↄbi ba kuga.
44014006	Ka Pↄla ni Baanabasi daa ti baŋŋi niriba maa teesa ŋↄn nyɛ seem, ka daa zↄ n-kyaŋŋi Lisitira ni Dɛribee - tinseesi an bɛ Likawↄnii tingbaŋŋu ni. Ba daa kpalim m-bɛ lala tinsi, ni a tinkpansi zaa ni,
44014007	m-moonni Naawunni lahabasuŋŋu n-tiri ba.
44014008	Tↄ; Lisitira timpuuni ka dↄsↄ daa bɛ ni n-nyɛ gbariga: ba daa dↄ'ai u la lala, ka u daa na zi n-kyaŋŋi halli ni di dabsiri maa.
44014009	U daa zi ni n-wumsiri Pↄla yɛttↄ'a maa; ka Pↄla daa nya u, ka gↄsi u suŋŋa m-baŋŋi, ni, yɛdda daa bɛ gbariga maa ni, ka u nin toaai n-nya alaafɛa.
44014010	Ka dizugu u daa tasi pampam n-yɛli u, "Doaam saazugu n-zaani i gbaya zugu, kyappi!" Ka doo maa daa yisigi n-zaani n-kyɛnni n-gyinna.
44014011	Tↄ, ka zama maa ŋↄn daa nya Pↄla ŋↄn daa niŋi seem maa, ba daa piili n-tↄ'asiri pampam ba maŋtoori yɛttↄ'a ni, ni, "Ti tingbaŋŋu wa buga maa labgi la ninsaala n-sigi ti saani na!"
44014012	Ka dizugu ba daa booli Baanabasi la, ni, 'Zeoosi' - ba buga zaa naaba yuuri n-daa la; Pↄla mun yuuri ka ba daa boonni, ni, 'Hɛrimiisi' - ba bugseaa ŋↄn daa nyɛ u bugtaaba wuddaana maa yuuri n-daa la - Pↄla ŋↄn daa nyɛ yɛttↄ'a toondaana maa zugu.
44014013	Zeoosi gyeeŋŋu yiri daa zɛ la tiŋŋa maa kpaŋŋa; ka dizugu tindaansↄ ŋↄn daa su Zeoosi maaligu yɛla la daa zaŋŋi na'araari ni tiisi puum n-kyɛ tiŋŋa maa za'anↄri zii na, ni ŋↄn ni niriba maa ya maali la sara hoo ba tiŋŋa kaari ŋↄn nyɛ seem.
44014014	Amaa Pↄla ni Baanabasi ŋↄn daa ti baŋŋi ban daa teesi, ni, ba ya n-niŋi seem maa, ba daa toosi ba sutura sufusa'aŋŋu zugu, ka vaai n-zↄ n-kpɛ zama maa sunsukkuni, ka tasi
44014015	n-yɛli, "Zama! Bↄ zugu ka ya lee n-niŋni lala? Tirima gba nyɛ la ninsaalidima hoo yan nyɛ seem wa! Halli dinŋↄ zugu n daa kyɛ ka ti kyɛ na m-moonni Naawunni lahabasuŋŋu maa n-tiri ya, ni ya ti kyɛ bunkyↄ'ama wa gyeeŋŋu ka labi na n-tabli Naawunni Nyↄvuri Daana saani. Ŋↄna n daa naam arizana ni duniya wa ni teeku zaa, m-paasi bunseelli kam din bɛ a ni.
44014016	Saha din gaari sa halli ni zuna, u daa kyɛ ka sↄkam zaa niŋi la u sufu yuubu ŋↄn nyɛ seem,
44014017	amaa u daa bu kyɛ ka ba kↄŋŋi yɛliseesi an wulisiri ba u yɛlimaŋni ŋↄn nyɛ seem la, dama u daa zaŋŋi u mammaŋŋa tunsuma n-ti ya. Seoo ni saha ka u tiri ya saa, ka tiri ya agazeeri saha m-paasi ni ya ti nya ya puri antaam. U tiri ya bundirigu ka kyɛ ka ya mari sufumaasim."
44014018	Ni ba yɛttↄ'a wa zaa yↄri, di daa tↄ pam ni ba kyɛ ka daadam maa bu maali ba hoo ban maanni ba buga seem.
44014019	Di nyaaŋŋa ka Yɛhudiyadimseeba daa yi Antiyↄkku Pisidii tiŋŋa na, ka seeba daa yi Aikoonyum na. Ba daa tↄ'asi niriba maa n-kyɛ ka ba deaai ba noori, ka zaŋŋi kuga n-lↄbi Pↄla halli nti yɛli, ni, u kpi ni; ka vuui u n-yiisi tiŋŋa maa kpaŋŋa ka kyɛ u.
44014020	Amaa ban daa niŋi Yisa yɛdda maa ŋↄn daa yi na n-zɛ n-gyiligi u, u daa doaai n-labi n-kpɛ tiŋŋa maa puuni. Ka beoo ŋↄn daa ti neaai, ŋↄna ni Baanabasi daa yi bɛni n-kyaŋŋi Dɛribee.
44014021	Tↄ; ka ba daa ti mooli Naawunni lahabasuŋŋu n-ti tiŋŋa wa niriba, ka daa kyɛ ka niriba pam daa niŋi Yisa nyaandↄliba. Ka di nyaaŋŋa ba daa labi n-dↄli Lisitira, ni Aikoonyum, halli nti labi m-paai Antiyↄkku.
44014022	Ba daa kaai Yisa nyaandↄliseeba ban bɛ lala tinsi maa ni n-kpamsiri ba, ni, ba kpaŋŋma ba mansi m-bari n-zaani ni sufukpeemni, dama din bɛ seem maa, faasee ka ti nya namsigu pam pↄi ka naayi paai Naawunni naam beebu.
44014023	Ya'aseaa zaa Yisa nyaandↄliba ŋↄn daa la'am m-bɛ ni, Pↄla dima daa zaŋŋi ba nuusi m-pa seeba zugri ni ba diisi ba Yisa tuma kpamma. Ba daa lↄ la noori n-susi Naawunni, ni, u gↄsi ban daa niŋi u yɛdda maa ka guri ba yɛla suŋŋa.
44014024	Di nyaaŋŋa ba daa dↄli Pisidii tingbaŋŋu nti paai Pamfiliiya.
44014025	Ka bɛni ba daa kpɛ Pɛriga timpuuni nti tↄ'asi Naawunni yɛligu pↄi, ka naayi kyaŋŋi Ataliiya, tinseaa kan zɛ teeku gbiriŋŋu la.
44014026	Bɛni ka ba daa kpɛ nyariŋŋu puuni n-du n-kyaŋŋi n-labi n-kuli Antiyↄkku, dama bɛni niriba daa daŋŋi n-susi Naawunni wurilim tunsuma n-ti ba, ni ba deaai tuntumsi maa, ka pampaŋŋↄ ba daa tum n-naai.
44014027	Ka ban daa paai na, ba daa la'am ni Yisa nyaandↄliba la'aŋŋu dima zaa, ka daa wulisi ba Naawunni ŋↄn daa tum seem n-ti ba maa, ni, "Naawunni yoaai la soori, ni ban pa Yɛhudiyadima la gba ti dↄli ka niŋni Yisa yɛdda."
44014028	Ka ba daa bɛ bɛni nyaandↄliba maa saani n-yuui beela.
44015001	Tↄ. Ninvugseeba daa yi Gyuudii tingbaŋŋu ni n-kyɛ Antiyↄkku tiŋŋa na. Lala niriba daa wulisiri ninvugseeba ban dↄli Yisa la, ni, see ka ba guni hoo Musa ŋↄn daa zaali seem la; ni, di yi pa lala ba ku toaai n-nya tuliginsim.
44015002	Ka Pↄla ni Baanabasi daa ŋmɛ ba nangbankpeemni pam yɛttↄ'a wa zugu. Ka dizugu ba daa bↄ niriba m-paasi Pↄla ni Baanabasi zugu n-tum ni ba kyaŋŋi Gyɛrusalɛm n-nya Yisa tuumudima ni kpamma maa, lala yɛttↄ'a maa zugu.
44015003	Tↄ; ka Yisa nyaandↄliba la'aŋŋu dima ŋↄn daa tum ba maa, ba daa dↄli Fↄnisii ni Samɛrii tingbana n-tↄ'asiri n-tiri ba nyaandↄlitaaba n-wulisiri ba ninvugseeba ban pa Yɛhudiyadima la ŋↄn niŋi tuuba seem maa. Ka di daa niŋi ba nya'asim pam.
44015004	Ka ban daa ti kpɛ Gyɛrusalɛm timpuuni maa, ba daa paai yɛddaniŋniba ni tuumudima ni kpamma saani na. Ka ban daa gyaari ba n-naai maa, ba daa piili ba yɛttↄ'a n-yɛli ba Naawunni ŋↄn daa kyɛ ka ba tum seem.
44015005	Amaa Yisa yɛddaniŋniseeba ban daa dↄli Farisii dima soori maa daa doaai n-zaani n-tↄ'asi zaŋŋi n-kyaŋŋi ban pa Yɛhudiyadima maa yɛla. Ba daa yɛli, ni, di sumsi ni ba guni ba, ka kpamsi ba, ni, ba dↄli Musa zaaligu yɛla zaa.
44015006	Tↄ; ka din daa toaai beela, tuumudima ni kpamma maa daa la'am, ni ba ti tↄ'asi lala yɛttↄ'a maa n-nya a soori ziiya kasi.
44015007	Ka ba daa ti ŋmɛ nangbankpeemni dinŋↄ zugu n-yuui, ka Piita naayi doaai n-yɛli ba, ni, "M mabiisi, ya mi halli, ni, mani ka Naawunni daa daŋŋi n-yiisi, ni n kyɛ ka ban pa Yɛhudiyadima la wum lahabasuŋŋu wa man noori ni ka niŋi yɛdda.
44015008	Ka Naawunni ŋↄn mi din bɛ ninsaala sufu ni la daa wulisi, ni, ba niŋi yɛdda ni yɛlimaŋni; dama u daa ti ba u Sii Kasi hoo ŋↄn daa pun ti ti gba seem la.
44015009	Naawunni bu wulisi, ni, ti bɛ ti kↄkↄ ka kyɛ ba, dama ba gba yɛdda niŋbu zugu ka u kpiisi la ba sufu ni taalli n-ti ba.
44015010	Ka pampaŋŋↄ, bↄ n niŋi ka ya ŋmeeri nangbankpeemni ni Naawunni? - ka zaŋŋi zitibsa n-ziili ban ya n-dↄli u la zugu, ziseesi tirima ŋↄn bu nyaŋŋi n-zi - halli ti yaadima gba daa bu nyaŋŋi.
44015011	Ay! Amaa tirima niŋni yɛdda, ni, ti Dugma Yisa wurilim tuma zugu ka u kyɛ ka ti nin tuligi, ka lala n nyɛ di n-tiri ban gba."
44015012	Di saha maa ka daadam maa zaa daa sini vuuri ka wumni Pↄla ni Baanabasi yɛttↄ'a, ka ba daa wulisi ba Naawunni ŋↄn daa kyɛ ka ba tum tunkara ni alahazibu yɛla seem maa, ban pa Yɛhudiyadima la saani.
44015013	Ban daa ti tↄ'asi n-naai maa, ka Gyeemsi daa tↄ'asi n-yɛli, ni, "M Mabiisi, ya wumma!
44015014	Simiyↄn na pun wulisi ti Naawunni ŋↄn daa daŋŋi n-yiisi ban pa Yɛhudiyadima ninvugseeba seem, ni ba ti leebi ŋↄn Naawunni niriba.
44015015	Ka ŋↄn yɛli seem ni anabidima yɛligu maa dↄli taaba, dama ba daa sↄbi n-dooli, ni :-
44015016	'Nyama! NaaDauda naam suulinsi pun fiilim; Kaman sugri kan wurim n-lu. Amaa di nyaaŋŋa man Naawunni nin ti labi na Ni n ti laa m-paasi ka yaasa, Ka maali ka suŋŋa.
44015017	Ba nin bↄ ba Dugma ziiya dizugu - Ban kam kpalim nyaaŋŋa maa; Ni tinsi zaasa niriba ban kpeeri n yuuri maasim ni maa. Man Naawunni yɛli lala, ka mun nin niŋi:
44015018	Sahaseaa an gaari sa ka ba daa pun baŋŋi lala.' "
44015019	Ka Gyeemsi daa laa n-yɛli, ni, "Man teesa nyɛ la nŋↄa: ninvugseeba ban pa Yɛhudiyadima la yi ti niŋi tuuba n-dↄli Yisa, di bu sumni ni ti daamni ba yɛlimugsa.
44015020	See ka ti sↄbi gbaŋŋu n-ti ba, ni, ba di ŋↄbi numda'aseesi ban kↄrigi m-maanni ba'a ni buga la, bee, a seesi an bu kↄrigi, bee, an na mari ziim; ka ba di tum tumbeeri zaŋŋi n-kyaŋŋi dↄgoora ni pↄ'agoora yɛla.
44015021	Dama ba daa kur tↄ'asiri Musa yɛla ti yaadima saha halli ni zuna; ba karimni a ni tinsi kam zaa puuni, ka moonni a Vuusim Dabsiri kam, la'aŋŋu duri puuni."
44015022	Tↄ; ka ba zaa daa la'am taaba - tuumudima maa, ni kpamma, zaŋŋi n-kyaŋŋi ban niŋi Yisa yɛdda maa zaa - ka daa gbaai ba gbaari, ni, ba ya n-yiisi la ba ninvugseeba n-tum ba Antiyↄkku, ban ni Pↄla ni Baanabasi. Ka dizugu ba daa yiisi la Gyuudasi (ban daa boonni sↄ 'Baasabasi' la), ni Sailasi; ban mun daa bɛ la Yisa nyaandↄliba toondaandima sunsukkuni.
44015023	Ban ka ba daa tↄlim gbaŋŋu maa, ni :- "Nnya, tirima, ya mabiseeba ban nyɛ Yisa tuumudima ni kpamma la, m puusiri ya: yaseeba ban nyɛ ti mabiisi, halli ka ya pa la ti Yɛhudiyataaba la, ka bɛ la Antiyↄkku tiŋŋa, zaŋŋi n-kyaŋŋi Siriiya ni Silisii tingbana la zaa.
44015024	Ti wumiya, ni, seeba daa yi ti saani m-paai ya na - tirima mun daa bu tum ba - ka daa daamni ya n-sa'amni ya sufu ni yɛttↄ'aseesi ban yɛtti maa.
44015025	Dizugu ka ti la'am taaba n-sakki n-gbaai, ni, ti yiisi ninvugseeba n-tum ya saani na, m-paasi Pↄla ni Baanabasi zugu. Halli ni Pↄla ni Baanabasi gba nyɛ la ti zↄsuma,
44015026	ka daa zaŋŋi ba nyↄvuya m-pa talima ti Dugma Yisa yuuri maa zugu.
44015027	Dizugu ti tumni la Gyuudasi ni Sailasi ni ba zaŋŋi yɛttↄ'a m-paasi tin sↄbi seelli wa, n-wulisiri di gbinni.
44015028	Tↄ: Naawunni Siiya Vuusim Kasi ŋↄn gbaai n-zaali seem nŋↄa - ka ti gba sakki lala: ni, ti di daamni ya m-paasi yɛttↄ'akpana ayi-ata wa :-
44015029	ni, ya di ŋↄbi numda'aseesi ban kↄrigi m-maanni ba'a ni buga la, bee, seesi an bu kↄrigi, bee, an na mari ziim; ya di tum tumbeeri zaŋŋi n-kyaŋŋi dↄgoora ni pↄ'agoora yɛla ni. Ya yi gbaai ya mansi ka kyɛ anŋↄ maa, ya nin niŋi suŋŋa. Naawunni paasim ya goom."
44015030	Tↄ; ka dↄppa maa daa kyaŋŋi m-paai Antiyↄkku na, ka daa la'asi yɛdda dima maa zaa nti ti ba gbaŋŋu maa.
44015031	Ban daa karim ka maa, di daa niŋi ba sufumaasim ka laa n-kpamsi ba sufu pam.
44015032	Gyuudasi ni Sailasi gba daa nyɛ la anabidima, ka ba daa tↄ'asi yɛttↄ'anya'asa pam n-kpamsiri ba mabiisi maa.
44015033	Ban daa niŋi saha beela bɛni, Yisa nyaandↄliba maa daa zaali ba soori, ka taaliseaa ka ni. Ba daa labi n-kuli ban daa tum ba maa saani.
44015034	Pↄla ni Baanabasi mun daa kpalim m-bɛ Antiyↄkku timpuuni, ka ban ni ba taaba pam daa wulisiri Naawunni yɛligu ka moonni lahabasuŋŋu maa.
44015036	Tↄ. Saha ŋↄn daa ti gaari beela, Pↄla daa yɛli Baanabasi, ni, "Kyɛ ka ti labi n-kaai tinseesi tin daa pun kyaŋŋi n-wulisi Naawunni yɛttↄ'a maa, n-nya ti mabiisi maa ŋↄn bɛ seem."
44015037	Ka di saha ka Baanabasi daa boori ni u zaŋŋi Gyↄni, sↄ ŋↄn boonni Maaki la, ka ba kyaŋŋi.
44015038	Amaa Pↄla daa bu sakki ni ba zaŋŋi u, ŋↄn daa bakki ka kyɛ ba Pamfilii tingbaŋŋu ni maa zugu, ka daa bu laa n-dↄli ba n-la'amni n-tumna.
44015039	Ka ba daa ŋmɛ nangbankpeemni dizugu, halli ka daa wↄligi ka kyɛ taaba. Ka dinzugu Baanabasi daa zaŋŋi Maaki ka ba kpɛ nyariŋŋu n-du n-kyaŋŋi Saapirusi.
44015040	Pↄla mun daa zaŋŋi la Sailasi m-bakki; nyaandↄliba maa daa zaŋŋi ba n-niŋi Naawunni nuu ni ka kyeoosi ba.
44015041	Ka ba daa dↄli la Siriiya ni Silisiiya n-kpamsiri ban niŋi yɛdda n-la'amni n-gyeemni Yisa maa.
44016001	Ka Pↄla daa gↄ n-gↄ, halli nti paai Dɛribee ni Lisitira tinsi. Bɛni ka Yisa nyaandↄlisↄ daa bɛ ni, ka u yuuri boonni Timↄti. U ma gba daa niŋi Yisa yɛdda, ka mun daa nyɛ Yɛhudiyapↄ'a, amaa u ba daa nyɛ la Griika doowa.
44016002	Di saha maa ka yɛddaniŋniba ban bɛ Lisitira ni Aikoonyum la daa yɛtti, ni, Timↄti nyɛ la ninvugsuŋŋu.
44016003	Pↄla daa boori ni Timↄti dↄli u ka ba kyaŋŋi. Ka lala zugu u daa guni u. Yɛhudiyadima ban daa bɛ bɛni zugu ka u daa niŋi lala, dama ba zaa baŋŋi, ni, Timↄti ba daa nyɛ la Griika nira.
44016004	Tↄ; ka ba daa dↄli tinsi maa, ka daa yɛli Yisa niriba, ni, ba kpaŋŋma ba mansi n-sakki zaaliseesi tuumudima ni kpamma ban bɛ Gyɛrusalɛm maa ŋↄn daa zaali n-ti ba la, ka dↄli a suŋŋasuŋŋa.
44016005	Dizugu ban daa la'amni n-dↄli Yisa maa daa mari yaa ni yɛdda, ka ba daa zoaari m-paasiri sahakam.
44016006	Tↄ: ka ba daa gↄ n-dↄli Firigyii ni Galɛseaa tingbana dama Naawunni Sii Suŋŋu daa bu ti ba soori ni ba tↄ'asiri lahabaari maa Ԑseaa tingbaŋŋu maa ni.
44016007	Lala zugu ba daa dↄli nti paai Misii tingbaŋŋu maa tↄriga. Ba daa yɛnni, ni, ba nin kpɛ Bitinii tingbaŋŋu maa ni, amaa Yisa Siiya daa bu sakki lala n-ti ba.
44016008	Lala zugu ba daa lↄkki n-gaari Misiiya nti paai Tirↄ'asi tiŋŋa.
44016009	Di daari yuŋŋu maa Pↄla daa zaasi zaasimni, n-nya Masidoonya nira ŋↄn zɛya m-bɛlimni u, ni, "Kyɛm Masidoonya na nti suŋŋi ti!"
44016010	Ka Pↄla ŋↄn daa nya zaasimni kanŋↄa zugu, ti daa sɛ'asi ya'abi ni ti yi bɛni n-kyaŋŋi Masidoonya tingbaŋŋu, dama ti daa teesi, ni, Naawunni n daa booli ti ni ti mooli lahabasuŋŋu maa n-tisi bɛni niriba maa.
44016011	Ka dizugu ti daa kpɛ la nyariŋŋu n-yi Tirↄ'asi n-du n-lↄŋŋi m-paai Samↄtreesi, ka beoo ŋↄn daa ti kaai ti daa gaari m-paai Niyapↄlisi tiŋŋa.
44016012	N-daa yi bɛni n-kyaŋŋi m-paai Filipaai - kana n nyɛ Masidoonya ya'ari wa tinsi toondaana, ka nyɛ la Room dima suulinsi tiŋŋa. Bɛni ka ti daa yuui beela.
44016013	Ka Vuusim Dabsiri daari maa, ti daa yi tiŋŋa maa puuni n-kyaŋŋi kuliga ya'ari; bɛni ka ti daa teesi, ni, Yɛhudiyadima maa daa la'amni n-gyeemna. Ti daa zinni bɛni n-tↄ'asiri n-tiri pↄ'aseeba ban daa la'am bɛni maa.
44016014	Ka pↄ'asↄ daa bɛ bɛni ka u yuuri boonni Liidiya. U daa yi la Tayatayira tiŋŋa ni na, ka daa koosiri kyinkyinsuma an ligri daa zoaai. Pa Yɛhudiyapↄ'a n daa nyɛ u, amaa u daa dↄli Yɛhudiyadima soori n-gyeemni Naawunni. Naawunni daa kyɛ ka u nini neaai, ka u daa wum Pↄla yɛttↄ'a maa ka sakki.
44016015	Ka ŋↄn ni u yiri dima zaa daa deaai Naawunni koom suubu, ka u daa susi ti, ni, ti kyɛm na nti bɛ u yiri. Ni, "Ya yi siri baŋŋi, ni, n nyɛ la yɛdda daana n-ti ti Dugma, yan kyɛm na." Ka ŋↄn daa bɛlim ti lala zugu daa kyɛ ka ti sakki lala n-kyaŋŋi.
44016016	Dindahinseaa ka ti daa ti wa puusigu ziiya, ka daa ti tuusi pↄ'asarisↄ ŋↄn daa nyɛ daabri, ka daa mari arizinni ŋↄn daa nyɛ ba'akↄligu dinni ka daa kyɛ ka pↄ'a maa bugri m-baŋŋni yɛla. Lala tuma zugu ka baseeba ban daa su pↄ'a maa daa nyari ligri pam u bugbu maa ni.
44016017	Ka pↄ'a wa daa dↄli Pↄla nyaaŋŋa n-kaasiri n-yɛtta, "Niriba wa nyɛ la Naawunni ŋↄn nyɛ yiiko zaa daana la tuntumniba. Ba yɛtti ya la yan nin niŋi seem n-nya tuliginsim!"
44016018	U daa kpalim n-dↄla, ka daa kur tↄ'asiri lala dabsa pam. U daa ka'ali Pↄla pam, halli ka u daa ŋmaligi n-yɛli arizinni maa, ni, "Yisa Masiiya yuuri zugu ka n yɛtti i - yim na ka kyɛ u!" Ka arizinni maa daa siri yi na ya'abi.
44016019	Tↄ, ka ban daa su pↄ'asariga maa ŋↄn daa ti baŋŋi, ni, ba ku laa n-toaai n-nya u bugbu ligri la, ba daa gbaai Pↄla ni Sailasi n-daai ba n-kyaŋŋi timpuuni nti niŋi tiŋŋa zuguraandima nuu ni.
44016020	Ba daa taasi ba sariya karibu ziiya la, ka yɛli, "Niriba wa nyɛ la Yɛhudiyadima, ka mari nangbankpeemni n-daamni ti tiŋŋa wa yɛla.
44016021	Ba wulisira sↄseesi an bu sumni ni ti wumna, bee, ti dↄla; dama Room niriba n nyɛ ti."
44016022	Di saha ka daadam pam daa la'am n-galimni Pↄla ni Sailasi, ka tiŋŋa maa sariyakattiba daa zaŋŋi ba n-toaai ba kpari n-yeaai ka kyɛ ka ba feebi ba daari.
44016023	Ka dizugu ba daa bu ba pam, ka zaŋŋi ba n-niŋi sarika ni; ka yɛli sarikadaana maa, ni, u kparim ba suŋŋa.
44016024	Ka sarikadaana ŋↄn daa wum lala, u daa deaai ba n-zaŋŋi n-niŋi sarika dutoonni la ni, ka ba ba nↄba ni datibsiri.
44016025	Tↄ; ka yuntasuusi ka Pↄla ni Sailasi daa puusiri Naawunni ka yuumni yuuma n-tiri u, ka ba dansarikataaba daa wumsira.
44016026	Di saha ka tiŋŋa maa daa dam, ka dansarika yiri maa daa miimna, halli ni ka nyeeba maa gba. Ka ka duri maa za'anↄya maa daa yoosi, ka ban daa ga ba nↄba kyↄrimidima la zaa daa gaasi n-lu.
44016027	Ka dansarikadaana maa ŋↄn daa neaai goom ni n-nya ka duri maa za'anↄya la zaa daa yoosi, u daa teesi, ni, dansarika dima maa zaa zↄya, ka dizugu u daa foaai u takoobi, ni u ku u maŋŋa.
44016028	Amaa Pↄla daa tasi pampam n-yɛli, "Di niŋi i maŋŋa seelli! Ti zaa na bɛ kpa!"
44016029	Tↄ, ka dansarikadaana maa daa booli, ni, ba mari bugum na, ka daa kpɛ yooma na. U daa zↄri dabeem n-gyigra, ka gbaani tiŋŋa n-ti Pↄla ni Sailasi.
44016030	Ka u daa mari ba n-yi na; ka boosi ba, ni, "M Badima, n ya n-niŋi la wula n-nya tuliginsim?"
44016031	Ka ba daa yɛli u, ni, "Niŋma ti Dugma Yisa yɛdda, ka i nin nya tuliginsim - nyin ni i yiri dima zaa."
44016032	Di saha ka ba daa tↄ'asi Naawunni yɛla maa n-tisi ŋↄn ni u yiri dima maa.
44016033	Ka dirindaari maa yuŋŋu ka dansarikadaana maa daa zaŋŋi ba m-peaai ba nↄra la n-ti ba, ka ŋↄn ni u yiri dima zaa daa deaai Naawunni koom suubu.
44016034	Ka daa mari Pↄla ni Sailasi n-kpɛ u yiri maa na nti ti ba bundirigu ka ba di: ka ŋↄn ni u yiri dima zaa daa mari sufupeelim pam ba Naawunni yɛdda niŋbu zugu.
44016035	Ka beoo ŋↄn daa ti neaai, tiŋŋa maa zuguraandima daa tum pirinsi na ka yɛli, ni, "Ya yiisim niriba wa m-basi!"
44016036	Dizugu dansarikadaana maa daa yɛli lala n-ti Pↄla, ni, "Zugudaandima maa yɛliya, ni, ti yiisim nyin ni Sailasi m-basi; dizugu ya kyɛma, ka Naawunni nin paasi ya sufumaasim."
44016037	Amaa Pↄla daa labsi n-yɛli ba, ni, "Halli ba sa bu tↄ'asi ti yɛligu gba amaa ba sa bu ti zama maa tooni, tirima mun nyɛ la Room suulinsi niriba, ka sa zaŋŋi ti n-kpeesi dansarika ni. Ka zuna ba yi boori la ba sↄ'ai m-basi ti baalimm, fa! Ti ku sakki, walla! Faasee ka ba mammansi kyɛ na n-yiisi ti m-basi."
44016038	Tↄ; ka pirinsi maa daa labi nti yɛli lala n-ti zuguraandima maa. Ka ban daa wum, ni, Pↄla ni Sailasi nyɛ la Room suulinsi niriba la, dabeem daa gbaai ba.
44016039	Lala zugu ba daa kyɛ na ni ba ti zↄ ba mammantoori sindaani Pↄla dima saani na, ka daa mari ba n-yi dansarika maa ni na, n-susi ba, ni, ba yim ba tiŋŋa maa ni.
44016040	Ka ba daa yi dansarika maa na n-kyaŋŋi Liidiya yiri n-nya yɛddaniŋniba maa, ka tↄ'asi kpamsigu yɛttↄ'a n-ti ba pↄi, ka naayi bakki n-kyaŋŋi.
44017001	Tↄ: ka Pↄla dima daa kyaŋŋi n-dↄli Amfipↄlisi ni Apↄloonya tinsi n-yakki n-gaari nti paai Tɛsalↄnika tiŋŋa, tinseaa Yɛhudiyadima la'aŋŋu duu ŋↄn daa bɛ ni la.
44017002	Dizugu ka Pↄla daa dↄli sↄseaa ŋↄn daa yi dↄli sahakam la, ka daa ti kpɛ ba la'aŋŋu maa ni Vuusim Dabsiri daari. U daa niŋi lala ka di daa paai Vuusim Dabsa ata, ka ŋↄn ni niriba diri azama. Ka u daa teaari ba Naawunni Litaafi yɛla
44017003	zaŋŋi n-kyaŋŋi Naawunni ŋↄn ya tum tuligra sↄ na n-diisi u Masiiya naam la. Ka u daa wulisiri ba di gbinni, ni, lala Masiiya maa soori nyɛ la wahala diibu soori, ka di nyaaŋŋa kum neaari nin bɛ ni. Ni, dizugu Masiiya maa n nyɛ ŋↄnŋↄa, ni, "Yisa sↄ man moonni u yɛla n-tiri ya maa."
44017004	Tↄ, ka Yɛhudiyadimseeba daa deaai u yɛligu maa ka daa paasi Pↄla ni Sailasi zugu; ka Griika dimseeba ban puusiri Naawunni la, ba bↄbgu, ni pↄ'akpamma gba daa bu kↄŋŋi paasigu.
44017005	Amaa Yɛhudiyadima maa daa zabi la nyuuri, ka daa booli ninvugkyↄ'ama seeba ban daa guusi n-guusiri daa puuni, ka ti la'asi zama pam n-daamni tiŋŋa maa niriba. Ka ba daa kyaŋŋi n-zaani Gyeesↄni yiri tooni, Pↄla ni Sailasi ŋↄn daa kpɛ seelli la, ni, u yiisim ba n-ti ba na.
44017006	Amaa ban daa bu ti nya ba maa, ba daa gbaai Gyeesↄni ni ninvugseeba ban daa niŋi Yisa yɛdda la, n-darigi ba n-kyaŋŋi tiŋŋa maa tinkpamma saani. Ba daa kur tasiri n-yɛtta, "Ninvugseeba ban sa'amni duniya zaa yɛla maa paai ti na!
44017007	Ba kyɛ ti tiŋŋa wa na, halli ka Gyeesↄni deaai ba n-kpeesi u yiri ni. Ba galimni la NaaTitaari zaaligu la, dama ba yɛliya, ni, Nasↄ m bɛ ni, ka u yuuri boonni Yisa."
44017008	Ban daa yɛtti lala yɛttↄ'a maa, ba daa ka'ali la zama ni tinkpamma maa pam.
44017009	Ka kpamma maa daa zaali Gyeesↄni ni u taaba samni ka yɛli ba, ni, ba di laa n-zaali yɛttↄ'aseaa, ka naayi basi ba.
44017010	Ka baseeba ban daa niŋi Yisa yɛdda maa daa doaai di dabsiri maa yuŋŋu, n-zaali Pↄla ni Sailasi soori, ni ba kyaŋŋi nti paai Bɛriiya. Ban daa ti paai lala tiŋŋa maa, ba daa kpɛ la Yɛhudiyadima la'aŋŋu duu la ni.
44017011	Bɛni niriba maa sufu daa neaai n-gaari Tɛsalↄnika dima dinni. Ba daa deaai Naawunni yɛligu maa ni nimmoaa, ka daa gbaai Naawunni Litaafi kariŋŋu dabsa kam, ni ba ti baŋŋi di siri bɛ lala, bee?
44017012	Ba pam daa niŋi Yisa yɛdda, ni Griika pↄ'akpamma m-paasi, ka ba dↄppa gba daa bu kↄŋŋi yɛdda niŋbu.
44017013	Amaa Yɛhudiyadimseeba bam bɛ Tɛsalↄnika la ŋↄn daa ti wum, ni, Bɛriiya gba ka Pↄla moonni Naawunni yɛligu maa, ba daa kyɛ na n-daamni daadam maa ka ka'anni ba.
44017014	Dinzugu di daa bu yuui ka yɛddaniŋniba daa zaŋŋi Pↄla n-taasi halli nti paai teeku gbiriŋŋu; Sailasi mun daa kpalim m-bɛ Bɛrii timpuuni, ŋↄn ni Timↄti gba.
44017015	Tↄ; ka ninvugseeba ban daa zaali Pↄla soori maa daa mari u n-kyaŋŋi halli nti paai Ateensi tiŋŋa. Bɛni ka Pↄla daa tↄlim ba Sailasi ni Timↄti saani, ni, ba yɛlim ba, ni, ba kpaŋŋma ba mansi n-kyɛ u saani na yooma. Ka ba naayi labi n-kuli Bɛriiya.
44017016	Pↄla ŋↄn daa bɛ Ateensi n-guri Sailasi ni Timↄti maa, u sufu daa bu dↄya, ŋↄn daa kur gↄsiri n-nyari ba'a ni buga ŋↄn daa zoaai bɛni seem maa zugu.
44017017	Ka dizugu u daa kpɛ la'aŋŋu duu maa ni, nti tↄ'asi yɛttↄ'a maa n-tiri Yɛhudiyadima maa ni baseeba ban daa dↄli ba soori la, ka laa n-kpeeri daa puuni dabsa kam nti tↄ'asiri n-tiri ban daa gatti bɛni zaa.
44017018	Karimbadima n daa bɛ bɛni, baseeba ban daa dↄli Ԑpikuruusi soori, ni seeba mun daa dↄli Sitoowa dima soori. Lala karimbadima ni Pↄla n daa mari nangbankpeemni, ka ninvugseeba daa boosiri n-yɛli, "Yɛttↄ'ayↄya daana wa yɛtti la wula?"; baseeba mun daa yɛtti, ni, "Asee u tↄ'asiri wumpaala yɛla." Pↄla ŋↄn daa tↄ'asiri 'Yisa' yɛla, ni 'kumyisigri' yɛla maa zugu ka ba daa yɛtti lala maa.
44017019	Ba daa la'amni la Ariyↄpagusi kunkunni zugu nti tↄ'asi ba yɛttↄ'a maa, ka dizugu ba daa taasi Pↄla n-du bɛni ka daa yɛli u, "I ku kyɛ ka ti baŋŋi wulisigu paaliseaa nyin wulisiri wa?
44017020	Ti na zi n-wum yɛttↄ'aseesi nyin tↄ'asiri wa taabu, ka ti boori ni ti baŋŋi a gbinni ŋↄn nyɛ seem."
44017021	Ba daa yɛli lala, dama Ateensi tiŋŋa niriba ni ba saamma ban bɛ bɛni daa ka sufupeelli tuma di yi pa la ba gyinni n-tↄ'asiri ka wumni lahabaseaa kan nyɛ bumpaalli.
44017022	Tↄ; ka Pↄla daa doaai n-zaani kunkunni zugu la'aŋŋu dima maa tooni ka yɛli, "Ya Ateensi dima, wumma! M pun gↄsi m-baŋŋi, ni, ya dↄli la ya ba'a ni buga yɛla zaa, halli ni nimmoosi.
44017023	Dama man daa goori n-gↄsiri ya bungyeemna, ka nya wumpuusigu bimbinseaa ka ba daa boaai n-sↄbi ka yɛla ka saazugu, ni, 'Kanŋↄ nyɛ la wunsↄ dinni, amaa ti na zi u.' Tↄ, ka dinŋↄna ya puusiri u ni ka na zi u, man mun moonni la u yɛla n-tiri ya.
44017024	Naawunni n nyɛ u: u daa naam duniya wa, ni seelli kam zaa an bɛ ka ni. Ŋↄna n su saazugu ni tingbaŋŋu zaa. Ammi, lala Naawunni nin kpeeri la ninsaala ŋↄn mɛ gyeeŋŋu duri seesi n-gbɛa?
44017025	Bee, u kↄŋŋni bunseelli ka ninsaala nin mari ka na n-ti u? Ay! di pa lala. Dama ŋↄn mammaŋŋa mari nyↄvuri ni alaafɛ ni bunseelli kam zaa n-tisira.
44017026	U daa kyɛ ka ninsaalidima butiri kam zaa daa yi ninvugyinni ni na, ni ba ti yɛligri m-bɛ duniya wa luga zaa puuni; ka daa zaali ba yinni yinni ba saha yɛla, ka laa n-zaali ba tinsi tↄrisi ŋↄn bɛ seela.
44017027	U daa niŋi lala ni ba ti boori u yɛla ŋↄn bɛ seem, ka kyɛnni tooni beelabeela ni ba ti baŋŋi u - halli ni anŋↄ zaa, u siri bu wↄ'a ti sↄkam saani.
44017028	Dama ŋↄn zugu ka ti bɛ ni, ka kyɛnna, ka mari nyↄvuri. Ya timbiseeba daa bu yuumni lala? Ba daa yɛliya, ni :- 'Ti gba nyɛ la u biisi.'
44017029	Tↄ, ka ti yi siri nyɛ u biisi maa, ti di teesiri, ni, wummaŋni bɛ la hoo salima, bee anzulifa, bee kugveela, bee bunseelli kam tuma baŋŋniba ŋↄn zaŋŋi n-tumni la.
44017030	Sahanseaa din gaari la Naawunni daa pun di sugru zaŋŋi n-kyaŋŋi ninsaalidima tuma la ni, dama ba daa na zi u yɛla. Amaa pampaŋŋↄ u kpaamni la nira kam zaa, ban bɛ seelikam zaa maa, ni ba takkma ba teesibeeri ka kyɛ ba ala'akyi tuma.
44017031	Dama u na pun zaali dabsiri, dabsiseaa ŋↄn ya n-zaŋŋi u yɛlimaŋni maa n-kari duniya zaa niriba sariya. Ka di nin dↄli dↄsↄ yɛligu - dↄsↄ ŋↄn Naawunni ŋↄn pun yiisi di zugu la. U daa pun wulisi ti zaa, ni, di siri nin niŋi, ka daa zaŋŋi di daama n-kyɛ ka u neaai u kum nyaaŋŋa."
44017032	Tↄ; ka ban daa ti wum Pↄla ŋↄn tↄ'asiri kum neaari yɛliseesi la, baseeba daa maali u la ansarisi, amaa baseeba mun daa yɛliya, "Ti boori la i laa n-tↄ'asi lahabaari wa yɛla n-ti ti yaasa."
44017033	Di nyaaŋŋa ka Pↄla daa bakki n-yi la'aŋŋu maa ni.
44017034	Ka ninvugseeba daa paasi u zugu ka niŋi yɛligu maa yɛdda. Diyↄnisusi n daa nyɛ ba yinni, sↄ ŋↄn daa nyɛ ba tinkpamma maa ni yinni, ni pↄ'asↄ ŋↄn yuuri daa boonni Damɛrisa, ka ninvugseeba daa paasi ba zugu yaasa.
44018001	Dinŋↄ nyaaŋŋa ka Pↄla daa yi Ateensi n-kyaŋŋi nti paai Kↄrinti tiŋŋa.
44018002	U daa nya Yɛhudiyadↄsↄ bɛni ŋↄn yuuri daa boonni Akwila la, ka u nyɛ la Pↄntusi tingbaŋŋu nira, ŋↄn ni u pↄ'a Prisila. Ba daa pun yi la Italii tingbaŋŋu ni na, NaaKlↄdiyusi ŋↄn daa kari Yɛhudiyadima zaa ni ba yi ni Room tiŋŋa la zugu. Pↄla daa kyaŋŋi nti kaai ba,
44018003	ka naayi kpɛ ba yiri nti gbɛa; ka ŋↄn ni ban la'am n-tumna, dama ba zaa daa seeri la gbana ni tantidima.
44018004	Vuusim Dabsiri zaa u daa kpeeri la Yɛhudiyadima la'aŋŋu duu nti diri azama n-tiri Yɛhudiyadima ni Griika dima zaa, m-boori ni ba sakki n-deaai yɛligu maa.
44018005	Tↄ; ka Sailasi ni Timↄti ŋↄn daa yi Masidoonya tingbaŋŋu na, Pↄla nini daa moaai la Naawunni yɛligu yɛla ni kↄkↄa, n-wulisiri Yɛhudiyadima maa, ni, Yisa n siri nyɛ Naawunni ŋↄn tum sↄ na ni u ti di Masiiya la.
44018006	Amaa Yɛhudiyadima maa ŋↄn daa kyiisi u, ka tuuri u maa, u daa pisigi u sutura n-wulisi ba, ni, u za'asiri ba yɛla, ka yɛli "Tↄ, ka dizugu ya yi ti kpi, ya yɛla kpalim m-bɛ ya mammaŋŋa zugu ni. Man yiisi n nuu zaŋŋi n-kyaŋŋi din sumsi ni n tum seem n-ti yarima maa ni. Pampaŋŋↄ zaŋŋi n-kyɛnna n ya n-kyaŋŋi la ban pa Yɛhudiyadima saani."
44018007	Ka u daa gaari n-kyaŋŋi nti kpɛ yiri seaa kan daa pↄri la'aŋŋu duu maa ziiya; yiri maa daana yuuri n daa boonni Titiyusi Gyasitisi, u mun daa nyɛ la ŋↄn dↄli Naawunni soori hoo Yɛhudiyadima maa ŋↄn dↄli seem la.
44018008	Di saha maa Krispusi - la'aŋŋu duu maa kpeema n-daa la - daa ti niŋi ti Dugma yɛdda, ŋↄn ni u yiri dima zaa. Ka Kↄrinti dima maa pam ban daa wum yɛligu maa daa niŋi Naawunni yɛdda ka ba daa su ba Naawunni koom.
44018009	Di saha maa ka Naawunni daa kyɛ ka Pↄla zaasi zaasimni u yuŋŋu goom puuni, ka daa yɛli u, "Di kyɛ ka dabeem mari i. Kpalimma n-tↄ'asira, di kyɛ yɛttↄ'a maa!
44018010	Dama m bɛ i saani ka sↄ ku toaai n-zabi n-sa'am i yɛla. Nyama! - m mari n niriba pam tiŋŋa wa puuni."
44018011	Dizugu ka Pↄla daa kpalim m-bɛ ni, n-niŋi yuumni ni purigri, n-wulisiri ba Naawunni yɛttↄ'a maa.
44018012	Tↄ: ka di daa niŋi lala ka Galeoo daa di Akaaya tingbaŋŋu Gↄmna. Di saha maa Yɛhudiyadima maa daa la'am n-zabi Pↄla ka daa zi u n-kyaŋŋi kootu ni.
44018013	Ka yɛtti, ni, "Doo wa bɛlimni niriba n-nyaŋŋna, ni, ba dↄli sↄseaa kan pa ti zaaligu soori n-gyeemni Naawunni."
44018014	Ka Pↄla ŋↄn daa ya n-tↄ'asi sahanseaa la, Galeoo mun daa yɛli Yɛhudiyadima maa, ni, "Ya yi da galimni u la zaŋŋi n-kyaŋŋi taalli, bee, tumbeeri niŋbu zugu, di naa m-mari soori ni n wum n-ti ya.
44018015	Amaa di nyɛ la boosa zaŋŋi n-kpa noori yɛttↄ'a ni, ni yuya, ni ya zaaligu wa yɛla - ay, ya mammansi maalim a! N ku sakki n-leebi sarikatta anŋↄ yɛla zugu."
44018016	Ka daa kyɛ ka ba kari ba n-yiisi kootu duu maa ni.
44018017	Ka ba zaa daa tuligi n-zaŋŋi Sↄsitɛniisi - sↄ ŋↄn daa nyɛ la'aŋŋu duu la kpeema maa - m-bu u kootu maa tooni. Amaa ka Galeoo ba'a daa ka lala maa ni.
44018018	Di nyaaŋŋa ka Pↄla daa kpalim m-bɛ Kↄrinti n-niŋi dabsa ayi, ka naayi kyeoosi u mabiisi maa ka daa kyaŋŋi Kyɛnkyiriiya - tinseaa kan zɛ teeku gbiriŋŋu ni nla - nti kpɛ nyariŋŋu ni, n-du ni u ti kyaŋŋi Siriiya tingbaŋŋu; ka Prisila ni Akwila daa dↄli u n-kyaŋŋi. Kyɛnkyirii maa ni ka u daa puni u zugu, ŋↄn daa pun pↄ noori la zugu.
44018019	Tↄ, ka ba daa kyaŋŋi n-gaari nti paai Ԑfɛsusi tiŋŋa, ka u daa kyɛ ba bɛni. U mammaŋŋa daa kyaŋŋi nti kpɛ Yɛhudiyadima la'aŋŋu duu maa, ni u ti di azama n-ti ba.
44018020	Ba daa susi u, ni, u kpalimma ba saani dabsa beela m-paasi; amaa u daa bu sakki lala.
44018021	U daa susi soori n-kyeoosi ba ka yɛli, "Naawunni yi ti ti ma soori, n nin labi na.", ka naayi bakki ka kyaŋŋi.
44018022	Ŋↄn daa yi Ԑfɛsusi ni maa, u daa kpɛ nyariŋŋu n-kyaŋŋi nti paai Sizariiya ka sigi n-kpɛ tiŋŋa maa puuni ni u ti puusi Naawunni yɛddaniŋniba maa. Ka daa yi bɛni n-kyaŋŋi Antiyↄkku tiŋŋa.
44018023	N-niŋi dabsa ayi bɛni, ka laa n-yi tiŋŋa wa ni n-gaari n-dↄli tinseesi an bɛ Galɛseaa tingbaŋŋu ni, ni Firigyii tingbaŋŋu, n-kpamsiri Yisa nyaandↄliba maa zaa.
44018024	Tↄ: ka dↄsↄ n daa bɛ ni, ka u yuuri boonni Apↄloosi. Yɛhudiyadoo n daa nyɛ u, ka u daa yi Alɛkzandiriya tiŋŋa ni na, ka daa mari yɛm pam, halli nti mi Naawunni Bukku yɛla zaa. Ŋↄna daa ti paai Ԑfɛsusi di saha maa.
44018025	Ba daa pun wulisi u Naawunni soori, ka u daa tↄ'asiri ni nimmoaa n-wulisiri Yisa yɛla ŋↄn nyɛ seem maa deede, amaa u daa mi la Gyↄni kↄsuubu kↄkↄa.
44018026	Ka u daa piili n-tↄ'asiri ni nimmoaa la'aŋŋu duu maa puuni. Ka Akwila ni Prisila ŋↄn daa ti wum u yɛttↄ'a maa, ba daa booli u ni, ni, u kyam ba saani na, ka daa wulisi u, m-paasi u Naawunni soori maa yɛla suŋŋasuŋŋa.
44018027	Di nyaaŋŋa ka Apↄloosi daa boori ni u bakki n-kyaŋŋi Akaaya tingbaŋŋu maa ni. Ka ti mabiisi daa kpamsi u, ka daa sↄbi gbaŋŋu n-ti ba mabiseeba ban bɛ bɛni maa, ni, ba kpaŋŋma ba mansi n-deaai u. Ka ŋↄn daa ti paai bɛni, u daa la'am ni ninvugseeba Naawunni ŋↄn pun kyɛ ka ba niŋi u yɛdda maa, ka daa suŋŋi ba pam.
44018028	Dama Yɛhudiyadima ŋↄn daa ŋmɛ nangbankpeemni sahanseaa la, u daa zaŋŋi Naawunni Bukku yɛla n-tↄ'asi n-nyaŋŋi ba niriba tooni, n-wulisiri, ni, Naawunni Masiiya maa nyɛ la Yisa.
44019001	Tↄ; ka Apↄloosi ŋↄn daa bɛ Kↄrinti tiŋŋa la, Pↄla daa dↄli sↄseaa kan daa du tingbaŋŋu puuni la, nti paai Ԑfɛsusi na. Bɛni ka u daa paai Yisa nyaandↄliseeba,
44019002	ka daa boosi ba, ni, "Ammi, ya daa deaai Sii Kasi maa, yan daa niŋi yɛdda sahaseaa la?" Ka ba daa labsi n-yɛli u, ni, "Ay! - ti na zi n-wum Sii Kasi yɛla."
44019003	Ka u daa boosi ba n-yɛli, "Ka Naawunni kↄsuubu bↄ ka ya daa deaai?" Ka ba daa labsi n-yɛli u, ni, "Gyↄni kↄsuubu."
44019004	Pↄla daa yɛliya, ni, "Gyↄni kↄsuubu gbinni n daa nyɛ la : ni, ninvugsↄ yi takki u beebu n-kyɛ tumbeeri tuma zaa ka ŋmaligi n-teesi teesisuma; amaa Gyↄni mammaŋŋa daa yɛli niriba maa, ni, ba niŋma yɛdda nti ninvugsↄ ŋↄn nin dↄli u nyaaŋŋa la, ka ŋↄna n nyɛ Yisa."
44019005	Ka ban daa ti wum dinŋↄa, ba daa su Naawunni koom maa, ti Dugma Yisa yuuri ni.
44019006	Ka Pↄla daa zaŋŋi u nuusi m-pa ba zugri, ka Naawunni Sii maa daa paali ba na, ka ba daa tↄ'asi yɛttↄ'azuna balibubalibu, ni anabitiri yɛla.
44019007	Ba zaa daa nyɛ la kaman dↄppa piiya ni ayi.
44019008	Pↄla daa kpalim m-bɛ bɛni halli gↄya ata saha, ka daa kpeeri la'aŋŋu duu maa ni n-tↄ'asiri ni sufukpeemni zaŋŋi n-kyaŋŋi Naawunni naam beebu, ni u ti kyɛ ka ba sakki u yɛla maa.
44019009	Amaa baseeba mun daa mari la zugkpeeŋŋu, ka daa za'asiri yɛdda niŋbu ka sa'amni Yisa soori maa yɛla paalu ni. Dizugu ka Pↄla daa kyɛ ba, ka daa zaŋŋi baseeba ban daa dↄli Yisa nyaaŋŋa maa n-wↄligi n-yi ba saani. Ka beoo kam ba daa kpeeri Tiranusi kariŋŋu duu la ni, n-tↄ'asiri ka diri azama zaŋŋi n-kyaŋŋi Yisa yɛla.
44019010	Ba daa niŋni nŋↄa, halli yuuma ayi, ka Ԑseaa tingbaŋŋu dima zaa, Yɛhudiyadima ni Griika dima gba, daa ti wum ti Dugma yɛligu maa.
44019011	Lala saha maa ka Naawunni daa kyɛ ka Pↄla daa tumni alahazibu tunkara pam.
44019012	Ba daa zaŋŋi kpakyeesa ni antikyidima an daa siisi u, n-zi n-kyaŋŋi n-ti baaridima ka ba nya alaafɛa, ka arizimbeeri daa zↄ ka kyɛ ba.
44019013	Yɛhudiyadimseeba ban daa gyinni n-katti arizimbeeri n-yiisiri niriba ni maa daa mↄya ni ba zaŋŋi Yisa yuuri n-katti ba. Ba daa yi yɛnni, ni, "Yisa sↄ Pↄla ŋↄn moonni u yɛla la - ŋↄna yuuri zugu ka n yɛli, ni, i yim na!"
44019014	Ba sunsukkuni seeba n daa nyɛ Yɛhudiyabiisi ayↄpↄi, seeba ban daa nyɛ Sikyiiva - gyeeŋŋu toondaansↄ - biisi.
44019015	Amaa arizimbeoo maa daa labsi n-yɛli, "M mi Yisa, ka mi Pↄla gba, amaa bandima n nyɛ yarima?"
44019016	Ka dↄsↄ arizinni ŋↄn daa bɛ u ni maa daa gbaai ba ni n-nyaŋŋi ba zaa ka pa ba dansi, ka ba naayi zↄ n-yi yiri maa ni n-kyaŋŋi yↄri hoo ban daa dↄ'ai ba seem.
44019017	Ka Yɛhudiyadima ni Griika dima ban daa bɛ Ԑfɛsusi la zaa ŋↄn daa ti wum lahabaari kanŋↄa, dabeem daa gbaai ba, ka ba daa tisi ti Dugma Yisa yuuri gyirima pam.
44019018	Ka di saha ka niriba pam ban daa niŋi yɛdda daa kyɛ na n-yɛli ba taalli ni ba tumbeeri yɛla paalu ni.
44019019	Halli baseeba ban daa tumni tibeeri tuma, ni ba'akↄligu dima gba, daa la'asi ba tiima gbana n-nyoaai a bugum zama maa tooni. Ban daa kaali m-baŋŋi lala gbana maa laasaabu ligri maa, ba nya ka a zaa la'am n-zoaai pam, hoo ba tiŋŋa anzulifa la'aseesi tusa pisinu.
44019020	Lala daa kyɛ ka Naawunni yɛligu maa daa kyɛnni tooni m-paari niriba pam, ka mari yiiko.
44019021	Dinŋↄ zaa nyaaŋŋa ka Pↄla daa gbaai kyɛnni, ni u ti dↄli Masidoonya ni Akaaya tingbana, ka gaari halli nti paai Gyɛrusalɛm. Ni, "N yi kyaŋŋi n kyɛnni wa n-naai, see ka n kyaŋŋi Room tiŋŋa gba."
44019022	U daa kpalim Ԑseaa tingbaŋŋu n-yuui beela m-paasi, ka daa tum u suŋŋniba ayi - Timↄti ni Ԑrasitusi - ni ba daŋŋi u tooni n-kyaŋŋi Masidoonya.
44019023	Tↄ; ka zaŋŋi n-kyaŋŋi lala saha maa ka daaŋŋu pam daa doaai niriba maa ni, Yisa soori maa zugu.
44019024	Anzulifa mankyeerisↄ n daa bɛ ni, ka u yuuri boonni Dimitiriyusi la. U daa maanni buga gyeeŋŋu neema n-tiri ba bugseaa kan yuuri boonni Atɛmisa la, ka daa ŋmanni la pↄ'a. Ka lala tuma zugu ka anzulifa tuma baŋŋniba daa ti nya ligri pam.
44019025	Tↄ, ka ŋↄna Dimitiriyusi daa booli baseeba zaa ban daa tumni lala tuma taabu maa, ni, ba la'amma na, ka yɛli ba, "N zↄdima! ya mi halli, ni, ti nyari arizikki pam ti tuma wa zugu.
44019026	Ka ya nyari ka wumni doo wa, Pↄla, yɛla: u tↄ'asiri n-nyaŋŋi niriba pam Ԑfɛsusi tiŋŋa wa puuni, ni Ԑseaa tingbaŋŋu zaa. U yɛtti, ni, ninsaala ŋↄn maali wunseesi pa la Naawunni ni yɛlimaŋni, ka ba sakkri lala n-ti u.
44019027	Dizugu di pa seem ni ti tuma wa nin ti kↄŋŋi ka yusuŋŋu; ka din paasi lala zugu, ti gyeeŋŋu duu maa, ni ti bugri tibsigu daana Atɛmisa sↄ ŋↄn bɛ ka puuni la gba nin ti kↄŋŋi gyirima. Pampaŋŋↄ ka Ԑseaa dima zaa - halli duniya wa dima zaa gba - gyeemni u ni. Amaa di zaa yↄri, ba nin ti tam u yɛla, Pↄla yɛttↄ'a zugu!"
44019028	Ban daa wum dinŋↄa, ba sufu daa yisigiya, ka ba daa piili n-tasiri pampam, ni, "Ԑfɛsusi dima bugri! Atɛmisa, yiiko daana!"
44019029	Ka di daa bu yuui ka tiŋŋa maa zaa daa damni n-vuura. Niriba maa daa gbaai Gayusi ni Arisitaakusi, baseeba ban daa dↄli Pↄla n-yi Masidoonya ni na la, ka daa vaai n-guui hoo ninvugyinni nti paai deema ziiya n-kpɛ bɛni.
44019030	Pↄla daa boori la u yi daadam maa tooni na, amaa u karimbiisi daa bu ti u soori.
44019031	Halli bɛni tinkpamma maa seeba gba ban daa di Pↄla zoori daa tum u saani na n-susiri u, ni, u di kpɛ deema zii maa ni.
44019032	La'aŋŋu maa daa mari la nangbanwala. Seeba n daa tasiri la yɛlli yinni, ka seeba mun tasiri yɛliseaa. Ka niriba maa pam daa bu mi la'aŋŋu wa gbinni ŋↄn bɛ seem.
44019033	Yɛhudiyadima maa mun daa kyɛ ka Alɛkzanda kyaŋŋi tooni, ka zama maa puuni ninvugseeba daa tasiri n-yɛtti u ŋↄn nin niŋi seem. U daa zaŋŋi u nuusi n-wulisi ba, ni, ba kyɛli ba vuuri ka u tↄ'asi n-wulisi ba ŋↄn ni u taaba ŋↄn ka taalli seem.
44019034	Amaa ban daa ti baŋŋi, ni, u nyɛ la Yɛhudiya nira, ba zaa daa la'am n-tasiri, ni, "Ԑfɛsusi dima bugri! Atɛmisa, yiiko daana!"; ka kpalim n-tasiri lala halli nti yuui hoo hawa ayi saha.
44019035	Di nyaaŋŋa ka tiŋŋa maa Sakatiri daa naayi kyɛ ka ba sini ba vuuri, ka yɛli, ni, "Ya Ԑfɛsusi dima, wumma! Ԑfɛsusi tiŋŋa wa puuni ka ti guri la Atɛmisa yiikodaana, ni u gyeeŋŋu duu maa, ni u ba'akugri kan daa yi arizana n-sigi na la. Duniya wa zaa puuni, ninvugsↄ m bɛ ni ŋↄn bu baŋŋi lala? Ay! - sↄ ka ni.
44019036	Tↄ, ka dinŋↄ zugu, yɛla anŋↄ zɛya ka sↄ ku toaai n-kyiisi a wa; di bu sum ni ya fↄ surimm? - ka ku gyigi n-niŋi seelli.
44019037	Ya zi niriba wa n-kyɛ kpa na, amaa ba bu zuuri gyeeŋŋu duri neema, ba mun bu tuuri ka galimni ti bugri maa.
44019038	Tↄ, ka dizugu Dimitiriyusi ni u tuntuntaaba yi nya la taaliseaa sↄ zaa saani, kootudima m bɛ ni, ni gↄmnadima gba bɛ ni: ba nin toaai n-galim lala nira ba saani.
44019039	Di yi ti nyɛ la yɛttↄ'aseaa m-paasi ka ya boori ya yiisi paalu, di sumsi ni ya mari ka na tiŋŋa maa la'aŋŋu dabsisuŋŋu maa daari.
44019040	Din nyɛ seem maa, di bu ya'ai ni ba zaŋŋi ti yɛttↄ'a n-kyaŋŋi n-galim ti, zuna daaŋŋu yɛla maa zugu. Di yi ti bɛ lala, ti ku toaai n-wulisi din taasi zuna yɛttↄ'a maa na, dama daliiri suŋŋu din taasi ka na ka ni."
44019041	Ŋↄn daa yɛli nŋↄ n-naai, u daa kyɛ ka zama maa doaai n-wurigi n-kuli.
44020001	Tↄ; ka niriba daaŋŋu maa ŋↄn daa naai la, Pↄla daa booli Yisa nyaandↄliba maa na, ni u ti kpamsi ba. Ka ŋↄn daa kpamsi ba n-naai, u daa kyeoosi ba ka daa kpa n-wa Masidoonya.
44020002	U daa gↄ n-dↄli bɛni tinsi maa zaa n-tↄ'asiri pam ka kpamsiri niriba, halli nti paai Griika tingbaŋŋu,
44020003	n-daa bɛ bɛni gↄya ata. U daa ti ya kyaŋŋi Siriiya, amaa lala saha maa ka Yɛhudiyadima daa gbaai gbaari, ni, ba ti daam u, ka dizugu u daa ŋmaligi n-labi n-dↄli Masidoonya.
44020004	Ninvugseeba ban daa dↄli u n-kyaŋŋi la daa yi la u tuma tingbana zaa ni na; ba mun yuya nŋↄa: Pirusi bii Soopata la, sↄ ŋↄn daa yi Bɛriiya ni na; Arisitaakusi ni Sɛkundusi mun yi Tɛsalↄnika ni na; Gayusi mun yi Dɛribee ni - m-paasi Timↄti zugu; Tikyikusi ni Tirↄfimusi mun yi Ԑseaa ni na.
44020005	Banŋↄ zaa daa daŋŋi tooni n-guri ti, Tirↄ'asi tiŋŋa maa ni.
44020006	Tirima mun daa yuui beela, halli ka Boroboropaalli Kyuu daa ti gaari pↄi, ka ti naayi kpɛ nyariŋŋu n-yi Filipaai tiŋŋa; ka daba anu nyaaŋŋa ti daa ti paai ba la Tirↄ'asi na. Ti daa bɛ bɛni dabsa ayↄpↄi.
44020007	Ka Alahadaari ŋↄn daa ti paai, ti daa la'am taaba ni ti puri taaba paanu. Pↄla daa tↄ'asi n-ti niriba maa n-yuui, halli ni yuntasuusi, dama u daa boori ni, beoo yi ti neaai, u nin bakki.
44020008	Ti daa la'am la gyirambisa duseaa ni, ka firiladima pam n daa bɛ bɛni;
44020009	ka dizugu goom daa mari na'akyimbilisↄ ŋↄn yuuri daa boonni Yutikusi. U daa zinni n-tabli la takoro ni. Ka Pↄla ŋↄn daa tↄ'asiri n-yuui maa, Yutikusi daa gbisi n-zↄkki, n-yi gyirambisa maa, kan tↄm buta zugu, n-lu tiŋŋa na. Ba daa sigi na n-kpikki u, ni, u kpiya.
44020010	Amaa Pↄla mun daa sigi na n-dooni bii maa zugu n-gↄbi u, ka yɛli ba, "Ya di kyɛ ka dabeem mari ya. U nɛ ni maa!"
44020011	Ka ti daa laa n-du saazugu, nti ŋmaai paanu m-puri n-ti taaba n-di; Ka Pↄla daa laa n-gbaai u yɛttↄ'a maa, halli ka beoo ti neaai, ka naayi bakki.
44020012	Na'akyimbila la muna - ba daa mari u n-kuli ka u mari alaafɛa; ka di daa niŋi ba sufumaasim pampam.
44020013	Tↄ; Pↄla daa pun yɛli, ni, u ya kyaŋŋi la nↄba m-paai Asↄsi tiŋŋa, ka dizugu tirima mun daa kpɛ nyariŋŋu n-kyaŋŋi bɛni ni ti ti tuusi u.
44020014	Ka ŋↄn daa ti paai ti Asↄsi na maa, u daa kpɛ nyariŋŋu maa na ka ti daa du n-kyaŋŋi m-paai Mitiliini tiŋŋa.
44020015	Ka beoo ŋↄn daa ti neaai, ti daa paai Kyiyↄsi tingbaŋŋu zii sa. Ka beoo ŋↄn daa ti laa n-neaai ti daa lↄŋŋi n-kyaŋŋi Samↄsi ya'ari: n-neaai beoo yaasa ka ti daa paai Miliitusi tiŋŋa.
44020016	Tↄ; ka Pↄla daa boori ni u ti gaari yooma m-paai Gyɛrusalɛm, ka Pɛntikoosi Kyuu dabsa ku ti gaari; dizugu u daa bu boori ni u ti yuui Ԑseaa tingbaŋŋu ni, see ka u kpalim m-bɛ nyariŋŋu maa ni n-yakki n-gaari Ԑfɛsusi tiŋŋa.
44020017	Ka dizugu ŋↄn daa bɛ Miliitusi maa, u daa tum Ԑfɛsusi m-booli Yisa nyaandↄliba kpamma maa na.
44020018	Ban daa ti paai u na, u daa yɛli ba, ni, "Ya mi halli m beesigu ŋↄn daa bɛ seem, man daa bɛ ya saani sahanseaa la; man daa piili m-bɛ Ԑseaa tingbaŋŋu maa ni halli nti yuui.
44020019	N daa gyeemni Naawunni ni mansigsigu, ni kunkuma; halli ni Yɛhudiyadima ban daa boori ni ba tum ma tumbeeri zaa.
44020020	Ya mi, ni, n daa bu kↄŋŋi wa'azu yiisigu zaŋŋi n-kyaŋŋi bunseelli kam din nin suŋŋi ya, ka wulisiri a n-tiri ya paalu ni, ka laa n-gyinni yiri yiri n-tↄ'asiri maa.
44020021	N yɛli Yɛhudiyadima ni Griika dima zaa, ni, ba ŋmaligma n-kyɛ Naawunni saani na, ka niŋi ti Dugma Yisa yɛdda.
44020022	Tↄ; ka pampaŋŋↄ ka Sii Kasi m mari ma n-wa Gyɛrusalɛm: m mun bu mi din ya n-niŋi ma bɛni.
44020023	Man mi seaa nyɛ la, ni, tiŋŋa kam zaa puuni ka Naawunni Vuusim Kasi maa yɛtti, ni, m baŋŋma, ni, n nin nya sarika duu yɛla ni wahala.
44020024	Amaa m ba'a ka m maŋtoori nyↄvuri maa ni, see ka n dↄli n beebu soori nti paai ka naari; ka ti tum tunseaa ti Dugma Yisa ŋↄn zaali ma zaa, halli nti wulisi Naawunni piinisuma lahabaari ŋↄn nyɛ seem zaa.
44020025	Tↄ; ka pampaŋŋↄ m mi, ni, ya sↄ ku ti laa n-nya ma yaasa; ya saani ka n daa bɛ ni n-gyinni m-moonni Naawunni naam yɛla n-ti ya zaa.
44020026	Di zugu n yɛli ya zuna, ni, ninsaala kam kum taalli bu dↄli ma.
44020027	Halli m bu kↄŋŋi ni m mooli Naawunni ŋↄn teesi, ni, u nin niŋi seem zaa n-ti ya.
44020028	Dizugu, m Badima, n susiri ya, ni, ya gↄsim ya mansi, ka laa n-guri ninvugseeba Sii Kasi maa ŋↄn zaŋŋi n-niŋi ya nuusi ni ni ya gↄsiri ba maa, hoo ban guri peesi seem mooni la. Naawunni niriba n nyɛ ba, ŋↄn daa zaŋŋi u maŋtoori ziim n-yↄ seeba samni, ni ba ti nya nyↄvuri.
44020029	M mi halli, ni, n yi ti bakki, di nin ti bɛ kaman kunduna putoo dima nin ti kpɛ na, ka ba ku ti zↄ bunkↄbri maa namboo halli beela.
44020030	Di pa seem, halli yarima puuni gba seeba nin ti doaai n-ŋmaligi yɛlimaŋni maa ka kyɛ ka nyaandↄliba maa ti dↄli ba m-burigi n-yi sↄsuŋŋu maa ni.
44020031	Dizugu ya guusima sahakam! Ya teaama n yɛla, ni, yuuma ata an gaari wa n daa bu kyɛ ya kpamsigu ni nintam, wuntaŋŋa ni yuŋŋu zaa.
44020032	Tↄ; ka pampaŋŋↄ n nin zaŋŋi ya n-niŋi Naawunni nuusi ni, ni u piinisuma yɛla an nin toaai m-maali ya yɛla suŋŋa, ka kyɛ ka ya di ya faari tↄrli Naawunni mammantoori niriba zaa sunsukkuni.
44020033	N kↄrisi daa ka sↄsↄ ligri ni, bee, u sutura ni.
44020034	Ya zaa mi, ni, n daa tumni n nuusi tuma wa, ni n ti ku m bukaata zaa, ni n taaba dinni gba.
44020035	Ka n daa niŋi lala, ni n ti wulisi ya, ni, di sumni ni ya gba tumni lala ka di nin kyɛ ka ya nin toaai n-suŋŋni ban ka yaa la. Yan di tam ti Dugma Yisa yɛligu la, ni, 'piini tisibu mari anfaani n-gaari piini deaari.' "
44020036	Tↄ; ka ŋↄn daa yɛli nŋↄ n-naai, u daa gbaani tiŋŋa n-susi Naawunni, ŋↄna ni ban zaa.
44020037	Ka ba zaa daa kumna, ka gↄbri u m-puusiri u suŋŋasuŋŋa.
44020038	Din daa niŋi ba sufusa'aŋŋu pam daa nyɛ la ŋↄn yɛli ba seem maa, ni, ba ku laa n-nya u nindaa yaasa. Di nyaaŋŋa ka ba daa beeli u m-paai nyariŋŋu maa ni.
44021001	Tↄ; ka tin daa ti basi ba maa, ti daa kpɛ nyariŋŋu maa n-du n-kyaŋŋi kyippi m-paai Koosi tiŋŋa. Ka beoo ŋↄn daa ti neaai, ti daa kyaŋŋi la Roodisi tiŋŋa, n-yi bɛni n-kyaŋŋi nti paai Patara tiŋŋa.
44021002	Bɛni ka ti daa nya nyarinseaa kan wa Fↄnisiiya, ka dinzugu ti daa kpɛ ka ni.
44021003	Ti daa nya Saapirusi tingbaŋŋu n-kyɛ ka ti nuzaa ya'ari ka gaari n-kyaŋŋi Siriiya nti sigi Taaya tiŋŋa maa ni. Bɛni ka ba daa ti ya yiisi nyariŋŋu maa neema.
44021004	Tirima mun daa bↄ Yisa nyaandↄliba maa ziiya, n-nya ba. Di saha ka ti daa bɛ ba saani n-niŋi dabsa ayↄpↄi; ka Naawunni Sii maa daa kyɛ ka ba yɛli Pↄla, ni, u di kyaŋŋi Gyɛrusalɛm.
44021005	Ka ti dabsa ŋↄn daa ti naai maa, ba daa yi na ni ba zaali ti soori. Nyaandↄliba maa zaa ni ba pↄ'aba ni biisi daa beeli ti, halli nti yi tiŋŋa maa kpaŋŋa, ka ti daa gbaani teeku duuri n-susi wunsusigu,
44021006	ka daa kyeoosi taaba bɛni. Ka tirima naayi kpɛ nyariŋŋu maa ni, ka ba mun daa labi n-kuli.
44021007	Ti daa yi Taaya n-du m-paai Tↄlimeesi tiŋŋa, n-sigi m-puusi ti mabiisi la, ka daa bɛ ba saani dabsiri yinni.
44021008	Ka beoo ŋↄn daa ti neaai, ti daa laa n-du m-paai Sizarii tiŋŋa nti kpɛ Filipi yiri, sↄ ŋↄn daa nyɛ tuntumniba ayↄpↄi la ni yinni, ka daa yiisiri lahabasuŋŋu maa wa'azu.
44021009	Tↄ; ka Filipi daa mari u bipunsi, pↄ'asara anaasi ban bɛ u yiri maa ni, ka ban ka Naawunni daa tiri anabitiri yɛttↄ'a ni ba tↄ'asira.
44021010	Ti daa bɛ ba saani n-yuui beela pↄi, ka anabisↄ ŋↄn yuuri boonni Agabusi daa yi Gyuudii tingbaŋŋu ni n-kyɛ na.
44021011	Ka u daa kyɛ ti saani na n-zaŋŋi Pↄla sɛlooriga n-lↄ u mammaŋŋa gbaya ni u nuusi; ka yɛli, ni, "Naawunni Sii Kasi yɛliya: 'Lala ka Yɛhudiyaseeba ban bɛ Gyɛrusalɛm maa nin ti lↄ sɛlooriga wa daana, n-zaŋŋi u n-niŋi u ban pa Yɛhudiyadima maa nuusi ni.' "
44021012	Tin daa wum nŋↄa, tin ni ti niriba ban daa bɛ bɛni maa zaa daa bɛlim Pↄla, ni, u di kyaŋŋi Gyɛrusalɛm.
44021013	Amaa Pↄla daa yɛli ti, di saha maa, ni, "Wula zugu ka ya niŋni lala? Ya kumni n-sa'amni la n sufu. Man mun niŋi siri ni n kyaŋŋi Gyɛrusalɛm ka ba ti zaŋŋi ma n-lↄ - halli ba yi ku ma gba - n Dugma Yisa yuuri zugu."
44021014	Ka tin daa kpamsiri u n-gyɛ maa, ti daa sini ka yɛli, "Naawunni yuubu niŋma!"
44021015	Tↄ. Ka lala dabsa ŋↄn daa ti naai, ti daa sɛ'asi n-kyaŋŋi Gyɛrusalɛm.
44021016	Ka nyaandↄliseeba ban bɛ Sizariiya la daa dↄli ti n-zi ti n-kyaŋŋi Mineesↄn yiri, ni ti kpɛ u saani - u nyɛ la Saapirusi tingbaŋŋu nira ka daa pun yuui Yisa dↄligu ni.
44021017	Di nyaaŋŋa ka ti daa paai Gyɛrusalɛm na, ka ti mabiisi maa daa deaai ti ni sufumaasim.
44021018	Ka beoo ŋↄn daa ti neaai, Pↄla daa zi ti n-kpɛ Gyeemsi saani ka kpamma maa zaa gba daa la'am m-bɛ bɛni.
44021019	Ka tin daa puusi ba n-naai maa, Pↄla daa yɛli ba u tuma zaa yinni yinni - tunseesi Naawunni ŋↄn daa zaŋŋi u n-tum n-ti ban pa Yɛhudiyadima maa.
44021020	Ban daa wum lala, ba daa pɛ'ai Naawunni, ka laa n-yɛli Pↄla, ni, "Ti mabiiya, i bu nya? Niriba tusatusa bɛ la ti saani ban nyɛ Yɛhudiyadima ka niŋi Yisa yɛdda. Ka banŋↄ zaa nyɛ la ban boori ni ba na kpalim n-dↄli ba zaaligu kaari maa.
44021021	Tↄ, ka ba wum i yɛla maa, ni, i wulisiri Yɛhudiyaseeba ban bɛ tinzuna tinsi zaa ni, ni, ba kyɛli Musa zaaligu yɛla; yaasa, ni, i yɛtti ba, ni, ba di laa n-guni ba biisi n-dↄli kaari maa.
44021022	Dizugu ti ya niŋi la wula? Ba nin baasi n-wum, ni, i kyɛ kpa na.
44021023	Tↄ; wumma! Ti nin wulisi i, nyin nin niŋi seem. Ti mari la ti dↄppa anaasi ban pun dↄli ti kaari m-pↄ noori.
44021024	Dinŋↄna zaŋŋma lala niriba maa ka sɛ'asi i maŋŋa kasikasi n-dↄli ba n-yↄ ba nangbampↄri sama zaa n-ti ba, ka ba nin toaai m-puni ba zugri ka naayi naai ba yɛla zaa. Ka dina nin kyɛ ka sↄkam zaa baŋŋi, ni, ban yɛtti yɛttↄ'aseesi zaŋŋi n-kyaŋŋi i yɛla maa, ni, lala yɛttↄ'a maa ka gbinni, amaa i mammaŋŋa gba tumni la kaari ni ta'ara ŋↄn zaali seem maa.
44021025	Amaa zaŋŋi n-kyaŋŋi ninvugseeba ban pa Yɛhudiyadima ka niŋni Yisa yɛdda muna - ti daa pun sↄbi gbaŋŋu n-ti ba n-yɛli tin daa gbaai seem, ni, ba mari ba mansi suŋŋa ka di ŋↄbi numda'aseesi ban kↄrigi m-maanni ba'a ni buga la, ni seesi an bu kↄrigi, bee, an na mari ziim: ka di tum tumbeeri zaŋŋi n-kyaŋŋi dↄgoora ni pↄ'agoora yɛla."
44021026	Tↄ; ka beoo ŋↄn daa ti neaai, Pↄla siri daa zaŋŋi niriba maa ka daa sɛ'asi u maŋŋa; ka ŋↄn ni ban zaa daa kpɛ Naawunni Gyeeŋŋu Yiri maa ni, ni u yɛli n-ti maalimaanniba n-zaali ba mansɛ'asigu naari dabsiri maa, di nyɛ la dabsiseaa ban ya maali maaligu maa ba zaasa zugu n-naai ba nangbampↄri yɛla.
44021027	Tↄ; ka dabsa ayↄpↄi maa daari ŋↄn daa ti paari na, Yɛhudiyaseeba ban yi Ԑseaa tingbaŋŋu ni na daa ti nya Pↄla, ka u bɛ Gyeeŋŋu Yiri maa ni. Ka ba daa dam zama maa ka daa gbaai u.
44021028	Ka tasiri n-yɛtta, "Yarim Izraɛli dima, ya ku suŋŋi ti? Doo wa n nyɛ dↄsↄ ŋↄn wulisiri niriba ya'ari kam, ka tuuri ti butiri, ni ti zaaligu, ni ti Yiri wa! Halli u zi la Griika dima gba n-kpɛ Gyeeŋŋu Yiri wa na, n-kyɛ ka ka da'ai zaa."
44021029	Ba daa pun nya Tirↄfimusi - Ԑfɛsusi nira la - Pↄla saani, ka ba bɛ la timpuuni; lala zugu ka ba daa ti teesi, ni, ŋↄna ka Pↄla zi n-kpɛ Gyeeŋŋu Yiri maa na.
44021030	Ka tiŋŋa maa zaa daa doaai, ka niriba maa daa zↄ n-la'am n-gbaai Pↄla n-darigi u n-yiisi Gyeeŋŋu Yiri maa ni, ka daa yↄ Yiri maa za'anↄya yoomyooma.
44021031	Ka ban daa moori ni ba ku u sahanseaa la, lala lahabaari daa paai langyima kpeema maa saani, ni, Gyɛrusalɛm zaa bɛ la zaba ni.
44021032	Di saha u daa doaai ya'abi n-zaŋŋi langyima ni ba toondaanseeba n-zↄ n-kyaŋŋi nti paai bɛni. Ka zama maa ŋↄn daa ti nya kpeema maa ni langyimadima maa, ba daa kyɛ Pↄla buubu.
44021033	Ka kpeema maa daa kyɛ ka ba gbaai u, n-lↄ u kutti ayi. Ka daa boosi, ni u baŋŋi ŋↄn nyɛ sↄa, ni ŋↄn niŋi tumbɛseelli.
44021034	Ka zama maa seeba daa tasiri n-yɛtti kookooba ka daa bu yɛtti yɛlli yinni, ka u daa bu nyaŋŋi m-baŋŋi di gbinni ni yɛlimaŋni, ba vuuri maa zugu. Ka dizugu u daa yɛli, ni, ba zaŋŋma u m-mari n-kyɛ Baarikyi yiri maa na.
44021035	Ka ŋↄn daa ti paai dↄliga maa ni, langyima maa daa kpikki u n-zi, niriba ŋↄn kpa'ari n-daamni seem la zugu.
44021036	Ka zama maa daa kur dↄli ba n-tasiri pampam, ni, "Ya kyɛ ka u baŋŋi!"
44021037	Tↄ; ka ban daa ti ya zaŋŋi Pↄla n-kpeesi Baarikyi yiri maa ni, u daa boosi kpeema maa n-yɛli, ni, "Soori bɛ ni, ni, n yɛli seelli n-ti i?"; ka u daa labsi m-boosi u, ni, "I wum la Griiktiri, fa?
44021038	Ka dinŋↄna i pa la Igyipti nira la? - Dↄsↄ ŋↄn daa dam dↄppa tusa anaasi ni ba za'asiri gↄmnanti noori n-yi n-kpɛ yoo ni n-kuuri niriba la?"
44021039	Ka Pↄla daa gyɛrigi n-yɛli u, ni, "Ay! Yɛhudiya nira n nyɛ ma, ka n yi la Taasusi ni na, tinseaa kan zɛ Silisii tingbaŋŋu ni la. Tinseaa kan bu kↄŋŋi gyirima suulinsi nira n siri nyɛ ma, walla! Dizugu n susiri i, ni, i ku kyɛ ka n tↄ'asi n-ti niriba wa?"
44021040	Ka ŋↄn daa ti u soori maa, Pↄla daa zaani dↄliga maa saazugu ka wukki u nuu n-gaasi n-wulisi zama maa; ka din daa fↄ surimm, u daa gbaai yɛttↄ'a ba maŋtoori yɛttↄ'a, Hibruuli, ni; n-yɛtti, ni,
44022001	"M Badima, ya wumma! M mabiisi, ya wumma! N ya tↄ'asi n-wulisi n yɛla yɛlimaŋni ŋↄn nyɛ seem."
44022002	Tↄ, ka ban daa ti wum ka u tↄ'asiri ba maŋtoori yɛttↄ'a n-tiri ba maa, ba daa kyɛ ba vuuri ka fↄ surimm. Ka Pↄla daa gbaai yɛttↄ'a n-yɛli ba, ni,
44022003	"N nyɛ la Yɛhudiyadoowa, ka ba daa dↄ'ai ma Taasusi, Silisii tingbaŋŋu ni; amaa Gyɛrusalɛm wa ka ba daa mari ma ka n zoaai na. Kpa wa ka n karimba Gameeliyɛli daa wulisi ma; n daa bamsi ti yaadima yɛla zaa ni nimbirimoaa, ka n daa zaŋŋi m maŋŋa n-ti Naawunni hoo yarim ban la'am la kpa zuna wa ŋↄn zaŋŋi ya mansi n-tiri u seem la.
44022004	Man daa namsiri la ninvugseeba ban dↄli Yisa soori wa, halli nti ku baseeba. N daa gbaasi ba, dↄppa ni pↄ'aba, n-zaŋŋi ba n-niŋi dansarika duu ni.
44022005	Ya yi ti boosi ya Gyeeŋŋu Toondaana maa, ni kpamma la'aŋŋu dima zaa, ba nin sakki, ni, n daa niŋi lala. Halli ka ba mammansi daa sↄbi gbana n-ti ma, ni, m mari n-kyaŋŋi n-tisi ti mabiseeba ban daa bɛ Damasikusi tiŋŋa la, ni, n gbaam Yisa niriba maa n-zi n-kyɛ Gyɛrusalɛm na, ka ba darigi ba tubri."
44022006	Ni, "Man ŋↄn daa ti wa bɛni maa ka daa ti pↄtti tiŋŋa maa ni, wuntaŋŋa agbaa saha, neesim pam daa nyakki n-yi saazugu na n-gyiligi ma.
44022007	N daa lu la tiŋŋa, ka wum ka kukↄri tↄ'asiri n-tiri ma, ni, 'Sↄla, Sↄla, bↄ zugu ka i namsiri ma?'
44022008	Ka n daa boosi n-yɛli, 'Ŋↄni nla, n dugma?', ka u labsi n-yɛli ma, ni, 'Mani Yisa, Nazarɛti nira la: mani ka i namsiri maa.'
44022009	Ninvugseeba ban daa dↄli ma maa daa nya neesim maa, amaa ba daa bu wum kukↄri maa ŋↄn tↄ'asi ma seem.
44022010	Ka n daa gyɛrigi n-yɛli, 'Ka dinŋↄna, n Dugma, n niŋma wula?'; ka u yɛli, 'Doaam saazugu n-kyaŋŋi nti paai Damasikusi. Ba nin ti yɛli i man pun gbaai, ni, i niŋi seem.'
44022011	N daa zoomiya, neesim ŋↄn daa neaai pampam la zugu, ka n nyaandↄliba maa daa dari ma n-kyaŋŋi nti paai Damasikusi.
44022012	Di saha ka Ananayasi daa kyɛ n saani na - bɛni dↄsↄ ŋↄn daa dↄli Naawunni zaaligu ni nimmoaa nla, ka tiŋŋa maa Yɛhudiyadima zaa daa tiri u gyirima.
44022013	U daa kpɛ na n-zaani n-tabli ma, ka yɛli, 'M mabii Sↄla, neaam i nini n-nyara!' Di saha maa n daa neaai n nini n-wukki n-gↄsi u.
44022014	Di saha ka u daa yɛli ma, ni, 'Naawunni, sↄ ti yaadima maa ŋↄn daa gyeemni la - ŋↄn Naawunni n yiisi i, ni i ti baŋŋi ŋↄn boori seem, ka laa n-zaŋŋi u Yɛlimaŋni Daana n-wulisi i, ka kyɛ ka i wum yɛttↄ'a u mammaŋŋa noori ni.
44022015	U daa niŋi lala, ni i ti niŋi sɛhara daana n-tↄ'asiri n-tiri sↄkam zaa nyin nya ka wum bunseesi zaa yɛla.
44022016	Dinŋↄna bↄ zugu ka i laa n-guusira? Doaam saazugu nti su Naawunni koom: boolim u yuuri ka u peaai i tumbeeri da'ari zaa m-basi.' "
44022017	Ka u daa laa n-yɛli ba, ni, "Tↄ; ka di nyaaŋŋa n daa labi la Gyɛrusalɛm na, nti kpɛ Gyeeŋŋu Yiri maa ni, ni n ti puusi Naawunni. Ka man daa puusiri sahanseaa maa, di daa niŋi ma hoo man zaasiri ni;
44022018	ka n daa nya, ka Naawunni daa tↄ'asiri n-tiri ma, ni, 'Doaam yooma n-yi Gyɛrusalɛm tiŋŋa wa ni, dama kpa wa niriba ku sakki n-niŋi i yɛttↄ'a zaŋŋi n-kyaŋŋi n yɛla maa yɛdda.'
44022019	Ka n daa labsi n-yɛli u, 'N Dugma, ba mi halli, ni, n daa kpeeri la'aŋŋu duri ni n-gbaasiri ninvugseeba ban niŋi i yɛdda maa, ka kpatti ba duu ni ka buuri ba.
44022020	M-paasi, ba mi, ni, ban daa ku i sɛharadaana Sitiivin sahanseaa la, ni, n daa bɛ bɛni n-kpamsiri ba ka guri ba neema.'
44022021	Amaa u daa yɛli ma, ni, 'Kur kyɛma! Dama n nin tum i, halli ban pa Yɛhudiyadima maa saani.' "
44022022	Tↄ; ka zama maa daa kur wumsiri la Pↄla noori, halli ka u ti yɛli lala maa; amaa di saha ka ba daa gbaai tasibu n-yɛtti, ni, "Ya mari u n-kyaŋŋi! N-ku u gba! Lala nira bu sumsi ni duniya wa beebu!"
44022023	Ba daa damni la ba mansi, n-gba'atiri ba neema, ka yeenni tanni.
44022024	Ka dizugu langyima kpeema maa daa yɛli u niriba, ni, ba mari Pↄla n-kpɛ ba Baarikyi yiri nti boosi u boosa ka feebi u, ni ba ti baŋŋi daliiriseaa din kyɛ ka Yɛhudiyadima maa zeesiri ba mansi n-niŋi u lala.
44022025	Amaa ban daa loori u feebgu zii maa ni sahanseaa la, u daa tↄ'asi n-ti ba toondaansↄ ŋↄn daa zɛ bɛni maa, ni, "Ammi, ya nin zaŋŋi Room suulinsi nira n-feebi? Halli ka bu kari u yɛttↄ'a maa sariya m-baŋŋi u taalli - di mari soori?"
44022026	Ka toondaana maa ŋↄn daa ti wum lala maa, u daa kyaŋŋi langyima kpeema maa saani nti boosi u, ni, "Bↄ ka i ya n-niŋi? Doo maa nyɛ la Room suulinsi nira!"
44022027	Ka kpeema maa daa kyaŋŋi Pↄla saani nti boosi u n-yɛli, "Room suulinsi nira n siri nyɛ i?"; ka u labsi n-yɛli u ni, "Ii!"
44022028	Ka kpeema maa yɛli u, "Man daa yↄ la ligri pam ka naayi deaai lala suulinsi beebu maa."; ka Pↄla labsi n-yɛli u, ni "Man muna - ba daa dↄ'ai ma la lala suulinsi ni."
44022029	Dinzugu langyinseeba ban ya boosi u boosa la daa labi ba nyaaŋŋa, ka dabeem daa gbaai ba kpeema maa, dama u daa pun lↄ doo maa, ka naayi baŋŋi, ni, Room suulinsi nira n nyɛ u.
44022030	Tↄ; ka langyima kpeema maa daa kpalim m-boori ni u baŋŋi yɛttↄ'a maa yɛlimaŋni ŋↄn nyɛ seem, ni wula zugu ka Yɛhudiyadima daa ya galimni u. Ka dizugu beoo ŋↄn daa ti neaai u daa yiisi Pↄla na, ka zaali noori, ni, gyeeŋŋu toondaandima la'asima ni kpamma zaa, ka kyɛ ka Pↄla kpɛ na n-zaani ba tooni.
44023001	Pↄla ŋↄn daa zaŋŋi u nini n-kpa kpamma la'aŋŋu dima maa, u daa gbaai u yɛttↄ'a n-yɛli, "M mabiisi, n nyↄvuri puuni halli ni zuna, m beesigu nyɛ la bunkasi Naawunni tooni."
44023002	Di saha ka Gyeeŋŋu Toondaana Ananayasi daa yɛli ban zɛya la, ni, ba ŋmeem u noori u yɛlisim maa zugu.
44023003	Ka Pↄla daa labsi n-yɛli "Naawunni nin ti ŋmɛ i gba! I ŋmani la hoo goonkuriseaa ban zaŋŋi titaari n-ta, ka ka gↄsibu veela, amaa ka puuni bu zaani suŋŋa. I zinni n-katti ma sariya Naawunni zaaligu zugu, ka i mammaŋŋa sa'amni zaaligu maa ka yɛtti, ni, ba ŋmeem ma!"
44023004	Ka ban daa zɛya la daa yɛli u, ni, "Ammi, i tuuri la Naawunni Gyeeŋŋu Toondaana maa lala?"
44023005	Ka u labsi n-yɛli ba, "M mabiisi, ya gaafara! N da bu mi, ni, Gyeeŋŋu Toondaana n nyɛ u. Ba daa bu sↄbi lala, Naawunni yɛligu maa ni? Ni, 'I di yɛli yɛttↄ'abeoo n-tiri ŋↄn su i butiri fukumsi.' "
44023006	Tↄ; ka Pↄla daa baŋŋiya, ni, kpamma maa purigri daa dↄli la Saddusii soori, ka seeba mun dↄli Farisii dinni. Ka dizugu u daa tasi pampam la'aŋŋu maa puuni n-yɛli, "M mabiisi, ya wumma! N nyɛ la Farisii doo, ka m badima gba daa dↄli Farisii soori maa. Yɛttↄ'aseaa tin la'amni na ni ti tↄ'asi nyɛ la yɛttↄ'a zaŋŋi n-kyaŋŋi man mari tama seelli kum yisigri ni."
44023007	Ka ŋↄn daa yɛli lala maa, Farisii dima ni Saddusidima maa nↄya daa wↄliya, ka la'aŋŋu maa purigi buyi.
44023008	Nangbankpeemni wa gbinni nyɛ la nŋↄa: Saddusidima daa yɛtti, ni, ninvugseeba ban kpi la ku laa n-yisigi, bee, n-neaai kum ni; ni siisi ni malaakadima yɛla pa la yɛlimaŋni: Farisii dima mun daa sakkri n-tiri kum yisigri, ni siisi ni malaakadima yɛla zaa.
44023009	Ka dinzugu vuuri pam daa doaaya, ka seeba ban daa nyɛ zaaligu karimbadima ka bɛ la Farisii dima ya'ari la daa yi paalu na n-yɛtti, ni, "Ti bu nya doo wa taaliseaa; di bu ya'ai malaaka bee siiya n tↄ'asi n-ti u maa."
44023010	Sugyeaa maa daa paasiri ni, ka dabeem daa gbaai langyima kpeema maa, ni, ba nin bu Pↄla n-toosi u; ka dizugu u daa yɛli u langyimadima maa, ni, ba kpeem na n-gbaai Pↄla n-yiisi n-yi daadam maa sunsukkuni, ka mari u n-labi n-kyaŋŋi Baarikyi yiri ni.
44023011	Tↄ; ka dirindaari maa, yuŋŋu, ka ti Dugma daa zaŋŋi u maŋŋa n-wulisi Pↄla, ka yɛli, "Mari i dablim maa! Nyin pun tↄ'asi n yɛla suŋŋa Gyɛrusalɛm timpuuni seem la, lala ka i nin laa n-tↄ'asi Room timpuuni gba."
44023012	Ka beoo ŋↄn daa ti neaai, Yɛhudiyaseeba daa la'am taaba m-pↄ noori, ni, ba ku di diibu, bee n-nyu seelli, na'ala ba ti ku Pↄla n-naai.
44023013	Ban daa la'am m-pↄ lala noori maa daa gaari niriba pisinaasi.
44023014	Tↄ; ka dizugu ba daa kyaŋŋi Gyeeŋŋu Toondaana ni kpamma maa saani nti yɛli, "Tirima la'am taaba m-pↄ noori, ni, ti ku laa n-lam diibu, na'ala ti ku la Pↄla.
44023015	Tↄ, ka dinŋↄna see ka yarima ni kpamma maa zaa ti susi langyima kpeema maa, ni, ya ya maali n-viisi doo maa yɛttↄ'a maa suŋŋa, ka dizugu ba mari u n-kyɛ ya saani na. Tirima muna nin maali siri ni ti ku u pↄi ka u ti paai kpa na."
44023016	Amaa Pↄla tinzↄpↄ'a bisↄ daa wum ban gbaari seem maa, ka daa kyaŋŋi Baarikyi yiri maa ni, nti kpɛ n-yɛli Pↄla.
44023017	Ka di saha Pↄla daa booli langyima toondaansↄ na nti yɛli u, ni, u zaŋŋma bii wa n-kpɛ kpeema maa saani, ni, u mari la lahabaseaa ni u ti u.
44023018	Ka u daa mari u n-kpɛ kpeema maa saani n-yɛli, "Pↄla sↄ ban kpari dansarika duu ni la m booli ma n-yɛli, ni, m mari na'akyimbila wa n-kyɛ i saani na, ni, u mari la bunseelli ni u yɛli i."
44023019	Ka langyima kpeema maa daa gbaai bii maa nuu n-kyɛ ka ba labi kpaŋŋa sa, ka boosi u, ni, "Bumbↄ ka i mari ni i yɛli ma?"
44023020	Ka u daa yɛli, "Yɛhudiyadima maa gbaari la gbaari, ni, ba yɛlim i, ni, i sa nin zaŋŋi Pↄla beoo asuba m-mari u n-kyaŋŋi ba kpamma la'aŋŋu maa ni, ni, ba ya maali n-viisi la u yɛttↄ'a maa suŋŋa.
44023021	Di wum n-ti ba! Dama baseeba nin ti gu u soori zugu - ba gaari ninvugpisinaasi. Ba sa pↄ la noori, ni, ba ku ti di diibu, bee n-nyu seelli, na'ala ba ku la Pↄla n-naai. Ba pun sɛ'asi, ka kur guusiri la din ya yi i saani na."
44023022	Ka kpeema maa daa kpamsi u, ni, u di kyɛ ka sↄ baŋŋi, ni, u pun yɛli u lala lahabaari maa, ka basi u ka u bakki.
44023023	Di nyaaŋŋa ka langyima kpeema maa daa booli u toondaandima ayi na nti ti zaali ba noori, ni, "Ya sɛ'asim langyima kↄbsiyi, ni wuribaariba pisiyↄpↄi, ni kpana dima kↄbsiyi m-paasi, ni ba maali siri n-kyaŋŋi Sizariiya zuna yuŋŋu wa, sahanseaa din yi ti zibi suŋŋa.
44023024	Ka bↄ bumbaarigu n-ti Pↄla gba, ka u ba, ka ti taasi u Gↄmna Filiksi saani ni alaafɛa."
44023025	Ka u daa sↄbi gbaŋŋu n-ti Gↄmna maa, ni:
44023026	"Man Klↄdiyusi Lisiyasi n sↄbri gbaŋŋu wa m-puusiri m Ba Gↄmna Filiksi, sↄ yuuri ŋↄn du tingbaŋŋu maa ni.
44023027	Doo wa ka Yɛhudiyadima daa gbaai ka daa boori ni ba ku u; amaa n daa baŋŋiya, ni, Room suulinsi nira n nyɛ u, ka daa zaŋŋi n langyinseeba n-fa u ba saani.
44023028	N daa boori ni m baŋŋi ban gbaai u seelli zugu, ka n daa zaŋŋi u n-kyaŋŋi ba kpamma la'aŋŋu ni;
44023029	ka n ti baŋŋi, ni, galimni maa nyɛ la seelli din yiiri ba zaaligu yɛla ni na, amaa ba daa bu wulisi u kum taalli ŋↄn nyɛ seem, halli dansarika taalli gba.
44023030	Di nyaaŋŋa ka n daa wum lahabaari, ni, ba ya sↄ'ai n-niŋi la doo maa yɛttↄ'abeoo, ka dizugu n kyɛ ka ba taasi u i saani na. Ban galimni u maa muna - n yɛli ba, ni, ba mari ba yɛttↄ'a maa m-paai i saani na."
44023031	Tↄ; ka langyimadima maa daa tum hoo ŋↄn yɛli ba seem maa, ka mari Pↄla n-kyaŋŋi yuŋŋu maa, halli nti paai Antipatirisi.
44023032	Ka beoo ŋↄn daa kaai maa, ban daa kyɛnni nↄba la daa ŋmaligi n-labi ba Baarikyi ni, ka kyɛ ka wuribaariba maa mari Pↄla, halli nti paai ba kyɛnni maa tↄriga.
44023033	Ba daa paai la Sizariiya n-zaŋŋi gbaŋŋu maa n-ti Gↄmna maa, ka daa zaŋŋi Pↄla gba n-niŋi u nuu ni.
44023034	Tↄ, ka Gↄmna maa daa karim gbaŋŋu maa, ka boosi Pↄla ŋↄn yi tingbanseaa na, ka baŋŋi, ni, Silisiiya;
44023035	ka u yɛli u, ni, "Ban n galimni i maa yi ti paai na, n nin wum i yɛttↄ'a maa." Ka u daa kyɛ ka ba zaŋŋi u n-kpeesi NaaHɛroodi naam yiri kurigu ni duseaa n-guri u.
44024001	Dabsa anu nyaaŋŋa ka Gyeeŋŋu Toondaana Ananayasi daa paai na, ni kpamseeba m-paasi u zugu, n-taasi Tɛritulusi ba yɛttↄ'atↄ'asira na; ka ba daa wulisi Gↄmna n-yɛli ban galimni Pↄla seem.
44024002	Ka ba daa booli Pↄla na, ka Tɛritulusi daa gbaai yɛttↄ'a ni u ti galimni u, ni, "Ti Ba gyirimadaana, Filiksi, wumma! Di nyɛ la i yiiko ni ka ti mari sufudoaa; ka di laa n-nyɛ la i yuubu ni ka ti tingbaŋŋu wa maali, ka takki n-nyɛ bunsuŋŋu.
44024003	Seelikam zaa, ni ya'ari kam zaa, ti deaari i lala suŋŋsim maa; ka dizugu ti puusiri i la wurilim puusigu.
44024004	Tↄ, ka ti bu boori ni ti sa'am i saha yaasa, amaa ti susiri i ni, i sufubaalim zugu, ni, i wum ti yɛlli beela.
44024005	Dama ti nya ninvugkyↄ'aŋŋu wa, ka u nyɛ la sↄ ŋↄn daamni Yɛhudiyadima maa duniya wa ya'ari kam zaa, ka ba zabra; ka u nyɛ la toondaana n-ti Nazarɛti wↄligri soori dima wa.
44024006	Halli u daa ya sa'am Naawunni Gyeeŋŋu Yiri maa n-kyɛ ka ka da'ai zaa, ka dizugu ti daa gbaai u. [[Ti daa yɛtti, ni, ti nin dↄli ti soori n-kari u sariya;
44024007	amaa langyima kpeema maa, Lisiyasi, daa kpɛ na n-zabi ni kpeeŋŋu ka fa u n-yiisi ti nuu ni.
44024008	Di saha ka ŋↄn Lisiyasi daa yɛli, ni, baseeba ban ya galim u, see ka ba kyɛ i saani na.]] Tↄ, ka i yi ti viisi m-boosi u lala boosa, i mammaŋŋa nin toaai n-wum u saani bunseesi zaa tin galimni u a zugu maa."
44024009	Ka Yɛhudiyadima maa zaa daa la'am n-galimni u m-paasi, n-yɛtti, ni, anŋↄ zaa nyɛ la yɛlimaŋni.
44024010	Tↄ; ka Gↄmna maa ŋↄn daa wulisi u, ni, u tↄ'asima maa, Pↄla daa yɛliya, "M mi halli, ni, i pun katti sariya tingbaŋŋu wa puuni n-yuui; ka dizugu n sufu maaya pam dinŋↄ zugu, ni, di nyɛ la nyini tooni ka n ya tↄ'asi n yɛttↄ'a wa.
44024011	I nin toaai m-boosi m-baŋŋi i mammaŋŋa, ni, di bu gaari dapiiya ni ayi man daa kyɛ Gyɛrusalɛm na ni n ti gyeem Naawunni.
44024012	Ba daa bu nya ka man ni sↄ ŋmɛ nangbankpeemni Gyeeŋŋu Yiri maa ni, ba mun daa bu laa n-nya ka n damni daadam maa, la'aŋŋu yiya ni bee timpuuni.
44024013	Ba mun ku toaai n-wulisi i, ni, yɛlimaŋni bɛ ban yɛtti n-galimni ma bunseesi wa ni, halli beela.
44024014	Kulla dinŋↄ ka n sakki n-ti i, ni, di nyɛ la yɛlimaŋni: n gyeemni la ti yaadima Naawunni n-dↄli ban boonni sↄseaa, ni, 'wↄligri soori' la. Amaa lala soori dↄligu puuni ka n laa n-niŋni yɛdda n-niŋi din bɛ Naawunni zaaligu puuni zaa, ni anabidima ŋↄn daa sↄbi seem zaa m-paasi;
44024015	ka laa m-mari tama Naawunni zugu, ni, ninvugsuma ni ninvugbeeri zaa nin ti doaai kum ni, ka lala tama ka ninvugseeba ban galimni ma la gba mara.
44024016	Lala zugu ka n kur moori saha kam ni nimbirimoaa, ni n sufu ni teesa ku diisiri ma galinseelli zaa vi, zaŋŋi n-kpa Naawunni, ni ninsaalidima ni.
44024017	Tↄ; ka di nyaaŋŋa ka yuunseesi daa gaari, ka pampaŋŋↄ n daa kyɛ na ni n ti tisi piini n-tiri faradima m butiri taaba sunsukkuni, ni n Naawunni piini m-paasi.
44024018	Man daa niŋni lala maa zugu, n daa sɛ'asi m maŋŋa kasikasi n-kpɛ Naawunni Gyeeŋŋu Yiri ni, ka ba daa nya ma bɛni. Di saha ka zama daa bu dↄli ma, man mun daa bu daamni sↄa.
44024019	Amaa Yɛhudiyaseeba ban daa yi Ԑseaa tingbaŋŋu ni na n daa bɛ ni - halli ba yi daa nya taaliseaa n saani, di sumni ni ban da bɛ la kpa wa n-galimni ma.
44024020	Tↄ; ka ninvugseeba ban zɛya wa, see ka ba yɛli ban daa nya n taaliseaa, man daa zɛ ba la'aŋŋu maa ni sahanseaa la.
44024021	Ay! Taalli ka ni, di yi pa la yɛttↄ'a yinni man daa zɛ ba tooni n-kaasi n-yɛli seaa la, ni, 'Yɛttↄ'aseaa tin tↄ'asiri kpa wa zuna, nyɛ la yɛttↄ'a zaŋŋi n-kyaŋŋi kum yisigri yɛla.' "
44024022	Tↄ; ka Gↄmna Filiksi daa nyɛ la sↄ ŋↄn mi Yisa soori yɛla an bɛ seem maa deede; ka dizugu di saha maa u daa zaŋŋi yɛttↄ'a maa n-zaali dabsiri. Ni, "Langyima kpeema Lisiyasi yi ti paai na sahanseaa, n nin kari ya sariya maa."
44024023	U daa yɛli langyima toondaana maa, ni, ba zaŋŋma Pↄla n-kpari, amaa ba kyɛ ka u nya paalu beela, ka ba di za'asi u zↄdima kpeebu na ni ba ti suŋŋi u.
44024024	Di daa niŋi dabsa beela ka Gↄmna Filiksi daa kyɛ na, ŋↄn ni u pↄ'a Diruusila, sↄ ŋↄn daa nyɛ Yɛhudiyapↄ'a la; ka u daa tum m-booli Pↄla na, ni ba ti wum u yɛttↄ'a zaŋŋi n-kyaŋŋi Yisa Masiiya yɛdda niŋbu.
44024025	Amaa ŋↄn daa paai u kpaamni yɛla zaŋŋi n-kyaŋŋi ninvugmaŋni tunsuma ŋↄn nyɛ seem la, ni mansɛ'asigu yɛla, ni Naawunni ŋↄn ya kari niriba sariya la, di saha ka dabeem daa gbaai Filiksi ka u daa yɛli, "Kyɛla ka kyaŋŋi pampaŋŋↄ! N yi ti nya dahama n nin booli i na yaasa."
44024026	U daa laa n-teesi m-paasi, ni, Pↄla ya n-ti u la ligri, ka dizugu u daa kur boonni u na sahakam, ni ba diri azama.
44024027	Amaa yuuma ayi ŋↄn daa gaari, Pↄrikyuusi Fɛsitusi daa deaai Filiksi; ka Filiksi mun daa boori ni u maai Yɛhudiyadima maa sufu, ka dizugu u daa kyɛ ka ba kpalim n-kpatti Pↄla.
44025001	Tↄ; ka Fɛsitusi ŋↄn daa ti di Gↄmna fukumsi maa sahanseaa la, u daa niŋi dabsa ata Sizariiya timpuuni pↄi, ka naayi yi bɛni n-kyaŋŋi Gyɛrusalɛm.
44025002	Ka Yɛhudiyadima gyeeŋŋu toondaandima ni ba kpamma maa daa paai u na nti galimni Pↄla
44025003	ka susiri Gↄmna maa, ni, u kpaŋŋma u maŋŋa n-suŋŋi ba yɛttↄ'a maa ni, ka kyɛ ka ba taasi Pↄla Gyɛrusalɛm na. Ba daa susi u lala dama ba daa boori ni ba sↄ'ai n-guri soori ka yi ya'abi na n-ku u.
44025004	Amaa Gↄmna Fɛsitusi daa gyɛrigi n-yɛli ba, ni, Sizarii tiŋŋa ka ba daa pun guri Pↄla, halli ni u mammaŋŋa ya n-labi n-kyaŋŋi bɛni ka u kyɛnni saha bu ya yuui.
44025005	Ni, "Ka dinŋↄna ya kyɛ ka ya zuguraanseeba doaai n-dↄli ma n-kyaŋŋi bɛni, ka taaliseaa yi bɛ doo maa saani, ya nin toaai n-galim u n-wulisi lala."
44025006	Tↄ; ka Gↄmna maa daa kpalim m-bɛ Gyɛrusalɛm n-niŋi daba anii-awai ka naayi bakki n-kyaŋŋi Sizariiya. Ka beoo ŋↄn daa ti neaai, u daa zi kootu ni ka kyɛ ka ba mari Pↄla na.
44025007	Ka ŋↄn daa ti kpɛ na maa, Gyɛrusalɛm dima daa kyɛ na n-zaani n-gyiligi u n-galimni u yɛttↄ'abeeri ni taalitibsa yɛla; amaa ba daa bu nyaŋŋi n-wulisi anŋↄ zaa yɛlimaŋni ŋↄn nyɛ seem.
44025008	Ka Pↄla mun daa gyɛrigi n-yɛli, ni, "M bu tum taaliseaa n-galim Yɛhudiyadima zaaligu, bee ba Gyeeŋŋu Yiri, yɛttↄ'aseelli ni; halli n-galim Room NaaTitaari yɛla gba."
44025009	Amaa Gↄmna Fɛsitusi daa boori ni u suŋŋi Yɛhudiyadima maa m-maai ba sufu; ka dizugu u daa yɛli Pↄla, ni, "Ammi, i nin sakki, ni, i kyaŋŋi Gyɛrusalɛm, ka n nin tↄ'asi i yɛttↄ'a wa bɛni?"
44025010	Ka Pↄla daa labsi n-yɛli u, "N zɛ la NaaTitaari kootu ni, ka bɛni ka di sumni ni ba kari n sariya. I mi halli, ni, n na zi n-tum taaliseaa n-galim Yɛhudiyadima maa.
44025011	Halli n yi da tum tumbɛseaa kan sumsi ni kum, n ku za'asi, ni, ba ku ma dizugu. Amaa ba yi galimni ma yↄriyↄri n ku sakki, ni, sↄ zaŋŋi ma n-niŋi ba nuu ni. Dizugu n susi, ni, i zaŋŋi n yɛttↄ'a wa n-zaali n-ti NaaTitaari saani."
44025012	Di saha ka Fɛsitusi ni u kpamma maa daa ŋmɛ saawara; ka naayi sakki, ni, "I susiya, ni, ti zaŋŋi yɛttↄ'a wa n-zaali n-ti NaaTitaari. Tↄ; NaaTitaari saani ka i siri nin kyaŋŋi."
44025013	Di daa niŋi dahinseesi ka NaaAgrippa ni u pↄ'a Bɛriniisi daa ti paai Sizarii na, ni ba ti puusi Gↄmna Fɛsitusi.
44025014	Ba daa yuui bɛni beela, ka Fɛsitusi daa zaŋŋi Pↄla yɛla n-wulisi n-ti Naaba maa, ni, "Gↄmna Filiksi daa kyɛ ka dↄsↄ kpalim la dansarika duu ni;
44025015	ka man daa kyaŋŋi Gyɛrusalɛm la, gyeeŋŋu toondaandima ni kpamma maa daa kyɛ n saani na ni ba ti tↄ'asi lala doo maa yɛla, ni, n kpaŋŋma m maŋŋa n-tↄ'asi u yɛttↄ'a n-lusi u n-ti ba.
44025016	Man mun daa gyɛrigi n-yɛli ba, ni, di pa la ti Room dima kaari ni ti lusi sↄa, see ka ti daŋŋi n-kyɛ ka ŋↄn ni ban galimni u la ti kpɛ na n-tↄ'asi taaba yɛttↄ'a maa yɛla, ka u mari kukↄri n-kyiisiri ba galiŋŋu maa.
44025017	Tↄ, ka ba daa dↄli ma n-kyɛ kpa na; man mun n daa bu zaali yɛttↄ'a maa dabsiri, amaa beoo ŋↄn daa ti neaai, n daa zini kootu ni, n-kyɛ ka ba mari doo maa na.
44025018	Ka baseeba ban daa galimni u yɛla maa ŋↄn daa ti zaani ni ba ti tↄ'asi, ba daa bu wulisi tumbɛseesi man daa teesi, ni, ba naa m-mari n-zaali u.
44025019	Amaa di daa nyɛ la nangbankpeemni zaŋŋi n-kyaŋŋi ba maŋtoori wungyeeŋŋu yɛla, ni dↄsↄ ŋↄn boonni Yisa la, ni, u kpiya; Pↄla mun yɛli, ni, u na bɛ la u nyↄvuri ni.
44025020	Dizugu n daa bu baŋŋi man ya n-gbaai yɛttↄ'a maa seem, ka daa boosi u, ni, u nin sakki, ni, ti kyɛm Gyɛrusalɛm n-tↄ'asi yɛttↄ'a maa, bee?
44025021	Amaa u mun daa susiya, ni, ti zaali yɛttↄ'a maa, halli ni u ti kyaŋŋi ti Ba NaaTitaari saani n-kari sariya maa. Ka dizugu n daa kyɛ ka ba na guri u dansarika duu ni, see ka n nya soori ni ti zaŋŋi u n-taasi ti Dugma Naaba saani."
44025022	Ka NaaAgrippa daa labsi n-yɛli u, ni, "M boori ni n wum doo maa yɛttↄ'a m mammaŋŋa." Ka Fɛsitusi daa yɛli u, ni, "Beoo i sa nin wum u yɛla."
44025023	Tↄ; ka beoo ŋↄn daa ti neaai, NaaAgrippa ni Bɛriniisi daa yi na ni ba naam gyirima pam, ka kyɛ na nti kpɛ kootu dutitaari maa ni, ban ni soogyadima kpamma maa ni tiŋŋa maa ninvugtibsa zaa. Ka Gↄmna Fɛsitusi daa kyɛ ka ba zaŋŋi Pↄla m-mari u n-kpɛ na.
44025024	Di saha ka Gↄmna maa daa yɛli, "M Ba NaaAgrippa, wumma! Zama, ya wumma! Ya gↄsim doo wa! Ŋↄnŋↄ yɛla zugu ka Yɛhudiya sↄkam zaa daa kyɛ n saani na Gyɛrusalɛm timpuuni, ka laa n-kyɛ kpa na yaasa, ka tasiri pampam, ni, di bu laa n-sumsi ni doo wa kpalim u nyↄvuri ni.
44025025	Man mun daa viisi u yɛla, ka daa bu nya tumbɛseaa u saani kan sumsi kum. Amaa u daa susi yɛttↄ'a zaaligu n-ti ti Ba NaaTitaari, ka dizugu n daa gbaai u yɛla lala, ni, n nin tum u Naaba saani.
44025026	Amaa n na ka bunseelli ka n nin toaai n-sↄbi u yɛttↄ'a maa yɛla yɛlimaŋni maa deede n-tↄlim n-ti Naaba. Ka dizugu, NaaAgrippa, n kyɛ ka u kyɛ i tooni na, ni yarima zaa tooni, ni ti ti viisi u yɛla; nti nya yɛttↄ'aseaa man nin ti sↄbi n-tↄlim.
44025027	Dama di bu dↄli la soori ni n tum yɛttↄ'adaansↄ Naaba saani ka na ka yɛttↄ'aseaa, ni n wulisi Naaba din kyɛ ka ba galimni u."
44026001	Di saha ka NaaAgrippa daa yɛli Pↄla, ni, "Tↄ, i mari kukↄri ni i ti wulisi ti i yɛla ŋↄn nyɛ seem." Pↄla mun daa zaŋŋi u nuu m-bugsi n-ti ba, ka gbaai u yɛttↄ'a.
44026002	Ni, "M Ba NaaAgrippa, n yɛtti, ni, m mari zugsuŋŋu zaŋŋi n-kyaŋŋi n zuna yɛttↄ'a wa yɛla. Dama di nyɛ la nyini tooni ka m mari la kukↄri ni n gyɛrigri n-kyiisiri ban galimni ma yɛla zaa.
44026003	M mi halli, ni, i baŋŋi ti Yɛhudiyadima kaya ni ti nangbankpeemni yɛla zaa. Dizugu n susiri i, ni, i kur di sugru n-wum n yɛttↄ'a wa.
44026004	Tↄ; ka Yɛhudiyadima zaa mi m beebu yɛla ŋↄn daa nyɛ seem, ni, n na'akyimni saha halli ni zuna n daa bɛ la m maŋtoori timbiisi saani pↄi, ka naayi kyɛ Gyɛrusalɛm na nti bɛ bɛni.
44026005	Ba daa mi n yɛla ka di yuui: ba yi sakki n-yɛli yɛlimaŋni, ba nin yɛli, ni, n daa dↄli la ti zaaligu nimmoosi soori maa, di nyɛ la Farisii dima dinni.
44026006	Ka pampaŋŋↄ ba zaŋŋi ma n-zaali kpa wa la ti yaadima tama maa yɛla zugu, Naawunni ŋↄn daa ti noori, ni, u nin ti ba maa; ka dinŋↄ zugu ka ba galimni ma, walla!
44026007	Lala yɛla maa ka ti za'anↄya pii ni ayi niriba zaa guri ni tama ni nimmoaa, ni ba ti nya lala yɛla maa. Ka dizugu ba kur gyeemni la Naawunni, wuntaŋŋa ni yuŋŋu zaa. Naaba wumma - di nyɛ la lala Naawunni noori yɛligu maa zugu ka ba galimni ma, halli ni ban nyɛ Yɛhudiyadima gba!
44026008	Bↄzugu ka ya ku nyaŋŋi n-niŋi yɛdda, ni, Naawunni siri neaari la niriba kum ni?
44026009	Tↄ; ka dizugu man gba daa teesi, ni, di sumni ni n kpaŋŋi m maŋŋa n-zabi ban dↄli Yisa, Nazarɛti doo la, yɛdda soori maa.
44026010	Ka n daa niŋi lala n-namsiri ba Gyɛrusalɛm timpuuni: n daa gbaasi Naawunni niriba pam n-kpari duu ni, dama gyeeŋŋu toondaandima daa ti ma soori, ni, n tum lala. Halli ban daa ku ba sahanseaa la, n daa bu yiisi n nuu ba yɛla maa ni.
44026011	Yinyaari daa kpɛ ma lala, halli ka la'aŋŋu duri zaa puuni ka n daa darigri ba tuba ka mugsiri ba, dama n daa boori ni ba ti za'asi Yisa yɛla; halli n daa kyaŋŋi tinseesi gba m-paasi, ni n ti namsiri ba.
44026012	Ka lala zugu n daa deaai gyeeŋŋu toondaandima yiiko ka yi soori ni n kyaŋŋi Damasikusi tiŋŋa.
44026013	Ka di daa paai wuntaŋŋa agbaa saha, ka neesim pam daa nyakki n-yi saazugu ni na nti gyiligi man ni ninvugseeba ban daa dↄli ma la zaa. Lala neesim maa daa gaari wuntaŋŋa neesim ŋↄn nyɛ seem.
44026014	Ti zaa daa lu la tiŋŋa, ka n wum ka kukↄri tↄ'asiri n-tiri ma, Hibruuli yɛttↄ'a maa ni, ni, 'Sↄla, Sↄla, bↄzugu ka i namsiri ma? I ŋmani la na'asↄ ŋↄn koori ka za'asira, ka ba feebri u.'
44026015	Ka n daa boosi n-yɛli, 'Ŋↄni nla, n dugma?', ka u labsi n-yɛli ma, ni, 'Mani Yisa: mani ka i namsiri maa.
44026016	Amaa doaam n-zaani saazugu! Man wulisiri la m mammaŋŋa n-tiri i, ni n zaŋŋi i n-leebi n tuntumna. I nin ti yɛli niriba nyin nya yɛttↄ'aseesi zuna wa, ka laa n-yɛli ba lala bunseesi nyin nin nya yaasa.
44026017	N nin fa i m-basi Yɛhudiyadima nuu ni, ni ban pa Yɛhudiyadima nuu ni gba, dama ban saani ka n ya tum i.
44026018	I nin kyɛ ka ba nini neaai; i nin kyɛ ka ba ŋmaligi ka kyɛ zibsim maa, n-kyɛ neesim maa ni na; i nin kyɛ ka ba ŋmaligi n-yi Sintaani fukumsi ni m-paai Naawunni saani na, ka ba nin ti niŋi ma yɛdda halli nti nya ba taalli zaa kyɛ-m-pɛŋŋi, ka la'am Naawunni niriba sunsukkuni.'
44026019	Tↄ, NaaAgrippa, kur wumma! Di zugu n daa bu za'asi Naawunni ŋↄn daa wulisi ma zii yɛla maa.
44026020	Ay! - n daa daŋŋi n-kyaŋŋi m-paai Damasikusi m-mooli n-ti ba, ni, ba kyɛli ba teesibeeri ni ba tumbeeri yɛla m-basi ka ŋmaligi n-kyɛ Naawunni saani na ka tumni lala tunsuma maa. Ka di nyaaŋŋa n daa kyɛ Gyɛrusalɛm na m-moonni lala, ni Gyuudii tingbaŋŋu maa ni m-paasi, ka naayi kyaŋŋi ban pa Yɛhudiyadima maa tinsi gba n-wulisiri ba yɛttↄ'a wa yɛla.
44026021	Ka anŋↄ zaa zugu ka Yɛhudiyadima daa gbaai ma Gyeeŋŋu Yiri maa puuni n-yɛli, ni, ba ku ma.
44026022	Amaa Naawunni ŋↄn daa ti suŋŋi ma zugu, n na bɛ ni halli ni zuna; ka n zɛya n-wulisiri niriba wa zaasa, birikyindima ni tarimma zaa; m bu yɛtti sɛseela na'ala anabidima ŋↄn daa pun yɛli, ni, di nin niŋi seem, ni Musa gba daa yɛli lala.
44026023	Di nyɛ la : ni, Naawunni ŋↄn diisi sↄ Masiiya la nin ti di wahala; ni din paasi lala, ni, u nin leebi ŋↄn daŋŋi tooni n-yisigi kum ni, ka dizugu u nin ti kyɛ ka neesim neaai n-tiri u maŋtoori niriba, ni ninvugseeba ban paasi ba zugu maa zaa."
44026024	Tↄ; ka Pↄla ŋↄn daa tↄ'asi u yɛla lala n-naai, Fɛsitusi daa tasi pampam n-yɛli, ni, "N zↄ Pↄla, i zugu sa'amiya! I kariŋŋu pam ni i bamsim zugu n kyɛ ka yinyaari kpɛ i."
44026025	Ka Pↄla daa labsi n-yɛli u, ni, "Ay, n zugu bu sa'am. I bu nya, m Ba Fɛsitusi, ni, n tↄ'asiri hoo ninvugmaŋni ŋↄn tↄ'asiri seem, n-wulisiri yɛlimaŋni yɛla?
44026026	N tↄ'asiri yɛla maa zaa ka bu sↄ'ari seelli, man tↄ'asiri Naa maa tooni zugu; ka di pa la u na zi n-wum anŋↄ zaa lahabaari. U mi man tↄ'asiri yɛliseesi maa gbinni suŋŋa, dama ba daa bu sↄ'ai n-tum anŋↄ zaa.
44026027	M Ba NaaAgrippa, i niŋi anabidima yɛla maa yɛdda? - Ii! M mi halli, ni, i niŋiya!"
44026028	Ka Naa maa daa gyɛrigi n-yɛli u, ni, "Dinŋↄna, i teesiya, ni, di ku yuui ka i kyɛ ka n leebi Kirisitadoowa, bee?"
44026029	Ka Pↄla daa labsi n-yɛli, ni, "Di yi yuui, bee, di yi bu yuui, n siri boori ni nyini, ni seeba zaa ban wumni n yɛttↄ'a zuna wa m-paasi i zugu, nin ti leebi hoo man ŋↄn bɛ seem la - amaa pa la ban lↄ ma kyↄrimi wa taabu!"
44026030	Tↄ; ka di saha Naaba daa yisigi n-zaani saazugu, ŋↄn ni Gↄmna ni Bɛriniisi ni ba taaba ban zintiri bimbinni zugu la zaa.
44026031	Ka ban daa doaai n-kyɛnni maa, ba daa sↄsiri n-yɛtti taaba, ni, "Doo wa bu tum sɛseelli din sumni kum, halli din sum ni dansarika duu kparibu gba."
44026032	Ka NaaAgrippa yɛli Fɛsitusi, ni, "U yi da bu zaali u yɛttↄ'a NaaTitaari saani, u naa n-toaai n-yi n-kyaŋŋi yↄri."
44027001	Tↄ; ka ban daa ti gbaai ti Room kyɛnni yɛla maa, ni, ti kpeem nyariŋŋu n-dↄli teeku koom n-kyaŋŋi, ba daa zaŋŋi Pↄla ni ban daa bɛ dansarika duu ni m-paasi u zugu la, n-niŋi langyima toondaansↄ nuu ni. Toondaana maa yuuri daa boonni Gyuliyusi: u daa su la langyinseeba fukumsi ban daa boonni 'NaaAgasitisi Dima' la.
44027002	Ka ti daa nya nyarintitaseaa kan yi Addiramitiyum tiŋŋa ni na, ka ka ya kyaŋŋi Ԑseaa tingbaŋŋu ya'ari sa. Ti daa kpɛ ka ni, tirim ni Arisitaakusi, ŋↄn daa yi Tɛsalↄnika ni na, kan nyɛ Masidoonya tingbaŋŋu ni tinseaa.
44027003	Ka beoo ŋↄn daa ti neaai, ti daa paai Saidoon tiŋŋa. Bɛni ka Gyuliyusi daa ti Pↄla soori ni u sigi n-kyaŋŋi nti kaai u zↄdima, ni ba gↄsi u yɛla; dama Gyuliyusi daa nyɛ la nirilim daana.
44027004	Tin daa yi bɛni sahanseaa maa, ti daa du m-burigi n-gaari Saapirusi tingbaŋŋu nyaaŋŋa sa, dama pɛsiŋŋu daa bu zeeri suŋŋa n-ti ti.
44027005	Ka ti daa kyaŋŋi tooni n-yakki teeku ziseaa kan bɛ Silisii ni Pamfilii tingbana ya'ari maa, halli nti paai Maayira tiŋŋa kan zɛ Lisii tingbaŋŋu ni.
44027006	Bɛni ka toondaana maa daa nya nyarinseaa kan yi Alɛkzandiriya tiŋŋa ni na, ni ka ti kyaŋŋi Italii tingbaŋŋu ni, ka daa kyɛ ka ti kpɛ kana.
44027007	Ti daa du n-kyaŋŋi; ka di daa niŋi lala, ka ti kyɛnni daa mukki ti pam, ka ti kyɛnni beelabeela ka naayi paai Kunidoosi tiŋŋa. Di saha ka pɛsiŋŋu daa tuusi ti, ka dizugu ti daa ŋmaligi n-yakki nti dↄli Kyiriti tingbaŋŋu ni. N-kyɛnni n-kyɛ ka tiŋŋa wa bɛ ti nudirigu ya'ari sa, n-kyaŋŋi n-gaari Salimooni tiŋŋa;
44027008	n-dↄli beelabeela ka naayi paai ya'aseaa ban boonni Nyarima Ya'aveelli la - bɛni ni Lasaya tiŋŋa daa bu wↄ'a.
44027009	Ti daa yuui beela bɛni, ka saha daa bu laa n-veeli ni ba kyɛnni teeku maa ni, dama Yɛhudiyadima nↄlↄri saha daa pun gaari. Dizugu ka Pↄla daa kpamsi ba
44027010	n-yɛli, ni, "N zↄdima, m mi halli, ni, ti yi ti kyaŋŋi tooni yaasa di nin kyɛ ka ti yɛla sa'am zaa - pa nyariŋŋu ni neema kↄkↄa, amaa ni ti nyↄvuya gba."
44027011	Di zaa yↄri, dama langyima toondaana maa daa niŋi nyariŋŋu daana maa ni u nyarinduusira yɛla yɛdda, n-deaai ba yɛligu ka za'asi Pↄla dinni.
44027012	Ban daa bɛ seelli maa pa la zaazisuŋŋu, dama waari saha ka pɛsiŋŋu nin zeeri n-kpeeri bɛni n-daamni ba. Dizugu ba niriba pam daa ŋmɛ saawara n-gbaai, ni, ba bakkma bɛni n-du n-kyaŋŋi; ni, di bu ya'ai ni ba ti paai Kyiriti tinseaa ban boonni Fiiniksi la, dama bɛni ba nin toaai n-kpɛ ya'aseaa kan veeli n-ti nyarima, waari saha maa, halli ni kan bɛ seem maa ku kyɛ ka lala pɛsima ti kpɛ na.
44027013	Tↄ; ban daa ti nya ka pɛsisuŋŋu daa zeeri n-yiiri ba nyaaŋŋa na, ba daa teesi, ni, ba nin toaai n-kyaŋŋi ba kyɛnni ban daa gbaai seem la, ka daa foaai buntibsiri kan ta'ari kyɛnni la, n-du n-dↄli Kyiriti tingbaŋŋu gbiriŋŋu ziiya.
44027014	Amaa di daa bu yuui ka pɛsinkpeeŋŋu daa yisigi Kyiriti tingbaŋŋu ya'ari sa, n-zɛ n-daai ti, ni ti yi tingbaŋŋu maa ziiya n-kyaŋŋi teeku sunsukkuni. Ba boonni lala pɛsiŋŋu, ni, 'Dirinyaaŋŋa' la. Ti daa bu nyaŋŋi n-tuusi pɛsiŋŋu maa, ka kur kyɛ ka ka daari ti n-kyɛnna.
44027016	Ti daa ti paai tingbambila kan zɛ teeku kooma sunsukkuni, ka ka yuuri boonni Kↄdaa la. Ka daa gaari ka nyaaŋŋa, ka moori n-nyari wahala pam n-darigri nyarimbila maa n-kpeesiri buntitaari la puuni n-lↄ ka suŋŋa; ka laa n-nyaŋŋi n-zaŋŋi mikara n-lↄ n-gyiligi nyarintitaari maa sunsukka, hoo sɛlooriga ŋↄn loori nira seaa seem. Dabeem daa mari ba, ni, di pa seelli ti nin paai zibɛseaa ban daa boonni Siritisi la. Dizugu ba daa sigsi nyariŋŋu tantiseaa kan daa kyɛ ka ka kyɛnni la, ka kyɛ ka pɛsiŋŋu zeeri ka daari ti yↄri.
44027018	Di daa niŋi dabsiri yinni yaasa ka ti daa diri wahala pɛsiŋŋu maa zugu, ka dizugu ba daa gbaai la neema maa basibu.
44027019	M-paai dabsa ata daari ka ba zaa daa zaŋŋi ba nuusi n-yiisi nyariŋŋu maa neema zaa m-basira.
44027020	Di daa yuui lala ka ti daa bu nya wuntaŋŋa neesim, bee saŋmariwuusi; ka pɛsibeoo daa kpalim n-zeeri ti, ka ti daa laa n-ka tama, ni, ti nin tuligi halli beela.
44027021	Tↄ; ka tin daa bu di diibu ka di yuui la, Pↄla daa zɛ saazugu ba zaa sunsukkuni n-yɛli, "N zↄdima, ya yi daa wum n noori la ka daa bu yisigi Kyiriti tin daa bɛ seela maa, di naa n-sↄa. Lala yisigri zugu ka ti yɛla sa'am maa.
44027022	Amaa pampaŋŋↄ n kpamsiri ya, ni, ya kyɛ ka ya sufu dↄya; ya sↄ ku basi yↄri, kulla nyariŋŋu maa kↄkↄa.
44027023	Dama n sa zaasi zaasimni ka malaaka yi Naawunni saani na - man gyeemni Naawunni sↄ ka u su n yɛla zaa. Ka malaaka maa sa zɛ n-tabli n saani na,
44027024	ka yɛli ma, ni, 'Pↄla, di zↄri dabeem! See ka i nin ti zɛ NaaTitaari tooni: ka dizugu Naawunni zaŋŋi la ninvugseeba ban la'am m-bɛ i saani nyariŋŋu wa puuni zaa n-ti i.'
44027025	Dizugu, n zↄdima, ya kyɛ ka ya sufu dↄya. N niŋi Naawunni yɛdda, ni, u nin tum hoo ŋↄn sa yɛli ma seem la.
44027026	Ti nin baasi m-paai tingbanseaa kan bɛ teeku kooma sunsukkuni maa ni."
44027027	Tↄ: di daa niŋi lala, halli nti paai dapiiya ni anaasi daari, yuŋŋu: ti daa kur kyɛnni ka labri na Addiriya teeku maa puuni. Di dabsiri yuntasuusi saha maa ka nyariŋŋu dima maa daa teesi, ni, ti ti pↄtti tinseaa zii na.
44027028	Ba daa ma'asi m-baŋŋi koom ŋↄn zulim seem, ka di na zulim pam. Ka kyaŋŋi tooni beela ka laa m-ma'asi n-nya, ni, di bu laa n-zulim hoo ban daa daŋŋi m-ma'asi seem la.
44027029	Di saha ka dabeem daa gbaai ba, ni, di pa seem ba nin ŋmɛ n-firi luginseelli din bu veeli puuni, ka dizugu ba daa zaŋŋi buntibsa anaasi n-lↄ miisi n-lↄ nyariŋŋu nyaaŋŋa n-sigsi koom maa ni, ni a ti ta'ai nyariŋŋu kyɛnni; ka naayi kpalim n-susiri wunsusigu n-guri bɛkyikyeoo saha.
44027030	Di saha ka nyariŋŋu dima daa yɛtti, ni, ba ya zↄ ni ka kyɛ ti; dizugu ba daa lↄrigi nyarimbila maa n-sigsiri ka n-niŋni teeku koom maa ni; ka ma'ari ziri, ni, ba ya sigsi buntibsa tooni sa m-paasi an bɛ nyaaŋŋa zugu.
44027031	Amaa Pↄla daa yɛli toondaana maa ni u niriba maa, ni, "Bana yi bu kpalim m-bɛ nyariŋŋu maa ni, ya sↄ ku ti tuligi."
44027032	Ka langyimadima daa ŋmaai nyarimbila miisi maa ka kyɛ ka ka lu m-basi.
44027033	Ka beoo ŋↄn daa ti ya neaai, Pↄla daa tↄ'asi n-ti niriba maa, ni, ba kpaŋŋma ba mansi n-di diibu beela, ni, "Ya loori la ya nↄya ka di paai dabsa piiya ni anaasi, ka kur guusiri ka bu diri seela.
44027034	Ya bu ya di diibu pampaŋŋↄa? Lala nin suŋŋi ya, ka ya ti yi ya wahala wa puuni ni alaafɛa. Ya sↄsↄ ku basi yↄri - halli ni ya ninvugsↄ zↄbgu yinni gba."
44027035	Ka ŋↄn daa yɛli lala n-naai maa, u daa zaŋŋi diibu m-puusi Naawunni di zugu ba zaa tooni, ka ŋmaai n-ŋↄbi.
44027036	Di saha ka ba zaa sufu daa kpaŋŋi, ka ba gba daa deaai diibu n-di.
44027037	Ti daa nyɛ la ti niriba kↄbsiyi ni pisiyↄpↄi ni ayoobu nyariŋŋu maa puuni.
44027038	Ka ban daa di diibu n-naai, ba daa zaŋŋi kyi an daa bɛ nyariŋŋu maa puuni n-yiisi m-basi koom maa ni, ni di kyɛ ka nyariŋŋu maa ku laa n-tibsa pam.
44027039	Ka beoo ŋↄn daa ti neaai, ti daa nya ka tingbaŋŋu bɛ ni, amaa ba daa bu baŋŋi ka. Amaa ba nya ya'aseaa ban teesi, ni, mↄ'abisigu m bɛ ni ka tampikara ka ni; ka daa boori ni ba ti kpɛ bɛni n-kyɛ ka nyariŋŋu maa firi tanni maa ni n-zaani.
44027040	Dizugu ba daa lↄrigi buntibsa maa m-basi koom maa ni, ka lↄrigi nyarimpaari la ni ba ti laa m-piili n-duusiri; ka zaŋŋi tantibila n-duusi n-tabli nyariŋŋu tooni, ni ka ti gbaai pɛsiŋŋu n-daai ba ka ba kyaŋŋi.
44027041	Amaa ba daa paai ya'aseaa ka kooma daa kyɛnni n-tuusiri taaba ka labra, ka ba daa burigi n-firi, halli ka nyariŋŋu maa toonni ku sakki n-kyaŋŋi bee n-labi, sahanseaa ka kooma maa daa ŋmeeri ka nyaaŋŋa n-kabri ka.
44027042	Di saha ka langyimadima daa boori ni ba ku dansarika niriba maa, ni, di bu ya'ai ba sↄ nin ti dugi koom m-paai tingbaŋŋu n-zↄa.
44027043	Amaa ba toondaana daa bu sakki lala, ŋↄn daa boori ni u tuligi Pↄla zugu. U daa yɛli, ni, ban mi koom dugbu la, ni, ba kpeem koom puuni n-dugi m-paai tingbaŋŋu maa.
44027044	Ni, ban kpalim muna - ba gbaam taabudaari, bee, nyariŋŋu dakyɛra maa, m-mari n-kyaŋŋi: ka lala zugu ba zaa naayi paai teeku duuri maa ni alaafɛa.
44028001	Tↄ; ka tin daa ti paai tiŋŋa maa n-tuligi maa, ti daa ti baŋŋi, ni, tingbaŋŋu maa yuuri boonni la Malita.
44028002	Tiŋŋa maa niriba daa suŋŋi ti ni nirilim pam. Ba daa nyoaai bugum n-kyɛ ka ti zaa kyɛ na n-wuusi, saa maa ŋↄn buuri ti zugu, ni waari maa ŋↄn daa niŋi ti seem.
44028003	Ka Pↄla daa boori daari na n-niŋni bugum maa ni, ka lala saha ka waafu daa bɛ daari maa sunsukkuni n-gbisira, ka bugum maa tuulim daa neaai u, ka u yi na nti dum Pↄla nuu maa.
44028004	Tiŋŋa maa biisi ŋↄn daa ti nya ka waafu maa kpalim n-kyɛ'ai u nuu maa, ba daa yɛli taaba, ni, "Mma! Ninvugkuura n nyɛ u. U tuligi n-yi teeku koom maa ni na, amaa di bu sumni ni u kpalim m-bɛ ni."
44028005	Pↄla mun daa kpaasi waafu maa m-basi bugum maa ni, ka kur kpalim m-mari alaafɛa.
44028006	Niriba maa daa teesi, ni, di ku yuui ka u fuusi, bee, ka u lu tiŋŋa ya'abi ka kpi. Ka ba guusiri lala n-yuui, ka sɛseela bu niŋi u, ka ba naayi takki ba teesa n-yɛli, ni, wunsↄ n nyɛ u.
44028007	Ka dↄsↄ daa bɛ ni ŋↄn daa su tingbaŋŋu fukumsi maa, ka u yuuri daa boonni Publiyusi. Ŋↄn daa su puseesi an daa bɛ tin daa bɛ luginseaa la ni. Ka u daa booli ti ni ti kpɛ u yiri m-bɛ bɛni n-niŋi daba ata, ka gↄsi ti yɛla suŋŋasuŋŋa.
44028008	Di saha maa ka Publiyusi ba maa daa ka alaafɛa n-dↄya - u puu n daa beera ka u niŋŋa zaa bii. Ka Pↄla daa kpɛ u saani n-susi Naawunni ka zaŋŋi u nuusi m-pa u zugu ka tibi u.
44028009	Ka din daa niŋi lala maa, tingbaŋŋu maa ninvugseeba ban kpalim ka kↄŋŋi alaafɛ daa kyɛ na, ni ba ti nya tippu.
44028010	Ba daa ti ti piini pam; ka tin daa nya soori ni ti yi bɛni maa, ba daa ti ti la bunseelli kam kan daa pↄsigi ti saani.
44028011	Tↄ; ti daa niŋi gↄya ata bɛni, ka naayi nya nyarinseaa kan daa pun zɛ tingbaŋŋu maa lugri n-guri waari saha baasigu. Alɛkzandiriya nyariŋŋu n daa nyɛ ka, ka ba daa puri ka yuseaa kan nyɛ ba Wungyaasi yuuri.
44028012	Ti daa du n-lↄŋŋi m-paai Sairakuusi tiŋŋa n-niŋi daba ata bɛni;
44028013	n-yi bɛni n-kyaŋŋi n-gyili halli nti paai Rɛgyeoo tiŋŋa. N-neaai beoo ka pɛsisuŋŋu daa piili n-zeeri n-yi ti nyaaŋŋa, ka ti daa gaari yooma n-niŋi daba ayi kyɛnni ka naayi paai Putiyooli tiŋŋa.
44028014	Bɛni ka ti daa nya ti nyaandↄlitaaba, ka ba daa mukki ti ni ti kpalim m-bɛ ba saani n-niŋi daba ayↄpↄi. Dizugu ti daa niŋi lala pↄi, ka naayi gbaai soori ni ti kyaŋŋi ti Room maa.
44028015	Ka Yisa nyaandↄliseeba ban daa bɛ Room maa daa wum ti kyɛnni na lahabaari, ka daa yi na ni ba ti tuusi ti soori; ka paai ti Apiiya Daa ni na, ka baseeba mun daa paai ti Yirikpeera Ata tiŋŋa na. Ka Pↄla ŋↄn daa ti nya ba maa, u daa puusi Naawunni taari, ka u sufu daa maai.
44028016	Tↄ; ka tin daa ti kpɛ Room timpuuni maa, ba daa ti Pↄla soori ni u bↄ yiri seaa u mammaŋŋa n-kpɛa; see ka ba kyɛ ka langyinsↄ daa kpalim u saani n-guri u.
44028017	Ka Pↄla daa niŋi daba ata bɛni, ka naayi booli Yɛhudiyadimseeba ban daa bɛ bɛni toondaandima maa, ni ba kyɛ u saani na. Ka ban daa ti paai na maa, u daa yɛli ba, ni, "M mabiisi, man bu tum taaliseaa n-ti ti butiri, bee, ti yaadima kaya maa; amaa di zaa yↄri, ba daa gbaai ma Gyɛrusalɛm tiŋŋa maa ni, n-lↄ ma n-niŋi Room dima nuusi ni.
44028018	Room dima mun daa viisi n yɛla ka daa boori ni ba kyɛ ma m-basi, dama ba daa bu nya taaliseaa n saani kan sumsi ni kum.
44028019	Amaa Yɛhudiyadima daa bu sakki lala, ka dizugu n daa bu nya soori see ka n ti susi, ni, ba zaŋŋi n yɛttↄ'a maa n-zaali NaaTitaari saani na. Di pa la man mari la yɛttↄ'aseaa ni n ti galimni n Yɛhudiyataaba.
44028020	Ka dizugu m boonni ya, ni ya kyɛm na ka ti ti di azama; ka ya nin ti nya ka baŋŋi din m bɛ seem, ni, Izraɛli dima ban mari tama seaa zugu ka n kpalim n-lↄ kyↄrimi wa."
44028021	Ka ba daa labsi n-yɛli u, "Ti na bu deaai gbana zaŋŋi n-kyaŋŋi i yɛla, Gyuudiiya dima ŋↄn sↄbi seesi n-ti ti na, ka ti mabisↄ na bu paai ti na ni u ti tↄ'asi yɛttↄ'aseaa n-galim i.
44028022	Amaa ti boori ni ti ti wum din bɛ i saani, dama ti mi, ni, niriba zaa galimni la wↄligri soori wa yɛla tinsi zaa puuni."
44028023	Ka ba daa zaali dabsiri, ka daa kyɛ u yirikpeetiri na ni niriba pampam. Ka Pↄla daa wulisi ba ni nimmoosi zaŋŋi n-kyaŋŋi Naawunni naam yɛla. U daa tↄ'asiri Musa sↄppu yɛla, ni u ti kyɛ ka ba baŋŋi Yisa yɛla a puuni n-niŋi u yɛdda - halli anabidima sↄppu gba ka u daa wulisi ba lala - wuntaŋŋa saha halli nti paai yuŋŋu.
44028024	Tↄ; ka ba mun seeba daa niŋi u yɛligu yɛdda, baseeba mun daa za'asi yɛdda niŋbu.
44028025	Ka ban daa ka nangbanyinni ni taaba maa, ba daa doaai ni ba bakki n-kuli; ka Pↄla daa yɛli ba yɛligu yinni m-paasi, ni, "Yɛlimaŋni ka Naawunni Sii Kasi daa tↄ'asi ya yɛla; u daa kyɛ ka anabi Aizaaya yɛli ya yaadima,
44028026	ni, Naawunni yɛliya :- 'Kyɛma butiri wa niriba saani n-yɛli ba, ni, "Ya nin wum, m-maali n-wum, Amaa ya ku baŋŋi di gbinni. Ya nin gↄsi m-maali n-gↄsi, Amaa ya ku nya di."
44028027	Dama n niriba wa muna - Ba sufu ni teesa bu zulima, Ba ligi la ba tuba, Ba mumni ba nini: Dama di yi pa lala Ba nini naa n-nyara, Ba tuba naa n-wumna, Ba sufu ni teesa naa n-neaara, Ka ba ti labi n saani na Nti nya tippu n saani.'
44028028	Tↄ; ya baŋŋma! Dizugu ba tↄlim tuliginsim wa lahabasuŋŋu n-ti ban pa Yɛhudiyadima maa; ban nin ti wum ka."
44028030	Ka Pↄla daa kpalim m-bɛ lala halli n-niŋi yuuma ayi bɛni. U daa yoori u maŋtoori ligri n-kuuri u bukaata, ka daa deaari sↄkam zaa ban daa kyɛ u saani na.
44028031	Ka daa moonni Naawunni naam lahabaari ka wulisiri ti Dugma Yisa Masiiya yɛla ni nimbiri moaa, ka sↄsↄ daa bu za'asi u.
45001001	Man Pↄla n sↄbri gbaŋŋu wa n-tiri ya. Mani n nyɛ sↄ Naawunni ŋↄn booli ma ni n ti leebi u tuumu la, ka laa n-gaŋŋi ma n-zaali u lahabasuŋŋu tuntumna.
45001002	Lala lahabasuŋŋu wa zugu ka Naawunni daa pun daŋŋi n-tisi noori zaŋŋi n-kyaŋŋi ka yɛla, ka kyɛ ka u anabidima daa sↄbi a n-dooli ŋↄn Naawunni Bukku maa puuni n-wulisi ti.
45001003	Di nyɛ la lahabaari kan wulisiri u Bii maa yɛla: ni, ba daa dↄ'ai u NaaDauda naam tuŋŋu za'anↄri ni, ka di zugu u siri nyɛ la ninsaala ni yɛlimaŋni.
45001004	Zaŋŋi n-kyaŋŋi u Naawunni Siiya beebu muna - Naawunni daa zaŋŋi u yiiko n-kyɛ ka u neaai kum ni, ka lala ka u daa gaŋŋi u ka ti baŋŋi, ni, u siri nyɛ la Naawunni Biiya. Ti Dugma Yisa Kirisita Masiiya nla.
45001005	Ŋↄn zugu n kyɛ ka Naawunni niŋi bunsuma n-niŋi ti ni, ka laa n-kyɛ ka tirima leebi u tuumu. Ka u tum ti, ni ti ti kyɛ ka tingbana zaa niriba yi niŋi yɛdda u yuuri zugu ka deaai u noori.
45001006	Ka ya Room dima gba bɛ la niriba wa ni, ka Naawunni booli ya, ni ya ti leebi Yisa Masiiya dinni.
45001007	Tↄ: yarima ka n sↄbri gbaŋŋu wa n-tiri ya, ya zaa ban bɛ Room tiŋŋa ka Naawunni wuri ya ka booli ya nti kyɛ ka ya leebi u niriba maa. Ti Ba Naawunni, ni ti Dugma Yisa Kirisita, tim ya bunsuma ni alaafɛ zaa.
45001008	Tↄ: din daŋŋi tooni nyɛ la: ni, n teaari ya yɛla m-puusiri Naawunni, Yisa Masiiya zugu, dama ya yɛdda niŋbu yɛla moonni n-gyinni duniya zaa.
45001009	N kur gyeemni Naawunni ni n sufu zaa, ka tumni u Bii maa lahabasuŋŋu tuma ni nimbirimoaa. Ka ŋↄn Naawunni nin kyɛ ka ya baŋŋi man ŋↄn kpalim n-susiri u n-teaari ya yɛla seem la saha kam.
45001010	N yi ti bɛ wumpuusigu ni saha kam zaa maa ka n niŋni lala. N susiri Naawunni, ni, u sakkma, ni, n naayi nya soori ni n ti kyɛ ya saani na.
45001011	Dama di kur mugsiri ma, ni n ti nya ya; ni n mari piiniseelli kan yi Naawunni Sii maa saani n-ti ya, ka ya nin kpaŋŋi di zugu.
45001012	Di nyɛ la : ti kpamsiri taaba sufu, man ni yarima zaa, ti zaa ŋↄn niŋni yɛdda seem zugu.
45001013	M mabiisi, m boori ni ya baŋŋi, ni, n daa pun gbaai ya saani kyɛnni na sahaseesi, amaa n kↄŋŋi la soori halli ni zuna. M boori m mooli lahabasuŋŋu maa ya saani n-nya seeba ban leebi Naawunni niriba, hoo man daa pun nya seem tinseesi ni la - dama n tuma maa antaam nla.
45001014	Ba zaali ma, ni, n suŋŋma sↄkam zaa: ban mi beesigu soori maa, ni ban zi soori maa m-paasi; ban mi bukku maa, ni ban zi bukku maa m-paasi :- ba zaa yɛla dↄli ma.
45001015	Lala zugu n kyɛ ka m boori nimmoaa ni n kyɛ ya saani na m-mooli Naawunni lahabasuŋŋu maa n-ti ya Room timpuuni dima gba.
45001016	Vi bu mari ma lahabasuŋŋu wa zugu: dama lahabasuŋŋu maa nyɛ la Naawunni yiiko din kyɛ ka sↄkam zaa ŋↄn niŋi yɛdda la ti nya tuliginsim; Izraɛli dima daŋŋni la tooni, ka ban pa Izraɛli dima naayi pa.
45001017	Lahabaari maa wulisi la Naawunni yɛlimaŋni soori ka di bɛ la yɛdda zugu ka laa n-taasiri la yɛdda paasigu ni, ka ba naayi nya taalli kyɛ-m-pɛŋŋi. Hoo din sↄbi seem Naawunni Bukku maa ni, ni, "Yɛlimaŋni daana nin nya nyↄvuri u yɛdda niŋbu zugu."
45001018	Dama Naawunni bɛ la arizana ni, ka u nin ti wulisi u sufu ŋↄn yisigi seem n-tiri seeba ban mi ŋↄn Naawunni yɛlimaŋni maa ka bu boori ni di yi paalu. Ba za'asiri Naawunni ka tumni ba putoo tuma, ni ba tumbeeri tuma.
45001019	Naawunni yɛla bamsim siri bɛ la ba saani, dama ŋↄn Naawunni mammaŋŋa daa kyɛ ka di yi paalu n-ti ba.
45001020	Dama sↄsↄ nini ku toaai n-nya Naawunni yiiko ni u beebu an ka naari maa: amaa di zaa yↄri, ŋↄn daa naam duniya maa zugu n kyɛ ka ba baŋŋi anŋↄ zaa yɛla: a bamsim maa daa yi paalu lala saha maa, halli ni zuna. Dizugu niriba wa ka noori ni ba ti yiisi ba mansi ba taalli ni.
45001021	Halli ban daa mi Naawunni yɛla maa zaa yↄri, ba daa za'asi ni, ni, ba ku gyeem u ŋↄn nyɛ Naawunni zugu, bee, ba puusi u barika di zugu. Ba teesi, ni, ba mari la yɛm, amaa ba ka; ka lala maa kyɛ ka ba yɛm maa baligi zaa.
45001022	Ban daa boonni ba mansi baŋŋniba seem la, ba daa kur leebri la gyɛra,
45001023	halli ka ba daa ti kyɛ Naawunni gyirima din ka naari maa, n-takki n-gyeemni bunseesi an ŋmanni la ninsaala, bee, bunyigra, bee, bunkↄbri, bee, bunvuura.
45001024	Lala zugu ka Naawunni daa zaŋŋi ba m-basi ba halibeoo tunfiisa maa puuni, ka ba naayi tumni din bu tu n-sa'amni taaba ningbina.
45001025	Dama ba za'asi la Naawunni yɛlimaŋni maa ka boori ziri, ka naayi gyeemni bunnaamna ka kyɛ buna Naamna maa mammaŋŋa; ŋↄn Naawunni Naamna sumni la pɛ'abu saha din ka baasigu; ammi.
45001026	Lala zugu ka Naawunni daa kyɛ ba m-basi ba vi kↄrisi tuma ni; halli ka ba pↄ'aba kyɛ doo ni pↄ'a la'aŋŋu ka takki m-boori ba pↄ'ataaba.
45001027	Ka ba dappa gba kyɛ doo ni pↄ'a la'ansuŋŋu ka dↄli ba sufu ni kↄribeeri ka kpɛ zugfa'asim tuma ni ba dabtaaba: ba boori bunseesi an ka soori, ka naayi deaari yɛlibeeri an sum ni ba lala tuma.
45001028	Ban daa bu sakki ni ba baŋŋi Naawunni maa zugu n kyɛ ka Naawunni daa zaŋŋi ba m-basi ba toori teesiyↄya ni, nti tumni tunseesi an bu tuusi.
45001029	Lala maa zugu ba yi bɛ la tumpoosa ni, ni tumbeeri ni beem tuma, ni ala'akyi tuma ni; ba yɛla zaa nyɛ la nyuuri zappu, ni ninvugkuubu; ba boori la zaba, n-yↄmsiri niriba, m-mari halibeoo, ka zuuri la niriba nyaaŋŋa;
45001030	ba tuuri la niriba ka yaai Naawunni gba; ka nyari ba mansi, m-mari karimbaani, n-nyuuri bara, ba kur boori la ba maali n-nya yɛttↄ'abeeri sↄpaala; ba za'asiri ba ba ni ba ma noori;
45001031	ba ka yɛm, bee yɛdda, bee wurilim, bee namboo.
45001032	Ba mi halli, Naawunni ŋↄn zaali seem zaŋŋi n-kyaŋŋi lala tuma maa, ni, di sum ni ban tumni lala maa kpi. Amaa di zaa yↄri, ba sini ka tumni a ni, ka din gaari zaa nyɛ la ba suŋŋni la seeba ni ba gba tumni lala.
45002001	Tↄ; ka dinŋↄna, n zↄa, i yi zaali zaaligu m-bugsiri niriba yɛla, i ka sↄseaa nyin nin zaŋŋi n-wulisi i yɛlimaŋni. Dama yɛttↄ'aseaa zaa ka i ya tↄ'asi n-galim i taraana, lala yɛttↄ'a maa zugu ka i galimni i mammaŋŋa, nyin ŋↄn bugsiri ba ka na tumni lala tuma maa zugu.
45002002	Ti mun mi, ni, Naawunni ŋↄn katti sariya ka galimni ban tumni lala tuma maa n-lusiri ba, ni, u sariya karibu wa dↄli la yɛlimaŋni.
45002003	Dizugu nyin ninsaala kur bugsiri ban tumni lala tuma yɛla hoo sarikatta ka galimni ba, ka nyin gba tumni lala. Ammi, i teesi, ni, i nin nyaŋŋi n-yi galinsi ni n-liisi Naawunni sariya karibu di zugu?
45002004	Bee, i bu baŋŋi, ni, Naawunni zↄri i la namboo ni u ti zi i n-taasiri ziseaa ka i ŋmaligi ka kyɛ i tumbeeri ni i teesibeeri yɛla? Lala zugu ka i zeemni ŋↄn Naawunni nambↄzoaa, ni u veelim, ni u sugru, an galisi n-tiri i: bee, m ma'ai ni?
45002005	Ay! I tuppuwumni zugu ka i ku sakki n-ŋmaligi ka kyɛ i yɛlibeeri maa, ka lala ka i la'asiri toom yɛla n-zaantiri n-tiri i maŋŋa, zaŋŋi n-kyaŋŋi Naawunni suuri daari; sahanseaa ka u laa n-nyɛ la ŋↄn katti sariya ni yɛlimaŋni ka sↄkam zaa nya.
45002006	Di saha maa ka Naawunni nin ti kyɛ ka sↄkam deaai bunseesi an sum ni ŋↄn daa pun tum seem la.
45002007	Baseeba ban kpa n-tum suŋŋa m-boori veelim, ni gyirima, ni nyↄvuri din bu sa'amni la ziiya, ban ka Naawunni nin tisi nyↄvuri kan ka tↄriga.
45002008	Ban mun mari halibeoo n-kur boori ba mansi ka za'asiri yɛlimaŋni ka dↄli yɛlibeeri, ban ka Naawunni sugyeaa nin kpeesi namsigu ni toom ni.
45002009	Nira ŋↄn tumni tumbeeri zaa nin nya wahala ni sufusa'aŋŋu: Izraɛli dima nin daŋŋi tooni n-nya, ka ban pa Izraɛli dima naayi pa.
45002010	Amaa veelim, ni gyirima, ni sufumaasim nin bɛ ni n-tiri ban niŋni din tuusi: Izraɛli dima nin daŋŋi tooni n-deaai, ka ban pa Izraɛli dima naayi pa.
45002011	Dama Naawunni bu wulisiri ninvuggaŋŋsim.
45002012	Bankam ka zaaligu maa, ka tumni ala'akyi, ba nin ti baasi yↄri ka zaaligu maa nuu ka di ni; ban mun mari zaaligu maa, ka tumni ala'akyi, ban ka ba nin zaŋŋi zaaligu maa n-kari ba sariya n-lusi ba.
45002013	Dama di pa la ban tuba wumni zaaligu maa yɛligu la n nin nya yɛlimaŋni Naawunni saani, amaa ban tumni zaaligu tuma maa ka Naawunni deaai, ni, yɛlimaŋni dima n nyɛ ba.
45002014	Yɛlimaŋni, di pa seem ban pa Izraɛli dima la - ban ka Musa zaaligu maa - ba ninvugseeba yi tumni din tu n-dↄli zaaligu maa soori, ba maŋtoori sufu ni teesisuma zugu: di yi bɛ la lala, halli ni ban ka Musa zaaligu maa zaa, ba siri zaali la zaalimaŋni n-ti ba mansi.
45002015	Dama ba wulisiri, ni, zaaligu maa tunsuma bɛ la ba sufu ni, ka ba sufu yɛm kyɛ ka lala zaaligu yi paalu, ba mammaŋŋa teesa yi diri sɛhara n-galimni ba tunseesi ka laa n-sakkri ni aseesi yaasa, ni, ana n tuusi.
45002016	Tↄ: anŋↄ zaa nin niŋi la dabsiri seaa Naawunni ŋↄn ya kari saalidima yɛlisↄ'ara sariya la, ka di yi Kirisita Yisa saani na. Lala ka man kur wulisiri niriba, n lahabasuŋŋu mooligu maa ni.
45002017	Tↄ, n zↄa, wumma - i yi ti booli i maŋŋa, ni, Izraɛli nira, ka yɛtti, ni, i zaaziiya nyɛ la Naawunni zaaligu yɛla, ka nyuuri bara zaŋŋi n-kpa i Naawunni saani beesigu ziiya.
45002018	Ka laa n-yɛtti, ni, i mi Naawunni yuubu ŋↄn nyɛ seem, ka sakki n-ti din veela halli nti yakki zaa, ka pun bamsi zaaligu kariŋŋu n-naai.
45002019	Ka i laa n-teesi, ni, i nyɛ la ŋↄn datti zoomma, n-nyɛ neesim n-ti ban bɛ zibsim ni la;
45002020	ni, i wulisiri ban kↄŋŋni yɛm; ni, biisi karimba n nyɛ i. I niŋni i mammaŋŋa yɛdda anŋↄ zaa zugu, dama i mari la zaaligu maa, ka yɛm ni yɛlimaŋni zaa gbinni bɛ di ni.
45002021	Tↄ, nyin ŋↄn wulisiri niriba lala maa, i ku wulisi i maŋŋa? Nyin ŋↄn moonni n-tiri ba, ni, ba di zuura la - i mammaŋŋa zuuri, bee?
45002022	Nyin yɛtti, ni, niriba di niŋni zina la, i niŋni zina i mammaŋŋa? Ka yɛtti, ni, i bu boori buga yɛla, i zuuri buga duri buna?
45002023	Halli i mari la zaaligu maa ka nyuuri bara dizugu, i burigri zaaligu maa ni, m-boaari Naawunni gyirima?
45002024	Hoo din sↄbi n-dooli la, ni, "Yarima zugu ka Naawunni yuuri sa'amni ban pa Izraɛli dima saani."
45002025	Zaŋŋi n-kyaŋŋi gunibu yɛla muna - i yi dↄli zaaligu maa tuma suŋŋa, dinŋↄna ka i gunibu mari la anfaani; amaa i yi burigi zaaligu maa ni, i labgi la hoo ban bu guni sↄ la.
45002026	Ban bu guni la mun yi dↄli zaaligu maa deede, ba ku nya ba la hoo ban guni maa? Ay! - ba nin nya ba lala.
45002027	Ŋↄn bu guni ka dↄli zaaligu maa nin galim nyin ŋↄn mari zaaligu gbaŋŋu ka guni ka mun burigi zaaligu maa ni.
45002028	Dama ŋↄn nyɛ Izraɛli nira la paalu ni kↄkↄa pa la Izraɛli nira halaali; ka gunibu maŋni mun pa la din niŋi ningbina paalu ni kↄkↄa.
45002029	Ay! U sufu ni ka nira n nyɛ Izraɛli nira halaali, ka gunibu maŋni gba nyɛ la sufu ni yɛttↄ'a. Di yi la Naawunni Sii maa ni na, pa gbana sↄppu saani. Lala nira pɛ'abu bu yiiri la ninsaala saani, amaa Naawunni saani.
45003001	Tↄ, ka dinŋↄna bↄ anfaani m bɛ ni n-ti nira ŋↄn nyɛ Izraɛli nira zugu? Bee, bↄ ka gunibu paasira?
45003002	Ay! Anfaani pam m bɛ ni, walla! Tuuri, Naawunni daa zaŋŋi u yɛligu maa n-niŋi la Izraɛli dima nuu ni, ni ba ti gura.
45003003	Amaa pampaŋŋↄ, ba seeba ka yɛdda: tↄ, ka ba yɛdda kaalinsi maa wulisi, ni, Naawunni gba ka yɛdda, bee?
45003004	Ay! di pa lala. Naawunni kur kpalim n-zɛ u yɛlimaŋni ni, halli ni ninsaala zaa ŋↄn nyɛ ziri daana. Kaman di pun sↄbi n-dooli, ni :- "Lala ka i yɛlimaŋni yi paalu ni, Ni, i yɛla zaa mari yɛdda; Ba yi ya kari i sariya I yɛttↄ'a nin zɛ suŋŋa n-nyaŋŋi ba."
45003005	Tↄ, ka lala ka ti tumbeeri yɛla wulisiri Naawunni yɛlimaŋni ŋↄn bɛ seem la; ka ti yɛtti la wula di zugu? - ni, Naawunni yi ti gyɛ suuri tumbeeri zugu, u bu dↄli la soori? Ay! di pa lala. Ninsaala yɛttↄ'ayↄna nla. Ya bu nya - Naawunni yi bu dↄli la soori, u ya niŋi la wula n-kari duniya zaa sariya suŋŋa?
45003007	Ni, "N yi ti ma'ai ziri ka n ziri kyɛ ka Naawunni yɛlimaŋni yiiri paalu, tↄ, m paasiri Naawunni pɛ'abu di zugu. Ka dinŋↄna bↄ zugu ka ba galim ma hoo tumbeeri daana?"
45003008	Ni, "Dinzugu ya kyɛ ka ti tum tumbeeri, ka lala ka bunsuŋŋu nin yi di ni na." Halli ninvugseeba zuuri n nyaaŋŋa n-yɛtti, ni, man tↄ'asiri n-yɛtti lala maa zugu. Ninvugseeba ban tuuri ma n-yɛtti lala maa siri sumni ni tubdarigri.
45003009	Tↄ: ti yɛtti la wula? Ti Izraɛli dima maa muna - ti yɛttↄ'a sↄa, bee, a bu sↄa? Ay! ti yɛla bu sↄa; dama ti pun wulisiya, ni, sↄkam zaa bɛ la tumbeeri ni - ban nyɛ Izraɛli niriba ni ban pa Izraɛli dima zaa.
45003010	Kaman hoo din sↄbi n-dooli, ni :- "Sↄsↄ ka yɛlimaŋni, Pa yinni kↄkↄ gba.
45003011	Sↄ mun ka ni m-mari yɛm, Sↄsↄ bu boori Naawunni ziiya.
45003012	Sↄkam zaa burigri soori ni, Sↄkam zaa leebi la bunkyↄ'aŋŋu. Sↄ n ka ni n-tumni din veela, Pa yinni kↄkↄ gba."
45003013	Ni :- "Ba lↄŋŋu ŋmanni la gballi noori - Gbaliseaa kan na bu pi: Ba yɛttↄ'a zaa nyɛ la yↄmsigu." Ni :- "Ba mari la gyɛriŋŋa toom n-sↄ'ari ba nangbana ni."
45003014	Ni :- "Ba zulimbeeri toom yiiri ba nↄya ni na."
45003015	Ka di laa n-sↄbi, ni :- "Ba zↄri n-kyɛnni soori ni Ni ba ti ku niriba yooma.
45003016	Ba sa'amni la buna n-gaari, N-taasi la sufusa'aŋŋu beerim m-paasi.
45003017	Ba mun bu mi sugru soori."
45003018	Ni :- "Ba mun bu tiri Naawunni gyirima."
45003019	Tↄ; ka ti mi halli, ni, zaaligu sↄppu ŋↄn yɛli seem la, ka yɛtti n-tiri la zaaligu niriba la - di nyɛ la, Izraɛli dima maa. Lala zugu ka ba ku laa n-nya kukↄri, ka baŋŋi, ni, duniya niriba zaa mari la yɛttↄ'a ni ba ti tↄ'asi Naawunni tooni.
45003020	Din laa m-paasi, ninsaala zaa ku toaai n-dↄli zaaligu soori ka naayi yi Naawunni sariya karibu ni na, ni, yɛlimaŋni daana n nyɛ u. Dama zaaligu maa tuma nyɛ la lala: di kur kyɛ ka taalli yɛla yi paalu.
45003021	Pampaŋŋↄ muna ka Naawunni wulisi u yɛlimaŋni soori kan bu dↄli la zaaligu sↄppu la, halli ka zaaligu gbaŋŋu ni anabidima yɛla daa pun mooli, ni, di nin niŋi lala.
45003022	Naawunni ŋↄn tiri yɛlimaŋni seem wa dↄli la Yisa Masiiya yɛdda niŋbu, ka dinŋↄ nyɛ la lala n-ti sↄkam zaa ŋↄn niŋi u yɛdda gba. Wↄligri ka ni,
45003023	dama sↄkam tum la taalli ka kↄŋŋi soori ni ba paai Naawunni gyirima ziiya.
45003024	Ka Naawunni ŋↄn tisiri ba piini yↄri, samni ka ni, la zugu, u yiisi ba taalli ni, ka zaali ba yɛlimaŋni, Kirisita Yisa ŋↄn fa ba m-basi zugu.
45003025	Ŋↄn Yisa muna - Naawunni daa zaŋŋi u n-tisi hoo maaligu, ni u ti nyɛ sↄ ŋↄn ziim mari kyɛ-m-pɛŋŋi, ka di mun dↄli la yɛdda. Lala zugu Naawunni n wulisiri u mammaŋŋa yɛlimaŋni ŋↄn bɛ seem, dama sahanseaa la u daa di sugru zaŋŋi n-kyaŋŋi ban daa daŋŋi n-tum taalli.
45003026	U boori la u niŋi lala n-wulisi u yɛlimaŋni ŋↄn bɛ seem saha kanŋↄa; dizugu u mammaŋŋa nyɛ la yɛlimaŋni daana, ka laa n-nyɛ sↄ ŋↄn deaari sↄkam ŋↄn niŋi Yisa yɛdda la gba, ni, yɛlimaŋni daana.
45003027	Tↄ, ka ti nin nyu bara dizugu, bee? Ay! Barinyuubu ka ni. Wula zugu? Dama di zaa bu dↄli la zaaligu maa dↄligu, amaa di dↄli la sↄseaa - di nyɛ la yɛdda niŋbu soori.
45003028	Dinŋↄna ti mari teesa, ni, niriba bɛ la yɛlimaŋni dima ba yɛdda niŋbu zugu; di pa la zaaligu la tuma zugu ka ba nya yɛlimaŋni.
45003029	Ammi, Naawunni nyɛ la Izraɛli dima kↄkↄ Naawunni? - ka u ba'a ka ban kpalim la ni? Ay! di pa lala - ban pa Izraɛli dima la gba Naawunni n nyɛ u.
45003030	Yɛlimaŋni u nyɛ la sↄkam zaa Naawunni, dama Naawunni yinni kↄkↄ m bɛ ni; u deaari Izraɛli dima, ban guni la, ni, yɛlimaŋni dima ba yɛdda niŋbu zugu, ka laa n-deaari ban pa Izraɛli dima ka bu guni la gba, ni, yɛlimaŋni dima ba yɛdda zugu.
45003031	Dinŋↄ zugu, ti kyiisiri, ni, anfaani ka zaaligu la ni, halli beela? - dama ti boori yɛdda niŋbu yɛla. Ay! pa lala: ti ya zaŋŋi zaaligu maa n-zaali la suŋŋa di zugu.
45004001	Tↄ: ka Ibrahim muna? - sↄ ŋↄn nyɛ ti butiri zaa yaaba la: bↄ ka ti yɛ n-yɛli, ni, ŋↄna n daa baŋŋi?
45004002	Ka di yi daa nyɛ la tunsuma zugu ka Naawunni daa yɛli, ni, u nyɛ la yɛlimaŋni daana, dinŋↄna u da mari seelli ni u kuuli di zugu, amaa pa Naawunni saani ka u daa kuuli.
45004003	Litaafi yɛliya, ni, "Ibrahim daa sakki n-niŋi Naawunni yɛdda, ka u yɛdda wa zugu daa kyɛ ka Naawunni daa yɛli, ni, u nyɛ la yɛlimaŋni daana." - bee, di pa lala?
45004004	Nira ŋↄn tumni maa, see ka u deaai u yoori: u tuma samni dↄli la u tuma daana la: di pa la ba 'yɛli', ni, ba nin zaŋŋi n-ti u piini.
45004005	Amaa ŋↄn bɛ ni u yɛdda zugu la, ka pa u tuma zugu, dama u niŋni Naawunni yɛdda, ni, u nyɛ la sↄ ŋↄn zaŋŋni tumbeeri daana taalli yɛla zaa m-pɛŋŋni u, di daama mun yɛttↄ'a maa ni ka ba 'yɛli, ni, u nyɛ la yɛlimaŋni daana'.
45004006	Halli NaaDauda gba daa pun yɛli lala nira yɛla - di nyɛ la : ninvugsↄ Naawunni ŋↄn yɛli, ni, u nyɛ la yɛlimaŋni daana, ka di pa la u tuma zugu. U daa tↄ'asi di daama zugsuŋŋu yɛla, ni :-
45004007	"Zugsuŋŋu bɛ ni n-ti ba - Ninvugseeba Naawunni ŋↄn kyɛ ba taalli m-pɛŋŋi la, Ka ba tumbeeri laa n-ka teaari u saani.
45004008	Zugsuŋŋu gba n-ti seeba Naawunni sariya ŋↄn bu lusi ba n-yɛli, ni, ba galim n-tum la taalli."
45004009	Tↄ: ka NaaDauda ŋↄn daa tↄ'asi zugsunseaa wa nyɛ la ban guni la kↄkↄ dinni? Bee, ban bu guni su ka gba? Ay! - ban bu guni la gba nin mara, dama Litaafi yɛliya, ni, "U yɛdda zugu ka Naawunni daa yɛli Ibrahim, ni, u nyɛ la yɛlimaŋni daana."
45004010	Ka wula saha ka Naawunni daa yɛli lala? Di saha maa ka Ibrahim guniya, bee, u daa na bu guni? - Ay! di saha ka u na bu guni.
45004011	Di nyaaŋŋa ka ba daa naayi guni u, ka u gunibu wa daa wulisi la, ni, Naawunni pun yɛli, ni, u nyɛ la yɛlimaŋni daana u yɛdda zugu; yɛdda wa mun ka u daa pun niŋi ka ba daa na bu guni u. Dinzugu ŋↄn Ibrahim nyɛ la yɛdda niŋniba zaa ba - baseeba ban niŋi Naawunni yɛdda ka na bu guni la - ka di nin kyɛ ka Naawunni yɛtti, ni, ba nyɛ la yɛlimaŋni dima.
45004012	Ka u laa n-nyɛ la seeba ban guni la zaa ba m-paasi - baseeba ban pa la ban guni kↄkↄa, amaa ba yɛdda niŋbu gba dↄli la ti zaa ba, Ibrahim, soori maa, dama ŋↄn daa niŋi Naawunni yɛdda pↄi, ka naayi guni.
45004013	Naawunni ŋↄn daa ti u nangbambasiri n-ti 'Ibrahim ni u nyaaŋŋa' maa, u daa yɛli, ni, u nin kyɛ ka u di duniya wa hoo u faari; u daa niŋi lala maa, pa la Ibrahim ŋↄn daa dↄli zaaligu la zugu, amaa ŋↄn daa niŋi ŋↄn Naawunni yɛdda la zugu.
45004014	Ka di yi nyɛ la zaaligu zugu ka Naawunni nangbambasiri paari ninvugseeba ban dↄli ka, dinŋↄna yɛdda nyɛ la yↄri, ka Naawunni nangbambasiri gba nyɛ yↄri.
45004015	Zaaligu la tumni la sufuyisigri zugu, amaa zaaligu yi ka ni, zaaligu galiŋŋu gba ku bɛ ni.
45004016	Nangbambasiri maa daa kyɛ na la yɛdda zugu, ka ka zɛ la deede, ni ka ti leebi piini n-tiri Ibrahim nyaaŋŋa zaa, pa la seeba ban dↄli zaaligu la kↄkↄa, amaa ni seeba ban niŋni yɛdda hoo Ibrahim gba. Ka ŋↄn Ibrahim nyɛ la ti zaa ba.
45004017	Litaafi yɛliya, ni, "N nin kyɛ ka i leebi bura pam yaaba." - ŋↄn daa niŋi Naawunni yɛdda maa zugu nla. U daa niŋi yɛdda, ni, Naawunni tisiri la nyↄvuri, ka u yɛligu daa kyɛ ka din daa ka ni la yi ti bɛ ni.
45004018	Ibrahim daa niŋi yɛdda ka mari tama, halli din daa ti paai ni u ti koaai tama maa zaa u daa kpalim m-mari tama, ka di zugu u daa leebi 'bura pam yaaba', dama Litaafi daa pun yɛli lala, ni, "Lala ka i nyaaŋŋa nin ti bɛ ni."
45004019	Halli ŋↄn daa paai yuunkↄbga maa zaa yↄri, u yɛdda daa bu baligi ŋↄn daa kurigi la zugu, u ningbina ŋↄn daa gyaari seem la, ka u pↄ'a Zaraatu gba ningbina gyaari nti kↄŋŋi puuwa gbaari yaasa.
45004020	Ii - anŋↄ zaa yↄri u yɛdda daa bu basi u, ka u daa bu birisi Naawunni nangbambasiri la; u yɛdda wa daa ti u la yiiko, ka u daa pɛ'ai Naawunni.
45004021	U daa maali n-kpamsi u sufu ni yɛdda, ni, Naawunni ŋↄn basi u nangbambasiri maa seem la, di siri nin niŋi lala.
45004022	Ka dinŋↄna, ŋↄn Ibrahim yɛdda maa zugu ka 'Naawunni daa yɛli, ni, u nyɛ la yɛlimaŋni daana'.
45004023	Ni, u 'yɛtti, ni, u nyɛ la yɛlimaŋni daana' - ba daa bu sↄbi lala ŋↄn Ibrahim zugu kↄkↄa.
45004024	Ay! - ba daa sↄbi di lala maa n-ti la tirima, dama ba nin yɛli ti gba lala, ti seeba ban niŋi yɛdda n-tiri Naawunni, ni, u daa yisigi ti Dugma Yisa kum ni la.
45004025	Ti tumbeeri zugu ka ba daa zaŋŋi ŋↄn Yisa n-tisi ni u kpi; ka u mun yisigi kum ni, ni ti ti yi na hoo yɛlimaŋni dima.
45005001	Tↄ; ka dizugu tin niŋi yɛdda la zugu kyɛ ka Naawunni deaai ti, ni, yɛlimaŋni dima. Ka lala kyɛ ka nangbanyinni bɛ ni tin ni Naawunni sunsukkuni, ti Dugma Yisa Kirisita Masiiya zugu.
45005002	Dama ŋↄn Yisa zugu daa kyɛ ka ti nya yɛdda niŋbu soori nti kpɛ n-zɛ tin bɛ zaazisunseaa wa ni. Di nyɛ la Naawunni ŋↄn daa tum lala tunsuma n-ti ti maa. Dizugu ka ti mari sufupeelli, dama ti mari tama, ni, ti nin nya Naawunni gyirima veelim.
45005003	Din paasi maa, ti mari sufupeelli halli ti wahala diibu puuni gba, dama ti mi, ni, wahala diibu paasiri ti sugru ni sufukpeemni.
45005004	Sugru mun paasiri ti beesisuŋŋu, ka beesisuŋŋu mun paasiri ti tama.
45005005	Ka tama maa paasigu ku kyɛ ka ti di vi, dama Naawunni zaŋŋi u Siiya n-ti ti ka ti baŋŋi u wurilim ŋↄn zoaai seem di zugu.
45005006	Kirisita muna - sahanseaa ti daa na ka yaa la, lala saha maa deede ka u daa kpi n-ti tirim tumbeeri dima maa.
45005007	Ya bu nya? - Di tↄ pam ni sↄ sakki n-kpi n-ti ninvugsↄa - halli n-ti yɛlimaŋni daansↄ gba. Amaa di bu ya'ai ka nira yi mari sufukpeemni n-sakki n-kpi ninvugsuŋŋu zugu.
45005008	Amaa Naawunni ŋↄna - ŋↄn daa niŋi seem n-wulisi ti, ni, u wuri ti pam nŋↄa :- tin daa na bɛ tumbeeri ni sahanseaa la, Kirisita daa kpi n-ti ti.
45005009	Tↄ, ka di yi bɛ lala maa, ka Naawunni pun deaai ti, ni, yɛlimaŋni dima, Yisa Masiiya ziim maa zugu, dinŋↄna ti mi halli, ni, ŋↄn Yisa zugu ka ti nin laa n-yi Naawunni sugyeaa ni gba.
45005010	Dama tin daa nyɛ Naawunni dindaandima sahanseaa la, u Bii Yisa kum maa zugu daa kyɛ ka Naawunni deaai ti taalli sindaani maa. Di zugu ti mi halli, ni, Yisa nyↄvuri zugu nin kyɛ ka ti nya tuliginsim.
45005011	Amaa pa dinŋↄ kↄkↄ gba. See ka ti mari sufupeelli pam Naawunni saani, ka gyeemni u ti Dugma Yisa Kirisita zugu dama ŋↄn Yisa n daa zↄ sindaani n-ti ti ka u Ba deaai.
45005012	Dinzugu ya teesima Adam yɛla: ŋↄn nira yinni zugu ka tumbeoo ni ala'akyi daa kpɛ duniya wa na, ka tumbeoo zugu muna ka kum bɛ ni. Lala zugu ka kum daa pun laai m-paai sↄkam, dama sↄkam zaa tum la tumbeoo.
45005013	Tumbeoo siri daa pun bɛ la duniya wa puuni pↄi, ka Musa na bu deaai zaaligu maa yɛla Naawunni saani. Amaa di zaa yↄri, ba daa bu nyaŋŋi n-tↄ'asiri tumbeoo galinsi yɛla, zaaligu la ŋↄn daa na ka ni la zugu.
45005014	Amaa kum daa pun su ba zaa fukumsi n-yi Adam saha halli nti paai Musa. Sↄkam daa kpi, halli ban daa bu tum tumbɛseelli kan ŋmanni Adam dinni la nti za'asi Naawunni noori zaaligu. Ŋↄn Adam muna - u nyɛ la sↄ ŋↄn daŋŋi tooni n-wulisiri sↄ ŋↄn nin naayi kyɛ na la yɛla ŋↄn ti ya bɛ seem.
45005015	Amaa Naawunni piini yiiko bu ŋmanni tumbeoo dinni. Ay! - di gaari lala zugu pam. Ti mi halli, ni, ninvugyinni taalli zugu ka niriba pam daa kpi; amaa Naawunni piini zoaari m-paasiri n-suŋŋni niriba pam, ka lala gba yiiri la ninvugyinni zugu ni na - di nyɛ la : Yisa Kirisita Masiiya zugu.
45005016	Din laa m-paasi: Naawunni piini siri bu ŋmanni la ninvugyinni maa tumbeoo la yɛla: dama tumbeoo yinni kↄkↄ zugu ka Naawunni daa kari sↄkam sariya n-lusi ba, amaa Naawunni piini zugu daa kyɛ ka tumbeeri pam yɛla daa kpiisi, ka ba yiisi niriba maa, ni, ba mari yɛlimaŋni.
45005017	Ya bu nya? - Tumbeoo yinni taalli zugu daa kyɛ ka kum su sↄkam fukumsi, ka di daa yi lala tumbɛdaana yinni maa saani na. Tↄ, ka dinŋↄna ti mi halli, ni, seeba ban deaai Naawunni yɛlimaŋni u piinisuŋŋu pam zugu la nin ti su nyↄvuri naam fukumsi, ka di mun nyɛ la tunsuŋŋu daana yinni zugu, ŋↄn nyɛ Yisa Kirisita.
45005018	Dinŋↄ zaa kyɛ ka ti baŋŋi, ni, nira yinni tumbeoo zugu kyɛ ka niriba zaa yɛttↄ'a lu Naawunni saani, ka ba zaa nya taalli u saani. Lala yaasa ka nira yinni maa tunsuŋŋu zugu kyɛ ka niriba zaa yi taalli ni, ka ba mari yɛlimaŋni Naawunni saani nti nya nyↄvuri.
45005019	Ninvugyinni maa daa za'asi Naawunni noori, ka di zugu niriba pam daa nya taalli, ni, ala'akyi dima n nyɛ ba. Lala yaasa ka ninvugyinni ŋↄnla daa sakki Naawunni noori, ka di zugu niriba pam daa yi taalli ni, ni, yɛlimaŋni dima n nyɛ ba.
45005020	Zaaligu muna - ba daa mari ka na ni ba ti kyɛ ka taalli tumpu maali m-paasira. Amaa taalli ŋↄn maali m-paasiri seem la, Naawunni piini gba daa paasi n-gaari lala zugu.
45005021	Tumbeoo zugu n-daa la, dama tumbeoo daa mari kum yiiko n-su niriba fukumsi, amaa lala ka Naawunni piinisuŋŋu mari yɛlimaŋni yiiko n-su ba fukumsi, halli ka ba ti nya nyↄvuri kan ka tↄriga, Yisa Kirisita Masiiya zugu.
45006001	Tↄ; dinŋↄna ti ya yɛli la wula? Ni, ti kpalimma n-tumni tumbeeri ni ti ti kyɛ ka Naawunni piinisuma zoaari m-paasira?
45006002	Ay! - di pa lala. Ti nyɛ la ninvugseeba ban pun kpi zaŋŋi n-kyaŋŋi Tumbeoo yiiko yɛla ni. Ka wula zugu ka ti nin laa m-bɛ tumbeeri tumpu ni?
45006003	Bee, ya bu mi kↄsuubu gbinni ŋↄn nyɛ seem? Tirim ban daa deaai Naawunni kↄsuubu la zaa, dina n wulisi, ni, ti bɛ la Yisa Kirisita ni. Ka di laa n-wulisi, ni, ti paasi la u zugu n-kpi gba.
45006004	Din laa m-paasi, ban daa su ti koom ni ti ti paasi Yisa zugu n-kpi maa, ba daa zaŋŋi ti m-paasi u zugu n-sↄ'ai. Ka di gbinni nyɛ la nŋↄa : ni, ti Ba Naawunni gyirima yiiko daa kyɛ ka Yisa doaai kum ni; ka di zugu lala kyɛ ka ti gba doaai nti bɛ beesipaalli.
45006005	Dama ti yi ŋmanni la ti Dugma Yisa n-kpi u kum wa taabu, di kpa, ni, ti nin ŋmanni hoo ŋↄna u kum doaari ni gba.
45006006	Ka ti mi, ni, ti beesikura la ka ba daa zaŋŋi n-la'am m-paasi Masiiya zugu n-kpaasi n-tabli dↄpulli zugu, ni lala kyɛ ka ti beesikura ningbina nin sa'am m-basi, Tumbeoo ŋↄn su a yɛla zaa maa zugu. Dinŋↄna ti ningbina ku laa n-nyɛ seesi Ala'akyi ŋↄn su hoo ban su daaba seem maa.
45006007	Dama ŋↄn kpi zaa pun yi ala'akyi ni.
45006008	Tↄ, ka tirim ŋↄn pun paasi Kirisita zugu n-kpi maa, dinŋↄna ti mari la yɛdda, ni, ti nin paasi u zugu m-mari nyↄvuri gba.
45006009	Ti mi, ni, Kirisita daa pun yisigi kum ni, ka di zugu u ku laa n-kpi, dama kum laa n-ka yiiko u saani.
45006010	Ŋↄn daa kpi maa, u daa kpi yummu zaŋŋi n-kyaŋŋi Tumbeoo yiiko saani: ka ŋↄn mari nyↄvuri maa muna, u mari n-ti la Naawunni saani.
45006011	Tↄ, ka dizugu ya gba teesima ya mansi yɛla lala. Ni, ya gba pun kpi zaŋŋi n-kyaŋŋi Tumbeoo yiiko ni, ka mari nyↄvuri n-ti Naawunni, yan la'am m-bɛ Kirisita Yisa saani zugu.
45006012	Ya ningbina nyɛ la seesi an kpiira, ka di zugu yan di kyɛ ka Tumbeoo su a fukumsi nti kyɛ ka a dↄli Tumbeoo kↄribeeri yɛla.
45006013	Ya di laa n-zaŋŋi ya ningbina luga zaa n-tiri Tumbeoo, ka a ti leebi Tumbeoo tuma neema. Amaa ya zaŋŋma ya ningbina luga zaa n-tiri Naawunni ka a ti leebi u yɛlimaŋni tuma neema, dama ya nyɛ la seeba ban pun neaai kum ni.
45006014	Dinŋↄna Ala'akyi ku laa n-nyɛ ya dugma, dama zaaligu maa bu su ya yɛla, amaa ka Naawunni piinisuma tuma n su ya.
45006015	Bↄ yaasa? Zaaligu bu su ti, na'ala Naawunni piini n su ti: ammi, ti tumma tumbeeri lala zugu? - Ay! pa lala.
45006016	Ya bu mi daaba yɛla ŋↄn bɛ seem? Ya yi zaŋŋi ya mansi n-ti sↄ ni ya leebi u daaba ka wumni u noori, ŋↄnŋↄ n leebi ya dugma ka ya kur nyɛ la yan deaai sↄ noori wa daaba. Sↄya ayi m bɛ ni :- bee, ya nin deaai Tumbeoo noori nti nya kum; bee, Naawunni noori wumpu soori ka ya nin deaai nti paai yɛlimaŋni zaaziiya.
45006017	Amaa ti puusiri Naawunni barika! Dama ni ya daa bɛ Ala'akyi suulinsi ni n-wumni Tumbeoo yɛligu hoo daaba maa zaa, ya daa wum yɛlimaŋni mooligu la ka doaai n-takki ya sufu ni teesa ka sakki n-deaai wulisigu maa.
45006018	Ka ya daa laa n-yi Ala'akyi suulinsi ni na, ka leebi Yɛlimaŋni ŋↄn su seeba.
45006019	Tↄ, n tↄ'asiri la ninsaala duniya wa puuni beesigu yɛla n-tiri ya, dama a gbinni bamsim bu tↄa; ka yan bɛ la duniya wa puuni la zugu n kyɛ ka ya na ka yaa zaŋŋi n-kyaŋŋi yɛlizulima yɛla. Ya daa kyɛ ka ya ningbina luga zaa leebi hoo daaba n-ti da'ari tuma ni zaaligu za'asigu. Amaa pampaŋŋↄ ya zaŋŋi ya ningbina n-leebi la daaba n-ti Naawunni yɛlimaŋni la, n-tumni tunsuma kasikasi.
45006020	Yan daa bɛ Ala'akyi suulinsi ni hoo daaba sahanseaa la, Yɛlimaŋni maa daa bu su ya fukumsi.
45006021	Ka anfaani bↄ ka ya daa nya di zugu? Ay, zaalim! Lala tumbeeri maa zugu daa kur kyɛ ka ya di vi, ka yɛla wa zaa naari nyɛ la kum.
45006022	Amaa pampaŋŋↄ ba fa ya m-basi n-yiisi Ala'akyi fukumsi ni na, ni ya leebi Naawunni suulinsi niriba. Dinŋↄ zugu ka ya nyari anfaani pam ka leebi la Naawunni dinni, din mun naari nyɛ la nyↄvuri kan ka tↄriga.
45006023	Dama Ala'akyi yoori yoori n-tiri ka tuntumniba, ka lala yoori nyɛ la kum. Amaa Naawunni mun tiri la u piini yↄriyↄri, ka lala piini nyɛ la nyↄvuri kan ka tↄriga, Kirisita Yisa ti Dugma saani.
45007001	Tↄ. M mabiisi, ya kyɛ ka n tↄ'asi n-ti yaseeba ban baŋŋi zaaligu la. Ya na zi zaaligu yɛla ŋↄn nyɛ seem deede, bee? Ni, nira ŋↄn na kpalim m-bɛ u nyↄvuri ni sahanseaa maa kↄkↄ ka zaaligu maa dↄli u: bee bↄa?
45007002	Ya bu nya? - Zaaligu wulisiya, ni, pↄ'a yi kuli doo, di kpa ni, ni, u sira maa su u yɛla sahanseaa lala doo maa yi na bɛ u nyↄvuri ni. Amaa u sira maa kum nyaaŋŋa, zaaligu basi pↄ'a maa taalli ka u su u maŋŋa, halli ni u nin toaai n-kuli siripaalli. Pↄ'a wa yi bↄ dↄsↄ, ka u sira na bɛ u nyↄvuri ni, ba boonni u, ni, pↄ'agoorli; amaa u sira maa yi kpi, zaaligu maa bu laa n-dↄli u, ka u pa pↄ'agoorli, ni ŋↄn kuli siripaalli maa zaa.
45007004	Tↄ, ka di daa nyɛ la lala n-ti ya, m mabiisi. Ba daa kyɛ ka ya paasi Kirisita ningbina zugu ka ku ya, di zugu ya laa n-ka ni n-ti zaaligu yɛla. Ka dizugu ya nya soori ni ya ti leebi sↄ dinni, ŋↄn yisigi kum ni - di nyɛ la Yisa; ni di niŋi anfaani n-ti Naawunni.
45007005	Sahanseaa la, ti beesigu daa dↄli ti ningbinkↄrisi yɛla. Di saha ka tumbeeri tumpu boorimma daa dↄli zaaligu maa n-nya yaa n-tumni ti ningbina luga zaa ni; ka ti daa bu nya anfaani di zugu - ay! kum kↄkↄ ka ti daa nya.
45007006	Amaa pampaŋŋↄ ti kpiya ni n-ti zaaligu maa, ka di zugu zaaligu wa bu laa n-su ti yɛla. Lala yi kyɛ ka ti bu laa n-dↄli sↄkurigu kan nyɛ zaaligu sↄppu maa dinni la, amaa sↄpaalli kan nyɛ Sii maa dinni.
45007007	Dinzugu, ti ya yɛli la wula? - ni, Naawunni zaaligu maa nyɛ la ala'akyi, bee? Ay! pa lala. Amaa di yi da pa la zaaligu la zugu, n naa n-ku baŋŋi ala'akyi ŋↄn nyɛ seelli. Dama zaaligu maa yi da bu yɛli, ni, "Di kyɛ ka i sufu kↄrisi kpɛ i kpeaa buna zugu.", n naa n-ku baŋŋi niriba neema boobu yɛla.
45007008	Ala'akyi daa dↄli zaaligu la n-nya zaazisuŋŋu pↄi, ka naayi kyɛ ka neema boobu teesibeeri balibu pam kpɛ n sufu ni. Amaa zaaligu yi ka ni, Ala'akyi mun gba kpi ni.
45007009	Sahanseaa la, n daa mari nyↄvuri, ka na zi zaaligu yɛla maa. Amaa zaaligu la ŋↄn daa ti paai ma na, ka daa kyɛ ka Ala'akyi neaai ni,
45007010	ka man kpi. Zaaligu la gbinni nyɛ la nyↄvuri, amaa man saani ka daa zi la kum na.
45007011	Zaaligu maa zugu ka Ala'akyi daa nya soori n-yↄmsi ma, n-zaŋŋi zaaligu maa yɛla n-kyɛ ka n kpi.
45007012	Ka di zaa wulisiri, ni, Naawunni zaalikpana maa nyɛ la kasi, ka zaaligu kam zaa yinniyinni nyɛ la bunveelli; a zaa mari la yɛlimaŋni kasikasi.
45007013	Ka bunsuŋŋu dinŋↄ n kyɛ ka kum paai ma la, bee wula? - Ay, pa lala! Ala'akyi n nyɛ din ziiri kum na, ka ka daa dↄlisi bunsuŋŋu wa n-tum lala maa; ka di zugu ka ti baŋŋi ala'akyi beeri ŋↄn nyɛ seem la. Lala zugu ka zaaligu la kyɛ ka tumbeeri zaa yiiri paalu.
45007014	Ti mi halli, ni, zaaligu la nyɛ la seaa kan dↄlisi ni siiya; amaa man mun nyɛ duniya wa ni ninsaala, ka ba koosiri ma ni hoo daabri n-ti Ala'akyi.
45007015	Halli n ku toaai m-baŋŋi man tumni seelli. Dama m bu tumni man boori tunseesi. Ay! - tunseesi man bu boori la zaa ka n tumna.
45007016	Lala zugu, n yi tum taaliseaa ka yɛli, ni, m bu boori lala, n yɛttↄ'a wa wulisiya, ni, zaaligu la veela, ka n sakki lala.
45007017	Ka dinŋↄ pa la mani n tumni taalli maa, amaa Ala'akyi m bɛ n saani n-tumna.
45007018	M mi, ni, bunsunseelli ka m beesigu ni, halli beela - di nyɛ la n duniya wa ni ningbina la ni beesigu ni. M boori tunsuma tumpu, amaa n kↄŋŋi la a tumpu.
45007019	M boori la tunsuŋŋu tumpu n-kↄŋŋi, ka laa n-tumni tumbɛseelli man bu boori maa.
45007020	N yi tum taaliseaa ka yɛli, ni, m bu boori lala, dinŋↄ pa la mani n tumni taalli maa, amaa Ala'akyi m bɛ n saani n-tumna.
45007021	N yi baŋŋi yɛlimaŋni nŋↄa : ni, n yi kur boori ni n ti tumni din veela, lala saha maa ka tumbeoo tumpu bɛ n saani.
45007022	Dama n sufu ni teesa zaa kur sakkri ni n-tiri Naawunni zaaligu tuma,
45007023	amaa m baŋŋiya, ni, zaaliseaa n bɛ n ningbiŋŋu luga ni. Ka lala zaalibeoo tuusiri tↄppu n-niŋni n sufu ni teesa zaalisuŋŋu la, ka nyaŋŋi ma n-gbaai ma nti kpari n ningbiŋŋu luga ni teesibeoo ziiya.
45007024	Waay, waay, waay! Man wahala daana wa! Ŋↄni n lee n-ya fa ma m-basi, n-yiisi ma duniya wa ni ningbina beesigu wa ni, din taasiri ma kum ni?
45007025	Ay! M pɛ'ari Naawunni ka puusiri u barika, dama ŋↄn pun fa ma m-basi, Yisa Kirisita Masiiya ti Dugma zugu. Ah, tↄ! M mammaŋŋa sufu ni teesa puuni ka n dↄli la Naawunni zaaligu sↄsuŋŋu, amaa n duniya wa ni ningbina beesigu puuni ka n na dↄli la Ala'akyi sↄbeoo.
45008001	Dinŋↄna ba ku laa n-toaai n-kari Kirisita Yisa niriba sariya n-lusi ba, halli beela.
45008002	Dama zaalipaalli bɛ la Yisa Kirisita saani; Naawunni Sii maa zaaligu n nyɛ ka, ka ka tiri nyↄvuri. Zaaligu wa n kyɛ ka i yi zaalikurigu la suulinsi ni na - Ala'akyi ŋↄn su zaaliseaa maa nla, kan tiri kum.
45008003	Ban daa sↄbi zaaligu seaa n-dooli la muna, di daa kↄŋŋi yiiko, duniya wa ni ninsaalidima ningbina ŋↄn boori tumbeoo maa zugu. Amaa Naawunni mammaŋŋa daa zaŋŋi u yiiko n-tumna. U daa kyɛ ka u toori Biiya kyɛ ti saani na nti leebi ŋↄn mari duniya wa ni ningbina, hoo tumbeeri dima ŋↄn mari seem la - halli tumbeeri zugu ka u daa kyɛ na gba. Lala ka Naawunni daa nyaŋŋi n-kari sariya n-lusi Ala'akyi; dama duniya wa ni ningbina maa ni ka tumbeeri bɛ ni n-tumna.
45008004	Di zaa gbinni nyɛ la nŋↄa : ni, Naawunni zaaligu ŋↄn ya zaali ti yɛlimaŋni maa, lala yɛlimaŋni naayi bɛ ti beesigu ni zaa - tiseeba ban bu dↄli ningbina kↄribeeri sↄkura la, amaa sii maa sↄsuŋŋu, bumpaalli, ka ti dↄla.
45008005	Dama seeba ban bɛ duniya wa ningbinkↄrisi ni la, ba zikki zaa bɛ ningbinkↄrisi yɛla ni; amaa seeba ban bɛ sii maa beesisuŋŋu ni la, ban mun zikki kur bɛ sisuŋŋu yɛla ni.
45008006	Ningbinkↄrisi teesa tiri la kum, amaa sii maa beesigu teesa tisiri la nyↄvuri ni sufudoaa.
45008007	Duniya wa ni ningbinkↄrisi teesa kur zaŋŋi la Naawunni dimni; a bu sakkri n-tiri Naawunni zaaligu - ka mun pun ku toaai n-sakki lala.
45008008	Lala zugu ka ninvugseeba ban beesigu dↄli ningbinkↄrisi soori la ku toaai n-tigi Naawunni nini.
45008009	Yarima muna - duniya wa ningbinkↄrisi bu su ya, amaa Sii maa beesisuŋŋu ni ka ya bɛ ni. Halli sↄ yi ka Kirisita Siiya, u pa la Yisa dinni gba.
45008010	Ya duniya wa ni ningbina muna - kum su a, tumbeeri zugu. Amaa di zaa yↄri, Kirisita yi bɛ ya ni, ya siisi mari la nyↄvuri, Naawunni ŋↄn deaai ya hoo yɛlimaŋni dima maa zugu.
45008011	Naawunni siri daa yisigi Yisa kum ni. Dizugu ŋↄn Naawunni Sii maa yi bɛ ya ni, u nin kyɛ ka ya gba ningbina nin ti yisigi kum ni - halli ni a kpiiri ni gba - hoo ŋↄn daa yisigi Yisa seem la; ka di nyɛ la u Sii maa ŋↄn bɛ ya ni la zugu.
45008012	Dizugu, m mabiisi, di ŋmanni la hoo ti diri samni seem la. Amaa pa duniya wa ningbiŋŋu samni ka ti di, ni ti ti dↄli ningbinkↄrisi beesigu yɛlibeeri;
45008013	dama ya yi ti dↄli ningbina beesibeoo soori ya nin kpi. Amaa ya beesigu yi dↄli la Sii maa soori, lala yi kyɛ ka ningbinkↄrisi kpi, ka yarima mun nin neaai.
45008014	Dama sↄkam ŋↄn dↄli Sii maa beesigu la nyɛ la Naawunni biiya.
45008015	Yan daa deaai Sii maa fukumsi maa, di pa la sisↄ ŋↄn nin kyɛ ka ya laa n-leebi daaba, ni ya zↄri dabeem di zugu. Amaa yan daa deaai Sii la zugu, lala yi kyɛ ka ya leebri Naawunni biisi: ka ŋↄn Sii Kasi maa zugu ka ti tasiri n-yɛtti, "Abba!" - ka di gbinni nyɛ la, "M Ba!"
45008016	Halli Sii maa mammaŋŋa paasiri la ti toori siisi zugu n-wulisiri, ni, ti siri nyɛ la Naawunni biisi.
45008017	Tↄ, ka ti yi nyɛ la Naawunni biisi, ti laa n-nyɛ la u faari dittiba. Ti nin di faari Naawunni saani, halli tin ni Kirisita nin la'am n-di ka. Tin ni ŋↄn yi siri ti la'am n-di u wahala, dinŋↄna ti ya la'amni n-nya u gyirima gba.
45008018	Man ŋↄn nya seem maa nŋↄa :- pampaŋŋↄ namsigu wa ku toaai m-ma'asi ni gyirima veelim seaa ban nin kasigi n-ti ti la.
45008019	Dama Naawunni daa naam duniya zaa, ka ka na bɛ ni n-guusiri sahanseaa ŋↄn ya yiisi u biisi paalu ni na maa.
45008020	Dama duniya wa zaa ka ba daa zaŋŋi n-kpeesi yɛttↄ'ayↄŋŋu ni, ka di pa la duniya yuubu zugu, amaa Naawunni ŋↄn daa zaali lala maa zugu. Dama u daa mari tama,
45008021	ni, duniya wa zaa nin nya fa-m-basi ka ku laa m-bɛ sa'aŋŋu suulinsi ni; di saha ka ka nin paai mansuulinsi ni gyirima ziiya, hoo Naawunni biisi zaa ŋↄn nin ti mari seem la.
45008022	Dama ti mi halli, ni, duniya wa zaa nyuusiri ni ka diri la wahala hoo pↄ'asↄ ŋↄn bɛ dↄ'am wahala maa ni ŋↄn nyuusiri seem la. Ka di bɛ la lala halli ni zuna.
45008023	Ka di pa la duniya wa kↄkↄa, amaa ti mammansi gba, tirim ban daŋŋi n-deaai Sii maa, ti gba nyuusiri ni ti sufu ni n-guusiri sahanseaa Naawunni ŋↄn nin deaai ti hoo u biisi, ka fa ti ningbina m-basi la.
45008024	Dama ti pun deaai tuliginsim, ka di nyɛ la tin mari lala tama maa ziiya. Tↄ, ka ti nini yi pun nya bunseelli, lala pa la tama marigu; dama sↄsↄ ku laa n-yɛli, ni, u mari tama, ka mun pun nya.
45008025	Amaa ti yi mari tama zaŋŋi n-kyaŋŋi ti nini ŋↄn bu nyari bunseaa, ti nin guri di la ni sugru.
45008026	Lala ka Sii maa suŋŋni ti, tin ka yaa maa zugu. Dama ti bu mi din da sum ni ti susi Naawunni seela, amaa Sii maa zↄri ti sindaani n-tiri ti ni nimmoaa, halli ka sↄ ku toaai n-yɛli u nyuusigu gbinni zaa ŋↄn nyɛ seem gba.
45008027	Naawunni mun viisiri m-baŋŋi din bɛ ninsaalidima sufu ni, ka laa m-baŋŋi din bɛ Sii maa teesa ni, dama Sii maa zↄri la Naawunni niriba sindaani n-tiri ba, ka ŋↄn niŋni seem maa dↄli la Naawunni yuubu soori.
45008028	Ti mi halli, ni, seelli kam zaa ni, Naawunni suŋŋni la ninvugseeba ban wuri u maa - di nyɛ la : baseeba ŋↄn Naawunni ŋↄn daa daŋŋi m-pii maa, u yuubu la zugu.
45008029	Dama u siri daa daŋŋi m-mi u niriba, ka laa n-zaali ba, ni ba ti ŋmanni u Bii la. Ka lala kyɛ ka u Bii maa nin nyɛ Zuuwa u babiisi pam saani.
45008030	Ka Naawunni ŋↄn daa daŋŋi n-zaali seeba lala maa, ban ka u daa yiisi; ka daa yiisi ba, n-deaai ba, ni, yɛlimaŋni dima. Ka ŋↄn daa deaai ba lala maa, u daa laa n-ti ba gyirima.
45008031	Tↄ, ka dinŋↄna wula ka ti ya yɛli di zugu? Naawunni yi bɛ ti saani, ŋↄni n nin toaai n-zabri ti? Ay! sↄ ka ni.
45008032	Ŋↄna ŋↄn daa bu za'asi, ni, u toori Bii ku kpi, amaa u daa zaŋŋi u n-tisi ti zaa zugu; ka dinŋↄna, wula zugu ka u ku ti ti bunsuma kam zaa m-paasi u zugu? - U ku toaai m-mↄŋŋi.
45008033	Ŋↄni n lee n-nya galinsi ni u ti tↄ'asi n-galim Naawunni ninvuggamsa maa? - ay! sↄ ka ni. Dama Naawunni pun deaai ba, ni, yɛlimaŋni dima.
45008034	Bee, ŋↄni n nin lee n-kari ba sariya n-lusi ba? Dama di nyɛ la Kirisita ŋↄn daa kpi, ka din gaari lala, u nyɛ la ŋↄn yisigi kum ni. Ka ŋↄn mun ziya Naawunni nudirigu ya'ari la, ka laa n-zↄri ti sindaani Naawunni saani.
45008035	Ka ŋↄni n nin toaai n-wↄligi tin ni Kirisita wurilim? Daaŋŋu bee? - bee mugsigu? Ban tumni ti putoo nin niŋi? Kↄm ŋↄn ti lu, bee, ti ti kↄŋŋi kyinkyina? Dabeem yɛla nin niŋi, bee tↄppu?
45008036	- Hoo din pun sↄbi n-dooli, ni :- "Nyin, Naawunni, zugu ka ba kuuri ti, Beoo kam zaa ka ba kuuri ti. Dizugu ti ŋmanni la peesi - Peesi ban ya kↄri seeba."
45008037	- Ay! Anŋↄ zaa puuni ti nin nya nyaŋŋni, Yisa ŋↄn wuri ti maa zugu.
45008038	Dama n niŋi yɛdda, ni, seelli ku toaai n-wↄligi tin ni Naawunni wurilim :- kum ku toaai n-niŋi, ka nyↄvuri mun bu ya niŋi. Pa malaakadima, pa yiiko daandima. Bunseesi an bɛ duniya wa ni pampaŋŋↄ ku toaai n-niŋi lala, halli an naayi ya kyɛ na gba. Bunseesi an bɛ saazugu, bee, bunseesi an bɛ bↄ'azuliŋŋu ni ku toaai. Halli bunseelli kam zaa kan bɛ la duniya wa ni m-paasi - seelli ku toaai n-wↄligi tin ni Naawunni wurilim din bɛ ti Dugma Kirisita Yisa Masiiya saani maa.
45009001	Man ŋↄn ya tↄ'asiri n-tiri ya wa nyɛ la yɛlimaŋni, man ŋↄn bɛ Kirisita saani maa zugu; m bu ma'ari ziri, halli Naawunni Sii Kasi kur kyɛ ka n sufu ni teesa wulisiri lala gba.
45009002	Ni, m mari la sufusa'aŋŋu pam, ni beerim din bu naara; ka di zaa nyɛ la m mabiisi, Yɛhudiyadima maa, zugu. Dama di yi naa n-suŋŋi bana, man naa n-sakki, ni, Naawunni ti za'asi ma, ka kari ma Kirisita saani.
45009004	Ba nyɛ la Izraɛli dima: Naawunni daa deaai ba hoo u biisi ka wulisi ba u gyirima veelim; u daa pↄ noori n-ti ba nangbanyinni zugu, ka daa zaali ba u zaaligu, ni ba wungyeeŋŋu soori yɛla; ka u daa ti ba noori zaŋŋi n-kyaŋŋi bunsuma tisibu.
45009005	Ban su kurimni sa yaadima yɛla; halli ba butiri maa ni, zaŋŋi n-kyaŋŋi u ninsaala ningbina yɛla maa, ka Kirisita Masiiya daa yi na. Ka ŋↄn mun nyɛ la Naawunni, ka u gaari bunseelli kam zaa, ka ba pɛ'ari u ka gyeemni u saha din ka tↄriga. Ammi.
45009006	Amaa di pa la kaman Naawunni yɛttↄ'a luya. Dama di pa la ban nya ba dↄ'am Izraɛli ni la zaa n nyɛ Izraɛli niriba ni yɛlimaŋni.
45009007	Pa ba zaa n nyɛ Ibrahim biisi, kulla ban yi u butiri la ni zugu. Ay! - ni, "Yisahaaku saani ka i biisi nin yi na."
45009008	Dinŋↄ n wulisi, ni, di pa la ban dↄ'ai seeba zaa n nyɛ Naawunni biisi maa, amaa ban dↄli la Naawunni nangbambasiri soori n-dↄ'ai seeba la n nyɛ biisi ni yɛlimaŋni.
45009009	Dama nŋↄ ka Naawunni nangbambasiri maa daa yɛli :- "Nyama! Di yi ti paai yuumni n nin labi na, ka lala saha maa ka Zaraatu ti ya mari u biiya." - Naawunni yɛligu deede nla.
45009010	Ka di pa la lala kↄkↄa, amaa Rɛbɛkka mun daa mari doo yinni puuwa - di nyɛ la : ti yaaba Yisahaaku dinni.
45009011	Amaa u daa na bu dↄ'ai u gyeesi maa, ka di zugu u biisi wa na bu tum tunseelli zaa - bunsuŋŋu, bee, bumbeoo - ka lala saha ka Naawunni daa yɛli, ni, "Bikpeema la nin ti gyeemni u tunzↄ." U daa niŋi lala ni u ti kyɛ ka ŋↄn Naawunni yuubu ti zɛ suŋŋa, dama u boori ni u ninvuggamsa yiiri na, pa ba tuma zugu, amaa ŋↄn Naawunni ŋↄn boonni ba la zugu.
45009013	Hoo din pun sↄbi n-dooli, ni :- "Yaakubu ka n daa wura, Iisↄ mun ka n daa yaai."
45009014	Wula ka ti ya yɛli yaasa? Ni, Naawunni daa bu niŋi din tuusi, bee? - Ay! di ku toaai m-bɛ lala.
45009015	Dama u daa yɛli Musa, ni :- "Mani n mari namboo n-tiri man ya zↄri seeba namboo la; Ka niŋi sufubaalli n-tiri n sufu ŋↄn baali n-tiri seeba la."
45009016	Dizugu di zaa pa la ninsaala yuubu, bee, ninsaala ŋↄn moori n-tumni seem la zugu, amaa di bɛ la Naawunni nambↄzoaa maa zugu.
45009017	Dama Litaafi maa yɛli n-ti NaaFirawuna, ni, "Mani n kyɛ ka i doaai na ni n ti zaŋŋi i n-wulisi n yiiko ŋↄn nyɛ seelli maa, ka kyɛ ka n yuuri du duniya wa zaa ni."
45009018	Dinzugu u siri mari namboo n-tiri ninvugseeba, hoo u yuubu ŋↄn bɛ seem la; ka laa n-kyɛ ka seeba mari tuppuwumni, ka di gba dↄli la u yuubu.
45009019	Tↄ: di pa seem ya ninvugsↄ nin ti yɛli ma, ni, "Ka dinŋↄna, di niŋi la wula ka Naawunni kpalim n-nyari ti galinsi? Dama sↄsↄ ku toaai n-ta'ai ŋↄn Naawunni yuubu ŋↄn boori seem."
45009020	Tↄ, ka n ya labsi u, ni, "Eeh, n zↄa! Ka nyini n nyɛ ŋↄni? Nyin ninsaala nin boosiri Naawunni boosa, bee wula? Dukku ku toaai n-doaai m-boosi ŋↄn mɛ ka la, ni, 'Bↄ zugu ka i mɛ ma lala?': bee m ma'ai ni?"
45009021	Ammi, dugmeera ka soori ni u zaŋŋi ya'ari m-mɛ ŋↄn boori a seem, bee? Ay! - u nin toaai n-gbeaai ya'ari maa m-mɛ laveelli, ka laa n-gbeaai bɛni m-mɛ laseaa ban zaŋŋi n-tumni da'ari tuma.
45009022	Di bu ya'ai ka Naawunni yi boori u ti wulisi u yiiko, ni u sugyeaa, ŋↄn bɛ seem. Ka dizugu u daa niŋi sugru pam n-tiri ninvugseeba ban ŋmanni la da'ari tuma laasi, seesi ban daa maali ni a ti sa'am m-basi, ŋↄn Naawunni sugyeaa zugu.
45009023	Ka di bu laa n-ya'ai ka u boori u ti wulisi u gyirima ŋↄn veeli pam seem. Ka dizugu u daa niŋi lala n-tiri ninvugseeba ban ŋmanni la veelim tuma laasi la, ka u zↄ ba namboo, dama u daa daŋŋi m-maali ba ni ba ti nya gyirima.
45009024	Halli tirima gba ka u daa booli ti, ni ti nya lala gyirima; pa Yɛhudiyadima la kↄkↄa, amaa ka ban nyɛ buriseesi niriba la m-paasi.
45009025	Hoo din sↄbi Hↄseaa bukku maa ni, ni :- "Ban daa pa n niriba la, N nin booli ba n niriba. Man daa bu wuri sↄ la, N nin booli u, ni, n wurilim nira.
45009026	Ka ya'aseaa ban daa yɛli ba, Ni, 'Ya pa la n niriba.' la, Bɛni ka ba nin boonni ba, Ni, 'Naawunni Nyↄvuri Daana biisi'. "
45009027	Ka Aizaaya mun daa kaasi n-yɛli zaŋŋi n-kyaŋŋi Izraɛli dima yɛla, ni, "Halli Izraɛli niriba yi ti zoaai hoo teekuduuri mↄ'abisigu gba, di zaa yↄri, ba beela nin ti kpalim n-nya tuliginsim.
45009028	Dama ti Dugma maa nin kari u sariya m-basi duniya ni na, ka din ya naai la yooma."
45009029	Hoo Aizaaya ŋↄn daa daŋŋi n-yɛli seem la, ni :- "Naawunni Ŋↄn Ka Kpeaa yi daa bu kyɛ biisi wa Ni ba kpalim n-ti ti, Di daa naa n-niŋi ti hoo Sↄdoom ni Gↄmↄra - Tinseesi Naawunni ŋↄn daa sa'am maa."
45009030	Ka ti ya yɛli la wula yaasa? Ni, ban pa Yɛhudiyadima maa daa bu boori Naawunni yɛlimaŋni ziiya, amaa ba daa nya ka. Yɛdda zugu yɛlimaŋni beebu ziiya ka ba daa paai.
45009031	Ka Izraɛli dima mun daa dↄli zaaligu soori m-bↄa, nti gyɛa.
45009032	Wula zugu n-daa la? - Dama ba daa bu dↄli yɛdda soori, amaa zaaligu tuma tumpu dinni ka ba daa dↄla. Ba daa tuui n-lu kugri maa zugu,
45009033	hoo din pun sↄbi n-dooli seem, ni :- "Ya nyama! N doonni la kugri, Buntitaari, n-niŋni Zayↄn tiŋŋa ni. Kugseaa kan nin kyɛ ka niriba tuui n nyɛ ka, Ni tampiiya kan kyɛ ka ba lu tiŋŋa. Amaa ŋↄn niŋi u yɛdda muna - Ŋↄna n ku di vi, halli beela."
45010001	M mabiisi, di nyɛ la n sufu yuubu ni n Yɛhudiyataaba ti nya tuliginsim; lala zugu ka m puusiri Naawunni n-tiri ba sahakam.
45010002	M mi halli, ka yɛtti ya la yɛlimaŋni, ni, ba boori la Naawunni yɛla ni nimmoosi, amaa ba boobu maa mun bu dↄli bamsim soori.
45010003	Dama ba bu mi Naawunni yɛlimaŋni soori, ka di zugu ba boori la ba zaali ba mammaŋŋa yɛlimaŋni soori. Lala zugu ka ba daa za'asi Naawunni soori ka bu paai ya'aseaa Naawunni ŋↄn naa n-deaai ba, ni, yɛlimaŋni dima.
45010004	Kirisita Masiiya nyɛ la zaaligu la gbinni, ni kan wa saala gba. U kyɛ ka seeba ban niŋi u yɛdda maa zaa yi paalu ni, ni, yɛlimaŋni dima.
45010005	Musa daa sↄbi zaaligu la yɛlimaŋni soori yɛla n-yɛli, ni, ŋↄnkam tumni zaaligu tuma maa zaasa nin nya nyↄvuri di zugu.
45010006	Amaa zaŋŋi n-kyaŋŋi yɛlimaŋni din yi yɛdda niŋbu ni na, ni, "Di birisiri i sufu ni, ni, 'Ŋↄni n nin toaai n-du saazugu m-paai arizana ni?', " - di nyɛ la : ni, u du m-paai bɛni nti zaŋŋi Kirisita n-sigi na -
45010007	"bee, 'Ŋↄni n nin toaai n-sigi n-kpɛ bↄ'azuliŋŋu maa ni?';" - di nyɛ la : n-zaŋŋi Kirisita n-duusi n-yi kum ni na.
45010008	Ka di yɛli la wula? - ni :- "Yɛligu maa bu wↄ'a ya saani, Halli ka bɛ la ya nↄya ni, Ka bɛ la ya sufu ni gba." - di nyɛ la yɛligu zaŋŋi n-kyaŋŋi yɛdda niŋbu, yɛliseaa tirima ŋↄn moonni maa.
45010009	Ni, 'ya nↄya', dama i yaari la i noori n-sakki, ni, Yisa nyɛ la i Dugma; ni, 'ya sufu', dama i niŋni i sufu ni yɛdda, ni, Naawunni daa neaai Yisa kum ni. Ka anŋↄ abayi zaa zugu ka ya nin nya tuliginsim.
45010010	Dama nira niŋni yɛdda u sufu ni, ka di zugu Naawunni deaai u, ni, yɛlimaŋni daana. Ka u laa n-yaai u noori n-sakki n-wulisi paalu ni, ka nya tuliginsim di zugu.
45010011	Dama di sↄbi n-dooli, ni, "Ŋↄn niŋi u yɛdda la muna - ŋↄna n ku di vi halli beela."
45010012	Kpa wa ka wↄligri ka ni - Yɛhudiyadima ku bɛ ba kↄkↄa ka kyɛ Griika dima. Naawunni nyɛ la ba zaa Dugma, ka ŋↄn mun zaŋŋi bunsunseelli kam n-tiri baseeba ban mi u yuuri n-susiri u maa.
45010013	Ni, "Ŋↄnkam mi ti Dugma yuuri ka susiri u la nin nya tuliginsim."
45010014	Tↄ, ka dinŋↄna ba ya niŋi la wula n-toaai n-susiri u, ka bu daŋŋi n-niŋi u yɛdda? Bee, ba ya niŋi la wula n-toaai n-niŋi u yɛdda, ka na bu wum u yɛla? Ka ba ya niŋi la wula n-toaai n-wum u yɛla, ka di pa la sↄ pun mooli u lahabaari maa n-ti ba?
45010015	Ban moonni maa muna - ba ku toaai m-mooli, see ka sↄ yi tum ba ni ba ti niŋi lala. Hoo din sↄbi n-dooli seem la, ni, "Di kur niŋni i la nya'asim ni i ti nya seeba ban mari lahabasuŋŋu maa n-kyɛnni na."
45010016	Amaa pa sↄkam zaa n daa sakki n-ti lahabasuŋŋu maa; hoo Aizaaya ŋↄn daa yɛli seem la, ni, "Ti Dugma, ŋↄni n niŋi ti kukↄri la yɛdda? - Ay, sↄ zaa bu niŋi!"
45010017	Dinŋↄna yɛdda niŋbu yiiri la mooligu maa wumpu ni, ka mooligu wumpu mun yiiri la Kirisita yɛligu ni.
45010018	Amaa zaŋŋi n-kyaŋŋi Yɛhudiyadima maa yɛla ka m boosiya, ni, "Ba siri daa bu wum, bee bↄa?" - Ay! Dama Litaafi yɛliya, ni :- "Ba kukↄya gyili duniya lugri kam zaa, Ka ba yɛligu paai tingbaŋŋu zaa tↄriga."
45010019	Dizugu n laa n-ya m-boosi, ni, Izraɛli dima siri daa bu baŋŋi? Ay! - Halli Musa daa daŋŋi n-yɛli, ni, ti Dugma yɛliya, ni :- "N nin zaŋŋi ban pa butiri ni yɛlimaŋni n-kyɛ ka ya zabi ba nyuuri: Ka laa n-zaŋŋi ninvugseeba ban kↄŋŋi yɛm n-kyɛ ka ya suuri yisigi."
45010020	Ka Aizaaya mun daa niŋi sufukpeemni n-gaari lala, halli ka u daa ti yɛli, ni, ti Dugma yɛliya, ni :- "Seeba ban daa bu boori n zii la - Ban ka n daa kyɛ ka ba nya ma: Ka daa zaŋŋi m maŋŋa n-wulisi n-ti seeba ban bu boosi n yɛla la."
45010021	Ka tin na kpalim n-viisiri anabi Aizaaya yɛla maa, u daa laa n-tↄ'asi n-ti Izraɛli dima, ni, "Beoo kam ka n daa teaai n nuusi n-ti n niriba, amaa ba daa nyɛ tuppuwumni dima ni zabbooriba."
45011001	Ka dinŋↄna m boosiri ya, ni, ammi Naawunni za'asi u niriba m-basi, bee? - Ay! di pa lala. M mammaŋŋa nyɛ la Izraɛli nira, Ibrahim tuŋŋu ni ka n yi na, halli Bɛngyamin za'anↄri bii n nyɛ ma.
45011002	Naawunni bu za'asi u niriba, seeba ŋↄn daa daŋŋi m-baŋŋi la. Ammi, ya bu mi Litaafi ŋↄn yɛli Ilaygya yɛla seem la? - Ni, ŋↄn Ilaygya daa susiri Naawunni n-tuusiri Izraɛli dima seem maa,
45011003	ni, "N Dugma, ba daa ku i anabidima la, ba mun daa sa'am i gyeeŋŋu ziisi la, ka man kↄkↄ n kpalim, halli ka ba boori ni ba ku ma gba!"
45011004	Ka Naawunni daa labsi u la wula? - ni, "N pun kyɛ ka niriba tusa ayↄpↄi n kpalim m-bɛ ni, baseeba na zi n-gbaanni Ba'ali maa."
45011005	Tↄ - ka lala gba zugu ka pampaŋŋↄ ninvugyiisa kpalimiya - kyɛ-m-pɛŋŋi piini maa ŋↄn yiisi ninvugseeba la nla.
45011006	Ka di yi nyɛ la piini maa zugu ŋↄna, di bu laa n-dↄli la tunsuma tumpu. Di yi pa lala, kyɛ-m-pɛŋŋi piini maa naa n-ku nyɛ piini.
45011007	Bↄ yaasa? Izraɛli dima daa bu nya ban daa boori bunseelli nimmoaa la, amaa ninvugyiisa maa daa nya di. Ban kpalim maa mun daa mari tuppuwumni,
45011008	hoo din daa sↄbi seem la, ni :- "Naawunni daa ti ba sibugsiga - U kyɛ ka ba nini ku nya, U kyɛ ka ba tuba ku wum, Halli nti paai zuna."
45011009	Ka NaaDauda gba daa yɛli, ni :- "Ba la'amni n-diri diibu pam - Kyɛ ka di leebi la bɛriga n-gbaasi ba! Di leebi la kyɛ'ariga n-gba ba, Ni bↄ'azuliŋŋu ka ba lu n-sigi ka puuni. - Lala nin yↄ ba samni n-ti ba.
45011010	Kyɛ ka ba nini zibgi Ka ba ku toaai n-nyari, halli beela! Kyɛ ka ba kuntiri ni n-ziiri zitibsa halli saha kan ka tↄriga!"
45011011	Dizugu m boosiri ya, ni: ammi, ba tuya ni ba ti lu tiŋŋa? - Ay! di pa lala. Amaa di nyɛ la ban burigri la zugu ka fa-m-basi paai ban pa Yɛhudiyadima la saani na, ka lala nin kyɛ ka ban Yɛhudiyadima maa ti zabri nyuuri.
45011012	Dizugu, ba burigri maa kyɛ ka bunsuma paari la duniya wa dima maa zaa, halli ba pↄsigri zugu ka ban pa Yɛhudiyadima leebi hoo bundaandima. Tↄ, ka di yi bɛ lala, Yɛhudiyadima zaa ŋↄn ti la'am m-paasi maa, di ya niŋi la wula? - di siri nin veela n-gaari zaa!
45011013	Tↄ: ka pampaŋŋↄ n ya tↄ'asiri n-tiri yaseeba ban pa Yɛhudiyadima la. Ka man ŋↄn nyɛ la tuumu n-ti yan ban pa Yɛhudiyadima maa, n nin tum n tuma maa zaa ni nimbirimoaa.
45011014	N teesiri, ni, di pa seem n Yɛhudiyataaba nin ti zabi nyuuri, ka lala nin kyɛ ka ba ninvugseeba ti nya fa-m-basi.
45011015	Dama sahanseaa ka Naawunni daa za'asi ba la, lala zugu daa kyɛ ka u ti la'asi duniya dima zaa na. Ka di yi bɛ lala, u yi laa n-deaari ba na, di ya bɛ la wula? - Pa nyↄvuri n-yi kum ni na nla?
45011016	Ba yi daŋŋi n-gbeaai maasibeeri beela nti zaŋŋi n-tisi Naawunni, lala zugu yi kyɛ ka maasa maa zaa nyɛ la Naawunni dinni. Ba yi zaŋŋi tinya'ari n-tisi Naawunni, lala zugu yi kyɛ ka timunni maa nyɛ la u dinni.
45011017	Di ŋmanni la hoo ban ŋmaai tiseaa kan wanni wula m-basi ka zaŋŋi moo ni tiwulli n-tugi n-tabli. Lala ka ba zaŋŋi i n-kpeesi n-tabli Naawunni niriba sunsukkuni. Ka tiwulipaalli wa deaari la sum ni bunsuma zaa an yiiri tii maa nya'a ni na.
45011018	Ka di yi bɛ lala, nyin bumpaalli ku toaai n-nyu bara n-zeemni bunkura la. I yi boori i nyu bara, kur teaama, ni, di pa la nyini m-mari tii la nya'a maa, amaa nya'a maa n mari i.
45011019	Di pa seem i ya yɛli, ni, ba daa ŋmaai wulikura maa m-basi ni ba ti tugi i n-tabli.
45011020	Tↄ, yɛlimaŋni nla. Lala wula maa ka ba daa ŋmaai m-basi a yɛdda kaalinsi maa zugu; ka nyini ka ba daa tugi n-tabli, i yɛdda niŋbu zugu. Dizugu nyin di mari karimbaani, see ka i zↄri dabeem,
45011021	dama Naawunni daa bu niŋi sugru n-ti wulimaŋa la, ka u ku ti di sugru n-ti nyini gba.
45011022	I bu nya Naawunni ŋↄn zↄri namboo seem? - ka laa n-darigri tuba gba. U darigri ban lu la tuba, amaa ka zↄ nyini namboo, i yi ti kpalim m-bɛ u nambↄzoaa maa ni. Di yi pa lala, u nin ŋmaai i gba m-basi.
45011023	Ka banla gba yi ti kyɛ ba yɛdda za'asigu, ba nin laa n-tugi n-kpeesi yaasa, dama Naawunni mari la yiiko ni u ti niŋi lala.
45011024	I bu nya? U daa pun zaŋŋi nyini, sↄ ŋↄn nyɛ moo ni tii maa wulli, ni u ti takki i n-tugi n-kpɛ tisuŋŋu ni n-tabli. Tↄ: lala n nyɛ di; ka dinŋↄna labsim ma: ammi, i teesiri, ni, u ku toaai n-zaŋŋi tisuŋŋu wulimaŋa la ka laa n-tugi n-tabli? U nin toaai, walla!
45011025	M mabiisi, yɛlisↄ'ara nŋↄa, amaa m bu boori ni ya kↄŋŋi a bamsim, ka naayi zaŋŋi ya toori yɛm m-boori a gbinni. Kulla Izraɛli dimseeba daa mari zugkpeeŋŋu ni tuppuwumni, see ka ban pa Izraɛli dima ti kpɛ na ka ba kaalli maa ti paai.
45011026	Ka di naayi kyɛ ka Izraɛli dima zaa ti nya tuliginsim hoo din daa sↄbi n-dooli, ni :- "Tuligra maa nin yi Zayↄn na; U nin yiisi din bu tuusi zaa m-basi, Ka kyɛ ka Yaakubu dima ti leebi kasi zaa.
45011027	Lala ka n ti ba noori, n-zaali nangbanyinni zaaligu n-ti ba: Di saha ka n nin kyɛ ba tumbeeri m-pɛŋŋi ba."
45011028	Ban saani ka di kur bɛ la lala: zaŋŋi n-kyaŋŋi lahabasuŋŋu maa yɛla, ban ni Naawunni mari la dimni, ka di nyɛ la yarima zugu. Zaŋŋi n-kyaŋŋi Naawunni yiisigu piini zugu muna, ba mari la wurilim, ka di nyɛ la ba yaadima zugu.
45011029	Dama Naawunni yi ti ya zaŋŋi u fa-m-basi piini n-tisi seeba, bee, u yi ti booli seeba u saani na, u bu ya takki u lala teesa maa.
45011030	Yarima daa bu wum n-ti Naawunni, amaa ka yi nya u namboo pampaŋŋↄa, ka di nyɛ la ban ŋↄn bu sakkri Naawunni wumpu zugu.
45011031	Tↄ, ka dizugu ban bu wumni n-tiri Naawunni pampaŋŋↄa ka di nyɛ la namboo din kyɛ ya saani na zugu. Ka dinŋↄna di gbinni nyɛ la : ba gba nin naayi nya nambↄzoaa.
45011032	Dama Naawunni kpeesi sↄkam tuppuwumni zii ni, hoo ban kpatti la tumbeeri dima dansarika duu ni seem la. Ka u niŋi lala ni u ti kyɛ ka sↄkam zaa naayi nya u nambↄzoaa.
45011033	Naawunni bunsuma n zulima, yee! U katti la sariya ka di gbinni sↄ'aya; u sↄya zaa mun ka baŋŋni! Ni :-
45011034	"Ka ŋↄni n na mi m-baŋŋi Naawunni teesa gbinni? Bee, ŋↄni n na mi n-kpaam u?"
45011035	Ni :- "Halli ŋↄni n-daŋŋi n-ti Naawunni piini, Ni Naawunni ti labsi n-ti u yaasa?"
45011036	Dama bunseelikam zaa yi la u saani na, ka ŋↄn zugu ka a bɛ ni, ka a laa m-paari u saani. Ŋↄna n sum ni pɛ'abu saha din ka tↄriga. Ammi.
45012001	Dizugu n susiri ya ni, m mabiisi, Naawunni nambↄzoaa zugu, ni, ya zaŋŋma ya mansi m-maali sara n-ti Naawunni ka u nini tigi. Di nyɛ la : yan na nɛ wa, ya nin leebi Naawunni dinni, dama dina n nyɛ gyeeŋŋu maŋni n-tiri u.
45012002	Yan di kyɛ ka duniya wa dima beesigu mugsi ya, ni ya gba bɛ la lala; amaa ya kyɛ ka ya beesigu takki n-dↄli ya nini ŋↄn neaai n-nya sↄpaalli la. Ya tumma Naawunni yuubu tuma nti baŋŋi a gbinni, ni, a veela ka laa n-nyɛ bunsuma zaa ka Naawunni nini n tigri a.
45012003	Tↄ; Naawunni ŋↄn pun zaŋŋi u suŋŋsim piini n-ti ma la zugu, n kpaamni ya zaa yinniyinni nŋↄa : ni, yan di gↄsi ya mammansi yɛla n-teesi, ni, a veela, halli ka ya lala teesa gaari din siri nyɛ yɛlimaŋni maa. Ay! - Ya kyɛ ka ya teesa dↄli la yam maŋni, hoo Naawunni ŋↄn zaŋŋi yɛdda n-ti ya sↄkam yinniyinni seem.
45012004	Ya nyama - ningbiŋŋu maa nyɛ la bummunni yinni, amaa tuga pam bɛ ka ni, ka a seelikam zaa mari la ka tumni, ka tumni.
45012005	Di nyɛ la lala n-ti ti zaa: ti zoaaya halli, amaa ti nyɛ la hoo ningbimmunni, tin ŋↄn bɛ Yisa Kirisita ni la zugu. Ka ti zaa ŋmanni la u ningbiŋŋu tuga n-suŋŋni taaba.
45012006	Ya bu nya? Naawunni pun zaŋŋi u piini n-ti ti zaa, ka a nyɛ la kookooba. Sↄ yi nyɛ anabi, Naawunni piini maa zugu, ŋↄn tↄ'asima u yɛdda ŋↄn yi ti ti u, ni u ti yɛli seem la.
45012007	Sↄ mun yi gyeemni la niriba, Naawunni piini zugu, ŋↄn zɛ yummu u lala tuma maa: ka sↄ mun yi tumni karimba tuma, ŋↄn gba tumma ni nimmoaa.
45012008	Yaasa, sↄ yi kpamsiri niriba, di sum ni u kpamsiri ba suŋŋa; sↄ mun yi tↄtti tↄra, ŋↄn tumma ni u sufu zaa; sↄ mun yi su toondaana fukumsi, nimmoosi ka u tumni u tuma; halli sↄ yi ya suŋŋi faradima, ŋↄn mari sufupeelli n-suŋŋi ba.
45012009	Kyɛ ka ya siri wuri la niriba yɛlimaŋni ni, ka di yↄmsira. Ya yaama Sintaani yɛla, ka gyi din nyɛ bunsuŋŋu.
45012010	Zaŋŋi n-kyaŋŋi mabitirigu wurilim, see ka ya wuri taaba suŋŋa. Zaŋŋi n-kyaŋŋi gyirima mun tisibu, see ka ya gyeemni taaba nimmoosi.
45012011	Zaŋŋi n-kyaŋŋi ya tuma ni, yan di mari zinnya'ari; zaŋŋi n-kyaŋŋi ya sufu ni yɛla, ya kyɛ ka ya nini moaai; ti Dugma ka ya gyeemni sahakam.
45012012	Yan mari tama maa zugu, ya kyɛ ka ya sufu maai; yan mun nya namsigu sahanseaa maa, ya kur mari sugru di puuni; ka yan susiri Naawunni maa, ya susima nimbirimoaa.
45012013	Ya suŋŋma ya nyaandↄlitaaba ban bɛ wahala ni la, ka sɛ'asi n-deaari saamma n-kpeesiri ya yiya ni.
45012014	Ya susim bunsuma Naawunni saani n-tiri seeba ban mugsiri ya: ii! - ya susim bunsuma, ka pa la bumbeoo n-tiri ba.
45012015	Baseeba ban mari sufupeelli maa, ya paasima ba zugu m-mari sufupeelli; ban mun sufu sa'am, ya paasima ba zugu sufusa'aŋŋu ni.
45012016	Ya la'amma m-bɛ ni taaba ni sugru. Yan di duusi ya mansi amaa ka sakki n-tabli tarimma saani. Yan di boori ya mansi, bee, n-yɛtti ni, yɛm daandima n nyɛ ya.
45012017	Yan di tum tumbeeri n-labsi sↄa, ŋↄn tum tumbeoo n-niŋi ya la zugu. Ay! - ya kpaŋŋma ya mansi n-tumni tunseesi niriba zaa ŋↄn gↄsiri n-yɛtti, ni, a veela.
45012018	Ya kyɛ ka yan ni sↄkam mari la nangbanyinni, halli ya yi ti nyaŋŋi lala.
45012019	M mabiwutta, yan di yↄ sↄ tumbeeri samni, amaa ya kyɛ u yoobu yɛla n-ti la Naawunni, dama ŋↄna n su tubdarigri yɛla zaa. Dama di sↄbi n-dooli, ni, ti Dugma yɛliya, ni, labsigu n nyɛ u dinni, ni, ŋↄna nin labsi n-yↄa.
45012020	N-laa m-paasi, ni, "Kↄm yi mari i dindaana, nyin tim u diibu ka u di; kↄnyuuri mun yi mari u, nyin tim u koom: i yi niŋi nŋↄ di nin ŋmanni la i moaari la bugunsaala n-ziinni u zugu."
45012021	Di kyɛ ka tumbeoo nyaŋŋi i; see ka i mari tunsuŋŋu n-nyaŋŋi tumbeoo.
45013001	Ya kyɛ ka sↄkam zaa sakki n-ti tinkpamma, ni ban su fukumsi la zaa. Dama kpamni ni fukumsi n ka ni m-bu yi Naawunni saani na. Ŋↄn Naawunni pun zaali naam fukumsi dima an bɛ ni zaa.
45013002	Ka ŋↄnkam za'asi fukumsi dima, di daama za'asi la Naawunni ŋↄn zaali seela. Ka seeba ban za'asi ba la muna - ba sumsi la tubdarigri.
45013003	Yɛlimaŋni, ŋↄni n zↄri fukumsi dima dabeem? - Di pa la seeba ban tumni tunsuma la, amaa ban tumni tumbeeri la. I yi boori ni i bɛ ni ka ku zↄri fukumsi dima dabeem, nyin tumma tunsuma ka ba nin pɛ'ai i.
45013004	Ŋↄn su naam fukumsi la nyɛ la Naawunni tuntumna, i suŋŋsim zugu. Amaa i yi ti tum din bu tuusi, nyin zↄma u, dama u bu mari naam yiiko maa yↄri; dama u nyɛ la Naawunni ŋↄn zaali sↄ ni u ti zaŋŋi ŋↄn Naawunni sufuyisigri n-darigri tumbeeri dima tuba.
45013005	Dizugu di sum ni ti sakkri n-tiri naam fukumsi dima, pa dabeem zugu kↄkↄa, amaa ti sufu ni teesa ŋↄn mi, ni, lala veela maa zugu.
45013006	Lala zugu gba ka ya yoori lampoo ni faarigu, dama ban deaari maa tumni n-tiri Naawunni ni nimbirimoaa.
45013007	Halli ya tima sↄkam zaa din sum ni u deaai seem. Di yi zaani toosigu, ya toosima; ka di yi kpa ya ni ya yↄ lampoo bee faarigu, ya yooma; halli ŋↄnkam sum gyirima tisibu, yan tim u gyirima ni tibsiri.
45013008	Yan di di sↄ zaa samni. Sanseaa bu dↄli ya, di yi pa la, ni, ya wuri taaba; dama ŋↄnkam wuri u taraana pun dↄli la zaaligu zaa.
45013009	Ya mi zaaligudima la yɛla: ni, "Di tum zina.", ni, "Di ku ninsaala.", "Di zu.", ni, "Di kyɛ ka i sufu kↄrisi kpɛ i kpeaa buna zugu." - halli ni an kpalim zaa m-paasi: tↄ, a zaa bɛ la yɛlli yinni wa puuni, ni, "Wuri i taraana hoo nyin wuri i mammaŋŋa seem la."
45013010	Wurilim daana ku toaai n-sa'am u taraana yɛla, lala zugu ka wurilim lu n-ti zaaligudima la zaa.
45013011	Tↄ, ya tumma anŋↄa, dama ya mi saha maa ŋↄn paai seem la. Saha paaya: yan neaam goom ni, dama ti tuliginsim saha maa ku laa n-yuui hoo din daa yuui seem tin daa daŋŋi n-niŋi Naawunni yɛdda sahanseaa la.
45013012	Yuŋŋu kyɛnni n-gatta, ka beoo ya neaai. Dizugu ya kyɛ ka ti za'asi tunseesi an tumni zibsim ni la zaa, ka zaŋŋi la neesim ni tuma hoo tↄbbiisi ŋↄn zaŋŋi ba neema ni ba ti tuusi tↄppu seem la.
45013013	Wuntaŋŋa ni ka ti bɛ ni, dizugu ya kyɛ ka ti beebu dↄli la soori, ka pa la dimaŋŋa ni daam nyuubu, bee, pↄ'agoorilim ni dↄgoorilim ni tumbeeri zaa, bee, zaba ni nyuuri zappu. Ay, ya kyɛl anŋↄ zaa m-basi,
45013014	ka zaŋŋi ti Dugma Yisa Kirisita Masiiya n-niŋi ya beesigu ni, hoo nira ŋↄn yi yɛ u sutura seem la. Ka yan di dↄli ya ningbinkↄrisi yuubu tumbeeri maa, halli beela.
45014001	Ninvugsↄ yi bɛ ni ka u yɛdda bu kpeem Naawunni dↄligu ni, yan deaam u ya saani, amaa yan di ŋmɛ u nangbankpeemni zaŋŋi n-kyaŋŋi u kyisigu yɛla.
45014002	Dama seeba mari la yɛdda din kyɛ ka ba diri bunseelikam zaa; seeba mun yɛdda bu kpeem, ka ba diri la zɛvaari kↄkↄ di zugu.
45014003	Ninvugsↄ ŋↄn nin toaai n-di bunseelikam zaa la di galim ŋↄn bu diri la, ka ninvugsↄ ŋↄn diri zɛvaari kↄkↄ la gba di galim ŋↄnla, dama Naawunni deaai di daama gba.
45014004	I nyɛ la ŋↄni n-katti sↄ daabri sariya? Di ti nyɛ la ŋↄn su u maa n nin baŋŋi u nyaŋŋiya, bee, u luya. Halli u nin nyaŋŋi n-zɛ yummu, dama u dugma nin toaai n-kyɛ ka u nyaŋŋi.
45014005	M-paasi yaasa, seeba saani dabsiseesi veela n-gaari taaba, ka seeba mun saani ka a zaa nyɛ la yimmu. Sↄkam zaa zaanma suŋŋa u toori teesa puuni.
45014006	Sↄ yi gamsiri dabsa, Naawunni yuuri zugu ka u niŋni lala; sↄ mun yi diri seelli zaa, Naawunni yuuri zugu ka u dira, dama u puusiri la Naawunni bundirigu zugu; halli sↄ yi bu sakki n-diri bundiriseesi, Naawunni yuuri ka ŋↄn gba niŋni lala, ka ŋↄn gba puusiri la Naawunni u bundirigu zugu.
45014007	Dama ti sↄ ka ni m-bɛ u toori zugu, sↄ mun ka ni n-kpiiri u kↄkↄ zugu.
45014008	Ti yi bɛ ni, ti Dugma zugu ka ti bɛ ni; ti mun yi kpi, ti kpi la ti Dugma zugu. Dinzugu ti yi bɛ ni, bee, ti kpi ni, ti Dugma n su ti yɛla zaa.
45014009	Dinŋↄ zugu ka Kirisita daa kpi ka laa n-yisigi kum ni: ni, u leebi ban pun kpi, ni ban na bɛ ni maa zaa, Dugma.
45014010	I nyɛ la ŋↄni? - nyin ŋↄn galimni i mabiiya n-zeemni u lala? Ti zaa nin ti zaani Naawunni maa tooni ka u kari ti sariya.
45014011	Dama di sↄbi n-dooli, ni :- " 'Mani m bɛ ni, ' - Lala ka ti Dugma yɛli - 'Ka m pↄ la noori di zugu, ni, Sↄkam zaa nin gbaani n tooni, Sↄkam zaa nin baŋŋi ka sakki, ni, Mani n nyɛ Naawunni.' "
45014012	Dizugu ti sↄkam zaa nin tↄ'asi u toori beebu yɛttↄ'a n-ti Naawunni.
45014013	Dinzugu ti di laa n-galimni taaba, amaa ya kyɛ ka ti gↄsi tin nin niŋi seem ka ti mabiisi di burigi, bee, n-lu tumbeeri ni.
45014014	Man ŋↄn bɛ Kirisita ni maa kyɛ ka man bu nya ka bundiriseaa kyisiri ka toori; amaa sↄ yi teesi u sufu ni, ni, ka kyisira, dinŋↄna ka siri kyisiri n-ti di daama.
45014015	I yi daamni i mabiiya nyin diri seelli zugu, dinŋↄna i bu tumni la wurilim zugu. Kirisita daa kpi u zugu, ka nyin di kyɛ ka i bundirigu diibu zugu ti sa'am u yɛla.
45014016	Yan di kyɛ ka bunsunseaa yan mari maa ti nya yubeoo.
45014017	Dama Naawunni naam maa pa la diibu, ni nyuubu; amaa naam maa nyɛ la yɛlimaŋni, ni sufudoaa, ni nya'asim piiniseaa Naawunni Sii maa ŋↄn tisira.
45014018	Ka sↄ yi dↄli la soori wa n-gyeemni Kirisita, Naawunni nini tigi di daama, ka u yuuri du ninsaalidima saani.
45014019	Lala zugu, ya kyɛ ka ti gↄsiri la bunseesi an nin mari sufudoaa ka kyɛ ka ti suŋŋni taaba ka kyɛnni tooni.
45014020	Yan di kyɛ ka bundirigu zugu ti sa'am Naawunni ŋↄn maali seelli. Bundiriseelli bu kyisira, amaa di bu veeli ni i di seelli ka di nin kyɛ ka i mabii maa lu tumbeoo ni.
45014021	Ti yi ŋↄbi numni, bee, n-nyu daam, bee, anŋↄ taabu zaa, ka lala zugu kyɛ ka ti mabii lu tumbeeri ni, dinŋↄna ti di ŋↄbi, bee, n-nyu a, halli fiiŋ. Lala n sↄa.
45014022	Kur mari i yɛdda wa yɛla suŋŋa, nyin ni Naawunni saani. Zugsuŋŋu nin bɛ ni n-ti ŋↄn baŋŋi u sufu ni, ni, ŋↄn niŋni seem wa ka galinsi.
45014023	Amaa ŋↄn birisiri ŋↄn di seelli maa zugu, ka naayi di, Naawunni nin galim di daama di zugu, dama u bu dↄli la u yɛdda soori. Ka seelli zaa din bu dↄli yɛdda nyɛ la tumbeoo.
45015001	Tↄ; ka dizugu di sumsi ni tirima ban mari yaa ti yɛdda zugu la ti mari sugru n-tiri ban ka yaa la: see ka ti maari ba sufu, ka ti di boori ti maari ti mammansi sufu.
45015002	Sↄkam niŋma din nin kyɛ ka u taraana sufu maai ka u tumni tunsuma, ka kyɛnni tooni Naawunni saani.
45015003	Halli Kirisita gba daa bu maai la u mammaŋŋa sufu, amaa di daa bɛ la hoo din daa sↄbi n-dooli seem, ni, "Ban n daa boori la Naawunni tuubu la daa tu la mani."
45015004	Dama an daa pun sↄbi maa zaa daa sↄbi la ni di wulisi tirima, ni lala zugu ti kyɛ ka ti diri sugru, ka nya kpamsima Litaafi maa ziiya zugu nti mari tama.
45015005	Dama Naawunni siri su sugru ni kpamsigu yɛla, ka u nin kyɛ ka ya dↄli Yisa Kirisita ka kpalim m-mari nangbanyinni ni taaba.
45015006	Ka ya nin la'am n-zaŋŋi nangbanyinni m-pɛ'ai Naawunni ŋↄn nyɛ ti Dugma Yisa Kirisita Ba la.
45015007	Dinzugu ya deaama taaba hoo Kirisita ŋↄn pun deaai ya seem la, Naawunni pɛ'abu zugu.
45015008	Dama n yɛtti ya, ni, Kirisita daa leebi la Yɛhudiyadima maa daabri ni u ti wulisi Naawunni yɛlimaŋni ŋↄn nyɛ seem, ni u ti zaali nangbambasiri maa deede - nangbambasiseesi ŋↄn Naawunni ŋↄn daa pun basi n-ti ti yaadima la.
45015009	Ka laa n-kyɛ ka ban pa Yɛhudiyadima la mun pɛ'ari Naawunni u nambↄzoaa zugu, hoo din sↄbi n-dooli seem, ni :- "Dinzugu n nin pɛ'ai nyin Naawunni, N nin pɛ'ai i ban pa Yɛhudiyadima la saani. N nin yuumni n-tiri i yuuri."
45015010	Ka di laa n-sↄbi yaasa, ni :- "Ya mari sufupeelli, yan pa Yɛhudiyadima wa, Ya paasim u niriba zugu m-mara."
45015011	Yaasa, ni :- "Ya pɛ'ama ti Dugma, yan pa Yɛhudiyadima wa, Ka kyɛ ka sↄkam zaa tiri u gyirima."
45015012	Ka Aizaaya gba daa yɛli, ni :- "Gyɛsi tuŋŋu ni dↄsↄ nin ti bɛ ni n-doaai na n-su ban pa Yɛhudiyadima la naam; Ŋↄna zugu ka ba nin ti nya tama."
45015013	Naawunni siri su tama yɛla, ka n susiri u, ni, u kyɛ ka sufumaasim ni sufudoaa ti paali ya sufu, yan niŋni yɛdda maa zugu. Ka Sii Kasi la yiiko nin kyɛ ka ya mari tama pam halli nti yakki.
45015014	M mabiisi, m mi halli, ni, ya mari yɛlisuma zaa, ka bamsim kur paali ya ni, ka ya nyaŋŋi n-kpaamni taaba.
45015015	Amaa yɛttↄ'aseesi ziiya ka n niŋi sufukpeemni n-sↄbi n-ti ya na beela n-teaari ya. Di yi la n yɛlimaŋni piini maa ni na, piiniseaa Naawunni ŋↄn zaŋŋi n-ti ma la.
45015016	U ti ma, ni, n niŋi Yisa Kirisita tuntumna ban pa Yɛhudiyadima maa saani. N tuma mun nyɛ la Naawunni lahabasuŋŋu tuma, nti kyɛ ka ban pa Yɛhudiyadima la ti la'asi na ka Naawunni Sii Kasi kyɛ ka Naawunni deaai ba la kasikasi. Ka tuma wa ŋmanni la ŋↄn maanni sara tuma, hoo ban la'asi la puri ni antaam na, m-maali n-ti Naawunni seem la.
45015017	Dizugu Yisa Kirisita zugu ka m mari soori ni n nyu bara zaŋŋi n-kyaŋŋi Naawunni yɛla.
45015018	Dama n ku ma'asi ni n tↄ'asi seelli di yi pa la Kirisita ŋↄn zaŋŋi ma n-tum tunseesi la; ka laa n-yɛli yɛttↄ'aseesi la, ni di kyɛ ka ban pa Yɛhudiyadima maa ti sakki n-ti Naawunni.
45015019	U zaŋŋi lala tunkara ni alahazibu tuma yiiko n-tum tuma wa n nuu ni, ni Sii Kasi yiiko. Ka di nyɛ la Gyɛrusalɛm zaŋŋi n-gyiligi wa'aligu sa, halli nti paai Illirikum tingbaŋŋu ni, ka n mooli Naawunni lahabasuŋŋu maa yɛla zaa.
45015020	Ya bu nya? - M ba'a kur bɛ la timpaala ni, ni n ti mooli lahabasuŋŋu maa luginseaa niriba ban na bu wum Kirisita yuuri la ni. Lala ka n ku meeri n-tↄmni sↄ nyeebri zugu.
45015021	Amaa di bɛ la hoo din pun sↄbi n-dooli seem la, ni :- "Ban na zi n-wum u lahabaari la, Ban nin nya ka baŋŋi: Ban na zi n-wum u yɛla maa, Ban nin baŋŋi di gbinni."
45015022	Dinŋↄ zugu ka di yuui ka m boori soori ni n ti kyɛ ya saani na n-guui.
45015023	Amaa pampaŋŋↄ n laa n-ka tunseelli luga wa puuni, ka n yi boori ni n kyɛ ya saani na yuuma seem nŋↄa,
45015024	m mari tama, ni, n yi ya gaari n-kyaŋŋi Sipeen tingbaŋŋu ni, n nin nya ya. Ka n yi ti kaai ya n-niŋi daba ayi pↄi, ka ti la'am m-maai taaba sufu, ya nin naayi toaai n-zaali ma soori ni ka n kyaŋŋi n kyɛnni la.
45015025	Pampaŋŋↄ ŋↄna, n wa la Gyɛrusalɛm tiŋŋa, ni n ti suŋŋi Naawunni niriba bɛni.
45015026	Dama Masidoonya dima ni Akaaya dima daa gbaai toosigu ni sufupeelli, ni, ba ti toosi n-suŋŋi fara dimseeba ban bɛ Naawunni niriba sunsukkuni, Gyɛrusalɛm timpuuni la.
45015027	Ba daa gbaai lala ni sufupeelli, halli Gyɛrusalɛm dima samni n dↄli ba gba. Dama Gyɛrusalɛm dima daa zaŋŋi ba Naawunni bunsuma n-tↄri n-ti ban pa Yɛhudiyadima maa nti suŋŋi ba siisi, ka lala zugu kyɛ ka di sumsi ni ban ti zaŋŋi ba duniya wa bunsuma n-tↄri n-ti Yɛhudiyadima wa n-suŋŋi ba ningbina.
45015028	Dizugu n yi tum dinŋↄ maa, n-zaŋŋi ban bↄ seelli maa nti ti Gyɛrusalɛm dima maa n-naai, n nin dↄli ya saani n-gaari n-kyaŋŋi n Sipeen la.
45015029	M mi halli, ni, n yi kyɛ ya saani na, n ya mari Kirisita bunsuma zaa n-kyɛ na.
45015030	N susiri ya ni, m mabiisi, ti Dugma Yisa Kirisita zugu, ni Sii Kasi wurilim zugu gba, ni, ya suŋŋi ma ka ti susi Naawunni nimmoosi man yɛla zugu.
45015031	Ya susima, ni, n nin yi Gyuudii dimseeba ban bu niŋi yɛdda la nuusi ni na, ka Gyɛrusalɛm puuni Naawunni niriba la nini nin tigi n suŋŋsim maa.
45015032	Ka lala zugu Naawunni nin ti ma soori ni n kyɛ ya saani na ni sufupeelli, ka man ni yarima nin la'am taaba m-maai taaba sufu.
45015033	Naawunni siri su sufudoaa yɛla; ŋↄn Naawunni bɛ ya zaa saani. Ammi.
45016001	Tↄ, ka m boori ni ya ti deaai ti tunzↄpↄ'a wa ŋↄn yuuri boonni Fiibi. U nyɛ la sↄ ŋↄn tumni Naawunni tuma n-tiri u niriba ban la'amni Kyɛnkyiriiya tiŋŋa puuni.
45016002	Ya deaam u hoo din sumsi ni ya deaai ya mabii seem la, ti Dugma yuuri zugu. U yi ti boori seelli ya saani, ya suŋŋma u yan nin toaai seem zaa, dama ŋↄn gba suŋŋi niriba pam halli ni man gba.
45016003	Ya puusima Prisila ni Akwila n-ti ma, dama ba n nyɛ n tuntuntaaba la, Kirisita Yisa saani.
45016004	Ba daa zaŋŋi ba nyↄvuya m-pa talima man zugu, ka di pa la man kↄkↄ m pɛ'ari ba, see ninvugseeba ban pa Yɛhudiyadima ka la'amni ti Dugma yuuri zugu la gba - ban zaa paasi man zugu m-pɛ'ara.
45016005	Ya puusima ban mun la'amni ban Akwila ni Prisila yiri maa puuni n-gyeemni Naawunni maa. Ka puusi n zↄsuŋŋu Ԑpeenɛtusi; ŋↄna n nyɛ Ԑseaa tingbaŋŋu ni ninvugsↄ ŋↄn daa daŋŋi ba zaa n-leebi Yisa nyaandↄla la.
45016006	Ka puusi Mariama, dama u tum pam n-ti ya.
45016007	Ni Andirↄnikusi ni Gyuniyasi: n dↄ'ariba n nyɛ ba, ka man ni ban n daa la'am m-bɛ dansarika ni. Yisa tuumudima maa tiri ba gyirima, halli ni ba daa daŋŋi ma n-leebi Yisa nyaandↄliba gba.
45016008	Ka laa m-puusi Ampiliyatusi n-ti ma, dama n wuri u hoo Naawunni biiya:
45016009	ni Yuribanusi ti tuntunkpeaa Kirisita Masiiya zugu, ni Siteekyusi n zↄsuŋŋu.
45016010	Apɛliisi gba n nyɛ gyirima daana Kirisita yuuri zugu, ya puusima u n-ti ma; ŋↄn ni Arisitↄbulusi yiri dima la zaa.
45016011	Ka puusi n dↄ'ara Hɛroodiyↄni n-ti ma, ni Naasisusi yiri dima, ban nyɛ ti Dugma niriba la, m-paasi.
45016012	Tirifeena ni Tirifoosa n nyɛ pↄ'aseeba ban tum tunkara n-ti ti Dugma, ya puusima ba n-ti ma; ka puusi Pɛrisisi man wuri sↄ la - ŋↄn gba tum tunkara n-ti ti Dugma.
45016013	Ka puusi Ruufusi dama ti Dugma pun yiisi u: ka laa m-puusi u ma la, ŋↄn nyɛ man gba ma.
45016014	Ka puusi Asinkyiratusi, ni Filɛgↄni, ni Hɛrimiisi, ni Patirↄbaasi, ni Hɛrimaasi, ni ti mabiisi ban bɛ ba saani maa zaa.
45016015	Ka laa m-puusi Filↄlↄgusi, ni Gyuliya, ni Neeriyusi ni u tunzↄpↄ'a la, ni Ↄlimpaasi ni Yisa nyaandↄliba ban bɛ ba saani zaa.
45016016	Ya puusima taaba suŋŋasuŋŋa ti wurilim puusigu ni. Kirisita Masiiya nyaandↄliba la zaa puusiri ya na.
45016017	N kpaamni ya ni, ni, ya baŋŋma seeba ban wulisiri wulisiseesi an sa'amni yan pun bamsi wulisigu la; ba kur taasiri la nangbankpeemni na, ni ba ti lusi ya. Ya yim lala niriba maa yɛla ni.
45016018	Dama lala niriba bu gyeemni ti Dugma Kirisita, amaa ba maŋtoori kↄrisi yɛla ka ba gyeemna. Ka ba zaŋŋi ba yɛttↄ'anya'asa ni nangbammalisim la n-yↄmsiri ninvugseeba ban teesa bu zulima.
45016019	Yarim muna - sↄkam mi, ni, ya deaari Naawunni noori, ka dizugu n sufu maasi ya yɛla zugu. M boori ni ya teesa ti zulima zaŋŋi n-kyaŋŋi bunsuma, amaa ka laa m-boori ni a ti kↄŋŋi bumbeeri bamsim, halli fiiŋ.
45016020	Naawunni n su sufudoaa yɛla zaa, ka di ku yuui ka u nin kyɛ ka ya nↄ n-tↄm Sintaani zugu n-ŋmirigi u. Ti Dugma Kirisita Masiiya wurilim kpalim m-bɛ ya ni.
45016021	Timↄti, n tuntunkpeaa la, puusiri ya suŋŋa, ni n dↄ'ariba m-paasi - Luusiyusi, ni Gyeesↄni ni Soosipata nla.
45016022	(Man Tɛritiyusi, ŋↄn sↄbri gbaŋŋu wa n-tiri Pↄla la, man gba puusiri ya suŋŋa ti Dugma yuuri ni.)
45016023	Gayusi gba puusiri ya ni; n yirikpɛdaana n nyɛ u, ka laa n-kyɛ ka Yisa niriba la'amni u yiri maa ni. Ԑrasitusi gba puusira - ŋↄn su ti tiŋŋa wa ligri yɛla fukumsi la - ni ti mabii Kuwaatusi m-paasi.
45016025	Ya kyɛ ka ti pɛ'ari Naawunni! Ŋↄna nin toaai n-kyɛ ka ya nya yaa, ka di yi la man wulisiri lahabasuŋŋu maa ni na, ni Yisa Kirisita yɛla mooligu ni na. Di nyɛ la din wulisi yɛlisↄ'ara gbinni n-tiri ya la. Ba daa sↄ'ai yɛla wa, piiligu ni halli ni zuna,
45016026	amaa pampaŋŋↄ ba kasigi a gbinni n-wulisi ti. Hoo anabidima ŋↄn daa pun sↄbi n-dooli seem la, lala lahabaari maa ka Naawunni, saha din ka naari la Daana, yɛtti, ni, ba yiisima na n-wulisiri ya'ari kam, ni duniya zaa niriba ti deaai u noori n-niŋi Yisa yɛdda.
45016027	Naawunni siri bɛ la u kↄkↄ m-mari yɛm; gyirima zaa nyɛ la u dinni halli ni saha din ka tↄriga. Ti pɛ'ama u, Yisa Kirisita Masiiya zugu! Ammi.
46001001	Man Pↄla n-sↄbri gbaŋŋu wa n-ti ya, man ni ti mabii Sↄsitɛniisi. Man nyɛ sↄ Naawunni ŋↄn booli ma ni n ti leebi u tuumu, dama lala ka u sufu yuubu daa wulisi.
46001002	N sↄbri n-tiri yarima, yaseeba ban la'amni Kↄrinti tiŋŋa maa ni n-gyeemni Naawunni: yan bɛ Yisa Kirisita Masiiya saani maa zugu n kyɛ ka ya nyɛ la Naawunni maŋtoori niriba. Lala zugu ka u boonni ya u saani, ka laa m-paasiri ya zugu ninvugseeba ban leebi Naawunni dinni tiŋŋa kam zaa ni, ka ba zaŋŋi la Yisa Kirisita yuuri m-puri ba, dama u nyɛ la ba Dugma, ni ti gba Dugma.
46001003	Ti Ba Naawunni, ni ti Dugma Yisa Kirisita, zaŋŋma u piinisuma ni alaafɛ zaa n-tisi ya.
46001004	M puusiri Naawunni barika ya zugu sahakam, ŋↄn daa zaŋŋi u piinisuma n-ti ya la zugu, ka di nyɛ la Kirisita Yisa saani.
46001005	Dama ŋↄn saani ka ya pun deaai bunsuma pam gba - di nyɛ la yɛttↄ'a zaa, ni bamsim zaa, ziiya.
46001006	Lala zugu ka ya beebu kur wulisiri, ni, lahabasuŋŋu zaŋŋi n-kyaŋŋi Kirisita yɛla maa nyɛ la yɛlimaŋni deede.
46001007	Dinzugu ya bu kↄŋŋi Naawunni piinisuma, halli yinni gba, ka kpalim n-guusiri ti Dugma Yisa Kirisita Masiiya yiibu na saha.
46001008	U siri nin mari ya suŋŋa halli nti paai di tↄriga, ka ya nin zɛ yummu ti Dugma Yisa dabsiri daari maa ni, galinseelli ka ni.
46001009	Naawunni nyɛ la yɛdda daana, ka ŋↄna zugu ka ba daa booli ya, ni ya yi na n-la'amni m-bɛ u Bii Yisa Kirisita ti Dugma saani.
46001010	Tↄ: ka n susiri ya, m mabiisi, ti Dugma Yisa Kirisita zugu, ni, ya zaa mari nangbanyinni ni taaba; yan di ŋmeeri nangbankpeemni n-wↄligri ka kyɛri taaba. See ka ya kpamsiri taaba ka mari sufu yinni ni teesiyinni.
46001011	M mabiisi wumma! N wumni ya yɛla Kloowi yiri dima maa saani, ni, zaba m bɛ ya saani.
46001012	Man tↄ'asiri seem maa nyɛ la : ni, ya ninvugsↄ n yɛtti, ni, u dↄli la man Pↄla, ka sↄ yɛtti, ni, u dↄli la Apↄloosi, sↄ mun gba yɛtti, ni, Siifasi Piita ka u dↄla, halli ka sↄ yɛtti yaasa, ni, "Man mun dↄli la Kirisita!"
46001013	Ammi, ba purigi Kirisita zii bunaasi? Ba daa kpaasi Pↄla n-tabli dↄpulli zugu ni ya ti nya tuliginsim, bee? - Ay! pa lala. Bee, ba daa su ya Pↄla koom? - Ay, halli fiiŋ gba!
46001014	Di niŋi ma nya'asim Naawunni zugu, ni, n daa bu su ya ninvugsↄ koom, na'ala Krispusi ni Gayusi kↄkↄa.
46001015	Dama lala zugu ya ku toaai n-yɛli, ni, n daa su ya koom m mammantoori yuuri zugu.
46001016	(Ay, n tamna: Sitɛfanasi ni u yiri dima gba ka n daa su Naawunni koom. M bu laa n-teaari suŋŋa : ni, n daa su ninvugsↄ m-paasi ba zugu, bee, n daa bu su.)
46001017	Ya bu nya? - di daa pa la koom suubu yɛla zugu ka Kirisita daa tum ma ya saani na, amaa lahabasuŋŋu mooligu zugu; ka m bu zaŋŋi ninsaala yɛm m-moonna, dama lala kyɛ ka Kirisita dↄpulli zugu kum yɛla ti basi yↄri.
46001018	Dama dↄpulli maa lahabaari muna - ninvugseeba ban bɛ baasiyↄri soori ni maa yi ti wum di, ba yɛtti, ni, gyɛrilim; amaa tirima mun ban bɛ tuliginsim soori maa ni la saani ka di mari la Naawunni yiiko.
46001019	Dama di sↄbi n-dooli, ni :- "N nin sa'am yɛm dima bamsim maa; N nin gbarigi ba miilinsi."
46001020	Tↄ, ka yɛm daana la lee? Bamsim daana la lee? Ŋↄn viisiri m-baŋŋni pampaŋŋↄ duniya beesigu yɛla la bɛ la yani? Naawunni n zaŋŋi duniya wa yɛm n-leebi gyɛrilim, bee, m ma'ari ni?
46001021	Naawunni mammaŋŋa yɛm zugu daa kyɛ ka duniya wa dima daa zaŋŋi ba toori yɛm ni ba ti baŋŋi u yɛla n-kↄŋŋi. Ka u sufu yuubu zugu ka baseeba ban wum lahabaari mooligu din ŋmani hoo gyɛrilim la n-niŋi yɛdda la muna - ban nyari fa-m-basi.
46001022	Tↄ: Yɛhudiya dima maa boori la alahazibu tuma nyaabu, ka Griika dima maa mun boori yɛm yɛla wumpu;
46001023	amaa tirima ŋↄn moonni lahabaseaa maa nyɛ la Yisa Kirisita Masiiya yɛla: ni, ba daa kpaasi u n-tabli dↄpulli zugu. Ka Yɛhudiya dima maa yɛtti, ni, din kyisiri nla; ka Griika dima maa mun yɛtti, ni, gyɛrilim n nyɛ di.
46001024	Amaa Naawunni ŋↄn booli seeba la ŋↄna, u siri nyɛ la Masiiya n-ti ba, ka laa n-nyɛ Naawunni yɛm ni u yiiko gba - halli ba yi nyɛ Yɛhudiya dima, ni Griika dima zaa.
46001025	Dama Naawunni gyɛrilim mari yɛm n-gaari saalidima yɛm, ka Naawunni bugsim mari yaa n-gaari saalidima yaa.
46001026	M mabiisi, ya teesima yan daa bɛ seem ka ba daa booli ya. Ya sunsukkuni ya ka niriba pam ban mari duniya wa yɛm; ya ka niriba pam ban mari yiiko, bee, n-yi naam zuliya ni.
46001027	Amaa Naawunni yiisi la bunseesi an mari gyɛrilim duniya wa dima saani, ka mari a n-diisiri yɛm dima maa vi: Naawunni yiisi la an nyɛ bumbugsa duniya wa dima saani, ka mari a n-diisiri yaa dima maa vi.
46001028	U yiisi la tarimma, ni niriba ŋↄn zeemni bunseesi, halli bunseesi an ka ni gba, ka mari a n-kyɛ ka bunseesi an bɛ ni maa ti basi yↄri.
46001029	Ka lala kyɛ ka sↄ ku toaai n-nyu bara ŋↄn Naawunni saani.
46001030	Ŋↄn Naawunni zugu ka ya bɛ Yisa Kirisita ni; ŋↄna ka Naawunni kyɛ ka u leebi yɛm n-ti ti, ni yɛlimaŋni, ka u laa n-kyɛ ka ti leebi Naawunni mammaŋŋa niriba kasi kasi, ka laa n-nya fa-m-basi.
46001031	Dizugu - hoo din pun sↄbi n-dooli - "Ŋↄn ya n-nyu bara zaa, kyɛ ka u nyuuri a ni Naawunni yuuri zugu kↄkↄa."
46002001	Tↄ: m mabiisi, man daa kyɛ ya saani na maa, ni n ti tↄ'asiri Naawunni yɛligu n-tiri ya, ni ya ti baŋŋi Naawunni yɛlisↄ'ara - lala saha n daa bu kyɛ na ni n ti zaŋŋi yɛlinya'asa an mari bamsim n-tↄ'asira.
46002002	Ay! - n daa yɛli, ni, man ŋↄn bɛ ya saani la m bu ya sakki m-baŋŋi seelli na'ala Yisa Kirisita Masiiya yɛla kↄkↄ ka n nin baŋŋi - halli ban daa kpaasi u n-tabli dↄpulli zugu gba.
46002003	N daa bɛ ya saani ka daa kↄŋŋi yaa ni yiiko, ka n daa zↄri dabeem halli nti gyigi di zugu.
46002004	N yɛligu maa, ni man daa mooli lahabaari la gba, daa pa la yɛm yɛttↄ'anya'asa, amaa a daa wulisiri la Naawunni Sii maa yiiko yɛla,
46002005	ni lala ti kyɛ ka ya yɛdda niŋbu ku bɛ saalidima yɛm zugu, amaa Naawunni yiiko zugu.
46002006	Yɛm yɛla ka ti siri yi tↄ'asiri n-tiri ban gbaai kpamni la saani, amaa di pa la pampaŋŋↄ saha yɛm maa, pa din yi ban su pampaŋŋↄ duniya fukumsi la saani na - ban kur naari yↄri.
46002007	Ay! Naawunni yɛm ka ti tↄ'asira - bunsↄ'arigu din daa bu yi paalu na. Lala yɛm ka Naawunni daa zaali pↄi ka naayi naam pampaŋŋↄ duniya wa; ka niŋi lala ni u ti kyɛ ka tirima nin nya gyirima.
46002008	Yɛm wa muna - ban su pampaŋŋↄ duniya fukumsi la sↄsↄ daa bu baŋŋi di gbinni; halli ba yi daa baŋŋi, ba naa n-ku kpaasi ti Dugma gyirima daana n-tabli dↄpulli zugu.
46002009	Ba siri daa bu baŋŋi, hoo din pun sↄbi n-dooli, ni :- "Bunseesi sↄ nimbiri ŋↄn na bu nya, Bunseesi sↄ tubri ŋↄn na bu wum, Bunseesi ninsaalisↄ sufu ŋↄn na bu teesi a yɛla - Anŋↄ ka Naawunni pun maali siri, U nin zaŋŋi a n-ti ban wuri u maa."
46002010	Tirim muna - ŋↄn Naawunni zaŋŋi anŋↄ taabu n-wulisi ti; u Sii maa zugu ka u wulisiri a ni, dama Sii maa viisiri la seelikam, halli Naawunni yɛlizulima gba.
46002011	Ka saalidima saani, ŋↄni m mi u saalitaraana yɛla deede? - Ay, sↄsↄ bu mi, na'ala di daama maŋtoori sufu ni sii maa m mi u yɛla. Lala ka sↄ na zi Naawunni yɛla deede, na'ala Naawunni Siiya.
46002012	Pa duniya wa siiya ka ti daa deaai; amaa Sisↄ ŋↄn yi Naawunni saani na. Ka lala n kyɛ ka ti baŋŋi Naawunni ŋↄn ti ti piiniseesi la zaa.
46002013	Tↄ: lala ka ti wulisira. Di bu yi la duniya wa yɛm wulisigu ni na, amaa hoo Sii maa ŋↄn wulisiri ti seem; ka ti mari n-suŋŋni Sii maa niriba, ni ba ti baŋŋi u yɛla.
46002014	Ninvugseeba ban ka Sii maa bu deaari yɛliseesi an yiiri Naawunni Sii maa ni na, dama a nyɛ la gyɛrilim ba saani. Ba bu baŋŋi a gbinni, dama sↄ ku toaai m-baŋŋi, di yi pa la u dↄli Sii maa soori n-viisiri a.
46002015	Nira ŋↄn mari Sii maa viisiri la seelikam, amaa sↄ mun bu viisiri ŋↄna.
46002016	Ni :- "Dama ti Dugma sufu ni teesa muna - Ŋↄni n na mi m-baŋŋi a? Ŋↄni mun ŋmeeri u saawara?" Tirima mun mari la Kirisita Masiiya sufu ni teesa.
46003001	M mabiisi, n ku toaai n-tↄ'asi n-ti ya hoo ban mi Sii maa yɛla la, amaa hoo ban mi ninsaala yɛla la kↄkↄa, dama ya na nyɛ la bileesi zaŋŋi n-kyaŋŋi Kirisita yɛla.
46003002	Dizugu n daa mↄ'asiri ya la bisim, pa dikpeema; dama ya daa bu sa'ai ditibsa diibu. Halli ni zuna ya na ku toaai n-deaai ninvugkura diibu,
46003003	dama ya na zi Sii maa yɛla. Nyuuri zappu ni suuri yisigri ŋↄn na bɛ ya saani, pa duniya wa saalidima yɛla ka ya dↄla?
46003004	Ya bu nya? - sↄ yɛtti, ni, Pↄla ka u dↄla; ka sↄ mun yɛtti, ni, Apↄloosi ka u boora: pa duniya wa ninsaalidima yɛttↄ'a nŋↄa?
46003005	Apↄloosi nyɛ la ŋↄni? Bee, Pↄla nyɛ la ŋↄni? Ti zaa nyɛ la Naawunni tuntumniba, ka di kyɛ ka yarima niŋni yɛdda dima, amaa bunseelikam yi la Naawunni saani na n-ti ti.
46003006	Zaŋŋi n-kyaŋŋi ya yɛdda yɛla, mani n daa buri bumbura la, ka Apↄloosi mun daa yↄ'ai bumbula la koom, amaa Naawunni yiiko zugu ka a zoaai na n-niŋna.
46003007	Lala zugu ka ŋↄn butti la pa seela, ka ŋↄn yↄ'ari koom la gba pa seela; din kpa la talasi nyɛ la Naawunni tuma, dama ŋↄna n kyɛ ka di zoaari na n-niŋna.
46003008	Ŋↄn butti ni ŋↄn yↄ'ari koom la zaa tumni la tumni yinni, ka ti Dugma nin yↄ ba zaa hoo ban tumni seem la.
46003009	Tirima zaa la'am n-tumni Naawunni tuma: yan mun nyɛ la Naawunni puu ka ti koora, ka laa n-nyɛ u yiri ka ti meera.
46003010	Mani n nyɛ tammeera ni yɛlimaŋni, hoo man deaai piiniseesi Naawunni saani la, ka n daa nyeebi nyeebri maa; ka sↄ mun deaai m-meeri n-tↄmna: tↄ! see ka sↄkam mari u maŋŋa ka baŋŋi ŋↄn tumni u meebu tuma seem.
46003011	Ba daa pun nyeebi nyeebri la suŋŋa, ka sↄsↄ ku toaai n-nyeebi seaa m-paasi ka zugu - Yisa Kirisita yɛla ka n tↄ'asiri wa.
46003012	Amaa sↄ zaŋŋi salima m-mɛ m-pa nyeebri wa zugu, ka sↄ mun zaŋŋi anzulifa m-pa, bee kugveela; ka seeba gba zaŋŋi daari, bee moori ni kika'a m-pa.
46003013	Amaa sariya karibu daari yi paai na, di nin yiisi sↄkam tuma paalu ni na, n-wulisi an bɛ seem, dama bugum n ya zamsi sↄkam zaa tuma.
46003014	Tↄ; ka bugum yi bu ti nyaŋŋi sↄ tuma, di daama nin deaai u laara sanyoaa.
46003015	Amaa bugum yi di sↄ tuma zaa, di daama nin kↄŋŋi marigu; u mammaŋŋa ku baasi yↄri, amaa u nin ŋmanni la hoo ŋↄn kpeeri bugum ni n-gatta.
46003016	Ya bu baŋŋi, ni, yarima n nyɛ Naawunni Gyeeŋŋu Duu, bee? Halli Naawunni Siiya bɛ ya ni gba.
46003017	Ninvugsↄ yi sa'am Naawunni gyeeŋŋu ziiya, Naawunni gba nin sa'am di daama. Naawunni Gyeeŋŋu Duu nyɛ la u dinni, kan nyɛ bunkasikasi: ka yarim n nyɛ u Gyeeŋŋu Duu wa.
46003018	Tↄ: yan di kyɛ ka ya sↄ yↄmsi u maŋŋa; ninvugsↄ yi bɛ ya saani ka teesi, ni, u nyɛ la yɛm daana duniya wa saani, kyɛ ka di daama leebi gyɛrigu; ka lala zugu nin kyɛ ka u leebi yɛm daana ni yɛlimaŋni.
46003019	Dama duniya wa yɛm nyɛ la gyɛrilim Naawunni saani. Lala zugu ka di pun sↄbi n-dooli, ni, "Yɛm daandima maa muna - Naawunni zaŋŋi ba toori yɛmgↄliŋŋa m-bɛtti n-gbaari ba."
46003020	Ka di laa n-sↄbi, ni, "Ti Dugma m mi yɛm dima teesa zaa, ka a nyɛ la yↄri."
46003021	Dinŋↄ zugu, di kyɛ ka ya sↄ nyuuri bara ninsaalidima yɛla zugu. Dama bunseelikam zaa nyɛ la ya dinni.
46003022	Ii! - Pↄla nyɛ la ya dinni, ni Apↄloosi, ni Siifasi Piita; yarima n su beesigu ni kum fukumsi; din bɛ ni pampaŋŋↄ ni din nin niŋi zaa - anŋↄ zaa nyɛ la ya dinni.
46003023	Ka ya mun nyɛ la Kirisita Masiiya ŋↄn su ninvugseeba, ka ŋↄn Kirisita nyɛ la Naawunni dinni.
46004001	Tↄ, ka dinŋↄna see ka ba nyari ti, ni, Kirisita tuntumniba, ni seeba Naawunni ŋↄn zaŋŋi u yɛlisↄ'ara fukumsi n-niŋi ba nuu ni.
46004002	Din kpalim ka ba boori tuntumniba saani nyɛ la, ni, ba zɛ yummu n-tumna.
46004003	Man mun ba'a ka ni, ni, yarima yi katti n sariya, bee ninsaalidima kootu sɛseelli yi katta; halli m mammaŋŋa gba - man bu katti n yɛla sariya.
46004004	M bu nya teesibeeri n sufu ni, amaa lala ku toaai n-kyɛ ka n niŋi yɛlimaŋni daana; ti Dugma kↄkↄ nin ti kari ma sariya.
46004005	Lala zugu yan di daŋŋi n-kari sariya ka saha maa na bu paai na; halli ni ti Dugma kyɛnni na. Ŋↄna nin kyɛ ka din sↄ'ai zibsim ni zaa nin ti yi paalu na, ka wulisi saalidima sufu ni teesa an bɛ seem. Di saha ka sↄkam zaa nin ti nya pɛ'abu din sumsi u, Naawunni saani.
46004006	M mabiisi, yarima zugu ka n zaŋŋi man ni Apↄloosi yɛla wa n-wulisiri ya, ni ya baŋŋi yɛligu wa gbinni ŋↄn nyɛ seem, ni :- "See ka ya ti dↄli din sↄbi n-dooli seem, ka ku yakki Naawunni ŋↄn zaali seem." Ni, yan di gyeemni sↄ ka laa n-zeemni u taraana.
46004007	Bↄ n wulisi, ni, ya wↄligiya ni ka kyɛ ya taaba? Bↄ ka ya mara, di yi pa la ya daa deaai ka la piini? Ka ya yi deaai piini maa, bↄ n kyɛ ka ya nyuuri bara, hoo yan bu deaai di zaa?
46004008	Ni, bundaandima n nyɛ ya, fa! Ni, ya tigiya ka bu kↄŋŋi seela. Ni, ya pun di naam ka kyɛ ti. Tↄ: ya yi siri di naam, di veela! - dama ti gba naa n-la'am n-di naam maa.
46004009	N teesi, ni, Naawunni zaŋŋi tirima, u tuumudima maa, ka labsi ti yɛla nyaaŋŋa. Ti ŋmanni la hoo ninvugseeba ban kari ti sariya n-lusi ti, ni, ti sum la kum; ka ti diri lala wahala ni sↄkam ti gↄsira - halli malaakadima ni ninsaalidima zaa gba.
46004010	Tirima siri nyɛ la gyɛra, Kirisita zugu; ka yarima mun wulisiri ninneesim Kirisita saani, fa! Bumbugsa n nyɛ ti, ka ya mun mari kpeeŋŋu. Ya nyari gyirima, ka ti mun nyari fiiliŋŋu.
46004011	Halli ni zuna ti kpiiri la kↄm ni kↄnyuuri, n-ka bunyeera, ka laa n-nyari mugsigu ti gyiliŋŋu la puuni.
46004012	Ti namsiri n-tumni tuma ni ti nuusi. Ka niriba tuuri ti, ka ti mun kaari kasuma n-tiri ba; ba namsiri ti ni, ka ti mun bu za'asiri ba yuubu.
46004013	Ba tↄ'asiri yɛttↄ'abeeri n-niŋni ti, amaa ti kpaŋŋi ti maŋŋa n-sakki n-ti ba baalimm. Ti ŋmanni la duniya zaa sa'ari, hoo ninsaalidima maa sa'atampuuri, halli ni zuna.
46004014	M bu sↄbri wa ni n ti diisi ya la vi, amaa n kpaamni ya ni hoo m biwutta.
46004015	Dama halli ya yi mari ya karimbadima tusa tusa zaŋŋi n-kpa Kirisita ziiya gba, ya ka badima pam, see yinni kↄkↄa. Yɛlimaŋni, mani n nyɛ sↄ ŋↄn daa dↄ'ai ya zaŋŋi n-kpa lahabasuŋŋu beesigu ziiya ka di nyɛ la Kirisita Yisa saani.
46004016	Lala zugu ka n susiri ya, ni, ya dↄli n beesigu soori.
46004017	Dinŋↄ zugu ka n tum Timↄti ya saani na; u nyɛ la m biwuttigu ni yɛlimaŋni, ka laa n-nyɛ sↄ ŋↄn zɛ yummu ti Dugma yɛla zugu. Ŋↄna nin toaai n-teaari ya man Kirisita beesigu sↄya yɛla, hoo man ŋↄn wulisi seem lugri kam man la'amni ni Naawunni niriba zaa.
46004018	Man na bu kyɛ ya saani na zugu ka ya seeba mari karimbaani.
46004019	Amaa di siri ku yuui ka n nin kaai ya na, Naawunni yi ti ti ma lala soori. Di saha n nin baŋŋi karimbaani dima maa gbinni, pa ba yɛttↄ'a yɛla kↄkↄa, amaa ni ba yiiko ŋↄn bɛ seem.
46004020	Dama Naawunni naam pa la yɛttↄ'a kↄkↄa, amaa yiiko ni gba.
46004021	Bↄ ka ya boora? - N kyɛm na nti darigi ya tuba? - bee, n zaŋŋi Sii maa wurilim ni nirilim n-kyɛ ya saani na?
46005001	Lahabaari siri yi na, ni, zina m bɛ ya saani - ka ka taabu ka ni, halli ban bu dↄli Naawunni soori la saani gba: ni, dↄsↄ n di u ba pↄ'a.
46005002	Ka ya mun nyuuri la bara, fa! Di da bu sum ni ya sufu sa'am di zugu? - ka ya yi da zaŋŋi ŋↄn tumni lala maa n-yiisi ya la'aŋŋu ni, di da sↄa.
46005003	Tↄ, halli ni man ka ya saani maa zaa, n siiya bɛ la ya saani, ka m pun kari di daama sariya hoo man bɛ ya saani n-wumni lala doo wa yɛttↄ'a seem.
46005004	Ya yi ti la'am taaba ti Dugma Yisa yuuri zugu, ka n gba sii bɛ la ya saani, ti Dugma Yisa yiiko kur bɛ la bɛni.
46005005	Di saha ya zaŋŋma lala doo maa n-ti Sintaani ka u sa'am u ningbina, ka di yi pa seem lala nin kyɛ ka u sii maa nin nya tuliginsim, ti Dugma dabsiri daari.
46005006	Ay! ya bara nyuubu wa bu veela! Ya bu mi paanu dabina yɛla - ni, ba zaŋŋi a beela n-niŋi boroboro zum puuni, ka a nin nyaŋŋi n-tum m-pitti paanu n-fuusiri a zaa gba.
46005007	Tↄ, ka dinŋↄna ya yiisim dabinkura la m-basi, ka ya leebi boroboropaalli, an ka dabina. Halli, ya siri pun bɛ la lala, dama ba pun kↄrigi Kirisita, hoo ti Yakki-n-Gaari pɛbila maaligu la - pa paanu kan ka dabina n nyɛ Yakki-n-Gaari dinni?
46005008	Dizugu ya kyɛ ka ti maali Kyuu wa suŋŋa: ti di mari dabinkura paanu an kyisira, bee, tumbeeri ni putoo buna; amaa bumpaala, an ka dabina, an nyɛ la yɛdda ni yɛlimaŋni dina.
46005009	N daa pun sↄbi n-ti ya n gbaŋŋu la ni, ni, yan di la'am m-bɛ ni ni zina dima.
46005010	Tↄ - pa la duniya wa niriba ban tumni zina la yɛla ka n daa tↄ'asi, bee, beem dima, bee, ban yↄmsiri n-faari niriba, halli baseeba ban gyeemni buga la gba: di yi da nyɛ la lala, ya naa n-yi la duniya wa ni zaa.
46005011	Amaa man yi sↄbri n-tiri ya wa, ni, ninvugsↄ yi bɛ ni ka boonni u maŋŋa, ni, ya mabiiya Yisa yuuri zugu, ka tumni zina m-mari beem, halli n-gyeemni buga gba, bee, n-zuuri niriba nyaaŋŋa, bee n-nyuuri daam m-bugra, bee, n-yↄmsiri n-faari niriba - lala tataabu daana ka n yɛtti ya, ni, yan di la'amni ni u n-diri diibu.
46005012	Ammi, m ba'a bɛ la ban pa ti niriba yɛla ni, bee? - ni n ti kari ba sariya. Ay, pa lala! Yan mun katti la ti toori niriba yɛla, bee m ma'ari ni?
46005013	Seeba ban pa ti niriba muna - Naawunni nin kari ba sariya. Ni, "Ya karima putoo daana n-yiisi ya puuni."
46006001	Ya sↄ yi mari yɛttↄ'a ni u taraana, ka u zaŋŋi lala yɛttↄ'a maa n-kyaŋŋi ban bu gyeemni Naawunni la saani ka kyɛ Naawunni niriba maa - lala mari soori? - Ay! lala ka soori.
46006002	Ammi, ya bu mi, ni, Naawunni niriba maa nin ti kari duniya wa zaa sariya? Ka ya yi ya kari duniya wa sariya, ya ku toaai n-kari sarabisi?
46006003	Bee, ya bu mi, ni, ti nin kari halli malaakadima sariya gba? Ka ku toaai n-kari saalidima maa yɛla, fa?
46006004	Amaa yarima yi mari yɛttↄ'a anŋↄ taabu, ya kyɛnni seeba saani ni ba kari n-ti ya, ka ba pa la ninvugseeba Naawunni niriba ŋↄn tiri gyirima.
46006005	N yɛtti dinŋↄ la, ni n ti diisi ya vi. Ammi, sↄ ka ya saani ŋↄn mari yɛm n nin toaai m-maali ya yɛla maa? - halli ninvugu yinni gba?
46006006	Ka ya ziiri taaba n-kyɛnni kootu ni, halli seeba ban ka yɛdda saani.
46006007	Yan zaŋŋni taaba n-kyɛnni kootu ni maa kur wulisi, ni, ya pun lu. Ni, ba tum la taalli ya saani; tↄ, ka wula zugu ka ya ku kyɛ taalli maa m-pɛŋŋi ba? Ni, ba fa ya buna yↄri; tↄ, ka wula zugu ka ya ku kyɛ di yɛla m-basi?
46006008	Amaa yarima n tumni taalli ka faari buna - halli ya taaba saani la gba!
46006009	Ammi, ya bu mi, ni, ban tumni taalli la ku nya Naawunni naam maa? Yan di yↄmsi ya mansi: see ka ya baŋŋi, ni, zina dima ku nya Naawunni naam, ka ba'amaanniba gba ku nya, bee gyɛ'amiru dima ni dↄppa ban tumni lala, bee ban zaŋŋni ba dↄtaaba n-doontira;
46006010	ni na'ayigsi, ni beem dima, ni danyuuriba, ni minaafigsi, ni ban yↄmsiri niriba - banŋↄ sↄsↄ ku nya Naawunni naam; ba nuu ka lala faari maa yɛla ni, halli beela.
46006011	Ya seeba mun daa bɛ la lala. Amaa ya daa nya koom suubu; ba daa kyɛ ka ya leebi Naawunni niriba kasikasi; ba daa deaai ya, ni, yɛlimaŋni dima, ti Dugma Yisa Kirisita Masiiya yuuri zugu, ni ti Ba Naawunni Vuusim Kasi la saani.
46006012	Ni, 'M mari la seelikam yiiko.' - tↄ, amaa pa seelikam zaa m paasiri suŋŋsim. Ni, 'M mari la seelikam yiiko' - tↄ, amaa di kyɛ ka seelikam zaa nyaŋŋi ma.
46006013	Ni, 'Diibu nyɛ la puuri dinni, ka puuri mun su diibu yɛla.' - tↄ, amaa Naawunni nin kyɛ ka abayi wa zaa ti baasi yↄri. Pa zina n su ningbina fukumsi, amaa ti Dugma n su a; ningbina maa Dugma n nyɛ u.
46006014	Naawunni yiiko ka u daa zaŋŋi n-yisigi ti Dugma kum ni, ka u nin yisigi ti gba lala.
46006015	Ya bu mi, ni, ya ningbina nyɛ la Kirisita ningbinluga? Ka n ya niŋi la wula n-zaŋŋi Kirisita ningbinlugri n-la'am n-leebi gyɛ'amiru ningbiŋŋu lugri? Ay! - lala ka soori.
46006016	Bee, ya bu mi, ni, ŋↄn la'am n-tabli ni gyɛ'amiru, ni, babayi maa zaa leebi la yummu? Dama di yɛliya, ni, "Babayi maa zaa nin la'am m-bɛ ni kaman bunni yinni."
46006017	Ŋↄn mun la'am u maŋŋa ni ti Dugma, ba leebi la sii yinni.
46006018	Ya zↄma n-yi zina tuma ni; dama tumbeeri zaa pa la nira ningbiŋŋu puuni yɛttↄ'a, na'ala zina tuma nyɛ lala; amaa ŋↄn niŋi zina tuma zaa niŋni lala tumbeeri u toori ningbiŋŋu ni.
46006019	Bee, ya bu mi, ni, ya ningbina maa nyɛ la Sii Kasi gbeebu ziiya? - u Gyeeŋŋu Duu. Dama ya daa deaai Sii Kasi maa Naawunni nuu ni, ka u bɛ la ya saani. Ya bu su ya maŋtoori yɛla;
46006020	ay! - ba daa da ya ni. Dizugu ya zaŋŋma ya ningbina n-tiri Naawunni gyirima.
46007001	Tↄ: ka zaŋŋi n-kyaŋŋi yɛttↄ'aseesi yan daa sↄbi a yɛla la: di veela ni doo bɛ ni ka bu di pↄ'a.
46007002	Amaa zina kↄrisi zugu, ya kyɛ ka doo zaa mari u pↄ'a, ka pↄ'a zaa mari u sira.
46007003	Kyɛ ka doo maa tiri u pↄ'a din sumsi u, ka pↄ'a maa gba tiri u sira, hoo din tuusi seem.
46007004	Dama pↄ'a maa ningbiŋŋu pa la u toori dinni kↄkↄa, amaa u sira gba dinni; ka lala doo maa ningbiŋŋu pa la u toori dinni kↄkↄa, amaa u pↄ'a gba dinni.
46007005	Yan di za'asi taaba, ka di yi pa la ya niŋi la nangbanyinni, ni, ya zaŋŋi lala saha maa n-susiri Naawunni; ka laa n-la'am taaba yaasa. Ka di kyɛ ka Sintaani zamsi ya n-nyaŋŋi, yan ku toaai m-mari ya mansi zugu.
46007006	Man yɛtti la nŋↄa, di pa la n zaali ya lala zaaligu, amaa ya yi tumni lala, n nin sakki.
46007007	Man saani, n da boori la sↄkam dↄli la n toori soori. Amaa sↄkam mari la u toori soori Naawunni piini zugu: yinni mari la piini kanŋↄa, ka sↄ mari la seaa.
46007008	Tↄ: ka n yɛtti n-tiri seeba ban na bu di pↄ'a, bee, n-kuli doowa, ni pukↄya gba, ni, ba yi kpalim m-bɛ hoo man bɛ seem wa, di sↄa.
46007009	Amaa ba yi ku toaai n-gbaai ba mansi, ba dim pↄ'aba, bee, n-kuli dↄppa. Ya yi niŋi lala di veela n-gaari ya kyɛ ka pↄ'aba bee dↄppa yɛla ti mugsi ya.
46007010	Ban mun mari pↄ'aba, bee, siridima ka n yɛtti wa - amaa pa mani n-yɛtta, amaa ti Dugma zaaligu nŋↄa - ni, pↄ'a di yi u sira yiri:
46007011	amaa u yi yi, ŋↄn di laa n-kuli dↄsↄa, bee, ŋↄn labma u sira maa yiri. Ka doo mun di yiisi u pↄ'a.
46007012	Ban kpalim muna ka n yɛtti wa - mani n-yɛtta, pa ti Dugma zaaligu nŋↄa - ni, Kirisita bisↄ yi mari u pↄ'a ka pↄ'a maa pa la yɛdda nira amaa u sakki ni u kpalim m-bɛ u saani, tↄ, ŋↄn di yiisi u pↄ'a maa.
46007013	Ka pↄ'a mun yi mari u sira ka sira maa pa la yɛdda nira amaa u sakki ni u kpalim m-bɛ u saani, tↄ, ŋↄn di yi.
46007014	Dama doo ŋↄn ka yɛdda maa leebi la Naawunni dinni u pↄ'a la zugu, ka pↄ'a sↄ ŋↄn ka yɛdda la gba leebi la Naawunni dinni u sira la zugu: di yi pa lala, ya biisi naa m-pa la Naawunni dinni, amaa ka ba siri nyɛ la u dinni.
46007015	Amaa ŋↄn ka yɛdda la yi ya bakki, kyɛ ka u bakki. Yɛdda daana la ka taalli dinŋↄ ni: Naawunni m booli ti ni ti bɛ sufudoaa ni.
46007016	I bu nya, pↄ'a? - di bu ta'ai ni i fa i sira m-basi. Bee nyini bu nya, doowa? - di bu ta'ai ni i fa i pↄ'a m-basi.
46007017	Di zaa yↄri, ya kyɛ ka sↄkam kpalim m-bɛ beesiseaa ti Dugma ŋↄn daa zaali u, sahanseaa Naawunni ŋↄn daa booli u maa. N zaaligu n-kur la, man yi bɛ Naawunni niriba la'aŋŋu kam zaa ni.
46007018	Dↄsↄ m bɛ ni ka ba daa guni u pↄi ka Naawunni naayi booli u? - Tↄ, u di kpiisi gunibu maa. Sↄ mun bɛ ni ka ba daa bu guni u ka Naawunni booli u? - Tↄ, u di laa n-kyɛ ka ba guni u.
46007019	Gunibu bee bu guni zaa nyɛ la yↄri: din kpa talasi nyɛ la Naawunni zaaligu zaa dↄligu.
46007020	Kyɛ ka sↄkam kpalim m-bɛ ŋↄn daa bɛ seem sahanseaa Naawunni ŋↄn daa booli u.
46007021	I yi daa nyɛ la daabri i booligu saha maa, nyin di kyɛ ka di mugsi i - amaa i yi ti nya soori ni i ti yi daabtiri maa na, kur dↄla ka n-yi.
46007022	Yɛlimaŋni, ŋↄn daa nyɛ daabri u booligu maa saha zaa mari la yↄlisim ti Dugma saani, ka ŋↄn mun daa su u maŋŋa u booligu maa saha leebi la daabri n-ti Kirisita.
46007023	Ba daa da ya ni n-yↄa; dizugu yan di leebi daaba n-ti saalidima.
46007024	Dizugu sↄkam ŋↄn daa bɛ seem zaa ka Naawunni daa booli u, u kpalimma m-bɛ lala, Naawunni zugu.
46007025	Tↄ; ka ban na bu di pↄ'aba muna, ni pↄ'aseeba ban na bu kuli dↄppa gba - n ka ti Dugma zaaligu zaŋŋi n-kyaŋŋi ba yɛla; amaa man ŋↄn nyɛ sↄ Naawunni ŋↄn zↄ namboo n-ti ma la, ka u kyɛ ka n niŋi yɛdda daana di zugu, m mari la saawara n-ti ba.
46007026	Ni, n teesiya, ni, zuna mugsigu ŋↄn bɛ seem zugu, ba yi kpalim m-bɛ lala, di sↄa.
46007027	Ni, i pun di pↄ'a? - tↄ, di yiisi u. I na ka pↄ'a - tↄ, di bↄ pↄ'a.
46007028	Amaa i yi di pↄ'a, i bu tum taalli; ka pↄ'asariga yi kuli doowa, u gba bu tum taalli. Amaa ban mari pↄ'aba, bee siridima, nin di wahala duniya wa puuni, ka m boori ni n kyɛ ka ya ku di lala wahala.
46007029	Man wulisiri seelli maa nŋↄa, m mabiisi: saha maa ku yuui. Pampaŋŋↄ zaŋŋi n-wa, see ka ban mari pↄ'aba gba bɛ hoo ban ka.
46007030	Lala yaasa, kyɛ ka ban kumni la bɛ hoo ban bu kumna, ka ban mari sufumaasim bɛ hoo ban mari sufusa'aŋŋu, halli ban daari neema gba bɛ hoo ban bu su marigu.
46007031	M-paasi lala, ban mari duniya buna n-tumna, ba di kyɛ ka ba ba'a zaa bɛ a ni. Dama duniya kanŋↄ gatti ni maa.
46007032	M bu boori ni seelli ti mugsi ya. Dakoori ba'a zaa bɛ la ti Dugma yɛla ni; ni u baŋŋi ŋↄn nin niŋi seem ka ti Dugma sufu maai.
46007033	Pↄ'adaana mun ba'a bɛ la duniya yɛla ni; ni u baŋŋi ŋↄn nin niŋi seem ka u pↄ'a sufu maai;
46007034	ka u ba'a puri buyi. Lala ka pukoori, bee, pↄ'asariga ba'a zaa bɛ la ti Dugma yɛla ni; ni u baŋŋi ŋↄn nin niŋi seem ka bɛ kasi n-ti ti Dugma, u ningbiŋŋu ni, ni u sii ni gba. Pↄ'a sↄ ŋↄn mari u sira muna - u ba'a bɛ la duniya yɛla ni; ni u baŋŋi ŋↄn nin niŋi seem ka u sira sufu maai.
46007035	N yɛtti dinŋↄ la ya suŋŋsim zugu; pa la man ya ta'ari ya yɛla. N ya wulisiya ya ya nin niŋi seem ka ya teesa ku puri, amaa ka ya tumni din tuusi, ka kur gyeemni ti Dugma la suŋŋasuŋŋa.
46007036	Tↄ: ka zaŋŋi n-kyaŋŋi dↄsↄ ŋↄn su pↄ'asariga yɛla maa: pↄ'a maa yuuma yi paai doo kulibu ka dↄsↄ ŋↄn su u yɛla maa teesi, ni, u bu tumni din tu seem n-tiri u, kyɛ ka u niŋi u sufu ŋↄn boori seem: ba yi ti niŋi amriya di ka taalli.
46007037	Amaa lala doo maa yi niŋi u sufu ni yɛdda, ka sↄ bu mugsiri u, u yi nyaŋŋi u maŋŋa ka gbaai gbaari kirikiri - tↄ, u yi kyɛ ka pↄ'a maa kpalim la pↄ'asariga, lala gba veela.
46007038	Dinŋↄna pↄ'a maa yi ti kuli doowa, lala dↄli la soori amaa u yi bu kuli doowa, di sↄa.
46007039	Pↄ'a sↄ yi kuli doowa, di sum ni u bɛ la u sira maa saani, halli ni doo maa nyↄvuri tↄriga. Amaa u sira maa yi ti kpi, u mari soori ni u kuli dↄsↄ ŋↄn boora; amaa see ka doo maa nyɛ la ti Dugma nira.
46007040	Di zaa yↄri, u yi kpalim la pukoori u nin mari sufumaasim n-gaari lala - man teesi seem nŋↄa, ka m mi, ni, n gba mari Naawunni Siiya.
46008001	Tↄ; ka zaŋŋi n-kyaŋŋi bunseesi ban zaŋŋi m-maali ba'a la yɛla: ni, 'Ti zaa mari la bamsim.' - tↄ, ti siri mi lala halli, amaa bamsim lala taabu zugu ka niriba kur duusiri ba mansi; wurilim mun nyɛ la din paasiri niriba beesisuŋŋu.
46008002	Ka nira ŋↄn teesi, ni, ŋↄn mi la seelli la - di daama na ka miilinsi din dↄli soori.
46008003	Amaa nira ŋↄn wuri Naawunni, Naawunni mi u yɛla.
46008004	Tↄ: zaŋŋi n-kpa ba'a bundira diibu ziiya, ti mi, ni, ba'ari pa la bunseelli kam duniya wa ni, ka wunni ka ni di yi pa la Naawunni kↄkↄa.
46008005	Ba yi tↄ'asi ba'a ni wuna yɛla duniya wa puuni, saazugu bee tingbaŋŋu ni - halli ka ba siri tↄ'asiri la wuna ni dugmadima pam yɛla -
46008006	di zaa yↄri, dama tirima saani ka Naawunni yinni bɛ ni. Ti Ba Naawunni n nyɛ u, ka bunseelli kam yi la u saani na, ka ti gba bɛ ni n-tiri u. Ka ti Dugma yinni gba bɛ ni: Yisa Kirisita n nyɛ u, ka bunseelli kam bɛ ni ŋↄn Yisa zugu, halli ŋↄn zugu ka ti gba bɛ ni.
46008007	Yɛlimaŋni nla: amaa pa sↄkam zaa m mari bamsim wa. Seeba na kpalim m-miili la ba'a yɛla, halli ka ba yi ti di lala diibu ba teesiri, ni, ba diri a ni n-tiri ba'ari maa. Lala ka ban bu mi taalli ni din tu la yɛla galimiya ni.
46008008	Pa diibu zugu ka ti pↄtti Naawunni saani na: ti yi bu di, ti ku pↄsigi seelli; ti mun yi di, lala ku paasiri ti seelli.
46008009	Amaa ya baŋŋma ka ya yuubu niŋbu di kyɛ ka ban yɛdda bu zɛ deede la ti burigi n-lu.
46008010	Ya bu nya? - ŋↄn bu mi taalli ni din tu la yi ti nya ka nyini bamsim daana wa bɛ la ba'a duri ni n-diri diibu, ammi, lala ku kyɛ ka u di ba'a diibu? - Ii, u nin di.
46008011	Ka lala nin kyɛ ka ŋↄn na zi yɛla suŋŋa wa baasi yↄri nyin bamsim maa zugu - halli ni u nyɛ la i mabiiya, ka ŋↄn gba zugu ka Kirisita daa kpi.
46008012	Ya yi tum taalli wa taabu n-niŋi ya mabiisi, ka kyɛ ka ba burigi ban na zi soori deede zugu, ya tumni la taalli n-niŋi Kirisita.
46008013	Dizugu n numni wa ŋↄppu yi nin kyɛ ka n taraana burigi, dinŋↄna n ku laa n-ŋↄbi numni yaasa, dama di nin kyɛ ka n taraana burigi n-lu.
46009001	Man bu su m mammaŋŋa? Pa tuumu n nyɛ ma? Bee, m pun bu nya ti Dugma Yisa? Ay! - n daa nya u ka leebi u tuumu, ka ŋↄna n ti ma yↄlisimma: halli n tuma zugu ka yarim gba leebi Naawunni niriba.
46009002	Dizugu n yi pa la tuumu n-ti seeba, n nyɛ la tuumu n-ti yarima - man zugu ka ya nyɛ la Naawunni niriba, ka lala zugu kyɛ ka ba baŋŋi, ni, tuumu n nyɛ ma.
46009003	N labsigu nŋↄa, n-tiri ban ya boosi ma boosa.
46009004	Ammi, tirima ka soori ni ti nya ti bundira ni bunnyuura?
46009005	Halli tirima kↄkↄ n ka soori ni ti di pↄ'a ŋↄn nyɛ yɛddaniŋna, ka kyɛ ka u dↄli ti ti gyiliŋŋu ni, bee? - hoo tuumuseeba la ŋↄn tumni seem, ni ti Dugma tunzↄppa la, ni Siifasi gba.
46009006	Bee, kulla man ni Baanabasi kↄkↄ n ka soori ni ti ku ti bukaata, see ka ti tumni ti toori nuusi tuma?
46009007	Sↄ m bɛ ni m-mari u toori samni n-tumni soogya tuma? - Ay, ba yoori ba zaa! Bee, sↄ bɛ ni n-sa tiisi ka ku di a wala? - Ay, ŋↄn saari zaa n deaari wala! Yaasa, sↄ m bɛ ni n-guri bunkↄbri ka ku nyu ba bisim? - Ay, ba zaa nyuura!
46009008	M bu tↄ'asiri lala n toori ninsaala teesa zugu, amaa Naawunni zaaligu gba yɛtti la lala. - Bee, m ma'ari ni?
46009009	Dama di sↄbi n-dooli Musa zaaligu sↄppu ni, ni, "Nigi yi tumni kyi buubu tuma, yan di lↄ ba nↄya." - Tↄ, nigi yɛla m mugsi Naawunni, bee?
46009010	Ay! - U yɛtti dinŋↄ zaa n-ti la tirima, bee wula? Ii! - tirima zugu ka ba daa sↄbi a zaa, ni lala kyɛ ka ŋↄn koora ni ŋↄn buuri kyi zaa nin la'am m-mari tama, ni, ba nin deaai ba tↄra.
46009011	Tↄ; ka tin daa tum ya saani seem la ŋmanni la hoo kyi koobu tuma ka di bɛ la ya siisi ziiya; ka di yi bɛ lala, ammi, ti ka soori ni ti nya anfaani ya saani duniya wa ziiya?
46009012	Soori mun yi bɛ ni ka baseeba nyari lala anfaani ya saani ka di bu sum ni tirima gba nya? Amaa di zaa yↄri, ti daa bu zaŋŋi lala soori maa. Ti daa yↄ ti toori samni zaa, dama ti daa bu boori ni Kirisita lahabasuŋŋu tuma labi nyaaŋŋa.
46009013	M-paasi lala, ya bu mi, ni, ban tumni Naawunni Gyeeŋŋu Yiri ni maa nyari ba diibu la lala tuma zugu? Ii! - ban deaari bunkↄbri niriba saani m-maanni n-tiri ba kur mari ba tↄra.
46009014	Lala taabu ka ti Dugma zaali, ni, ban tumni u lahabasuŋŋu tuma maa nin nya lala tuma maa yoori.
46009015	Soori bɛ ni, amaa man mun daa bu deaai lala anfaani. M bu sↄbri yɛla wa ni ya ti niŋi lala n-ti ma. Ay! - n yi da kpi di naa n-sↄa! M bu boori ni ba ta'ari m bara nyuubu.
46009016	Ya bu nya? - n yi mooli lahabasuŋŋu maa yɛla, lala bu ti ma soori ni n ti nyuuri bara. Yɛlimaŋni, di nyɛ ma la talasi - halli n yi bu moonna, n nin di wahala.
46009017	N yi tumni lala tuma maa m mammaŋŋa sufu yuubu zugu, n nyari anfaani di ni; amaa di yi pa la n yuubu zugu, n kur kpalim n-tumni tunseesi ban zaali ma la.
46009018	Ka n yoori anfaani nyɛ la bↄa? Dinŋↄ kↄkↄa: ni, n yi moonni lahabasuŋŋu maa ka ba deaari yↄri, man ŋↄn bu boori ligri zugu, anfaani nla n-ti ma.
46009019	Tↄ: ni man su n toori maa zaa, n sakki, ni, n leebi la daabri n-ti sↄkam, ni lala ti kyɛ ka n nya niriba pam ka ba ti tuligi.
46009020	Yɛhudiya dima maa saani ka n daa leebi hoo Yɛhudiya doowa, ni lala nin kyɛ ka n nya ba ka ba ti tuligi; n siri pa la zaaligu ŋↄn su sↄ fukumsi, amaa n leebi la hoo lala nira n-tiri zaaligu ŋↄn su seeba fukumsi la, ka lala ti kyɛ ka zaaligu niriba wa ti nya tuliginsim.
46009021	Ban mun ka zaaligu la saani ka n yi leebi ba taraana n-gba kↄŋŋi zaaligu: n siri pa la sↄ ŋↄn bu dↄli Naawunni ŋↄn zaali soori la, dama Kirisita zaaligu su n yɛla zaa, amaa lala kyɛ ka n nya ban ka zaaligu la ka ba ti tuligi.
46009022	Halli ban ka yaa la saani n daa sakki n-leebi ŋↄn gba ka yaa; yɛlimaŋni, saalidima zaa ŋↄn bɛ seem man gba daa sakki, ni, n ti leebi lala; ka lala ti kyɛ ka n nyaŋŋi n-fa seeba m-basi.
46009023	Anŋↄ zaa ka n niŋna, Naawunni lahabasuŋŋu zugu, ni man gba nin toaai n-la'am n-di ka bunsuma.
46009024	M-paasi, ya bu mi zoaa yɛla? - ni, ban zↄri zoaa ni la saani, zↄzↄttiba maa zaa zↄra, amaa yinni kↄkↄ n yi zↄ n-di. Dizugu ya kpaŋŋma ya mansi n-zↄ suŋŋa din nin kyɛ ka ya zↄ n-di.
46009025	Ŋↄn ya zↄ zoaa ni, bee, n-ŋmɛ bↄla muna - ba zaa yi mugsiri la ba mansi ni nimmoaa m-bamsiri deema maa. Ba niŋni la lala ni ba ti di n-deaai yaanni kan bu yuura; tirima mun ya di seaa kan bu naara.
46009026	Dizugu man mun bu zↄri zoaa la ni hoo ŋↄn zↄri yↄriyↄri; m bu zabri hoo ŋↄn buuri pɛsigu.
46009027	Ay! - n mari n toori ningbiŋŋu ka gbaari ka ni nimmoaa, ni lala zugu kyɛ ka m pa la sↄ ŋↄn yiisi wa'azu n-ti seeba, ka m mammaŋŋa kↄŋŋi nyaabu.
46010001	M mabiisi, m bu boori ya kpalim ziilinsi ni, see ka ya baŋŋi, ni, ti badima zaa daa la'am m-bɛ sangbaŋŋu la lↄŋni, ka ba zaa daa la'am n-kpɛ teeku maa puuni n-lↄŋŋi.
46010002	Tↄ, lala n daa nyɛ di: ka di ŋmanni la hoo ban daa su ba zaa koom n-ti Musa, sangbaŋŋu ni teeku la puuni.
46010003	Ba zaa daa la'am n-di diseebu din daa pa duniya wa diibu,
46010004	ka daa nyu bunnyuuriseebu bun daa pa duniya wa dinni. Ni, tampii maa daa dↄli ba - pa duniya wa tampii n-daa la - ka koom daa yi ka ni na; ka lala tampii maa daa nyɛ Kirisita Masiiya.
46010005	Di zaa yↄri, ba pam n daa nyɛ seeba Naawunni sufu ŋↄn daa bu maai ba zugu; ka ba daa kpi n-kpalim n-dↄya yoo maa ni.
46010006	Tↄ, ka anŋↄ n nyɛ an kpaamni tirima n-wulisiri ti, ni, ti di dↄli kↄribeeri hoo ban daa dↄli seem.
46010007	Halli yan di leebi ban maanni ba'a, hoo ban seeba daa maanni la - hoo din pun sↄbi n-dooli seem, ni, "Niriba maa daa zinni ni ba ti di ka nyu, ka naayi doaai na nti deemna."
46010008	Ti di laa n-niŋi zina tuma, hoo ban seeba ŋↄn daa niŋi seem, ka ba niriba tusa pisi ni ata daa kpi dahinyinni la.
46010009	Ka ti di zamsiri ti Dugma, hoo ban seeba ŋↄn daa zamsira ka wigi daa ku ba.
46010010	Yaasa, ti di nyurimna, hoo ban seeba ŋↄn daa nyurimni maa ka malaaka kum daana daa kyɛ ka ba baasi yↄri.
46010011	Tↄ: anŋↄ zaa daa paai ba na, ka a wulisiri ti yɛla, ka ba daa sↄbi a n-dooli ni ba ti kpaamni ti a zugu - tirima ban kpalim nti nya duniya naari saha paari na.
46010012	Dizugu, i yi teesi, ni, i zɛ la deede, nyin baŋŋma ka di lu!
46010013	Yan nya zamsigu seem, di bu yakki n-gaari ninsaalidima ŋↄn nyari seaa. Yɛdda daana n nyɛ Naawunni, u ku kyɛ ka zamsigu seaa kan gaari ya paai ya. Halli zamsigu yi ti paai ya na, u nin bↄ sↄseaa kan nin kyɛ ka ya nyaŋŋi.
46010014	Dinŋↄna, m mabiwutta, ya zↄm ka yi ba'a ni buga gyeeŋŋu ni.
46010015	Ya nini n neaai, ka di zugu ka n tↄ'asiri lala n-tiri ya. Ya mammansi kur baŋŋma n yɛttↄ'a maa gbinni ŋↄn nyɛ seem.
46010016	Ti yi mari bunnyuura kↄbeaa la m-puusi Naawunni barika, pa la tin la'amni n-tↄtti Kirisita ziim la zugu? Ti mun yi zaŋŋi diibu la n-ŋmaari n-tiri taaba, pa la tin la'amni n-tↄtti Kirisita ningbina zugu?
46010017	Tↄ, ka diibu yinni m bɛ ni, ka tirim ban zoaai la'amni n-ŋↄbra, ka ti ti leebi ninvugyinni ningbina, dama ti zaa la'am n-diri diibu yinni.
46010018	Ya bu ya teesi Izraɛli dima maa yɛla? Ban nyɛ Izraɛli dima duniya wa soori zugu la, niriba zaa ban la'amni m-maanni sara la, ba laa n-la'amni n-tↄtti numni maa n-ŋↄbra.
46010019	Bↄ ka n wulisiri wa? - Ni, ba'ari numni nyɛ seelli? bee, ni, ba'ari nyɛ seelli?
46010020	Ay! - amaa ba'amaanniba bu maanni Naawunni, arizimbeeri ka ba maanna. Ka m bu boori ni ya la'amni n-deaari arizimbeeri yɛla tↄra.
46010021	Yɛlimaŋni, ya ku toaai n-nyu ti Dugma bunnyuura kↄbeaa ni, ka laa n-nyu arizimbeeri dinni m-paasi - lala ka soori. Ya ku toaai n-di ti Dugma laa ni, ka laa n-di arizimbeeri dinni ni - lala gba ka soori.
46010022	Bee, ti ya kyɛ ka ti Dugma nyuuri yisigi? Ammi, ti mari yaa n-gaari u? Ay - ti ka, walla!
46010023	Ni, 'M mari la seelikam yiiko.' - tↄ, amaa pa seelikam zaa m paasiri suŋŋsim. Ni, 'M mari la seelikam yiiko.' - tↄ, amaa pa seelikam zaa m paasiri niriba beesisuŋŋu.
46010024	Yan di kyɛ ka sↄkam bↄ u mammaŋŋa yɛla, amaa u taraana yɛla ka u boora.
46010025	Ya ŋↄbma nakoosidima numkoosa zaa, amaa di boosiri numseesi yɛla ni ya ti nya galinsi a zugu.
46010026	Dama di sↄbiya, ni, "Duniya wa, ni din bɛ ka ni maa - a zaa nyɛ la ti Dugma dinni."
46010027	Tↄ. Sↄ ŋↄn bu niŋi yɛdda yi ti zuusi ya u bundirigu ka ya boori kyɛnni, yan dima ban zaali seelli na zaa; yan di boosiri a yɛla ni ya ti nya galinsi a zugu.
46010028	Amaa sↄ yi ti yɛli ya, ni, "Ba'ari numni nŋↄa.", dinŋↄna yan di di, ninvugsↄ ŋↄn yɛli ya lala maa zugu, ni yan ku ti galim sↄ sufu ni teesa zugu.
46010029	- Tↄ, lala nira maa sufu ni teesa yɛla ka n tↄ'asiri maa, pa ya mammaŋŋa dina. Mani n su m mammaŋŋa yɛla, ka dizugu n ku kyɛ ka sↄ zaŋŋi u sufu ni teesa n-galim ma ka di mugsi ma.
46010030	N yi puusi Naawunni ka di diibu maa, ba ya niŋi la wula n-galim ma, diibu wa zugu? - dama m pun puusi Naawunni di zugu.
46010031	Dizugu ya yi diri diibu, bee, n-nyuuri bunnyuura, bee, ya yi niŋni seelli zaa, ya kyɛ ka ya tumni lala n-tiri Naawunni gyirima.
46010032	Yan di kyɛ ka sↄsↄ burigi n-lu ya yɛla zugu - pa Izraɛli dima, bee ban pa Izraɛli niriba, halli Naawunni niriba gba.
46010033	Lala ka man moora, ni n kyɛ ka sↄkam sufu maai n yɛla zugu. M bu boori m mammaŋŋa anfaani yɛla, see din mari anfaani n-tiri sↄkam - di nyɛ la : ni, ba nya tuliginsim.
46011001	Ya dↄli n soori maa, hoo man gba dↄli Kirisita Masiiya soori seem la.
46011002	Tↄ: ka m pɛ'ari ya, dama ya teaari n yɛla sahakam ka kpalim n-dↄli wulisigu maa zaa, hoo man daa zaali ya seem la.
46011003	Amaa m boori ni ya baŋŋi, ni, dↄppa saani sↄkam zaa zuguraana n nyɛ Kirisita Masiiya, pↄ'a mun zuguraana nyɛ la u sira, hoo Kirisita zuguraana ŋↄn nyɛ Naawunni.
46011004	Dↄsↄ ŋↄn pili u zugu ka susiri Naawunni, bee, n-tↄ'asiri anabitiri yɛttↄ'a, di daama diisiri u maŋŋa vi.
46011005	Amaa pↄ'asↄ ŋↄn mun bu pili u zugu ka susiri Naawunni, bee, n-tↄ'asiri anabitiri yɛttↄ'a, lala pↄ'a diisiri u maŋŋa vi. U yi ti niŋi lala, di ŋmanni la hoo ŋↄn laa m-puni u zugu ka doaai ni zugkoaa n-tↄ'asira.
46011006	Dama pↄ'a yi ku sakki, ni, u bↄbi u zugu, dinŋↄna ŋↄn kyeema, bee, m-puni ka doaai n-zaani zugkoaa. Ka lala mun yi nyɛ la vi, dinŋↄna see ka u bↄbi u zugu.
46011007	Doo bu sum ni u pili u zugu, dama Naawunni ŋmaari n nyɛ u, n-tisiri Naawunni gyirima; pↄ'a mun tisiri doo maa gyirima.
46011008	Dama ba daa bu zaŋŋi pↄ'a m-maali doowa, amaa ba daa naam doowa pↄi ka naayi yiisi pↄ'a u saani na.
46011009	Dizugu pa pↄ'a zugu ka doo daa bɛ ni, amaa doo maa zugu ka ba daa maali pↄ'a maa.
46011010	Dinŋↄna see ka pↄ'a maa bↄbi u zugu suŋŋa, ban su u fukumsi zugu, ni malaakadima la zugu.
46011011	Ni dinŋↄ zaa, ti Dugma saani pↄ'a pa u kↄkↄa ka kyɛ doowa, ka doo gba pa u kↄkↄa ka kyɛ pↄ'a.
46011012	Ba daa naam doo ka yiisi pↄ'a u saani na, ka pↄ'a mun yi laa n-dↄ'ari doowa. Ka seelikam yi la Naawunni saani.
46011013	Ya mammansi teesim din sumsi ni: pↄ'a yi bu pili u zugu ka susiri Naawunni - di mari soori?
46011014	Duniya wa beesigu kaari wulisiri ti lala - ni, doo yi mari zↄbwↄ'ala, di mari la vi.
46011015	Pↄ'a mun yi mari u zↄbwↄ'ala, di mari la gyirima n-ti u. Ba ti u lala zↄbri ni a ti leebi bↄbsuŋŋu n-ti u.
46011016	Sↄ yi ya laa n-ŋmɛ nangbankpeemni dinŋↄ zugu, kyɛ ka n yɛli ya, ni, tirima bu dↄli lala soori, halli ya'aseelikam Naawunni niriba ŋↄn la'amni n-gyeemna.
46011017	Tↄ: ka man ŋↄn ya tↄ'asi yɛliseesi n-ti ya wa, di pa la pɛ'abu zugu ka n nin tↄ'asi. Dama yan la'am taaba sahanseaa la, di bu kyɛ ka ya yɛla maa kyɛnni tooni: ay! - amaa a labri la nyaaŋŋa.
46011018	Dama, daŋŋni, n wum ya lahabaari, ni, ya yi la'am taaba ni ya gyeem Naawunni, ya mari la nangbanwala - ka n sakki n sufu ni, ni, di bu ta'ari ni ya bɛ lala.
46011019	Dama see ka nangbanwala bɛ ya ni, ka lala nin kyɛ ka Naawunni nini ŋↄn tigi seeba la yɛla ti yi paalu ni.
46011020	Tↄ, ka dizugu ya yi la'am taaba, di pa la ti Dugma diibu ka ya dira.
46011021	Dama ya yi diri ni, sↄkam diri la u mammaŋŋa diibu n-daŋŋni u taraana; ka kↄm mari seeba, halli ka seeba mun nyuuri nti bugra.
46011022	Wula? Ya ka yiya n-nin toaai n-di ka nyu a puuni, bee? Bee, Naawunni niriba gyeeŋŋu la'aŋŋu maa ka ya gↄsi yↄri, halli nti zeemni ban ka, ka diisiri ba vi? Ammi, n nin pɛ'ai ya di zugu? - Ay! n ku pɛ'ai ya, walla!
46011023	Dama man daa deaai seelli ti Dugma saani la ka n daa zaŋŋi n-wulisi ya: ni, yunseaa ban daa figsi ti Dugma Yisa maa, u daa daŋŋi n-zaŋŋi diibu la
46011024	m-puusi Naawunni pɛ'abu n-yɛli, ni, "N ningbina nŋↄa n-ti yarima; ya niŋma lala ka teaari n yɛla."
46011025	Ka ban daa di n-naai maa, u daa zaŋŋi kↄbeaa gba lala, ni, "Naawunni nangbanyinni zaalipaalli maa nŋↄa; n ziim nin maali lala zaaligu maa n-ti ya. Ya yi kur ti nyu kanŋↄ sahanseaa zaa, yan teaama n yɛla."
46011026	Tↄ, ka sahanseaa kam ya yi ti di bundira wa ka nyu kↄbeaa wa bunnyuura, ya moonni la ti Dugma kum yɛla, halli ni u lappu na.
46011027	Dizugu ŋↄn mi, ni, u bu dↄli soori, ka laa n-di bundira wa, bee, n-nyu bunnyuura wa, u galimni la ti Dugma ningbina ni u ziim maa.
46011028	See ka nira viisi u maŋŋa suŋŋa pↄi ka naayi di bundira maa ka nyu kↄbeaa maa bunnyuura.
46011029	Dama ŋↄnkam di ka nyu ka bu baŋŋi di gbinni, ni, ti Dugma ningbina ni u ziim maa nŋↄa, di daama bↄ la sariya karibu m-basi u maŋŋa zugu.
46011030	Lala zugu kyɛ ka ya niriba pam kↄŋŋi yaa ka beera; halli ya seeba mun pun ka ni.
46011031	Amaa ti yi viisi ti mansi ka kari ti toori sariya, ba ku ti laa n-kari ti sariya n-lusi ti.
46011032	Amaa ti Dugma yi viisiri ti yɛla ka kari ti sariya, u wubsiri ti n-zaanni ti soori ni, ni lala ti kyɛ ka ba ku la'am ti ni duniya wa dima n-kari ti sariya n-lusi ti.
46011033	Ka dinŋↄna, m mabiisi, ya yi la'am taaba ni ya ti di, see ka ya guri taaba.
46011034	Kↄm yi mari sↄa, ŋↄn dima u yiri ni pↄi, ka lala nin kyɛ ka ya yi la'am taaba ya ku nya galinsi di zugu. Tↄ: n yi ti kyɛ ya saani na, n nin laa n-wulisi ya din kpalim la zaa.
46012001	Tↄ; ka n ya tↄ'asi Sii Kasi piini yɛla n-tiri ya: m mabiisi, m bu boori ni seelli ti kpalim ka ya bu baŋŋi di.
46012002	Ya mi halli, ni, yan daa na bu niŋi tuuba la, ba daa yↄmsi ya ka ya dↄli ba'a an bu nyaŋŋi n-tↄ'asira.
46012003	Dizugu n yɛtti ya, ni, Naawunni Sii ŋↄn bɛ sↄ saani zaa, di daama ku toaai n-yɛli "Yisa baasima yↄri!" Ka di yi pa Sii Kasi maa zugu, sↄ mun ku toaai n-yɛli, ni, "Yisa nyɛ la ti Dugma!"
46012004	Tↄ: ka piini balibubalibu m bɛ ni, amaa Sii yinni maa bɛ ni n-tisira.
46012005	Gyeeŋŋu sↄya balibubalibu m bɛ ni, amaa ti Dugma yinni ka ti gyeemna.
46012006	Tuma balibubalibu gba bɛ ni, amaa Naawunni yinni maa n tumni a zaa sↄkam puuni.
46012007	Sii maa wulisiri u maŋŋa n-tiri sↄkam zaa, ni di zaa ti maali ka kyaŋŋi tooni.
46012008	Sii maa zugu ka ninvugsↄ mari yɛm yɛttↄ'a; ka sↄ mun mari bamsim, lala Sii yinni maa zugu.
46012009	Sↄ yaasa mari la yɛdda lala Sii maa zugu, ka sↄ mun bɛ ni ka u deaai baaridima tippu, Sii yinni maa zugu.
46012010	Seeba yaasa deaari la alahazibu tuma yiiko, bee, anabitiri yɛttↄ'a, bee, m-baŋŋi siisi yɛla viisigu, bee, n-tↄ'asiri yɛttↄ'a balibubalibu, bee, m-baŋŋi lala yɛttↄ'a maa gbinni n-wulisira.
46012011	Anŋↄ zaa nyɛ la Sii yinni maa tuma, ka u mari n-tisiri u sufu ŋↄn boori seem.
46012012	Di ŋmani la hoo ninsaala ningbiŋŋu ŋↄn nyɛ seem: ka nyɛ la bunyinni, amaa ka mari la luga pam; ka luga mun zaa, halli ni an zoaai seem maa zaa, a la'amni n-niŋi ningbiŋŋu yinni. Tↄ: ka Kirisita Masiiya bɛ la lala.
46012013	Sii yinni maa zugu ka ti zaa daa su Naawunni koom, ka di daa kyɛ ka ti la'am n-niŋi ningbiŋŋu yinni; halli ni ti seeba daa nyɛ Yɛhudiyadima ka seeba mun daa nyɛ Griikadima gba; ka seeba daa nyɛ daaba, seeba mun daa su ba mansi; ti zaa daa la'am n-nyu Sii yinni maa.
46012014	Tↄ, ka ningbiŋŋu muna - pa lugri yinni kↄkↄ nla, amaa luga pam.
46012015	Ya bu nya? - Sↄ nↄbri yi ti yɛli, ni, "Tↄ, m pa la nuu, dizugu m pa ningbiŋŋu maa lugri, halli fiiŋ gba!", lala maa ku kyɛ ka ka siri pa ningbiŋŋu maa luginseaa.
46012016	Bee, sↄ tubri yi ti yɛli, ni, "Tↄ, m pa la nimbiri, dizugu m pa ningbiŋŋu lugri kↄtaa!", lala maa ku kyɛ ka ka siri pa ningbiŋŋu maa luginseaa.
46012017	Ya bu nya? - ningbiŋŋu zaa yi da nyɛ la nimbiri, ba ya niŋi la wula n-wumna? Bee, ka zaa yi da nyɛ la tubri, ba ya niŋi la wula n-wumni nyuu?
46012018	Amaa din nyɛ seem maa, Naawunni daa niŋi luga maa zaa la a lugri a lugri, hoo ŋↄn Naawunni ŋↄn boori seem.
46012019	Yɛlimaŋni, a zaa yi da nya lugri yinni kↄkↄa, yani ka ningbiŋŋu da ya bɛ ni?
46012020	Din nyɛ seem maa, luga maa zoaai ni, amaa a la'amni n-niŋi ningbimmunni.
46012021	Nimbiri ku toaai n-yɛli nuu, ni, "I ka bukaata man saani!", bee, zugu yɛli nↄba, ni, "Ya ka ma bukaata!"
46012022	Ay! - halli luginseesi an ka yaa mari la bukaata gba.
46012023	Ka luginseesi tin yɛtti, ni, an ka gyirima la n nyɛ a, ana ka ti gↄsiri suŋŋa; ka a seesi an bu veela la, ana ka ti mari suŋŋa vi zugu
46012024	- halli ka a bunveela la bu boori lala suŋŋsim. Amaa Naawunni ŋↄn maali ningbiŋŋu seem maa, u zaŋŋi la gyirima n-ti luginseesi an yɛla bu mugsi pam la.
46012025	Naawunni tum lala ni u ti kyɛ ka nangbankpeemni ni wↄligri ka ningbiŋŋu maa ni, amaa ka luga maa zaa ti suŋŋni m-mari taaba.
46012026	Lugri yinni yi ti namsi, a zaa yi la'am n-namsi ni; lugri yinni mun yi nya pɛ'abu, sufu maari n nyɛ di n-tiri a zaa.
46012027	Tↄ: yarima mun n la'am n-nyɛ Kirisita ningbiŋŋu, ka ya zaa yinni yinni n nyɛ u ningbinluga.
46012028	Ka Naawunni daa yiisi u niriba ka ba tumni tuma balibubalibu n-tiri taaba: u daa daŋŋi n-zaali seeba ni ba ti niŋi u tuumudima maa; ka laa n-zaali seeba m-pa anabidima; nta karimbadima, m-paasi ban tumni alahazibu tuma, ban tibri baaridima, ban suŋŋni niriba, ni Naawunni niriba toondaandima, ni ban tↄ'asiri yɛttↄ'a balibubalibu.
46012029	Sↄkam zaa nyɛ la tuumu? - Ay! Sↄkam nyɛ la anabi, bee, karimba? Sↄkam n toaai n-tumni alahazibu tuma? - Ay! di pa lala.
46012030	M-paasi yaasa: sↄkam tibri la baaridima? Sↄkam n toaai n-tↄ'asiri yɛttↄ'a balibu? Bee, m-baŋŋi lala yɛttↄ'a gbinni? - Ay!
46012031	Tↄ: ka dinŋↄna ya booma piiniseesi an tibsa la. Halli ya kyɛ ka n wulisi ya sↄseaa kan veeli n-gaari zaa :-
46013001	N yi nyaŋŋi n-tↄ'asiri ninsaalidima yɛttↄ'a kam zaa, halli ni malaakadima yɛttↄ'a gba, ka mun ka wurilim, dinŋↄna n ŋmanni la gbiliŋŋa bee feeŋŋa n-kumni yↄri.
46013002	N yi niŋi anabitiri, ka laa m-mari bunsↄ'ara zaa bamsim, m-mari yɛdda halli nti kyɛ ka zↄya vuui m-paai seela, ka mun ka wurilim, dinŋↄna m pa seelli.
46013003	Halli n yi zaŋŋi n ligri ni n neema zaa n-tↄri fara dima, ka laa n-zaŋŋi n ningbiŋŋu n-kyɛ ka ba nyↄ ka bugum, ka mun ka wurilim, n ka anfaani anŋↄ zaa zugu.
46013004	Wurilim mari la sugru ni nambↄzoaa; wurilim bu zabri nyuuri; ka mun bu nyuuri bara, bee, m-mari karimbaani.
46013005	Wurilim bu tumni gyɛrilim; di bu boori di mammaŋŋa yuubu, bee, n-gyɛ suuri yooma: wurilim bu teaari taalli n-guri ni di ti boosi.
46013006	Wurilim sufu bu maara ninvugseeba tumbeeri zugu; amaa ka mari la sufumaasim yɛlimaŋni zaa zugu.
46013007	Wurilim ta'ari ni, m-mari yɛdda seelikam puuni, ka laa m-mari tama ka diri sugru seelikam puuni.
46013008	Wurilim bu naara: amaa anabitiri yɛla yi bɛ ni, a nin paai a tↄriga; ka ba yi ti tↄ'asiri yɛttↄ'a balibubalibu, ba nin naa n-sini ba noori; bamsim gba nin paai di naari.
46013009	Dama ti bamsim maa pa la bamsimunni, ka ti anabitiri gba pa la bummunni.
46013010	Ka din nyɛ bummunni deede la yi ti paai na, lala saha ka an pa bummuna la nin gaari n-naai.
46013011	Ya bu nya? man daa nyɛ bibila sahanseaa la, n daa mari la biilim n yɛttↄ'a puuni, ni n teesa ni n yɛm yɛla zaa ni. Amaa man daa leebi bunkurigu maa, n daa zaŋŋi biilim yɛla maa zaa m-basi.
46013012	Dama pampaŋŋↄ ti nyari liisaliisa hoo mansↄ'asi ni, amaa ka ti nin nya kasi hoo nini ŋↄn kpa taaba, din daari maa. Pampaŋŋↄ n na bu mi yɛla zaa suŋŋa, a seesi kↄkↄ ka m mi; amaa din daari maa n nin ti baŋŋi di zaa kasi, hoo ban baŋŋi ma seem la.
46013013	Dizugu an kpalim m-bɛ ni n nyɛ yɛdda, ni tama, ni wurilim, abata wa; amaa din gaari a zaa nyɛ la wurilim.
46014001	Ka dinŋↄna ya dↄli wurilim sↄya, ka bↄ Sii maa piini; ka kan daŋŋi tooni la nyɛ la anabitiri yɛla piini.
46014002	Dama ŋↄn tↄ'asiri yɛttↄ'a balibubalibu maa bu tↄ'asiri n-tiri saalidima, amaa Naawunni ka u tↄ'asira. Halli sↄsↄ bu baŋŋni a gbinni, ka u kpalim n-yɛtti yɛlisↄ'ara u siiya puuni.
46014003	Ŋↄn mun tↄ'asiri anabitiri yɛttↄ'a maa yi tↄ'asiri n-tiri niriba, di paasiri ba beesigu ka kpamsiri ba.
46014004	Ii - ŋↄn tↄ'asiri yɛttↄ'a balibu maa paasiri u maŋtoori beesigu, ŋↄn mun yɛtti anabitiri yɛla la paasiri Naawunni niriba zaa beesigu.
46014005	Tↄ, n da boori la ni ya zaa toaai n-tↄ'asiri yɛttↄ'a balibubalibu, ka laa m-boori ni ya yɛtti anabitiri yɛla, ka lala yi sↄa. Anabi gaari ŋↄn tↄ'asiri yɛttↄ'a balibu, di yi pa la sↄ bɛ ni n-wulisiri yɛttↄ'a balibu maa gbinni ka lala nin paasi Naawunni niriba beesigu.
46014006	Tↄ, m mabiisi: n yi kyɛ ya saani na n-tↄ'asiri yɛttↄ'a balibubalibu, n suŋŋni ya la wula? Ay, zaalim! - ka di yi pa la n laa m-mari yɛlisↄ'ara kasigri, bee, bamsim yɛla, bee, anabitiri yɛla, bee, wulisigu n-ti ya na.
46014007	Halli bunseesi an ka nyↄvuri saani di kur bɛ la lala: ya bu nya? - bunŋmeera hoo yiiya bee goongyi yi bu ŋmɛ n-gↄligi suŋŋa, wula ka nira ya baŋŋi ŋmeebu maa gbinni?
46014008	Ka bunseaa ban ŋmeeri m-moonni tↄppu yɛla la muna - ka yi bu ŋmɛ n-gↄligi, wula ka ba ya baŋŋi n-niŋi tↄppu siri?
46014009	Ya mammansi yɛttↄ'a ni gba, ya yi bu kyɛ ka ya yɛla yiiri suŋŋa, wula ka sↄ ya niŋi m-baŋŋi yan yɛtti seelli maa gbinni? Ay! - lala kur ŋmanni la yan tↄ'asiri n-tiri pɛsigu.
46014010	Yɛttↄ'a balibu pam siri bɛ duniya wa puuni, ka a seelikam zaa mari ka gbinni.
46014011	Amaa sↄ yi ti tↄ'asi n-ti ma ka m bu wum u yɛttↄ'a maa, u nin gↄsi ma, ni, tinzunnira, ka man mun gↄsiri u gba lala.
46014012	Tↄ: dizugu ya mansi ŋↄn boori Sii maa piini la, ya kpaŋŋma n-nya an paasiri la Naawunni niriba beesigu, ka ya zaa ti kyaŋŋi tooni.
46014013	Dinŋↄna, kyɛ ka ŋↄn tↄ'asiri yɛttↄ'a balibu zaa la ti susiri Naawunni ni u kyɛ ka u toaai n-wulisiri di gbinni gba.
46014014	Dama n yi tↄ'asi yɛttↄ'a balibubalibu m-puusi Naawunni, n sii maa puusiri ni, amaa n yɛm ka anfaani di puuni.
46014015	Dinŋↄna - n ya niŋi la wula? N nin zaŋŋi n sii maa m-puusi Naawunni, ka laa n-zaŋŋi n yɛm m-puusi u; n nin zaŋŋi n sii maa n-yuum yuuma n-ti Naawunni, ka zaŋŋi n yɛm n-yuumni m-paasi.
46014016	Bee, i yi puusiri Naawunni i sii puuni, wula ka ninvugsↄ ŋↄn bɛ bɛni nin niŋi m-baŋŋi n-niŋi "Ammi!" n-ti i puusigu maa? - dama ŋↄn bu wumni nyin yɛtti seelli wa.
46014017	Nyin ŋↄn puusiri suŋŋa maa zaa yↄri, di ku toaai m-paasi i taraana beesigu.
46014018	Halli man tↄ'asiri yɛttↄ'a balibubalibu n-gaari ya zaa, ka m puusi Naawunni di zugu.
46014019	Ni di zaa yↄri, n yi bɛ la Naawunni niriba sunsukkuni, m boori ni n zaŋŋi n yɛm n-tↄ'asi beela ni n ti wulisi n taaba, ka di gaari n yi tↄ'asi pam yɛttↄ'azuna ni ka ba bu wumna.
46014020	Tↄ, m mabiisi: yan di teesiri hoo bibisi: yɛlibeeri ziiya ka ya siri nin bɛ ni hoo bileesi, amaa yɛm ziiya see ka ya nin bɛ ni hoo ninvugkura.
46014021	Di sↄbiya, Naawunni zaaligu maa ni, ni :- "N nin zaŋŋi yɛttↄ'azuna Ni yan bu mi seeba maa yɛligu N-tↄ'asi n-ti butiri wa niriba, Ni di zaa ba ku wum n-ti ma. - Lala ka ti Dugma yɛli."
46014022	Dinŋↄna yɛttↄ'azuna bulisiri yɛla n-tiri ban ka yɛdda la, pa ban mara; anabitiri yɛla mun bulisiri yɛla n-tiri ban mari yɛdda, pa ban ka.
46014023	Ya bu nya? - Naawunni niriba yi la'am n-gyeemna, ka ba zaa tↄ'asiri yɛttↄ'a balibubalibu, ka saamma bee ban ka yɛdda dima kpɛ na, ba ku yɛli, ni, ya kpɛ la yinyaari?
46014024	Amaa ya zaa yi tↄ'asiri anabitiri yɛla ka lala nira ti kpɛ na, ya zaa zugu ka u nin ti baŋŋi u taalli ŋↄn bɛ seem, ni, ba kari u sariya ka lusi u.
46014025	Di saha ka u nin yɛli u sufu yɛlisↄ'ara an bɛ seem zaa, ka gbaani tiŋŋa n-gyeem Naawunni ka yɛli, ni, "Naawunni siri bɛ ya saani."
46014026	Bↄ n yi kpalim, m mabiisi? - Ya yi la'am taaba, sↄkam mari u yuumni, bee, u yɛliwulisira, bee, u bunsↄ'ara kasigri yɛla, bee, u tↄ'asiri yɛttↄ'a balibu bee n-wulisiri lala yɛttↄ'a gbinni. Tↄ - ya kpaŋŋma ya mansi n-kyɛ ka anŋↄ zaa nin paasi Naawunni niriba beesigu.
46014027	Seeba yi ya tↄ'asi yɛttↄ'a balibu yɛla, kyɛ ka di nyɛ la babayi-ata kↄkↄa, ka ba tↄ'asi yinniyinni n-deaai taaba; ka laa n-kyɛ ka sↄ bɛ ni n-wulisiri a gbinni ŋↄn nyɛ seem.
46014028	Amaa sↄ yi ka ni n-wulisiri a gbinni, kyɛ ka yɛttↄ'a balibu daana sini Naawunni niriba la'aŋŋu ni, ka naayi tↄ'asi n-tiri u maŋŋa ni Naawunni.
46014029	Anabidima maa muna - ya kyɛ ka ba gba ti tↄ'asi ba niriba ayi-ata, ka ban kpalim la kpasi ba yɛttↄ'a maa.
46014030	Ka yɛttↄ'a yi kyɛ sↄ ŋↄn ziya saani na, kyɛ ka ŋↄn pun tↄ'asiri la ti tↄ'asi n-naai pↄi, ka ŋↄnla naayi deaai yɛttↄ'a.
46014031	Dama ya zaa nin toaai n-tↄ'asi ya anabitiri yɛla n-deaari taaba yinniyinni, ka sↄkam bamsi ka di kpamsi ba.
46014032	Anabidima maa n su ba mammaŋŋa anabitiri yɛla fukumsi,
46014033	dama Naawunni pa la ŋↄn burimna, amaa ŋↄn maanna. See ka ya dↄli ban la'amni n-gyeemni Naawunni la zaa kaari,
46014034	ka kyɛ ka pↄ'aba kpalim m-bɛ surimm ya la'aŋŋu maa ni. Ba ka soori ni ba tↄ'asira, see ka ba dↄli soori hoo zaaligu maa ŋↄn yɛli seem la.
46014035	Pↄ'a yi boori ni u baŋŋi yɛttↄ'aseaa gbinni, see ka ba naayi kuli yiri ni ka u ti boosi u sira. Pↄ'a yi ti tↄ'asiri Naawunni niriba la'aŋŋu ni, di mari la vi.
46014036	Wula! Naawunni yɛligu daa piili yarima saani, bee? Bee, ya kↄkↄ saani ka di paai?
46014037	Sↄ yi yɛli, ni, u nyɛ la anabi, bee, ŋↄn mi Sii maa yɛla, di daama nin sakki, ni, man ŋↄn sↄbri seelli n-tiri ya wa nyɛ la ti Dugma zaaligu.
46014038	Sↄ mun yi bu wumni n-tiri yɛligu wa, yan di wumni n-tiri di daama gba.
46014039	Tↄ, ka dinŋↄna, m mabiisi, ya boom suŋŋa anabitiri yɛla, amaa ka di ta'ari yɛttↄ'a balibubalibu yɛla.
46014040	See ka bunseelikam niŋi suŋŋa ka dↄli soori deede.
46015001	Tↄ, m mabiisi, n ya teaai ya la man ŋↄn daa mooli lahabasuŋŋu maa n-ti ya seem. Lahabaari wa ka ya daa deaai, ka lahabaari maa zugu ka ya kpalim n-zɛ yummu.
46015002	Halli lala lahabasuŋŋu zugu ka ya nya tuliginsim, ya yi kpalim n-dↄla wulisiseaa man daa mooli n-ti ya la suŋŋa. Di yi pa lala, ya yɛdda bɛ la yↄri.
46015003	Lahabaari wa ka n daa deaai seeba saani ka laa n-zaŋŋi n-ti ya, ka di yɛttↄ'akpanni nŋↄa : ni, Kirisita Masiiya daa kpi ti tumbeeri zugu, hoo Litaafi maa ŋↄn daa pun wulisi seem.
46015004	Ka di laa n-wulisi, ni, ba daa sↄ'ai u, ni, dabsa ata daari ka u daa neaai kum ni, hoo Litaafi maa ŋↄn daa pun wulisi seem.
46015005	Ni, u daa kyɛ ka Siifasi Piita nya u pↄi, ka u nyaandↄliba pii ni ayi gba daa naayi nya u.
46015006	Di nyaaŋŋa ka u daa kyɛ ka ti mabiisi bↄbgu daa nya u, ka ba daa zoaai n-gaari ninvugkↄbsinu. Niriba wa pam na bɛ ba nyↄvuya ni, amaa baseeba laa n-ka ni.
46015007	Ka u daa laa n-kyɛ ka Gyeemsi nya u, ka u tuumudima zaa gba daa nya u.
46015008	Anŋↄ zaa nyaaŋŋa, u daa naayi kyɛ ka n gba nya u, hoo ban gbirigi n-dↄ'ai sↄa.
46015009	Dama mani n kpalim tuumudima maa zaa nyaaŋŋa, halli m bu sum ni ba booli ma Naawunni tuumu gba, dama n daa katti Naawunni niriba n-namsiri ba.
46015010	Amaa Naawunni piini zugu kyɛ ka m bɛ la man bɛ seem; ka lala piini maa bu basi yↄri, dama n daa tum tuma n-gaari ba zaa - halli di pa la mani n-tumna, amaa Naawunni piini ŋↄn mari ma n-tumna.
46015011	Tↄ, di yi nyɛ la mani bee bana, lala ka ti moonna, ka lala ka ya daa niŋi yɛdda.
46015012	Tↄ: ti moonni n-yɛtti, ni, Kirisita daa neaai kum ni; ka wula ka ya seeba yɛtti, ni, kum neaari ka ni?
46015013	Kum neaari yi ka ni, dinŋↄna Kirisita daa bu neaai.
46015014	Kirisita mun yi daa bu neaai kum ni, dinŋↄna ti moonni la lahabaari maa yↄri, ka ya yɛdda niŋbu gba nyɛ la yↄri.
46015015	M-paasi lala, ba nin nya ti la, ni, zirima'ariba zaŋŋi n-kyaŋŋi Naawunni yɛla. Dama ti yɛtti, ni, Naawunni n daa neaai Kirisita kum ni: amaa ban kpi la yi ku toaai n-neaai kum ni, dinŋↄna u daa bu neaai u.
46015016	Ii! - ban kpi yi ku toaai n-neaai kum ni, dinŋↄna Kirisita gba daa bu neaai.
46015017	Kirisita mun yi bu neaai kum ni, dinŋↄna ya yɛdda ka gbinni ka ya na kpalim m-bɛ ya tumbeeri ni.
46015018	Ka lala naa n-kyɛ ka Kirisita niriba ban ka ni la gba baasi yↄri.
46015019	Di yi nyɛ la : ni, ti ka tama Kirisita ni, di yi pa la duniya wa ni kↄkↄa, dinŋↄna ti wahala gaari sↄkam zaa dinni.
46015020	Amaa yɛlimaŋni ka Kirisita daa siri neaai n-yisigi kum ni; u pun daŋŋi ban kpi la zaa lala - hoo ban daŋŋi n-kyɛ naara pↄi ka naayi nya puri antaam maa zaa seem la.
46015021	Ya bu nya? - ninsaalisↄ zugu ka kum daa paai ti zaa na, ka dizugu kum ni neaari gba daa paai ti na ninsaalisↄ zugu.
46015022	Ii! - Adam zugu ka sↄkam kpiira; Kirisita mun zugu ka sↄkam nin neaai kum ni.
46015023	Amaa sↄkam ni u saha: Kirisita daŋŋi hoo naara ŋↄn daŋŋi seem la, ka ban pa nyɛ la Kirisita niriba - ba saha nyɛ la u lappu na dabsiri daari.
46015024	Di nyaaŋŋa ka di nin naai: Kirisita nin sa'am yiiko dima ni fukumsi dima zaa yɛla ka kyɛ ka ba baasi yↄri pↄi, ka naayi zaŋŋi naam maa yɛla n-niŋi u Ba Naawunni nuusi ni.
46015025	Dama see ka u di naam halli nti nyaŋŋi u dindaandima zaa.
46015026	Ka u dindaansↄ ŋↄn ti ya kpalim nyaaŋŋa ka u sa'am u yɛla nyɛ la kum.
46015027	Ni, "U zaŋŋi bunseelikam n-kyɛ ka u nyaŋŋi ka su a fukumsi." Tↄ, ka ŋↄn Naawunni yi ti zaŋŋi 'bunseelikam' n-ti u, di wulisi, ni, di pa la ŋↄn Naawunni fukumsi ka u su.
46015028	Ka Naawunni Bii maa muna - u yi ti nyaŋŋi n-naai, u mammaŋŋa gba nin kpɛ u Ba maasim ni, sↄ ŋↄn zaŋŋi seelikam n-ti u ni u ti nyaŋŋi; ka lala nin kyɛ ka Naawunni naayi leebi seelikam sↄkam saani.
46015029	Tↄ: ka ba yi yɛtti, ni, kum ni neaari ka ni, ka ban suuri Naawunni koom n-tiri ban pun kpi la ya niŋi la wula? Ban kpi maa yi bu neaari fass, wula zugu ka ba suuri koom n-tiri ba?
46015030	Tirima muna - wula zugu ka ti diri wahala sahakam?
46015031	N kpiiri ni beoo kam - lala n siri nyɛ di, m mabiisi - hoo man mari sufumaasim n-duusiri m maŋŋa ya zaa yɛla zugu seem la, ti Dugma Yisa Kirisita saani la.
46015032	Halli n daa bɛ la Ԑfɛsusi timpuuni n-zabri ni mooni bunkↄbbeeri. Tↄ, di yi nyɛ la kulla ninsaala beesigu wa yɛla zugu kↄkↄa, n ku nya anfaani di zugu. Ban kpi yi bu neaara, ni, "Ya kyɛ ka ti diri ka nyuura, Dama beoo ti sa nin kpi."
46015033	Yan di kyɛ ka ba yↄmsi ya: ni, "Zↄbeoo sa'amni la halli beesisuŋŋu gba soori."
46015034	Ya maalima n-teesi yɛlimaŋni yɛla, ka di laa n-tumni tumbeeri. Yaseeba bɛ ni m-bu mi Naawunni yɛla. Ya vi yɛttↄ'a ka n yɛtti wa.
46015035	Tↄ: di yi pa seem sↄ nin boosi n-yɛli, ni, "Kpiimma neaari la wula n-doaari na? Wula, ningbimbↄ ka ba ya zaŋŋi n-yisigi?"
46015036	Nyin gyɛrigu wa! I yi buri bumburiseelli, ka ku toaai m-buli na n-niŋi di yi pa la ka daŋŋi n-kpi.
46015037	I yi buri, pa kan ya buli n-yi na la ka i butta, kulla bumburli hoo kawanni, bee, kyi bumburiseaa.
46015038	Amaa Naawunni n yi tiri ka ningbinseaa ŋↄn boori maa; bumbutiri zaa ni ka u tisiri ka ningbiŋŋu.
46015039	Ningbina zaa pa yummu: ninsaala ningbiŋŋu m bɛ ni, ni bunkↄbri dina ŋↄn bɛ ni, niinsi gba dina bɛ a kↄkↄa, ni zimi gba dina.
46015040	Saazugu ningbina bɛ ni, ka kyɛ duniya wa ni ningbina, ka a zaa mari a veelim, ka a nyɛ la a kookooba.
46015041	Wuntaŋŋa mari ka veelim, ka namboaa mun mari ka dinni, ni saŋmariwuusi gba mara; ka saŋmariwuseaa veelim bu ŋmanni la ka taraana dinni.
46015042	Tↄ: ka kum ni neaari nin nyɛ la lala. Ba zaŋŋi bunseesi an sa'amni ni la n-sↄ'ai, ka bunseesi an nin bɛ ni sahakam la nin doaai na.
46015043	Ban zeemni seelli la ka ba sↄ'ara, ka ka nin doaai na n-nya gyirima. Bumbugsiri m butti tiŋŋa, bunkpeeŋŋu mun nin buli n-doaai na.
46015044	Ba zaŋŋi duniya wa ni ningbina n-sↄ'ara; ka ka nin neaai na hoo ningbinseaa Sii maa ŋↄn zaŋŋi nyↄvuri n-tiri ka maa. Duniya wa ni ninsaala ningbina siri bɛ ni, ka ningbina laa m-bɛ ni seesi Sii maa ŋↄn zaŋŋi nyↄvuri n-tisiri maa.
46015045	Di sↄbi n-dooli, ni, "Daŋŋni nira la, Adam, daa leebi la ninsaala.", sↄ ŋↄn vu la: halli ka Adam sↄ naayi kyɛ na nti leebi siiya n-tiri sↄkam nyↄvurimaŋni.
46015046	Amaa sii maa daana daa bu daŋŋi na: ay! - duniya dinni la n daa daŋŋi n-kyɛ na ka sii maa daana la naayi pa.
46015047	Ba daa zaŋŋi tanni m-maali daŋŋni ninsaala maa, amaa ŋↄn mun pa buyi la ŋↄna, u yi la arizana ni na.
46015048	Hoo tanni daana ŋↄn daa bɛ seem la, lala ka u duniya wa taaba gba bɛ ni; ka arizana niriba mun bɛ la hoo ba mun toondaana, arizana ni doo la.
46015049	Dizugu ti pun mi tanni doo wa beesigu beebu, n-ŋmanni hoo ŋↄna ŋↄn bɛ seem; ka lala yaasa ti nin ŋmanni hoo arizana doowa nti bɛ u gba beesigu.
46015050	M mabiisi, n yɛtti ya wa, ni, duniya wa ningbina kur nyɛ la numni ni ziim, a ku toaai n-nya Naawunni naam beebu; halli ka kan sa'amni ni la ku toaai n-di faari kan bu naara.
46015051	Ya wumma! N yɛtti ya la yɛlisↄ'ara yɛla: pa ti zaasa n nin kpi, amaa ba nin takki ti zaa.
46015052	Ba nin takki ti yoomyooma, hoo nimbiri kamsigu saha. Lala saha ka ba nin kyɛ ka kikaa ti kum n-wulisi duniya naari saha paari na. Dama ba nin peebi, ka ban kpi la zaa nin doaai ka ku laa n-kpi; ka tirima mun nin takki.
46015053	See ka kan sa'amni la ti deaai beesigu din bu naara, hoo ban deaari sutura n-yeeri seem la. Ka kan kpiiri la nin deaai beesigu din bu kpiira n-yɛa.
46015054	Lala saha maa ka kan sa'amna ka kpiiri la ti deaai kan bu laa n-kpiira n-yɛ, ka di siri nin niŋi hoo ban daa pun sↄbi n-dooli seem la, ni :- "Ba vↄli kum n-nyaŋŋi."
46015055	ni :- "Ha! Kum, i nyaŋŋsim bɛ la yani? Ha! Kum, i dumpu yiiko lee?"
46015056	Dama dumpu seaa kum ŋↄn mari n-dumni ti la nyɛ la tumbeeri taalli; ka taalli maa yiiko bɛ la zaaligu la ni.
46015057	Dinŋↄna ti puusiri Naawunni barika! Dama ŋↄna n kyɛ ka ti nyaŋŋi, ti Dugma Yisa Kirisita Masiiya zugu.
46015058	Lala zugu, m mabiwutta, see ka ya bɛ yummu deede; yan di bɛ kpa, ka bɛ kpa. Ya zaŋŋma ya mansi zaa n-ti ti Dugma tuma maa sahakam, dama ya mi halli, ni, ya yi tumni pam n-tiri ti Dugma, ya bu tumni la yↄri.
46016001	Tↄ: zaŋŋi n-kyaŋŋi toosigu n-ti Naawunni niriba la yɛla: man daa wulisi Galɛseaa dima maa seem la, ya gba niŋma lala.
46016002	Di nyɛ la : ni, bakwai piiligu dabsiri daari zaa, see ka ya sↄkam yinniyinni yiisiri beela n-zaali m-mara, hoo Naawunni ŋↄn lↄrigi u yɛla seem maa; lala nin kyɛ ka man yi ti kyɛ na sahanseaa la, toosigu yɛla ku laa m-bɛ ni yaasa.
46016003	N yi ti paai na, n nin sↄbi gbana n-zaŋŋi a n-ti yan yiisi seeba la, ni ya piini la m-paasi, ka tum ba ni ba ti zi a n-kyaŋŋi Gyɛrusalɛm.
46016004	Di mun yi sum ni man gba kyaŋŋi, ba nin beeli ma ka ti kyaŋŋi.
46016005	N yi dↄli Masidoonya tingbaŋŋu n-gaari, n nin kyɛ ya saani na. Ii, n siri ya n-dↄli Masidoonya pↄi,
46016006	ka di bu ya'ai ka n niŋi dabsa ayi ya saani, bee, n nin kpalim ya saani halli ni waari saha ti naai. Lala ka ya nin nyaŋŋi n-zaali ma soori ni, ni n ti kyaŋŋi n kyɛnni maa, di yi nyɛ Gyɛrusalɛm bee seela zaa.
46016007	Dama m bu boori ni n nyɛ ya ka n nↄba n zɛ saazugu ka gaari yooma; m boori ni Naawunni yi sakki, ni, n niŋi la dabsa ayi ya saani.
46016008	Amaa n nin kpalim m-bɛ Ԑfɛsusi halli ni DaPisinu Daari Pɛntikoosi Kyuu la saha.
46016009	Dama ba lↄrigi soori n-ti ma ni n tum tunsuma pam, amaa ka niriba pam ta'ari ma di ni.
46016010	Timↄti yi ti paai ya na, yan kyɛ ka u bɛ ya saani ka dabeem ka u, dama u tumni la ti Dugma tuma maa hoo man gba ŋↄn tumni seem la.
46016011	Ya sↄ di zeem u. Ya zaalima u soori zugu ni sufu maasim, ka u ti labi n saani na. Dama n guri la u kyɛnni na, ŋↄn ni ti mabiisi zaa.
46016012	Ti mabii Apↄloosi ŋↄna - n daa susi u nimbirimoaa, ni, u kpaŋŋma u maŋŋa n-dↄli ti mabiisi wa n-kyɛ ya saani na; amaa u daa bu boori ni u kyɛ na pampaŋŋↄ, halli fiiŋ: ni, u yi ti nya sahasuŋŋu, u nin kyɛ na.
46016013	Tↄ: ka dinŋↄna ya baŋŋma suŋŋa! Ka zɛ deede ya yɛdda ni, m-mari sufukpeemni ka kpamsiri ya mansi.
46016014	See ka ya niŋi bunseelli kam wurilim zugu.
46016015	Ma mabiisi, ya pun mi Sitɛfanasi yɛla: ni, ŋↄn ni u yiri dima maa daa niŋi Yisa yɛdda n-daŋŋi Akaaya dima zaa; ka ba zikki zaa bɛ la yɛdda dima la suŋŋsim ni. Dizugu ya kpaŋŋma ya mansi, m mabiisi,
46016016	ni ya wumni n-tiri lala niriba, ni ba nimmoosi tuntuntaaba zaa.
46016017	Sitɛfanasi ŋↄn daa paai ma na, ŋↄn ni Fↄtunaatusi ni Akaayakusi, n sufu daa maai, dama ba nin zɛ ya zaazii maa ni, yan ka n saani maa zugu.
46016018	Dama ba daa labsi n sii na, ni ya gba siisi m-paasi. Yan di tam lala niriba yɛla.
46016019	Ti kpa wa mabiisi m puusiri ya ni - Naawunni niriba ban la'amni m-bɛ ni Ԑseaa tingbaŋŋu tinsi ni zaa. Akwila gba puusiri ya na, ni u pↄ'a Prisila, ni ban la'amni ba yiri maa ni n-gyeemni Naawunni la.
46016020	Halli ti mabiisi zaa puusira. Ya puusima taaba suŋŋasuŋŋa ti wurilim puusigu ni.
46016021	Ya nyam sↄppu wa - man sↄbri m-puusiri ya n toori nuu ni sↄppu: Pↄla.
46016022	Sↄ yi bu wuri ti Dugma, mbusu bɛ di daama zugu. Marana ta!, ni, Kyɛm na, ti Dugma!
46016023	Ti Dugma Yisa piinisuma bɛ ya saani.
46016024	N wurilim bɛ ya saani, Kirisita Yisa Masiiya saani.
47001001	Man Pↄla n-sↄbri gbaŋŋu wa - man ŋↄn nyɛ Yisa Kirisita Masiiya tuumu, Naawunni yuubu zugu - man ni ti mabii Timↄti: ti sↄbri n-tiri ya, yan bɛ Kↄrinti tiŋŋa n-la'amni n-gyeemni ti Dugma la, ni Naawunni niriba zaa ban bɛ Akaaya tingbaŋŋu ni.
47001002	Ti Ba Naawunni, ni ti Dugma Yisa Kirisita, zaŋŋma u piinisuma ni alaafɛ zaa n-ti ya.
47001003	Kyɛ ka ti pɛ'ai Naawunni, ŋↄn nyɛ ti Dugma Yisa Kirisita Ba la, ti Ba Nambↄzoaa Daana, ka ŋↄn Naawunni n su sufumaasim n-kpamsiri sↄkam.
47001004	Ŋↄna n siri kpamsiri ti sufu ti yɛlibeeri zaa puuni, ka lala nin kyɛ ka ti gba nin toaai n-kpamsi ban mari yɛlimugsa zaa sufu, hoo tin gba ŋↄn daa deaai sufumaasim Naawunni saani seem la.
47001005	Hoo tin kur la'am n-diri Kirisita wahala wa, lala ka ti nin la'am n-diri u sufumaasim kpamsigu gba, halli nti yakki.
47001006	Ti yi nya toom, di nyɛ la ya sufumaasim ni ya fa-m-basi zugu; ti mun yi ti nya ti sufu kpamsigu, di bɛ la lala ka di nin kyɛ ka ya gba sufu kpamsi, halli ka ya nin bamsi sugru di zugu n-zɛ yummu, sahanseaa yan nya namsi hoo ti dina wa la.
47001007	Dizugu ti mari tama ya zugu ka ka birisigu, dama ti mi halli, ni, yan la'am n-diri ti wahala wa seem la, lala ka ya nin la'am n-nya ti sufumaasim gba.
47001008	Dama ti bu boori ni ya kpalim n-zi ti yɛla, ti mabiisi, tin ŋↄn daa di wahala Ԑseaa tingbaŋŋu wa ni seem: ti siri daa namsi ni halli nti yakki, ka ti daa kↄŋŋi tama zaa zaŋŋi n-kyaŋŋi ti beebu gba.
47001009	Ti daa teesiya, ni, kum kↄkↄ n kpalim ti. Amaa dinŋↄ daa niŋi ti, ni di ti wulisi ti, ni, ti di niŋni ti mammansi yɛdda, amaa Naawunni ŋↄn toaai n-neaari ban kpi la.
47001010	U daa fa ti m-basi yɛlibeeri anŋↄ taabu ni, ka u nin laa n-fa ti m-basi yaasa. Halli ti niŋi tama, ni, u nin laa n-yiisi ti yɛlibeeri ni,
47001011	yan ŋↄn suŋŋni ti ya wunsusigu zugu la. Lala nin kyɛ ka niriba pam ti puusi Naawunni tirima zugu, dama ba nin nya Naawunni ŋↄn wum niriba pam wunsusigu seem la ka suŋŋi ti di zugu.
47001012	Tↄ: ka dinŋↄna tin nyuuri bara yɛttↄ'aseaa zugu la nyɛ la : ni, ti sufu ni bamsim wulisiri ti, ni, ti bɛ la beesisuŋŋu duniya wa ni. Ni, di pa la duniya wa yamgↄliŋŋu soori ka ti dↄla, amaa sↄsuŋŋu ka ti dↄli n-tiri Naawunni kasikasi. Naawunni ŋↄn daa suŋŋi ti seem la, lala ka ti bɛ ni, halli yarima saani ka ti beesigu siri daa pun bɛ lala.
47001013	Ti bu sↄbri bunseelli yan ku toaai n-karim ka baŋŋi di gbinni. Ka m mari tama, ni, ya nin baŋŋi di zaa halli ni di tↄriga,
47001014	dama ya pun baŋŋi ti yɛliseesi gbinni. Ka lala nin kyɛ ka ya nin toaai n-nyu bara tirima zugu, hoo tin ya n-nyu bara yarima zugu seem wa, ti Dugma Yisa dabsiri daari maa.
47001015	N daa pun niŋi yɛdda, ni, di bɛ la lala: ka dizugu n daa gbaai gbaari, ni, n ya n-daŋŋi n-kyɛ ya saani na pↄi, ka lala ti kyɛ ka ya nya sufumaasim buyi.
47001016	N daa yɛli, ni, n ya n-dↄli ya saani na n-gaari n-kyaŋŋi Masidoonya tingbaŋŋu ni, ka laa n-yi bɛni n-labi ya saani na yaasa, ka ya zaali ma soori ka n kyaŋŋi Gyuudiiya.
47001017	Tↄ; man ŋↄn daa yɛtti lala maa, n daa birisiri n-yↄmsira, bee? Bee, n daa gbaai n yɛla hoo duniya wa nira, n-yɛli 'Ii!' ka labi n-yɛli, 'Ay!'
47001018	Ay! - Naawunni ŋↄn nyɛ yɛdda daana zugu ka ti na zi n-yɛli ya, 'Ii!' ka labi n-yɛli, 'Ayi!'
47001019	Dama Naawunni Bii Yisa Kirisita yɛla ka ti daa mooli n-ti ya - man ni Sailivanisi ni Timↄti - ka ŋↄn mun Yisa pa la 'Ii!' ni 'Ay!' daana, amaa ka u seelikam kur sakki, ni, 'Ii!'
47001020	Dama nangbambasiseesi Naawunni ŋↄn daa basi la zaa ka ŋↄn Yisa sakki, ni, 'Ii!' n-zaali a ni. Dizugu ŋↄn Yisa zugu ka ti niŋi 'Ammi!' la, n-tiri Naawunni gyirima.
47001021	Tↄ: ka Naawunni n zaŋŋi tirima ni yarima gba n-zaali deede n-ti Kirisita; ŋↄna n daa diisi ti naam gba,
47001022	ka laa n-zaŋŋi u daalimni m-pa ti; ka kyɛ ka u Sii la bɛ ti sufu ni, ni di ti wulisi, ni, di zaaniya ka di siri ya kyɛ na.
47001023	Ay! - di daa pa la birisigu zugu ka n daa bu kyɛ ya saani na. M boonni Naawunni ni u ti di sɛhara n-ti n sufu yɛlimaŋni yɛla: namboo zugu ka n daa bu kyɛ Kↄrinti na, dama n daa bu boori ni ya nya yɛla.
47001024	Pa la ti su la ya yɛdda yɛla m-mugsira, amaa tin ni yarima la'amni n-suŋŋni la taaba ya sufumaasim zugu; dama yɛdda zugu ka ya zɛ deede maa.
47002001	Dinzugu n daa teesi n-gbaai n sufu ni, ni, n bu ya kyɛ ya saani na n-laa n-nya sufusa'aŋŋu yaasa.
47002002	Dama man yi ti sa'am ya sufu, ŋↄni m bɛ ni n-ya kyɛ ka man mun sufu maai? - ka di pa la man sa'am seeba sufu maa, di nyɛ la yarima.
47002003	N daa sↄbi lala maa, ni n ti kyɛ ka man yi kyɛ ya saani na maa, ya ku sa'am n sufu maa; dama yarima n nyɛ ban sum ni ya kyɛ ka n sufu maai. Ay! - n siri daa mari yɛdda, ni, ya zaa nin la'am n-nya n sufumaasim maa.
47002004	Dama sufusa'aŋŋu ni beerim ni nintam zugu n daa kyɛ ka n sↄbi n-ti ya maa. Ka di pa la ni n kyɛ ka ya sufu ti sa'am, amaa ni ya ti baŋŋi man wuri ya pam seem.
47002005	Ninvugsↄ ŋↄn daa taasi sufusa'aŋŋu na maa, pa man sufu ka u daa sa'am amaa ya zaa sufu - bee, n tↄ'asiri lala n-yakkri sↄsuŋŋu?
47002006	Ya daadam bↄbgu ŋↄn pun darigi u tubri seem la - tↄ di sakkiya!
47002007	Dinzugu ya kyɛri u taalli m-pɛŋŋi u, ka suŋŋi u ka u ti nya sufumaasim: di yi pa lala, di pa seem sufusa'aŋŋu nin nyaŋŋi u.
47002008	Di zugu n kpamsiri ya ni, ni, ya kur kyɛ ka u baŋŋi, ni, ya wuri u ni.
47002009	Halli din daa kyɛ ka n daa sↄbi n-ti ya daa nyɛ la : ni, n ti zamsi ya yɛdda yɛla, m-baŋŋi ya nin deaai n noori seelikam puuni deede, bee, ya bu ya deaai?
47002010	Ya yi pun kyɛ sↄ taalli m-pɛŋŋi u, man gba kyɛ di daama taalli m-pɛŋŋi u: man mun daa kyɛ taaliseaa m-pɛŋŋi u la - taalli yi siri daa bɛ ni - n daa kyɛ m-pɛŋŋi yarima zugu, Kirisita Masiiya tooni.
47002011	Ka di nin kyɛ ka Sintaani ku nyaŋŋi ti. Dama ti pa la seeba ban zi u teesibeeri yɛla an nyɛ seem la.
47002012	Tↄ, man ŋↄn daa kyaŋŋi Tirↄ'asi tiŋŋa, ni n ti mooli Kirisita lahabasuŋŋu yɛla maa, n daa nya ka ti Dugma pun yoaai soori n-ti ma.
47002013	Amaa n daa na kpalim n-ka sufudoaa dama n daa bu nya m mabii Taituusi la bɛni. Lala zugu ka n daa kyeoosi ba ka gaari n-kyaŋŋi Masidoonya.
47002014	Amaa ti puusiri Naawunni dama u suŋŋni ti sahakam. Ka Kirisita ŋↄn nyaŋŋi zaa ka kyɛnni u gyirima gyingaari ni kyɛnni sahanseaa la, ŋↄn Naawunni n kyɛ ka ti dↄli la Kirisita nyaaŋŋa. Halli u kyɛ ka tirima zugu ka ba baŋŋi u bamsim maa seela zaa, hoo nyunya'asiri ŋↄn kpeeri yiri ya'akam zaa puuni la ka niriba zaa wumna.
47002015	Ii, ti siri ŋmani la hoo Kirisita turaali n-tiri Naawunni, ka di nyɛ la ban nyari tuliginsim maa saani, ni ban bↄrigri la gba saani.
47002016	Ban mun saani ti ŋmani la kum nyupoosiri, banla saani muna ti ŋmani la nyↄvuri nyunya'asiri. Ka ŋↄni n nin nyaŋŋi lala tumni maa?
47002017	Tirim bu ŋmanni daa biisi, ti bu zaŋŋi Naawunni yɛligu n-diri daa n-koosiri m-boori ligri di zugu. Ay - ti tↄ'asiri yɛdda ni yɛlimaŋni yɛla: ti tↄ'asiri hoo Naawunni ŋↄn tum seeba la, ka di nyɛ la ŋↄn Naawunni ni Kirisita tooni ka ti tↄ'asira.
47003001	Ammi, dinŋↄ wulisi la, ni, ti maali n-tibgri ti mansi, bee? Ti nyɛ la seeba ban boori ni ba sↄbi gbana n-kyɛ ka ya baŋŋi ti, fa? Bee, ya sↄbri lala gbana n-ti ti gba? - hoo seeba ŋↄn boori a seem la.
47003002	Ay! Ti gbana maa n siri nyɛ yarima: ban sↄbi gbanseesi n-niŋi ti sufu ni n nyɛ ya. Sↄkam nin toaai n-karim ti lala gbana maa m-baŋŋi a gbinni ŋↄn nyɛ seem.
47003003	Di kasigi n-wulisi, ni, Yisa Kirisita mammaŋŋa n sↄbi lala gbaŋŋu maa, di nyɛ la yarima; ka tirima muna - ba tum ti ni ti mari ka na. Ba bu zaŋŋi inki n-sↄbi ka, amaa Naawunni Nyↄvuri Daana Sii Kasi la ka ba zaŋŋi n-sↄbra. Halli ba bu boaai n-sↄbi ka kuglama ni, hoo Musa zaaligu ŋↄn daa sↄbi seem la, amaa ninsaalidima sufu ni.
47003004	Ti yɛtti dinŋↄ, dama ti niŋi yɛdda ka bu birisiri Naawunni tooni, ka di bɛ la Kirisita zugu.
47003005	Seelli ka ti ni din nin wulisi, ni, tirim mammaŋŋa nin toaai n-tumni tuma maa. Din kyɛ ka ti nin toaai n-tumni a maa yi la Naawunni saani na.
47003006	Ŋↄn Naawunni n kyɛ ka ti sa'ai ni ti tum u nangbanyinni zaaligu sↄpaalli tuma wa. Ka ka pa la sↄseaa kan dↄli sↄppu la, amaa Sii maa soori n nyɛ ka. Sↄppu zaaligu soori mari la kum, amaa Sii maa soori tisiri la nyↄvuri.
47003007	Tↄ; amaa zaalikurigu la muna - ba daa boaai ka n-sↄbi n-niŋi kuga ni, ka ka daa mari kum na; amaa ka tuma soori daa mari gyirima pam. Halli di daa kyɛ ka Musa nindaa la daa nya'ari nyain, ka Izraɛli dima daa bu nyaŋŋi n-gↄsira. U nindaa neesim daa baligri ni; amaa di zaa yↄri, gyirima n-daa siri la.
47003008	Ka di yi bɛ lala, gyirima pam nin ti dↄli Sii maa zaaligu soori tuma, halli nti yakki: bee, m ma'ai ni?
47003009	Daŋŋni soori wa n daa kari niriba sariya n-lusi ba; halli ni di zaa yↄri, ka daa mari gyirima. Ka sↄpaalli la muna - sↄseaa kan deaai ba, ni, yɛlimaŋni dima - lala soori bu ya mari gyirima pam n-gaari ka? Ay, ka nin mara!
47003010	Sↄkurigu gyirima bu laa n-ŋmani la gyirimamaŋni, dama sↄpaalli gyirima gaari ka halli nti yakki.
47003011	Daŋŋni soori neesim daa baligri m-basira, halli ka di daa piili ni gyirima; dizugu sↄseaa kan kpalim m-bɛ gyirima ni ka bu naari la mari la gyirima n-gaari ka.
47003012	Lala zugu tin mari tama kanŋↄ maa zugu, ti gbaari ti mansi n-tumna, ka vi ka ni.
47003013	Tirima bu ŋmani la hoo Musa, dama ŋↄna n daa zaŋŋi saariga n-ligi u nindaa, ni Izraɛli niriba di ti nya gyirima neesim la ŋↄn daa baligri n-naari seem maa.
47003014	Amaa di zaa yↄri, Izraɛli dima maa yɛm na kpalim n-ligi ni; ba yi kur karimni gbankurigu la, saariga maa na kpalim m-pili la ba yɛm. Ka bu piligi m-basi, dama Yisa kↄkↄ n nyɛ ka piligra.
47003015	Halli ni zuna, ba yi ti karimni Musa zaaligu gbaŋŋu la, saariga maa na kpalim m-pili la ba yɛm.
47003016	Amaa ba nin toaai m-basi ka, hoo Litaafi la ŋↄn yɛli Musa yɛla seem la, ni, "Ŋↄn daa ti ŋmaligi n-kpa Naawunni saani maa, di saha ka saariga maa daa piligi."
47003017	Tↄ: ti Dugma n nyɛ Sii maa, ka ti Dugma Sii yi bɛ seelli zaa, bɛni ka sumaŋŋa nin bɛ ni.
47003018	Tirima muna - ti ka saariga kan ligi ti nini: ti kur gↄsiri ti Dugma gyirima maa ka nya'asiri n-labsiri na. Di yiiri la ti Dugma, ŋↄn nyɛ Sii maa, saani na, ka takkri ti ni ti kyaŋŋi tooni n-ŋmani hoo ŋↄn mammaŋŋa ŋↄn nyɛ seem; ti siri yiiri la gyirima zii ni, m-paari gyirima din zoaai n-gaari lala.
47004001	Ka di nyɛ la Naawunni namboo zugu ka ti tumni wa, ti ku toaai n-kyɛ tama.
47004002	Ay! - di pa lala. Ti za'asi yɛlisↄ'ara seesi m mari vi la, ka bu goori n-yↄmsira, ti mun bu sa'amni Naawunni yɛligu la. Amaa tin yɛtti yɛlimaŋni maa paalu ni maa zugu kyɛ ka sↄkam baŋŋi ti yɛla suŋŋa u sufu teesa ni, zaŋŋi n-kpa Naawunni saani.
47004003	Halli ni ti lahabasuŋŋu maa ŋↄn ligi la saariga seeba saani maa zaa yↄri, ban baasiri yↄri la saani ka ka ligi.
47004004	Dama Sintaani n kyɛ ka duniya wa dima nya u n-gyeemni u, ni, ba Naawunni. U siri kyɛ ka ban ka yɛdda la sufu zoomna, ka bu nyari neesimaŋni: lala neesim maa mun yi la lahabasuŋŋu mooligu ni na - lahabaari zaŋŋi n-kyaŋŋi Kirisita gyirima, ka ŋↄn Kirisita mun ŋmani la Naawunni deede.
47004005	Pa ti mammansi yɛla ka ti moonna, amaa Yisa Kirisita Masiiya yɛla, ni, u nyɛ la ti Dugma: ka laa m-moonni, ni, tirima n nyɛ ban gyeemni ya zaa, ŋↄn Yisa zugu.
47004006	Naawunni daa yɛli, ni, "Kyɛ ka neesim neaai zibsim ni!": tↄ, ŋↄn Naawunni kyɛ ka u neesim neaai ti sufu ni gba, ni di ti ti ti bamsim zaŋŋi n-kyaŋŋi Naawunni gyirima din bɛ Yisa Kirisita nindaa ni la.
47004007	Ti siri mari arizikki anŋↄ zaa, amaa ti saani a bɛ la hoo buna ŋↄn bɛ sinsi puuni seem. Ka lala zugu nin wulisi yaa din zoaai pam la yɛla - ni, pa tirima saani ka di yi na, amaa di yi la Naawunni saani m-paai ti na.
47004008	Di mugsi ti ya'ari kam, amaa ti bu ŋmirigi. Ti burimna, amaa ka bu basi tama.
47004009	Ba niŋni ti putoo, amaa ti bu basi yↄri; ba ŋmɛ ti n-lusi, amaa ti bu sa'am zaa.
47004010	Tin kyɛnni n-goori seem wa, sahakam ka Yisa kum yɛla kpalim m-bɛ ti ningbina ni, ni lala ti kyɛ ka Yisa nyↄvuri beesigu gba bɛ ti ningbina ni, ka niriba ti nya.
47004011	Ii - tirima ban nɛ wa, ba kur zaŋŋni ti n-niŋni kum ziiya, Yisa yɛla zugu; dama lala nin kyɛ ka ŋↄn Yisa nyↄvuri beesigu ti yi paalu, halli ti ningbina an kpiiri la puuni gba.
47004012	Tↄ, ka dizugu kum tumni ti puuni, amaa yarima muna - nyↄvuri tumni ya puuni.
47004013	Di sↄbi n-dooli, ni, "N daa niŋi yɛdda; dizugu ka n daa tↄ'asi." Tↄ, ka tirima gba niŋi yɛdda, ka lala zugu ka ti tↄ'asira.
47004014	Dama ti mi halli, ni, Naawunni daa neaai ti Dugma Yisa kum ni. Ka laa m-mi, ni, ŋↄna n nyɛ sↄ ŋↄn nin kyɛ ka ti gba neaai, tin ni Yisa ŋↄn la'am m-bɛ ni maa, ka nin taasi tin ni yarima zaa m-paai u saani na.
47004015	Anŋↄ zaa nyɛ la yarima anfaani zugu; di gbinni nyɛ la : ni, niriba pam ŋↄn deaari Naawunni piinisuma an zoaai nti yakki la, ba nin puusi Naawunni pampam di zugu, ka Naawunni gyirima ti paasira.
47004016	Ka dinŋↄna ti ku basi tama. Halli ni ti ningbina dↄŋŋni maa zaa yↄri, ti mun sufu ni ti maanni n-leebri bumpaala beoo kam.
47004017	Yɛlimugsa mari ti, amaa a bu tibsa ka a mun ku yuui. Ka anŋↄ zaa nin kyɛ ka ti nya tibsim ni gyirima an gaari zaa ka laa n-ka naari.
47004018	Ti siri bu zaŋŋi ti nini n-kpa la bunseesi an nyari la, amaa an bu nyari maa ka ti gↄsira. Dama bunseesi an nyari ni nini bu ya n-yuui, amaa an bu nyari muna - anŋↄ nin ti kpalim m-bɛ ni sahakam.
47005001	Tↄ: ka ti baŋŋi ti duniya wa ningbina yɛla: ni, a ŋmani la hoo suga, bee, tanti leensi; ni, a yi ti wurim m-basi, sↄkam mari u dusuŋŋu, Naawunni ŋↄn mɛ seaa n-ti ti, pa ninsaala; ka lala duu maa zɛ la arizana ni, ka ka nin ti yuui halli saha kan ka naari.
47005002	Tin ŋↄn kpalim m-bɛ kpa wa, ti na nyuusiri ni, dama ti sufu kur boori la ti paai dupaala wa n-kpɛ a ni, bee, ti nya suturipaala Naawunni saani n-yɛ a.
47005003	Ya bu nya? - ti yi nya sutura n-yɛa, dinŋↄ wulisiri, ni, ti ku laa n-kyɛnni yↄri.
47005004	Tin mun na kpalim n-gbeeri kpa wa sugri la ni, ti kur nyuusiri ni ka fabinna; di pa la tin boori la ni ti kyɛnni yↄri, amaa tin boori ni ti yɛ suturiveela, bee, n-kpɛ ti duseesi an zɛ arizana ni la. Di saha ka ti bunseesi an kpiiri la nin ti basi zaa, ka nyↄvuri nin nyaŋŋi a zaa.
47005005	Halli lala zugu ka Naawunni daa naam ti m-maali ti siri; ka u wulisi ti lala, dama u pun daŋŋi n-zaŋŋi u Siiya n-ti ti.
47005006	Tↄ: ka dinŋↄna ti kpamsiri ti sufu, dama ti mi halli, ni, ti yi na kpalim m-bɛ ningbina wa puuni, di wulisi, ni, ti na ka Naawunni saani.
47005007	Pampaŋŋↄ saha ti mari yɛdda n-kyɛnna: pa ti nini ka ti mari n-nyari deede.
47005008	Ii, ti siri kpamsiri ti sufu: tin ŋↄn mun boori ni ti yi ningbina wa ni, ni ti ti bɛ Naawunni saani.
47005009	Ka dinzugu ti kpaŋŋi ti mansi n-tumni din kyɛ ka ŋↄn Naawunni nini tigra, halli tin bɛ duniya wa ningbina puuni maa, bee, ti ka a ni.
47005010	Dama Kirisita nin ti zi u sariya karibu bimbinni zugu, ni u ti boosi ti zaa boosa zaŋŋi n-kyaŋŋi ti ningbina wa ni tuma, a yi ti nyɛ bunsuma, bee, bumpoosa. Soori ka ni ni sↄ za'asi: ti sↄkam zaa nin zɛ u tooni n-deaai ti laara sanyoaa hoo ti tuma wa ŋↄn sumsi seem.
47005011	Ka dinŋↄna ti mi Naawunni yɛla ŋↄn mari dabeem seem: lala zugu ka ti kpaŋŋni ti maŋŋa ni ti moonni Naawunni lahabaari n-kyɛ ka niriba ti sakki. Ti beebu bu sↄ'ai Naawunni saani, ka ti laa m-mari tama, ni, di bu sↄ'ai ya gba sufu teesa saani.
47005012	Di pa la ti maali m-boori ti tibgi ti maŋŋa ya saani yaasa; ay! - ti ya n-ti ya la soori ni ya ti nyuuri bara ti yɛla zugu. Ka dinŋↄna, ninvugseeba yi ya nyu bara zaŋŋi n-kyaŋŋi bunseesi an nyari wa yɛla, ka pa sufu ni yɛlimaŋni yɛla, ni ba ti zeem ya - tↄ! yan mun nin nyaŋŋi n-labsi ba labsisuŋŋu.
47005013	Ni, yinyaari mari ti - tↄ, di yi bɛ la lala, di nyɛ la Naawunni zugu ka ti kↄŋŋi yɛm. Tin mun yi nyɛ ninvugmaŋa, di nyɛ la yarima zugu ka ti mari ninneesim.
47005014	Yisa Kirisita Masiiya wurilim bɛ ni m-mugsiri ti: ti ku toaai n-yɛli seela, na'ala, ninvugyinni ŋↄn daa kpi n-ti sↄkam la zugu, lala wulisi, ni, sↄkam mun kpiya.
47005015	Ka ŋↄn daa kpi maa gbinni nyɛ la : ni, ban kpalim m-bɛ ni la, pa ba mammaŋŋa zugu ka ba bɛ ni, amaa ŋↄn Kirisita zugu ka ba bɛ ni, dama u daa kpi n-ti ba ka laa n-yisigi.
47005016	Ka di zugu pampaŋŋↄ zaŋŋi n-kyɛnna ti ku laa n-gↄsiri niriba hoo duniya wa ninsaadima maa ŋↄn gↄsiri ba seem m-bugsiri ba yɛla: halli ti yi daa gↄsiri Kirisita mammaŋŋa gↄsibu wa, ti ku laa n-niŋi lala.
47005017	Dinŋↄna ninvugsↄ yi bɛ Kirisita saani, ba naam u la bumpaalli: u beesikurigu la gaariya, ka bunseelikam leebi la beesipaalli.
47005018	Ka anŋↄ zaa yi la Naawunni saani. U daa kyɛ ka Kirisita zↄ ti sindaani u saani m-maali yɛttↄ'a zaa, ka daa laa n-zaŋŋi sindaani zoobu tuma wa n-ti ti ni ti ti tumna.
47005019	Ni, ŋↄn Naawunni daa bɛ la Kirisita saani n-zↄri sindaani, ni u ti maali u yɛttↄ'a zaa n-ti duniya wa dima, ni u ku laa n-teesi ba tumbeeri yɛla halli beela. Ka u zaŋŋi sindaani zoobu wa yɛla n-ti ti ni ti ti moonna.
47005020	Dama Naawunni tum ma, hoo ŋↄn tum bisↄ ni u ti mari ŋↄn Naawunni kukↄri n-kyɛ na n-susira. Lala ka u tum ti zaa gba. Ti susiri niriba nimmoosi Kirisita zugu, ni, ba labi Naawunni saani na n-niŋi nangbanyinni.
47005021	Ŋↄn Kirisita mun daa ka bumbɛseelli u ni, ka Naawunni daa zaŋŋi u n-kyɛ ka u ti leebi bumbeoo, ka di daa nyɛ la tirima zugu. Lala ka u daa kyɛ ka tirim tumbeeri dima wa ti leebi yɛlimaŋni dima n-ti ŋↄn Naawunni.
47006001	Naawunni tuntuntaaba n nyɛ ti, ka Naawunni pun zaŋŋi u piini n-ti ti, halli ka ti bu sumsi lala; tↄ, ka di zugu ti kpamsiri ya, ni, yan di kyɛ ka Naawunni piini wa basi yↄri.
47006002	Dama u yɛliya, ni :- "Sahasuŋŋu maa deede ka n daa wum n-ti ya, Halli tuliginsim dabsiri daari ka n daa suŋŋi ya." ka mani n yɛtti ya wa, ni, pampaŋŋↄ n nyɛ Naawunni 'sahasuŋŋu' wa, ka 'tuliginsim daari' wa n nyɛ zuna.
47006003	Ti bu ta'ari sↄ soori, ka lala nin kyɛ ka ba ku galim ti tuma soori wa.
47006004	Amaa bunseelikam zaa puuni ti ya n-wulisiri, ni, Naawunni tuntumniba n nyɛ ti. Halli di yi nyɛ wahala diibu puuni gba, ti bɛ la lala n-diri sugru, ni toom ni yɛlimugsa puuni gba.
47006005	Ba bu ti, ka kpari ti sarika duri ni; niriba mun daa zabri ti yɛla zugu; ti daa tumni tunkpeema, ka ganni gↄgala, ka kpalim m-bɛ kↄm ni. A zaa puuni ka ti tumni la Naawunni tuma.
47006006	Ti kur zɛ yummu Naawunni saani, m-mari yɛm, ni sugru, ni nirilim; ti kpalim m-bɛ Naawunni Vuusim Kasi saani, ka wuri niriba ni yɛlimaŋni.
47006007	Ti mari la yɛlimaŋni yɛligu n-tumna, ni Naawunni yiiko; ti mari ti tↄppu neema an nyɛ la yɛlimaŋni dina, ka a bɛ la ti nudirigu ni ti nuzaa ni zaa.
47006008	Anŋↄ zaa puuni ka ba pɛ'ari ti, ka laa n-fiilim ti; ba gyeemni ti ka laa n-zeemni ti; ba yɛtti, ni, ti yↄmsira, ka laa n-yɛtti, ni, ti tↄ'asiri yɛlimaŋni.
47006009	Sↄsↄ bu mi ti yɛla, amaa ti yuuri duya; ti nyɛ la hoo ban kpiira, ka kpalim n-nɛa; ba namsiri ti, amaa ti bu kpi zaa.
47006010	Halli ti bɛ la sufusa'aŋŋu ni, amaa ka mari sufupeelli sahakam; ti bɛ la fara ni, amaa ka kyɛ ka daadam pam leebi la bundaandima; ti ka seela, amaa ka mari bunseelikam.
47006011	Ya bu nya, ti zↄdima? - ti tↄ'asi n-ti ya Kↄrinti dima wa ka bu mↄŋŋi ya, halli ti yoaai la ti sufu ni teesa n-ti ya.
47006012	Di pa la ni tirima n mↄŋŋni ya ti wurilim; ay! - amaa yarima n mↄŋŋni ti ya wurilim.
47006013	Dinŋↄna see ka ya dↄli soori n-labsi n-ti ma hoo man pun tisi seem - n tↄ'asiri n-tiri ya hoo m biisi la - ka ya gba yoaai ya sufu ni teesa n-ti ma.
47006014	Yan di kyɛ ka yan ni ban ka yɛdda la ti la'amni n-tumni hoo na'akoora ŋↄn tumni seem. Ammi, yɛlimaŋni ni tuppuwumni la'amni n-suŋŋni taaba? - Ay! Bee, neesim ni zibsim ya niŋi la wula n-la'amna? - a ku toaai, halli beela!
47006015	Kirisita siri ku toaai n-lↄ nangbanyinni ni Sintaani; bee, yɛdda daana ku toaai n-nyɛ ŋↄn za'asi yɛdda niŋbu la taraana.
47006016	Naawunni Gyeeŋŋu Yiri siri bu ŋmanni ba'ari bee bugri ŋↄn bɛ seela. Amaa tirima n nyɛ gyeeŋŋu yiri n-ti Naawunni Nyↄvuri Daana maa. Hoo ŋↄn Naawunni daa yɛliya :- "N nin kpɛ ba saani n-gbɛa; Man ni ban nin kyɛnni n-gyinna; N nin nyɛ Naawunni n-ti ba Ka ba mun nin nyɛ n niriba."
47006017	Dinzugu, ni :- " 'Ya yim na ka kyɛ ba, n-wↄligi ya mansi m-bɛ ya kↄkↄa.' - Lala ka ti Dugma yɛtta." Ni :- "Ya di siisi bunda'ariga kan kyisira, Ka n nin deaai ya.
47006018	Ka n nin leebi ya Ba, Ka yan mun nin leebi m biisi. - Lala ka ti Dugma Yiiko Zaa Daana yɛtta."
47007001	Tↄ, m mabiwutta, ba pun basi nangbambasiri wa n-ti ti na, ka di zugu ya kyɛ ka ti leebi Naawunni niriba kasikasi. Ka kyɛ ka da'ari ka ti ni, ti ningbina ni ti siisi zaa; ka laa n-zↄri Naawunni, ni u ti su ti beesigu yɛla zaa.
47007002	Ya ku deaai ti suŋŋa? Ti bu tum sↄ taalli, ti bu sa'am sↄ soori, ti mun bu yↄmsi sↄ n-fa u.
47007003	Man ŋↄn yɛtti lala, di pa la ni n ya n-wulisi, ni, ya pa la niriba: ya siri bɛ la ti sufu ni, halli ni tin ni yan yi la'am n-kpi, bee, ti la'am n-nɛ gba - ti pun yɛli ya lala - bee, ti daa bu yɛli?
47007004	N siri niŋi ya yɛdda ka tↄ'asiri pam n-nyuuri bara ya zugu. N nya n sufu maasim zaa di zugu; ni ti wahala diibu zaa yↄri, n sufu pɛligiya pam.
47007005	Dama tin daa paai Masidoonya sahanseaa maa, ti daa bu nya vuusim, ka daa nyari yɛla pam ya'ari kam zaa. Daadam saani ka ti daa mari zaba, ka ti sufu puuni ka dabeem daa kur bɛ ni.
47007006	Amaa ni di zaa yↄri, Naawunni n nyɛ sↄ ŋↄn gↄsiri ban ka yaa yɛla n-tiri ba maasim, ka u daa maai ti sufu, ka kyɛ ka Taituusi kyɛ ti saani na.
47007007	Ka di pa la u kyɛnni na maa kↄkↄa, amaa yan ni ŋↄna ŋↄn daa mari sufumaasim ni taaba seem la zugu. U daa yɛtti yan boori ti yɛla seem la, ni yan nyari sufusa'aŋŋu seem, taalli maa zugu; m-paasi yan zaŋŋi ya sufu zaa n-niŋni na: ka lala daa kyɛ ka n sufu maai halli nti yakki.
47007008	Ni man daa sↄbi gbaŋŋu ka ya sufu sa'am maa zaa, m bu ya takki n-labi nyaaŋŋa. Halli n siri daa boori ni n takki, dama n daa nya ka gbaŋŋu kana daa niŋi ya sufusa'aŋŋu, halli ni di daa bu yuui pam gba.
47007009	Pampaŋŋↄ muna n yi mari la sufupeelli, pa la ya sufusa'aŋŋu la zugu, amaa, ni, ya sufusa'aŋŋu daa kyɛ ka ya takki ya sↄbeeri, ka taasi ya tooni. Naawunni zugu sufusa'aŋŋu n-daa la, ka dizugu ya daa bu labi nyaaŋŋa ti tuma zugu.
47007010	Naawunni zugu sufusa'aŋŋu wa zugu siri kyɛ ka ti takkri ti sↄbeeri nti nya tuliginsim, ni ti sufu ku laa m-miligi; duniya wa sufusa'aŋŋu mun taasiri ti kum ni.
47007011	Ya bu nya Naawunni zugu sufusa'aŋŋu wa ŋↄn suŋŋi ya seem? - ya boori yooma m-maali yɛttↄ'a maa, ka bu boori galiŋŋu di zugu. Ya gyɛ la suuri n-niŋi tumbɛtumna la, ka zↄri tumbeoo la yɛla dabeem; ya boori nimmoosi ni ya maai yɛlli maa, ni ya kari yɛttↄ'a maa sariya ni yɛlimaŋni. Bunseelli kam puuni ya daa wulisi, ni, ya yi yɛla wa ni, ka ka taalli di zugu.
47007012	Man daa sↄbi n-ti ya na maa gbinni muna, di pa la ŋↄn daa niŋi taalli la zugu, bee, ban daa tum sↄ taalli la zugu gba. Ay! - n daa sↄbi ni, ni n ti kyɛ ka ya baŋŋi yan boori ti yɛla nimmoosi maa seem, ka di yi paalu ni, Naawunni tooni.
47007013	Dinŋↄ zaa zugu ti sufu kpamsiya. Ka n-zaŋŋi m-paasi ti mammaŋŋa kpamsigu zugu, ti mari sufupeelli Taituusi yɛla zugu, dama u sufu daa maaya, yan daa ti u sufudoaa la zugu.
47007014	N daa pun tↄ'asi n-ti u n-nyuuri bara zaŋŋi n-kyaŋŋi ya yɛla, ka ya mun daa bu diisi ma vi. Tin daa yɛli seelli zaa n-ti ya la daa nyɛ la yɛlimaŋni, ka lala ka tin daa nyu bara seesi n-ti Taituusi ya zugu la gba siri daa niŋi yɛlimaŋni.
47007015	Din paasiri u wurilim n-ti ya nyɛ la : ni, u teaari la ya zaa ŋↄn daa wum n-ti u seem la, ni, ya daa deaai u ka zↄri dabeem pam tumbeeri la zugu.
47007016	N nin toaai n-niŋi ya yɛdda zaa seelikam puuni, ka di niŋi ma nya'asim pam.
47008001	Tↄ, m mabiisi, m boori la ya baŋŋi Naawunni ŋↄn daa zaŋŋi piiniseaa n-suŋŋi Masidoonya dima maa.
47008002	Ni, u daa kyɛ ka ba ti zoaai zaŋŋi n-kyaŋŋi ba tisibu ziiya halli nti yakki: ni ba yɛlimugsa zamsigu maa zaa, ni ban bɛ fara puuni zaa yↄri, ba pun wulisi ba sufumaasim ni ba nirilim ŋↄn nyɛ seem.
47008003	Dama mani nŋↄ n-diri sɛhara, ni, ba daa tisi ban daa nyaŋŋi seem - halli n-yakki ba kpeeŋŋu tↄriga. Ba mammaŋŋa yuubu ni
47008004	ka ba daa bɛlim ti pam, ni, ti kyɛ ka ba la'am n-tumni tunsuŋŋu wa.
47008005	Ba mun daa bu niŋi tin daa teesi seem la, amaa ba daa daŋŋi n-zaŋŋi ba mansi n-ti la Naawunni, ka naayi ti ti gba, Naawunni yuubu zugu.
47008006	Tↄ: Taituusi daa pun daŋŋi m-piili lala tuma maa, ka dizugu ti daa susi u, ni, u tumma tunveelli wa n-naai yarima gba saani.
47008007	Ka dinŋↄna yarima ŋↄn kur niŋni seelikam suŋŋa la zugu - di yi nyɛ yɛdda ni, bee yɛttↄ'a ni, bee yɛm, bee nimmoosi tumpu ni, bee wurilim ni, yan wuri ti suŋŋasuŋŋa seem la - kur kpaŋŋma ya mansi m-moori n-niŋi suŋŋa n-gba tisiri lala piini maa.
47008008	Di pa la n tiri ya la wadda, amaa m boori la n zamsi ya wurilim ŋↄn paai seem n-nya, din nin kyɛ ka n zaŋŋi seeba ban wuri nimmoosi maa wurilim m-ma'asiri ya dinni.
47008009	Dama ya mi ti Dugma Yisa Kirisita tunsuŋŋu veelim ŋↄn nyɛ seem maa: ni, u daa su arizikki zaa, amaa yarim zugu ka u daa leebi fara daana, ni lala ti kyɛ ka ya mun leebi bundaandima.
47008010	Ka dinŋↄna n saawara maa nŋↄa : ni, yarima n nyɛ seeba ban daa piili lala yɛttↄ'a maa yuumni la sa; ka di daa pa la yan daa daŋŋi n-tum la kↄkↄa, amaa ya daa daŋŋi m-piili n-teesi lala tuma maa yɛla.
47008011	Tↄ, ka pampaŋŋↄ see ka ya tum tuma maa halli nti naai; ka lala nin kyɛ ka ya sufu ni teesa zaŋŋi n-kyaŋŋi tuma maa, ni ya tuma maa gba, nin dↄli la taaba halli nti naai; ka ya nin tum ya marigu tↄriga.
47008012	Ya bu nya? - ninvugsↄ yi ti boori ni u tisi, piini maa deaari dↄli la ŋↄn mari seem, pa ŋↄn ka seelli la.
47008013	Di pa la ni ti kyɛ ka seeba vuusiri ka yarim mun nya mugsigu; ay! amaa ni di ti sa'asi n-ti sↄkam.
47008014	Pampaŋŋↄ ya mara, ka seeba mun ka; ka ya nin suŋŋi ba ban pↄsigi seela maa. Ban mun yi ti mara, ka ya ka, ba gba nin suŋŋi ya: lala ka ya nin sa'asi taaba.
47008015	Hoo din pun sↄbi n-dooli seem la, ni :- "Ban daa va pam la dina daa bu zoaai n-yakki, ka ban mun daa va beela maa dina n daa bu pↄsigi ba."
47008016	M puusiri Naawunni ŋↄn daa kyɛ ka Taituusi gba nini moaai zaŋŋi n-kyaŋŋi ya yɛla zugu.
47008017	Dama ŋↄn Taituusi daa wum ti susigu maa ni sufumaasim pam, ka laa n-gbaai u kyɛnni ya saani na la ni u toori zigizigi boorimma nimmoosi.
47008018	M-paasi u zugu, ti ya kyɛ ka ti mabisↄ gba ti kyɛ ya saani na. Ŋↄna n nyɛ sↄ ŋↄn tumni lahabasuŋŋu maa tuma, ka Naawunni niriba ban la'amni lugri kam zaa ni kur pɛ'ari u di zugu.
47008019	M-paasi lala, ŋↄna ka ba daa yiisi ni u ti dↄli ti n-suŋŋi ti, tin taasi piini maa sahanseaa la; piini mun tisibu wa wulisiri ti Dugma gyirima paalu ni, ka laa n-wulisi tin boori ti suŋŋi niriba nimbirimoaa seem la.
47008020	Dama ti bu boori ni sↄ galim ti zaŋŋi n-kyaŋŋi ligri pam wa yɛla.
47008021	Dizugu ti kpaŋŋi la ti mansi n-niŋni din tu, pa la Naawunni tooni kↄkↄa, amaa saalidima tooni gba.
47008022	Ti laa n-ya tum la ti mabisↄ m-paasi ba zugu; ti daa pun nya ka doo wa tumni nimmoosi sahakam, ka pampaŋŋↄ u niŋi ya yɛdda pam, ka dizugu u ya tum n-gaari lala.
47008023	Taituusi muna - u nyɛ la n tuntuntaraana ya saani. Ka ti mabiisi wa mun zɛ la ba taaba zaaziiya, ba taaba mun n nyɛ baseeba ban la'amni n-gyeemni Naawunni tinsi zaa puuni; ka ban laa n-nyɛ seeba ban kyɛ ka Naawunni nya pɛ'abu.
47008024	Dinzugu ya kyɛ ka niriba wa ti baŋŋi ya wurilim ŋↄn nyɛ seem, ka laa m-baŋŋi din kyɛ ka ti nyuuri bara ya zugu, ka Naawunni niriba zaa ti nya.
47009001	Tↄ: ka ligri toosigu n-tiri Naawunni niriba la yɛla muna - di pa la yɛlimugsa man saani ni n sↄbi di yɛla n-ti ya.
47009002	Dama m pun mi halli yan boori ni ya suŋŋi lala seem. Halli n pun tibgi ya yuuri Masidoonya dima saani, ni, ya Akaaya tingbaŋŋu dima wa n pun maali ya siri ni ya tisi ka di yuui, halli yuumni la sa. Ka ya zigizigi la yɛla daa kyɛ ka ba niriba pam gbaai tuma wa m-paasi.
47009003	Tↄ, ka dinŋↄna n tumni la ti mabiisi wa ni ba daŋŋi n tooni n-kyɛ ya saani na, ni tin nyu bariseesi ya yɛla wa zugu ku basi yↄri. Ti daa yɛli ba, ni, ya daa pun maali ya siri,
47009004	ka m bu boori Masidoonya niriba ti dↄli ma na n-nya ka ya bu niŋi siri zaa. Lala nin diisi tirima vi, ka laa n-diisi ya gba vi, tin daa niŋi ya yɛdda seem wa zugu.
47009005	Lala zugu ka n daa teesi, ni, di kpa la talasi ni n kpamsi ti mabiisi wa ka ba daŋŋi ma na n-suŋŋi ya ni ya ti sɛ'asi ya piiniseesi yan daa pun yɛli, ni, ya nin tisi la. Lala nin kyɛ ka a siri nyɛ la wurilim piini, pa ban mugsi ya seesi zugu.
47009006	Ya teaama dinŋↄa: ŋↄn butti n-ya'ara ti ya n-ŋmaari ni n-ya'ara; ka ŋↄn mun n butti n-zoaara ti ya n-ŋmaari ni n-zoaara.
47009007	Amaa see ka sↄkam ti tisi u sufu ŋↄn teesi, ni, u tisima seem, pa la mugsigu zugu, dama Naawunni wuri la ŋↄn tisiri sufupeelim zugu.
47009008	Ka ŋↄn Naawunni nin kyɛ ka u piini zaa paari ya saani na, ni ya ti mari yan boori seelli zaa sahakam, ka laa m-mari m-paasi ni ya ti zaŋŋni n-suŋŋni niriba.
47009009	Hoo din pun sↄbi n-dooli seem zaŋŋi n-kyaŋŋi ninvugsↄ ŋↄn tisiri la, ni :- "U zaŋŋi piini n-wurim n-tisi fara dima, Ka kpalim la yɛlimaŋni daana sahakam."
47009010	Ka Naawunni n nyɛ sↄ ŋↄn zaŋŋi bumbura n-tiri ban butti la, ka laa n-tiri bundira ni ba ti di. Ka u siri nin zaŋŋi bumbura n-tisi yarima, ka laa m-paasi ya antaam zaa - di nyɛ la : yɛlimaŋni puuni beesigu.
47009011	Ya nin bɛ ni hoo seeba bam mara, bunseelikam zaa puuni; ka di nin kyɛ ka ya tisiri ya yuubu sahakam: ka lala nin kyɛ ka ba puusi Naawunni ya tuma wa zugu, tirim mun saani.
47009012	Tↄ, ka dizugu yan tumni suŋŋsim wa gbinni pa la, ni, ya nin suŋŋi Naawunni niriba ban pↄsigi bunseesi zii kↄkↄa, amaa ka di laa m-mari la wulisigu pam ka naayi paasiri Naawunni puusigu.
47009013	Ya yi tum suŋŋsim tuma wa n-naai, di nin wulisi ya beesisuŋŋu beebu yɛla. Ka niriba nin ti nya; ka pɛ'ai Naawunni, ni, ya deaari ŋↄn Naawunni noori n-tↄ'asiri n-wulisiri Kirisita lahabasuŋŋu yɛla yɛlimaŋni ŋↄn bɛ seem. Ka din paasi lala zugu, ni, ya yiisiri ya sufu yuubu piini n-tiri ba, ni sↄkam.
47009014	Ka ba nin laa n-susiri Naawunni n-tiri ya, ka nin boori ya yɛla ni nimbirimoaa, dama Naawunni ti ya u piinisuma pam gba, halli nti yakki.
47009015	Pɛ'abu siri bɛ ni n-ti Naawunni u piini tisibu zugu, halli ni tin ku toaai n-wulisi u piini wa zaa ŋↄn nyɛ seem la.
47010001	Man, Pↄla, n-sↄbri wa: ka n susiri ya, Kirisita sugru zugu, ni u nirilim zugu. Halli ban yɛtti n yɛla seem maa yↄri ka n susiri ya - dama ba yɛtti, ni, n yi bɛ ya saani n nyɛ la sↄ ŋↄn zↄri vi ni dabeem, amaa n yi ka ya saani muna m mari la sufukpeemni ni dablim.
47010002	N susigu wa gbinni nyɛ la : ni, n di kyɛ ya saani na nti niŋi sufukpeemni, dama n teesiri, ni, di nin kpa la talasi ni n zaŋŋi n sufukpeemni m-boosi ninvugseeba boosa; dama ba yɛtti, ni, man nyɛ la sↄ ŋↄn tuusi la tↄppu hoo duniya wa dima ŋↄn tuusiri seem maa.
47010003	Ni ti bɛ la duniya wa ni maa zaa yↄri, ti bu zabri hoo duniya wa tↄppu ŋↄn tuusiri seem.
47010004	Neenseesi tin mari n-zabra maa pa la duniya wa tↄppu neema: ay! - a mari la Naawunni yiiko, n-nyaŋŋi n-sa'amni kpeeŋŋu ziziisi. Ti sa'amni la nangbankpeemni yɛla gba,
47010005	m-paasi bunseelikam zaa kan duusiri kamaŋŋa ka za'asiri Naawunni yɛla bamsim. Ti mun zabri ni ti ti gbaasi sufu ni teesa zaa, n-kyɛ ka a zaa ti wum n-ti Kirisita.
47010006	Ka ya yi ti sakki wumpu n-naai, ti nin maali siri ni ti darigi ban ku wum la zaa tuba.
47010007	Ya nini n gↄsiri yɛla ka ya teesiri, ni, a gↄsibu siri wulisiri la a gbinni zaa ŋↄn bɛ seem. Ay! - ŋↄnkam niŋi yɛdda, ni, u nyɛ la Kirisita nira, see ka u maali n-teesi, ni, tirim gba nyɛ la Kirisita niriba lala.
47010008	Di yi pa seem n nin nyu bara zaŋŋi n-kyaŋŋi ti Dugma ŋↄn zaŋŋi yiikoseaa n-ti ti la, halli nti yakki sↄsuŋŋu gba; ŋↄn Naawunni siri daa zaŋŋi n-ti ti, ni ti ti duusi ya beesigu, pa ti sigsi ka. Amaa vi ku mari ma bara nyuubu wa zugu.
47010009	M bu boori di ŋmanni hoo man sↄbri n gbana wa ni n ti vↄlisiri ya.
47010010	Dama ninvugseeba ban yɛtti n yɛla, ni, n gbana n nyɛ buntibsa ka mugsira, amaa m mammaŋŋa yi ti bɛ ya saani sahanseaa la n nyɛ la ninvugyↄri, ningbimbaaliga daana; ni, "Ka u yɛttↄ'a wa muna - a ka yaa halli beela!"
47010011	See ka lala niriba baŋŋma, ni, tin nyɛ seem ti gbana sↄppu maa ni, sahanseaa tin ka ya saani la, lala ka ti nin nyɛ ti tuma maa ni, sahanseaa tin bɛ ni maa.
47010012	Niriba wa n nyari ba mansi kↄkↄa, amaa tirima ku toaai n-zaŋŋi ba yɛla m-ma'asi ti mansi, bee n-la'am m-bɛ ba saani. Ba zaŋŋi ba mansi yɛla n-zamsiri taaba; ba zaŋŋi ba mansi m-ma'asiri la taaba. Ba siri ka yɛm halli fiiŋ gba!
47010013	Tirim mun ku ma'asi ti mansi n-nyu bara n-yakki din mari soori. Ti nin sɛ'ali ti ma'asigu ni zamsigu yɛla ni ya'aseaa Naawunni ŋↄn zaali ti - halli nti paai ya saani na gba.
47010014	Ti yi daa bu paai ya na, ti barinyuubu naa n-ku dↄli soori; amaa di pa lala, dama ti siri daa pun daŋŋi ya saani na n-taasi Kirisita lahabasuŋŋu n-ti ya.
47010015	Ti mun bu yakkri n-gatti ti tↄriga n-nyuuri bara zaŋŋi n-kyaŋŋi ninvugseeba tuma m-paasi ti maŋtoori dina zugu. Amaa ti mari tama, ni, ya yɛdda nin zoaara, ka lala ka ti tuma zii gba nin yɛligi ya saani.
47010016	Halli ni ti nin toaai m-mooli lahabasuŋŋu maa n-ti ya tooni sa tingbanseesi niriba. Ti bu boori ti kpɛ sↄ tuma ya'ari ni n-nyuuri bara tunseesi ŋↄn pun tum n-naai la zugu.
47010017	Ni, "Kyɛ ka ŋↄn ya nyu bara zaa nyuuri a ti Dugma yɛla zugu."
47010018	Di siri pa la ŋↄn pɛ'ari u maŋŋa la yuuri ka ba duusira, amaa ti Dugma ŋↄn pɛ'ai sↄ la.
47011001	Ay! - Man ŋↄn tↄ'asiri seem wa nyɛ la gyɛrilim, amaa n susi ya, ni, ya di sugru n-sakki n-wum. Halli ya pun sakki lala gba.
47011002	N gↄsiri ya yɛla suŋŋasuŋŋa, ka a dↄli la Naawunni soori. Di ŋmani la hoo m bii n nyɛ ya, pↄ'asariga, ka m pun basi noori, ni, ya nin kuli sira yinni - di nyɛ la Kirisita. Lala zugu ka m boori la ni ba taasi ya u yiri hoo pↄ'asarisuŋŋu ŋↄn ka galinsi.
47011003	Amaa dabeem mari ma, dama n teaari Hawa yɛla, ni, waafu daa zaŋŋi u putↄyam n-yↄmsi u n-nyaŋŋi u; man mun n zↄri, ni, di yi pa seem ya nin burigi n-yi yɛlimaŋni sↄseaa yan nin mari n-dↄli Kirisita wa ni.
47011004	Dama sↄ yi kyɛ na m-moonni Yisa sↄ yɛla, ka di pa la tirim Yisa wa, ya nin sakki n-deaai lala; bee, yan deaai la sisↄ ŋↄn pa yan pun deaai Sisↄ wa, bee, lahabasuŋŋu kan pa yan deaai seaa wa, anŋↄ zaa ka ya nin sakki n-deaai lala ni nimbirimoaa.
47011005	Ba yɛnni, ni, tuumudima tibsim daandima n nyɛ ba, amaa m bu teesi man yɛla, ni, m pↄsigi ka bu paai ban sa'ai seem maa na.
47011006	Halli ni n yɛttↄ'a pa la yɛttↄ'azulima maa zaa, man lee m-mari la bamsim. Ti daa pun wulisi anŋↄ zaa kasi n-ti ya, ka di dↄli la sↄya zaa.
47011007	Ya bu nya? - n daa sigsi m maŋŋa ni n ti duusi ya, dama n daa mooli Naawunni lahabasuŋŋu n-ti ya la yↄri, samni ka ni: tↄ, taalli ka n daa tum maa?
47011008	N daa fa la Naawunni niriba ban bɛ tinseesi la ni, dama n daa deaai la suŋŋsim ba saani ni n ti suŋŋi ya.
47011009	Ka man ŋↄn daa bɛ ya saani nti pↄsigi seelli maa, n daa bu zaŋŋi n yɛla m-mugsi ya sↄa; dama ti mabiseeba ban daa yi Masidoonya na la n daa tiri ma man daa pↄsigi seelli zaa. N daa bu sakki n-kyɛ ka n yɛla mugsi ya sↄa, ka n ya kpalim m-bɛ lala.
47011010	Kirisita yɛlimaŋni ŋↄn saligi m-bɛ n saani wa ŋↄna, ya Akaaya tingbaŋŋu ni sↄ ku toaai n-ta'ai ma bara wa nyuubu ni.
47011011	Ka bↄzugu? - ni, man bu wuri ya zugu, bee? Ay! - Naawunni m mi, ni, n wuri ya!
47011012	Ka dinŋↄna n ya kpalim n-tumni la man tumni seem wa. Dama ninvugseeba m bɛ ni ban boori ba nya soori n-zaŋŋi ba mansi n-wulisi, ni, tin ni ban sa'ai taaba: tↄ, n tuma gbinni nyɛ la : ni, n ti nyaŋŋi n-ta'ai ba, ba barinyuubu ziiya.
47011013	Lala niriba nyɛ la ziri tuumudima. Ba tuma zii la muna, yɛlimaŋni ka di ni. Ba gyinni m-ma'ari ziri, ni, ba nyɛ la Kirisita tuumudima.
47011014	Ka lala ka alahazibu, dama Sintaani mammaŋŋa gba ma'ari ziri, ni, u nyɛ la malaaka neesim daana.
47011015	Dizugu di ka alahazibu, ni, u nyaandↄliba gba yi ma'ari ziri, ni, ba dↄli la yɛlimaŋni nyaaŋŋa. Amaa ba naari nin nyɛ din dↄli la ba tuma maa.
47011016	N laa n-yɛtti ya, ni, yan di kyɛ ka ya sↄ nya ma la gyɛrigu. Di yi pa lala, see ka ya di sugru n-deaai ma hoo gyɛrigu, ka dinŋↄna n nin nyu bara beela.
47011017	Nyamaŋŋa bara wa ziiya, m bu tↄ'asiri an dↄli la soori ti Dugma saani; n tↄ'asiri gyɛrilim yɛttↄ'a.
47011018	Ni, niriba pam n nyuuri bara ba duniya wa yɛla zugu: tↄ, lala ka man gba ya n-nyu bara.
47011019	Ya bu nya? - ya diri sugru n-tiri ban kↄŋŋni yɛm, yan mari yɛm pam maa zugu.
47011020	Ninvugsↄ yi ti zaŋŋi ya hoo u daaba n nyɛ ya, tↄ - ya nin di sugru n-sakki lala: sↄ yi diri ya gba, ya nin sakki, bee, sↄ yi fa ya, bee, sↄ yi ti zaali u maŋŋa ya tooni, bee, sↄ yi lↄbi ya tampɛkka - anŋↄ zaa puuni ya nin di sugru n-sakki lala.
47011021	Man muna, n daa ka yaa ni n ti tum anŋↄ zaa n-niŋi ya - di yi pa seem n yaa pↄsigri wa nin diisi ma vi. Amaa nira ŋↄn nyaŋŋi n-nyu bara seelikam zaa zugu la muna - tↄ, man gba nin toaai n-nyu di bara: ya nyama, n siri tↄ'asiri la gyɛrilim; bee m ma'ai ni?
47011022	Ni, ba nyɛ la Hibruu niriba? - tↄ, man gba. Ni, ba nyɛ la Izraɛli dima? - man gba n nyɛa. Ni, ba nyɛ la Ibrahim ya'ansi? Lala ka man gba n nyɛa.
47011023	Ni, ba tumni la Kirisita tuma? - ay! mani n gaari lala. Dama man daa tum n-gaari ba, n-kpɛ sarika n-gaari; ba daa bu ma, halli ka n daa ti ya kpi, ka di daa maali m-maali n-niŋi ma n-gaari ba zaa. Tↄ, pa sↄ ŋↄn zugu n labgi yɛttↄ'a nŋↄa? - Ay, gyɛrilim n siri nyɛ di!
47011024	Napↄmbunu ka Yɛhudiyadima maa daa feebi ma kpaasa pisinaasi yinni ka ni.
47011025	Napↄmbuta muna ka ba daa bu ma daari, ka zaŋŋi kuga n-lↄbi ma yimmu: napↄmbuta ka n daa bɛ nyarintitaari ni ka ka sa'am n-sim teeku koom ni, halli n daa kpalim m-bɛ teekuzuliŋŋu ni, n-yuui yuŋŋu n-neaai beoo nti paai zaanoori yaasa ka n naayi nya fa-m-basi.
47011026	M bɛ la kyɛnni zugu sahakam. Bunseelikam zaa ziiya ka yɛttↄ'abeeri yɛla daa ya mugsi ma - n daa lↄŋŋni mↄ'a ka di daa bɛ la lala; ni fafaariba nuusi ni ka n daa nya lala, ni n toori butiri niriba nuusi ni, ni tinzundima gba nuusi ni; halli n daa bɛ la timpuuni, bee, mooni, bee, teeku zugu gba ka di daa mugsi ma; ninvugseeba daa ma'ai ziri, ni, ba n nyɛ ti Kirisita nyaandↄlitaaba, ka daa vↄlisi ma lala gba.
47011027	N tumni tunkara n-namsira, halli sahaseaa m bu gbisira; kↄm m mari ma, ni kↄnyuuri, ni nangbantoo; waari gba mari ma, ka n kyɛnni n-gyinni yↄri.
47011028	Kan paasi anŋↄ zaasa, din mugsiri ma pam dabsa zaa la nyɛ la : ni, n teesiri Naawunni niriba zaa yɛla yɛttↄ'a maa.
47011029	Sↄ nin toaai m-bugsi ka man mun bu la'am m-bugsi? - ay, sↄ ka ni! Bunseelli mun nin toaai n-lusi Naawunni nira n-kpeesi u tumbeeri ni ka m bu gyɛ suuri di zugu? - ay! di ku toaai n-niŋi!
47011030	Tↄ, ka dinŋↄna n yi ya nyu bara, see ka n nyu a man ŋↄn bugsi seem la zugu.
47011031	Naawunni m mi, ni, m bu ma'ari la ziri, ka u nyɛ la ti Dugma Yisa Ba la, ka su pɛ'abu sahakam zaa.
47011032	M-paasi n namsigu la zaa zugu, man ŋↄn daa bɛ Damasikusi tiŋŋa la ka Gↄmna sↄ n daa bɛ ni, ka NaaArɛtasi daa zaŋŋi tiŋŋa maa fukumsi n-ti u; ka lala Gↄmna maa daa kyɛ ka ba guri tiŋŋa maa sↄya, ni ba gbaai ma.
47011033	Amaa ba daa zaŋŋi ma n-kpeesi kpangyↄkku ni, n-lↄ ka la miisi, n-dↄlisi takoro n-sigsi ma hoo guuga, tiŋŋa maa goomni nyaaŋŋa. Lala ka ba daa fa ma m-basi Gↄmna wa nuu ni, ka u daa bu nya ma, bee, n-gbaai ma.
47012001	See ka n kpalim n-nyuuri n bara wa. Ni anfaani seaa ka di ni maa zaa yↄri, n nin tugi m-paai zii nyaabu yɛla, ni ti Dugma ŋↄn kasigi bunseesi n-ti ma la.
47012002	Kirisita ninvugsↄ m bɛ ni ka m mi u yɛla: di daama ka ba daa taasi n-duusi nti paai arizana zii buta daana ziiya. Di yuuma pii ni anaasi an gaari n-daa la; tↄ - di daa nyɛ la u maŋtoori ningbiŋŋu n daa kyaŋŋi, bee, u daa yi u ningbiŋŋu m-bakki n-kyaŋŋi, n ku toaai m-baŋŋi, kulla Naawunni m mi.
47012003	Ka n laa m-mi di daama yɛla - di daa nyɛ la u maŋtoori ningbiŋŋu n-daa la, bee, u daa yi u ningbiŋŋu m-basi maa, n ku toaai m-baŋŋi, kulla Naawunni m mi -
47012004	ni, ba daa gbaai u nti du n-kpɛ Naawunni zisuŋŋu, nti wum yɛliseesi an ku toaai n-yɛli; soori ka ni ni ninsaala ti tↄ'asi a taabu, halli beela.
47012005	Tↄ: lala doo taabu yɛla zugu ka n nin nyu bara; n ku nyu bara m mammaŋŋa yɛla zugu, ka di yi pa la n nyu a man ŋↄn bugsa seem la zugu.
47012006	Halli n yi ya nyu bara, n ku tumni gyɛrilim di zugu, dama n ya n-tↄ'asiri la yɛlimaŋni. Amaa n nin kyɛ ni, ni sↄ di teesi n yɛla pam, n-gaari ba n nin toaai m-baŋŋi a seem, ban gↄsiri n tuma ka wumni n yɛligu la sahanseaa la.
47012007	Zii ni kasigri yɛla wa daa nyɛ la alahazibu n-ti ma; dinzugu Naawunni bu boori ni karimbaani mari ma a zugu. Ka di zugu n daa nya Sintaani tuumu tuma n ningbina wa ni nti mugsi ma hoo goaa ŋↄn yi bɛ ni n-kusiri ma.
47012008	Napↄmbuta ka n daa susi ti Dugma, ni, u nin kyɛ ka ka yi ka kyɛ ma.
47012009	Amaa u daa yɛli ma, ni, "M piini la bɛ ni, halli nyin bu sumni di la, ka di nin sa'asi n-ti i. Dama n yiiko zoaari m-paari ka tↄriga n-tiri bugsim daandima maa." Dinzugu n nin maali n-nyu bara man bugsa seem la zugu. Lala nin kyɛ ka Kirisita yiiko nin kpalim m-bɛ n saani sahakam.
47012010	Dinŋↄ zugu n nin nya sufudoaa man yi bugsa sahanseaa la, ni ban tuuri ma sahanseaa, ni wahala diibu saha gba; ka laa n-nya sufudoaa namsa ni yɛlimugsa ni, di yi nyɛ Kirisita zugu. Man bukki ni maa, dina ka m mari la yaa.
47012011	Tↄ: n leebi la gyɛrigu ka tↄ'asi gyɛrilim n-naai. Yarim mun kyɛ ka n niŋi lala: yan daa yi zɛ n nyaaŋŋa di naa n-sↄa. Ban boonni seeba, ni, 'tumudima ban gaari zaa' la muna - halli ni man pa seelli maa zaa, m bu pↄsigi ba ni.
47012012	Bunseesi an wulisiri tuumumaŋni yɛla la ka n daa tumni ya saani, ana ni sugru diibu zaa: an mari alahazibu la, ni makkri yɛla, ni yiiko tuma nla.
47012013	Bumbↄ saani ka ya daa fiilim m-bu paai Naawunni niriba ban bɛ tinseesi la zaa maa ziiya? - ni, man daa bu zaŋŋi n yɛla m-mugsi ya la zugu? Eeh, m badima, ya kyɛ n taalli kanŋↄ m-pɛŋŋi ma!
47012014	Pampaŋŋↄ n laa n-niŋi siri ni n ti kyɛ ya saani na, din paasiri n kyɛnni buta zugu; ka kyɛnni wa saha gba n ku zaŋŋi n yɛla m-mugsiri ya. Dama di pa la m boori ya neema, bee, ya ligri, amaa ya mammansi ka m boora. Ya bu nya? - di pa la biisi n ya m-bↄ n-zaali n-ti ba badima ni ba madima, amaa ba badima ni ba madima nin bↄ n-zaali n-ti ba.
47012015	Dizugu n nin di man mari seelli maa zaa, halli ka seelli laa n-kpalim n saani gba, ni n ti suŋŋi ya ya beebu ni; lala m mari sufupeelli n-ti ma. Ammi, man ŋↄn wuri ya pam la zugu ka yan mun wuri ma beela? - ay, lala ka soori!
47012016	Ni, tↄ! halli m bu zaŋŋi n yɛla m-mugsi ya gba, amaa ni dinŋↄ zaa yↄri, man ŋↄn nyɛ yↄmsa zaa daana wa, n daa yↄmsi ya n-gbaai ya.
47012017	Ni, ka dinŋↄna n daa tum ninvugseeba ya saani na. Tↄ! - ba sↄ n daa fa ya n-ti ma? Ŋↄni n-daa la? - Ay, ba sↄ zaa daa bu fa ya!
47012018	N daa bɛlim la Taituusi, ni, u kyɛ ya saani na, ka daa tum ti mabisↄ ni u dↄli u na m-paasi. Tↄ, Taituusi daa fa ya neema? - Ay! u daa bu fa. Pa Sii yinni ni soori yinni maa ka ti dↄla la - m mammaŋŋa ni ban zaa?
47012019	Ka dinŋↄna ya yi teesiri, ni, ti tↄ'asiri ti yɛttↄ'a wa ni yarima ti kari ti yɛlli sariya? Ay, di pa lala, n zↄsuma! Ti bɛ la Kirisita saani ka ti tↄ'asiri Naawunni tooni. Ka tin niŋni seelli zaa nyɛ la din nin kpamsi ya.
47012020	Dama n zↄri la dabeem, man ŋↄn teesi, ni, di yi pa seem n nin kyɛ na ka ku paai ya hoo man boori yan nyɛ seem la. Ka ya gba ku nya ma yan boori m bɛ seem maa. Ii, dabeem mari ma, ni, nangbankpeemni nin bɛ ni, ni nyuuri zappu, ni nyigbu, ni suuri, ni wↄligri, ni nyaanzum, ni galagala, ni karimbaani, ni basabasa zaa tuma an bu dↄli soori.
47012021	Dabeem m mari ma yaasa, ni, n yi kyɛ na ka Naawunni nin laa n-sigsi ma ya nini ni yaasa, ka n nin nya sufusa'aŋŋu pam ban pun tum tumbeeri la zugu, ka ba ku sakki n-takki n-yi lala yɛla ni. Ba tumbeeri wa bɛ la hoo da'ari tuma la, ni zina, ni kↄribeeri tuma an bu dↄli soori halli zaa.
47013001	N kyɛnni kanŋↄ nin paasi buta: ni, "Yɛlli kam zaa nin zaani suŋŋa, niriba ayi-ata yi di di sɛhara n-dↄli la taaba."
47013002	N buyi kyɛnni maa saha ka n daa pun bɛ ya saani nti daŋŋi n-yɛli n yɛttↄ'a wa, ka man ŋↄn ka ya saani pampaŋŋↄ n ya maali n-yɛli yaasa. Ni, n yi labi na n ku kyɛ ban daa pun tum tumbeeri la, ka ku laa n-kyɛ baseeba ban paasi ba zugu la pampaŋŋↄa.
47013003	Di gbinni nyɛ la : ya daa boori la n wulisi ya ka ya baŋŋi, ni, Kirisita tↄ'asiri man yɛttↄ'a wa puuni. Tↄ: ya baŋŋma, ni, u pa la bumbugsiga n-ti ya: ay! - u siri mari la yiiko ya saani.
47013004	U siri daa bukki ni ka ba daa kpaasi u n-tabli dↄpulli zugu; amaa ni lala maa zaa yↄri, pampaŋŋↄ u mari la nyↄvuri m-bɛ ni Naawunni yiiko zugu. Lala taabu ti gba la'am u saani m-bukki, amaa Naawunni yiiko zugu ti nin bɛ u ni n-tumni n-tiri ya.
47013005	Ya viisim ya mansi n-nya yan bɛ la yɛdda niŋbu maa ni, bee? - Ya zamsima ya mansi. Bee, ya na bu mi, ni, Yisa Kirisita bɛ la ya saani? Ya yi pa la seeba ban lu zamsigu ni, u bɛ ni.
47013006	M mari tama, ni, ya nin ti baŋŋi, ni, tirima bu lu zamsigu ni.
47013007	Tↄ: ti susiri Naawunni, ni, ya ku tum din bu tu. Pa la ni niriba ti nya tirima, ni, ti nyaŋŋi zamsigu maa ni. Ay! - tin boori seem nyɛ la: ni, yarima nin tumni din tu, halli ni tirim bɛ la hoo ban lu zamsigu ni gba.
47013008	Dama ti ku toaai n-niŋi seelli n-galim yɛlimaŋni maa, see ka ti dↄli la yɛlimaŋni soori n-tumna.
47013009	Ti yi ti bukki ka yan mun kpeem, ti mari sufupeelim di zugu. Ti kur susiri Naawunni, ni, ya nin nyaŋŋi seelikam suŋŋa.
47013010	Lala zugu ka n sↄbri anŋↄ man na ka ya saani maa, ni n yi ti kyɛ na n ku mari kukↄri nyiim n-zaŋŋi n yiiko m-mugsiri ya. Ti Dugma zaŋŋi yiiko wa n-ti ma, ni m maali ya yɛla ka a kyaŋŋi tooni ka ku labi nyaaŋŋa.
47013011	Yɛttↄ'a maa naari, m mabiisi, nyɛ la: ni, ya kpalim suŋŋa. Ya kyɛ ka ya kpaŋŋi ya mansi, kyɛ ka ya sufu kpamsi, ka mari nangbanyinni n-ti taaba, ni sufudoaa zaa. Naawunni siri nyɛ la Sufudoaa ni Wurilim Daana, ka u nin bɛ ya saani.
47013012	Ya puusima taaba suŋŋasuŋŋa ti wurilim puusigu ni. Tiŋŋa wa Naawunni niriba puusiri ya zaa na.
47013013	Ti Dugma Yisa Kirisita Masiiya piinisuma bɛ ya zaa saani, ni Naawunni wurilim, ni Sii Kasi la suŋŋsim zaa.
48001001	Man Pↄla n sↄbri gbaŋŋu wa n-tiri ya: mani ka ba booli ma nti leebi tuumu la, ka di daa bu yi ninsaala saani, bee, ninsaala kpaŋmantiri puuni, amaa ka yi la Yisa Kirisita Masiiya saani, ni ti Ba Naawunni ŋↄn daa doaai u kum ni saani na.
48001002	Man ni ti mabiseeba ban bɛ kpa m-paasi n zugu n-sↄbri n-tiri yarima - ya Naawunni la'aŋŋu dima zaa ban bɛ la Galɛseaa tingbaŋŋu ni.
48001003	Ti Ba Naawunni ni ti Dugma Yisa Masiiya nin ti ya piinisuma ni alaafɛa zaa.
48001004	Din yɛ n-kyɛ ka ti tuligi n-yi zuna tumbeeri sahabeoo puuni nŋↄa :- ŋↄn Yisa Kirisita daa zaŋŋi u maŋŋa n-tisi, ti tumbeeri zugu; ka di daa dↄli ti Ba Naawunni ŋↄn daa boori seem.
48001005	Tibgri bɛ la ŋↄn Naawunni saani halli saha din ka tↄriga! Ammi.
48001006	Di gyɛri ma pam ya yɛla zugu! Dama di na bu yuui ka ya zaa daa ŋmaligi n-za'asi ninvugsↄ ŋↄn daa booli ya u saani na, u piinisuma la zugu, ka ya daa dee n-sakki n-tiri lahabasunseaa.
48001007	Yɛlimaŋni, 'lahabasunseaa' laa n-ka ni, amaa n dee n-yɛtti la lala, dama ninvugseeba bɛ ni n-gyɛtti ya yɛm ka kpaŋŋni ba mansi ni ba takki Yisa Kirisita lahabasuŋŋu maa.
48001008	Amaa di yi ti nyɛ tirima - bee, halli malaaka ŋↄn yi arizana ni na gba - n yi mooli lahabasuŋŋu n-ti ya ka ka bɛ ka kↄkↄ ka kyɛ tin daa mooli lahabasunseaa n-ti ya la, ŋↄn sa'amma m-basi bugum puuni halli saha kan ka naari.
48001009	Ti daa pun yɛli lala, ka n laa n-yɛtti ya wa yaasa: nira kam yi mooli lahabaseaa n-ti ya ka ka bɛ ka kↄkↄ ka kyɛ yan daa pun deaai seaa maa, di daama ŋↄn sa'amma m-basi halli saha kan ka naari!
48001010	Kala, dinŋↄ ŋmani kaman n boori la ni ninsaalidima nini tigi ma? Bee, Naawunni nintigri ka m boora? Ni, n kpaŋŋni n maŋŋa la ni sↄkam ti baŋŋi n yɛla, fa! Ay! - N da naa m-boori n niŋi lala, n da naa n-ku niŋi Kirisita tuntumna, walla!
48001011	Ya kyɛ ka n yɛli ya, m mabiisi, ni, lahabasunseaa man daa mooli n-ti ya maa pa la ninsaala dinni.
48001012	N daa bu deaai ka sↄsↄ saani, bee, sↄ n daa zaŋŋi ka n-wulisi ma. Di daa nyɛ la Yisa Masiiya mammaŋŋa ŋↄn daa kasigi ka n-ti ma.
48001013	Ya daa pun wum sahanseaa man daa na dↄli la Yɛhudiyadima addiini soori la yɛla. Ni, n daa kur namsiri la Naawunni la'aŋŋu dima ka daa bu zↄri ba namboo, ka daa laa n-kpaŋŋi m maŋŋa ni n sa'am ba yɛla zaa.
48001014	N daa bɛ la Yɛhudiyadima addiini soori ni nimbirimoaa n-gaari n taaba maa, ka kur zaŋŋi saha n-dↄla ti yaadima addiini kaya deede.
48001015	Amaa Naawunni piinisuma zugu, u daa pun yiisi mani pↄi ka ba daa naayi dↄ'ai ma, ka daa ti booli ma ni n tum n-ti u. Ka sahanseaa ŋↄn daa yi ti boori maa,
48001016	u daa kasigi u Bii n-wulisi ma, din yɛ n-kyɛ ka n moonni yɛttↄ'amaŋa maa lahabaari n-tisi ban pa Yɛhudiyadima maa. Lala saha maa n daa bu kyaŋŋi ninsaalisↄ saani nti deaai noori kpaaŋŋu,
48001017	n mun daa bu kyaŋŋi Gyɛrusalɛm nti nya tuumudima ban daa bɛ ni n-daŋŋi n tooni tuumu tuma puuni la. Amaa n daa na'a kyaŋŋi la Arabii tingbaŋŋu la ni, ka naayi labi Damasikusi timpuuni na.
48001018	Tↄ: ka di daa niŋi yuuma ata nyaaŋŋa pↄi ka n daa kyaŋŋi Gyɛrusalɛm nti nya Piita ni ti ti baŋŋi taaba; ka man ni ŋↄn daa bɛ ni hoo dapii ni anu saha.
48001019	N daa bu nya tuumusↄ yaasa ka di pa ni Gyeemsi kↄkↄa, ti Dugma tunzↄ la.
48001020	Man sↄbi seelli wa nyɛ la yɛlimaŋni. Naawunni gba mi, ni, n bu ma'ari ziri!
48001021	Di nyaaŋŋa n daa kyaŋŋi la Siriiya ni Silisii tingbana ya'aseesi.
48001022	Lala saha maa ka Kirisita la'aŋŋu ninvugseeba ban daa bɛ Gyuudiiya tingbaŋŋu ni la daa na zi n-nya ma.
48001023	Ba daa na'a kur wumni la lahabaari, ni, "Dↄsↄ ŋↄn daa namsiri ti saha din gaari la - ŋↄna yi moonni la yɛdda yɛla pampaŋŋↄa, halli ŋↄn daa kur kpaŋŋi u maŋŋa ni u sa'am a m-basi la!"
48001024	Ka dizugu daa kyɛ ka ba daa pɛ'ai ka tibgi Naawunni man zugu.
48002001	Yuumpii ni anaasi nyaaŋŋa, man ni Baanabasi daa laa n-labi Gyɛrusalɛm, ka n daa zaŋŋi Taituusi m-paasi ka ti daa kyaŋŋi.
48002002	Din daa kyɛ ka n kyaŋŋi daa nyɛ la Naawunni ŋↄn daa kasigi n-ti ma, ni, n kyɛma. N daa zaŋŋi n lahabasuŋŋu maa yɛla n-wulisi ba, Naawunni lahabasunseaa man daa moonni n-tiri ninvugseeba ban pa Yɛhudiyadima la. N daa wulisi lala lahabaari m mammaŋŋa, n-ti baseeba ban daa nyɛ ninvugtibsa la'aŋŋu dima puuni la kↄkↄa, dama n daa bu boori man daa pun tum tunseesi la, bee, man daa na tumni tunseesi maa, daa yi leebi tunyↄya.
48002003	Amaa n dↄlinkpeaa Taituusi, halli ni ŋↄn daa nyɛ Griika doo maa zaa yↄri, u daa bu nya mugsi gunibu zugu.
48002004	Ay! - di daa nyɛ la yↄmsigu dima maa zugu, baseeba ban daa ma'ai ziri, ni, ba nyɛ la ban niŋi yɛdda: niriba wa daa kpɛ ti saani na, ni ba ti sↄ'ai m-baŋŋi ti yↄlisimma yɛla maa - tin mari yↄlisinseaa Yisa Masiiya dↄligu zugu la - dama ba daa boori la ba zaŋŋi ti n-leebi daaba.
48002005	Amaa ti daa bu kyɛ nini n-ti ba, halli beela, ni ti ti kyɛ ka Naawunni yɛlimaŋni lahabasuŋŋu maa kpalim m-bɛ ya saani n-ti ya.
48002006	Amaa ninvugseeba ban daa bɛ ni kaman zuguraandima la muna - man mun ba'a ka ba zuguraantiri yɛla ni, zaŋŋi n-kyaŋŋi ban daa nyɛ seem; dama Naawunni bu gamsiri n-tibgri niriba - zuguraandima wa daa bu zaŋŋi yɛlipaaliseaa m-paasi ma.
48002007	Amaa ba daa baŋŋiya, ni, Naawunni daa zaŋŋi la lahabasuŋŋu mooligu n-ti ma, ni n deaai n-zaŋŋi m-moonni n-tiri ban pa Yɛhudiyadima maa, kaman ŋↄn daa pun zaŋŋi mooligu wa n-tisi Piita, ni u zaŋŋi m-mooli n-ti Yɛhudiyadima seem la.
48002008	Naawunni daa kyɛ ka u yiiko puuni ka Piita daa niŋi tuumu n-ti ban nyɛ Yɛhudiyadima maa, ka Ŋↄn daa kyɛ ka man gba daa leebi tuumu lala n-tisi ban pa Yɛhudiyadima maa.
48002009	Ba daa baŋŋiya, ni, Naawunni zaŋŋi la lahabasuŋŋu n-ti ma, u wurilim zugu - di nyɛ la Gyeemsi, ni Siifasi Piita, ni Gyↄni, ninvugseeba niriba ŋↄn gↄsiri hoo ti la'aŋŋu duu zaantↄlisi. Ka lala maa zugu ka ba daa gbaai n nuu - man ni Baanabasi zaa - n-wulisi, ni, tin ni ban nyɛ la bunyinni: ka daa sakki, ni, mani ni Baanabasi yɛ n-tumni n-tiri la ban pa Yɛhudiyadima, ka ban mun tumni n-tisiri ban nyɛ Yɛhudiyadima maa.
48002010	Ni, see ka ti teaari ba faradima maa yɛla, din nyɛ man gba ŋↄn boori n niŋi seelli la ni nimbirimoaa.
48002011	Amaa Siifasi ŋↄn daa ti kyɛ Antiyↄkku na, n daa galim u pam paalu ni, dama ŋↄn daa siri kur tumni seem maa daa bu tu.
48002012	Halli ŋↄn Siifasi daa la'amni n-diri ni ti mabiseeba ban pa Yɛhudiyadima maa pↄi, amaa Gyeemsi ŋↄn daa tum dↄseeba na la, ka ba daa ti paai na, di saha ka u daa zↄri la dabeem zaŋŋi n-kyaŋŋi ban daa boori gunibu yɛla la zugu, ka daa naayi labi nyaaŋŋa n-wↄligi u maŋŋa ka kyɛ ti mabiisi wa.
48002013	Ka lala daa kyɛ ka ti mabiisi ban nyɛ Yɛhudiyadima maa m-paasi u zugu daa la'am m-bɛ u birikↄnsi beebu ni; halli ka Baanabasi gba daa dↄli ba birikↄnsi soori maa.
48002014	Man ŋↄn daa ti nya ka ba daa bu dↄli lahabasuŋŋu maa soori ni yɛlimaŋni, n daa zɛ la ba zaa tooni nti yɛli Siifasi, ni, "Nyin nyɛ la Yɛhudiya nira, amaa ka i bɛ la ban pa Yɛhudiyadima maa beesigu, ka bu ŋmani Yɛhudiyadoowa. Ka di kyaŋŋi la wula ka i boori i mugsi ban pa Yɛhudiyadima maa ka ba bɛ ni kaman Yɛhudiyadima?"
48002015	Tirim muna - ba dↄ'ai ti la Yɛhudiyadima, ka pa la ban pa Yɛhudiyadima, tin boonni seeba, ni, 'ala'akyi dima' la.
48002016	Ti baŋŋiya, ni, nira m bɛ yɛlimaŋni daana Naawunni tooni la ŋↄn kur niŋi Yisa Masiiya yɛdda zugu, ka pa la fukumsi zaalikpana ŋↄn wulisi seem dↄligu zugu. Ka dizugu ti niŋi Kirisita Yisa yɛdda, ni ti leebi la yɛlimaŋni dima lala yɛdda zugu, pa zaalikpana dↄligu zugu: dama sↄsↄ ku toaai m-bɛ yɛlimaŋni daana kasikasi, zaalikpana dↄligu zugu.
48002017	Tↄ, ka dinŋↄna ti kpaŋŋni ti mansi ni ti yi taalli ni Naawunni saani hoo yɛlimaŋni dima, ka di nyɛ la tin la'am ni Kirisita la zugu; ka di saha ka ti nya m-baŋŋi, ni, ti nyɛ la ala'akyi dima, kaman ban pun pa Yɛhudiyadima la ŋↄn nyɛ seem. Kala, dinŋↄ wulisiya, ni, Masiiya zɛ la ala'akyi tumpu nyaaŋŋa? Ay - soori ka ni gba!
48002018	Ka n yi piili n-yɛ m-mɛ man daa pun tɛ zaalikpanseesi m-basi la, dinŋↄna n wulisiri m mammaŋŋa yɛla, ni, n nyɛ la ŋↄn burigi zaaligu.
48002019	Fukumsi zaaligudima ŋↄn bɛ ni zugu, n daa kpi n-ti zaaligu wa yɛla; din yɛ kyɛ ka n ti bɛ ni n-tiri Naawunni. Man pun la'am n-kpi Kirisita Masiiya dↄpulli maa zugu.
48002020	Dinzugu di laa m-pa la mani m bɛ ni, amaa di nyɛ la Kirisita m bɛ ma ni zugu. Nyↄvuriseaa ni man bɛ duniya wa ni pampaŋŋↄa, Naawunni Bii maa yɛdda zugu ka m bɛ ni, dama u wuri ma pam ka daa yiisi u nyↄvuri n-tisi man zugu.
48002021	Man mun ku sakki, ni, n za'asi Naawunni piini suma wa. Amaa di yi nyɛ la fukumsi zaaligudima zugu ka nira nin toaai n-yi taalli puuni Naawunni saani hoo yɛlimaŋni daana, dinŋↄna Kirisita Masiiya kum maa daa ka gbinni!
48003001	Yarim Galɛseaa dima wa! Yan gyɛra dima wa! Ŋↄni n lee n-zaŋŋi u tiima n-kyirim ya wa? Ya mammantoori nini n daa nya m-baŋŋi Yisa Masiiya kum maa yɛla, ni, ba daa kpaasi u n-tabli dↄpulli zugu!
48003002	Ya yɛlim ma yɛlli yinni wa: ammi, ya daa deaai Naawunni Siiya Vuusim Kasi yan daa tum la zaaligudima ŋↄn wulisi seem tuma zugu, bee, yan daa wum lahabasuŋŋu la ka daa niŋi ka yɛdda zugu?
48003003	Wula zugu ka ya lee n-nyɛ gyɛra lala? Ya daa piili la ni Naawunni Sii Kasi maa; ya boori la ya ti naai ni ya mammantoori yiiko?
48003004	Ammi, yan daa di wahala seem wa, di daa ka gbinni halli beela? Di yi ti nyɛ la, ni, di siri daa ka gbinni!
48003005	Naawunni ŋↄn zaŋŋi u Sii Kasi n-ti ya la, ka tum alahazibu tuntumsa n-ti ya, zaaligudima tumpu zugu n-daa la? bee, yan daa wum la Naawunni lahabasuŋŋu la ka niŋi ka yɛdda la zugu?
48003006	Ibrahim muna - kaman Litaafi ŋↄn pun yɛli, ni, "U daa sakki n-niŋi ti Dugma yɛdda, ka u yɛdda maa zugu daa kyɛ ka Naawunni daa yɛli, ni, u nyɛ la yɛlimaŋni daana."
48003007	Dinŋↄna ya baŋŋma, ni, Ibrahim ya'ansi ni yɛlimaŋni n nyɛ ninvugseeba ban mari yɛdda la.
48003008	Litaafi wulisiya, ni, Naawunni nin ti deaai ban pa Yɛhudiyadima maa hoo yɛlimaŋni dima ba yɛdda niŋbu maa zugu. Ka dizugu ka Litaafi daa daŋŋi m-mooli lahabasuma maa n-tisi Ibrahim, ni, "Nyin zugu ka duniya wa niriba zaa nin nya zugsuŋŋu".
48003009	Ibrahim daa nyɛ yɛdda daana ka daa nya bunsuma nangbambasiri maa di zugu, ka lala ka ŋↄn kam zaa niŋi yɛdda nin ti nya bunsuma la, kaman Ibrahim ŋↄn daa nya seem maa taabu.
48003010	Ban kur zaŋŋi ba mansi n-sakki n-tiri zaaligudima tumpu la yɛla, ban m bɛ la mbusu yɛla puuni. Dama Litaafi pun yɛli, ni, "Ŋↄn kam bu kpalim n-sakkri n-deaari bunseelli kam din sↄbi n-dooli zaalikpana gbaŋŋu la puuni n-niŋni a ni, mbusu bɛ di daama zugu."
48003011	Dinŋↄna di wulisiya, ni, sↄsↄ ku yi taalli Naawunni saani hoo yɛlimaŋni daana, fukumsi zaaligudima zugu: dama Litaafi yɛliya, ni, "Yɛlimaŋni daana nin nya nyↄvuri u yɛdda niŋbu zugu."
48003012	Amaa zaaligu yɛla bu dↄli la yɛdda soori; ay! - di nyɛ la hoo Litaafi ŋↄn pun yɛli la, ni, "Ŋↄn kam zaa tum bunseela zaa zaaligu ŋↄn wulisi seem maa nin ti vu."
48003013	Amaa Kirisita Masiiya mammaŋŋa daa leebi la mbusu tuuri, ni u ti suŋŋi ti ka yiisi ti mbusu galinsi ni na - seesi zaaligu ŋↄn daa mari ti a puuni la; dama Litaafi yɛliya, ni, "Ban zaŋŋi ninvugsↄ zaa n-yuli doo zugu ni u ti kpi la - Naawunni mbusu bɛ la di daama zugu."
48003014	Ŋↄn Kirisita daa niŋi lala, ni u kyɛ ka di ti paai ban kam pa Yɛhudiyadima la - Naawunni zugsuŋŋu bunseesi ŋↄn daa pun basi nangbambasiri n-tisi Ibrahim la nin paai ba na. Ŋↄn Yisa Masiiya zugu ka ba ti deaai a. Dinzugu ti yɛdda puuni ti nin toaai n-deaai Vuusim Kasi maa, hoo Naawunni ŋↄn daa pun basi nangbambasiri maa.
48003015	M mabiisi, n yɛ zaŋŋi la ti beoo kam yɛla n-ŋmansi n-wulisi ya :- tↄ, niriba ayi yi ti zaali yɛttↄkka ka sakki n-ti taaba, sↄ ku toaai n-kpiisi ka, bee, m-paasi ka seela.
48003016	Tↄ; ka Naawunni daa basi nangbambasiri n-tisi, ni, 'Ibrahim nyaaŋŋa'. Litaafi bu tↄ'asiri la nyaaŋŋa dima pam yɛla amaa, ni, 'nyaaŋŋa' - ninvugyinni kↄkↄa. Di nyɛ la : ni, Kirisita Masiiya maa.
48003017	Man ŋↄn boori n yɛli seem la nyɛ la nŋↄa :- Naawunni daa pun lↄ la nangbanyinni yɛliseaa n-ti Ibrahim ka daa basi nangbambasiri n-zaali ka. Di nyaaŋŋa di daa yuui m-paai yuunkↄbsinaasi ni pisita pↄi, ka zaaligu daa yi na. Tↄ! Lala zaaligu ku toaai n-nyaŋŋi n-sa'am daŋŋni yɛlli maa ka kpiisi Naawunni nangbambasiri la.
48003018	Dama Naawunni piini yi da dↄli fukumsi zaaligudima maa, dinŋↄna di daa bu naa n-dↄli u nangbambasiri maa yaasa. Amaa u nangbambasiri basibu zugu ka Naawunni daa zaŋŋi piini maa n-tisi Ibrahim.
48003019	Tↄ, ka fukumsi zaaligu maa gbinni? Ka daa paasiya, ni ka yɛ n-wulisi tumbeeri ŋↄn nyɛ seela, ka laa n-wulisi, ni, ka yɛ m-bɛ ni n-guusira, halli ka Ibrahim 'nyaaŋŋa' la ti yi na, ban daa basi nangbambasiri maa n-ti sↄ la. Malaakadima saani ka lala fukumsi zaaligu maa daa paai na ka di bɛ la sindaanzↄtta nuu ni.
48003020	Tↄ: ka sindaani daana yɛttↄ'a pa la ninvugyinni kↄkↄ saani; Naawunni mun n nyɛ yinni.
48003021	Kala, di wulisiya, ni, lala fukumsi zaaligudima maa galim la Naawunni nangbambasiri maa? Ay, halli beela! Dama ninsaala yi daa nyaŋŋi n-deaai zaaligu seaa kan mari nyↄvuri, dinŋↄna sↄkam siri da naa n-niŋi yɛlimaŋni daana, zaaligu maa zugu.
48003022	Amaa Litaafi yɛliya, ni, duniya wa zaa bɛ la ala'akyi tumbeeri yiiko suulinsi puuni; ka dizugu kyɛ ka piiniseesi an bɛ nangbambasiri maa puuni, zaŋŋi n-kpa yɛdda zugu la, nin nyɛ la ninvugseeba ban mari yɛdda la dina.
48003023	Amaa yɛdda saha maa ŋↄn daa na bu paai na, fukumsi zaalikpana maa daa kur guri ti kaman dansarika dima, halli ka yɛdda yɛla kyɛnni na ti yi paalu.
48003024	Dinzugu zaaligu maa daa su ti yɛla zaa kyappi, halli ka Kirisita ti paai na, din ti yɛ kyɛ ka ti yi Naawunni taalli puuni hoo yɛlimaŋni dima, ti yɛdda niŋbu zugu.
48003025	Pampaŋŋↄ yɛdda saha ŋↄn yi paai na wa, ti bu laa m-boori fukumsi nti su ti n-gura.
48003026	Di nyɛ la Kirisita Yisa yɛdda la zugu ka yarima zaa n nyɛ Naawunni biisi.
48003027	Ya ninvugseeba zaa ban daa su Naawunni koom la Yisa Masiiya puuni, ya daa zaŋŋi u n-yɛ hoo ban yeeri sutura la.
48003028	Ka dinzugu Yisa saani ka Yɛhudiyadima ni ban pa Yɛhudiyadima yɛla laa n-ka ni, bee, daaba ni ban su ba mansi yɛla, bee, dappa ni pↄ'aba yɛla - anŋↄ zaa laa n-ka ni. Ya zaasa nyɛ la bunyinni Kirisita Yisa Masiiya puuni.
48003029	Ya yi nyɛ la Kirisita ŋↄn su seeba, tↄ, ka dinzugu ya nyɛ la Ibrahim nyaaŋŋa dima, ka ya nin ti deaai Naawunni ŋↄn daa basi nangbambasiseesi maa.
48004001	Amaa n yɛtti ya wa, ni, bisↄ yi di u ba faari ka na nyɛ bipↄlli, lala saha maa u yi bɛ la kaman daabri ŋↄn bɛ seem la, halli ŋↄn kur su bunseelli kam maa zaa yↄri.
48004002	Ŋↄn yi na nyɛ bipↄlli sahaseaa maa, seeba n yi su u fukumsi ka maanni u yɛla kam zaa n-tiri u, halli ka u ba maa ŋↄn daa zaali sahaseelli maa yi ti paai.
48004003	Lala maa taabu n daa nyɛ di n-tiri tirima, ka ti gba daa bɛ hoo daaba n-tisi siseeba ban su duniya wa fukumsi pↄi, ka ti daa ti zoaai na n-sa'ai m-paai niriba ni yɛlimaŋni.
48004004	Amaa nimbirimoaa saha ŋↄn daa ti paai, Naawunni daa tum la u Bii na. U daa kyɛ na kaman ninsaala ka u ma daa dↄ'ai u ni u ti bɛ Yɛhudiyadima zaalikpana la suulinsi ni.
48004005	U daa niŋi lala ni u ti suŋŋi ban daa bɛ zaalikpana maa suulinsi puuni la, ni di kyɛ ka tirima ti leebi Naawunni biisi.
48004006	Dinŋↄ n wulisi, ni, ya siri nyɛ la u biisi, ni, Naawunni daa tum u Biiya Sii Kasi na n-kpeesi ti sufu ni. Ŋↄna n nyɛ Sisↄ ŋↄn kaasiri m-boonna, ni, "Abba!", bee 'M Ba, m Ba!'
48004007	Ka dinzugu pampaŋŋↄ i laa m-pa la u daabri amaa u biiya. Ka nyin ŋↄn nyɛ u bii maa zugu, Naawunni nin zaŋŋi ŋↄn mari bunseela ni u tisi u biisi la n-ti i.
48004008	Daadaa la ya daa na bu mi Naawunni, ka dizugu ya daa nyɛ la daaba, halli ka ban daa su ya daa pa la Naawummaŋni.
48004009	Amaa pampaŋŋↄ, yan yipa baŋŋi Naawunni wa - bee, ŋↄn Naawunni ŋↄn baŋŋi ya yɛla maa - ka di kyaŋŋi la wula ka ya laa m-boori ya maali n-leebi daaba? Ammi, ya yɛ laa n-labi duniya fukumsi siisi wa saani? - siseeba an ka kpeeŋŋu wa, bumbugsa wa, fa! Bumbↄ n taasi ka ya laa m-boori lala?
48004010	Ya kur dↄli la kaari sↄkurigu, zaŋŋi n-kyaŋŋi kyuusi yɛla, ka ya tibgri dabseesi, ni gↄriseesi, ni yuunseesi, ni sahaseesi.
48004011	Di mugsi ma pam ya zugu! Ni, ammi, di pa seem man ŋↄn daa tum tunseesi zaa n-ti ya maa basi la yↄri?
48004012	M mabiisi, n bɛlimni ya ni, ni, ya bɛ ni hoo man bɛ seem wa, dama man gba daa bɛ la hoo yan bɛ seem maa. Ya bu tum ma taaliseaa zaa.
48004013	Ya teaama man ŋↄn daa daŋŋi m-mooli lahabasuŋŋu maa n-ti ya sahanseaa la; di daa kur nyɛ la dooru ŋↄn daa mari ma la zugu.
48004014	Halli ni n ningbina yɛla ŋↄn daa mugsi ya pam maa zaa yↄri, ya daa bu yi n nyaaŋŋa, bee, n-kari ma. Amaa ya daa deaai mani kaman yan nin deaai arizana ni malaakasↄ seem, bee, hoo yan daa deaai Yisa Masiiya seem la.
48004015	Ya daa mari sufupeelli pam! Ka bↄ n niŋi? Man mammaŋŋa nin toaai n-yɛli, ni, ya yi daa naa n-toaai n-fugsi ya toori nimbiya n-ti ma gba, ya daa naa n-niŋi lala.
48004016	Tↄ, ka man yi leebi la ya dindaana, man daa tↄ'asi yɛlimaŋni maa zugu?
48004017	Ninvugseeba wulisiri la ba wurilim n-ti ya nimmoosi, amaa ka ba sufu ni teesa bɛa. Ban boori ba niŋi ya seem kur nyɛ la, ni, ba wↄligi ya ka kyɛ ma, din nin kyɛ ka ya gba wurilim nimmoaa ti leebi ba dinni.
48004018	Tↄ, di sumsi ni ya mari wurilim ni nimbirimoaa, kan nin mari gbinni din veela: ka mari lala saha kam zaa, ka pa la man ŋↄn yi ti bɛ ya saani maa kↄkↄa.
48004019	M bisuma! Kaman pↄ'a ŋↄn yi bɛ dↄ'am beerima puuni seem la, lala taataabu beerima ni ka m bɛ ni n-tiri ya, ka n guusiri halli ni Kirisita Masiiya ti kyɛ ya saani na nti bɛ ya ni.
48004020	N daa kur boori la n da bɛ ya saani pampaŋŋↄa, din da naa n-kyɛ ka n takki man ŋↄn tↄ'asiri seem n-tiri ya. Di mugsi ma pam ya zugu!
48004021	Kyɛ ka n boosi yarim ninvugseeba ban boori ba bɛ zaaligu suulinsi ni la: ya daa bu wum fukumsi zaaligudima maa ŋↄn wulisi seem, bee?
48004022	Dama di sↄbi n-dooli, ni, Ibrahim daa mari la bidibsi ayi; ka yinni daa nyɛ daabpↄ'a biiya, ka ŋↄnla mun daa nyɛ birikyimpↄ'a biiya.
48004023	Ba daa kur dↄ'ai u bisↄ ŋↄn daa nyɛ pↄ'adaabri bii maa la hoo pↄ'a ŋↄn kur dↄ'ari bii kam zaa seem maa; amaa u bisↄ ŋↄn daa nyɛ birikyimpↄ'a la bii maa ŋↄna, ba daa dↄ'ai ŋↄnla Naawunni nangbambasiri basibu puuni.
48004024	Yɛttↄ'a wa nyɛ la hoo yɛttↄ'anyɛsa, ka a mari la gbinni n-tiri ya: pↄ'aba ayi wa zɛ la nangbanyinni loobu yɛttↄ'a ayi zaani. Pↄ'asↄ ŋↄn daa dↄ'ai biisi daabtiri puuni la nyɛ la Hagaara, ŋↄna n zɛ Sainayi zoori la zaani.
48004025	Tↄ: Sainayi zoori wa zɛ la Arabii tingbaŋŋu la ni - Hagaara nla. Ka ka mun zɛ la Gyɛrusalɛm tiŋŋa zaani - pampaŋŋↄ Gyɛrusalɛm la - dama ŋↄn Hagaara daa nyɛ la daabri, ka Gyɛrusalɛm wa niriba kur bɛ la daabtiri ni.
48004026	Amaa arizana ni Gyɛrusalɛm la su ka maŋŋa; ti ma maa nla.
48004027	Dama Litaafi yɛliya, ni :- "Nyin pↄ'akundↄ'ara wa, Na kur mari sufupeelim! Kaasima ka tasiri ni sufumaasim, Nyin ŋↄn na zi n-nya bidↄ'am beerim! Pↄ'aziiliŋŋa nin ti mari biisi pam n-gaari pↄ'asↄ ŋↄn bɛ doo yiri."
48004028	Yarim muna, m mabiisi - ya yi nyɛ la Naawunni biisi nangbambasiri basibu zugu, kaman Yisahaaku gba ŋↄn daa nyɛ Ibrahim biiya seem la.
48004029	Lala saha maa ka bisↄ ban daa dↄ'ai kaman pↄ'a ŋↄn kur dↄ'ari seem maa daa niŋi la alaka n-niŋi bisↄ ban daa dↄ'ai Naawunni Sii nangbambasiri puuni la; ka pampaŋŋↄ di kur nyɛ la lala taataabu maa.
48004030	Amaa wula ka Litaafi yɛtta? - Ka yɛliya, ni, "Karim pↄ'adaabri maa ni u bii la m-basi kpaŋŋa; dama pↄ'adaabri bii maa bu ti yɛ la'am birikyimpↄ'a bii maa saani n-di ba ba maa faari."
48004031	Ka dinzugu, m mabiisi, tirim pa la pↄ'adaabri la biisi amaa ti lee n-nyɛ la birikyimpↄ'a maa biisi.
48005001	Yↄlisimma nyɛ la ti dinni, Kirisita Masiiya ŋↄn daa yↄlisi ti ni! Dinzugu ya zaanma kaman birikyindima ban su ba mansi, ka di laa n-zaŋŋi ya mansi n-leebi daaba yaasa.
48005002	Ya wumma! Man Pↄla n yɛtti ya wa, ni, ya yi sakki ka kyɛ ka ba guni ya, dinŋↄna Kirisita ka bukyi n-ti ya halli beela.
48005003	M-paasi yaasa, man laa n-yɛtti ya, ni, dↄsↄ ŋↄn sakki ka kyɛ ka ba guni u, see ka u dↄli la fukumsi zaalikpana la zaa.
48005004	Yarima ban boori ya yiisi ya taalli Naawunni saani zaŋŋi n-kyaŋŋi fukumsi zaaligudima dↄligu zugu la, ya wↄligri ya mansi ka kyɛ Masiiya. Ya ku laa n-nya anfaani Naawunni saani.
48005005	Amaa tirim ŋↄna, ti mari tama, ni, Naawunni nin yiisi ti taalli u saani; dinŋↄ ka ti guusira ti yɛdda niŋbu zugu, Naawunni Vuusim Kasi la puuni.
48005006	Ka tin ni Yisa yi la'am n-niŋi yinni, sↄ yi guni, bee, u bu guni, a zaa ka yaa halli beela; kulla yɛdda mara, din mun tumni wurilim zugu.
48005007	Ya daa tumni la din tuusi! Ŋↄni n ta'ai ya ni ya di laa n-wum n-ti yɛlimaŋni maa?
48005008	Di siri pa Naawunni ŋↄn daa booli ya la n-ta'ai ya lala!
48005009	Ni, "Di kur nyɛ la dabina beela kↄkↄ zugu ka boroboro pitta."
48005010	Amaa man niŋi ya yɛdda ti Dugma zugu, ni, ya gba nin sakki lala. Tↄ: ninvugsↄ ŋↄn kyirimni ya wa muna - di daama yi nyɛ la sↄ zaa, u tumbeeri taalli nin kpalim n-dↄli u.
48005011	M mabiisi, amaa man ŋↄna - ni, n na kur kpalim n-gyinni m-moonni, ni, gunibu nyɛ la bunseela din kpa talasi: tↄ, ka di yi bɛ la lala, wula zugu ka n laa m-bɛ galinsi ni wahala puuni? Dama man yi siri moonni lala, Yisa kum dↄpulli yɛla ku laa m-bɛ n saani ni ba ti yaai ma di zugu.
48005012	Ban kyirimni ya muna - man teesa puuni, ba yi boori lala taabu yɛla, see ka ba foaai ba lana m-basi!
48005013	M mabiisi, yarima ŋↄna - ba daa booli ya yↄlisimma zii na, ka mugsigu zaa ka ya saani. Amaa yan di kyɛ ka mugsigu kaalinsi din bɛ ya saani wa leebi soori n-ti ya, ka ningbina ni kↄribeeri ti deaai ya beebu zaasa. Amaa ya lee n-kyɛ ka di nyɛ la wurilim zugu ka ya tumni n-tiri taaba.
48005014	Dama fukumsi zaaligudima maa la'am n-niŋi zaalikpanni yinni, ni :- "Wuri i taraana hoo nyin wuri i mammaŋŋa seem la."
48005015	Amaa ya bɛ ni hoo mooni bunkↄbri, ka dumni taaba m-paari taaba dansi; ya baŋŋma, miri ka ya ti sa'am taaba n-naai zaa zaa.
48005016	Man ŋↄn yɛtti seem nŋↄa :- ya kyɛ ka Sii Kasi maa wulisiri ya ya beebu zaa soori, ka ya ku tum la ninsaala kↄribeeri boorimma tuma.
48005017	Dama ninsaala kↄribeeri ŋↄn za'asiri bunseela ka Siiya Kasi boora, ka Siiya Kasi mun ŋↄn bu boori bunseelli la ka kↄrisi gba boora. Sↄya ayi wa mari taaba dimni, ka dinŋↄ wulisiya, ni, ya ku toaai n-niŋi yan boori seem.
48005018	Ka ya mun yi dↄli la Sii Kasi maa wulisigu la, dinŋↄna ya ku laa m-bɛ fukumsi zaaligudima maa suulinsi ni.
48005019	Ninsaala kↄrisi tuma ŋↄn bɛ seem kur yi paalu ni. Zina da'ari tuma n nyɛ a, ni kyↄ'ansi beebu, ni ban bu mari ba mansi suŋŋa tuma zaa:
48005020	m-paasi buga gyeeŋŋu, ni soo, ni tiima tuma. Niriba leebri la dindaandima ka zabri taaba; ba zabri zinyuu, ka kyɛ ka ba suuri yisigra, ka mari tumbeeri teesa ni ba ti duusi ba mansi. Ba laa m-boori wↄliginsim.
48005021	Halli ba zabri nyuuri; ka laa n-nyuuri daam m-bugra; ka tumni tunkyↄ'ama, ni tumbeeri wa taabu baligu kam zaa. N yɛtti ya ni, kaman man daa pun daŋŋi n-yɛli ya seem la: ni, ban kam zaa bɛ anŋↄ taataabu beesigu maa ni ku ti di Naawunni naam faari.
48005022	Amaa Siiya Kasi beebu ni bɛ la hoo tiseaa kan wanni walisuma : wurilim, ni sufupeelim, ni sufudoaa n-nyɛ a, m-paasi sugru, ni nirilim, ni tunsuma tumpu, ni yɛdda niŋbu.
48005023	Niriba sigsiri ba mansi, ka mari ba mansi suŋŋa. Zaalisɛseaa ka ni n-galimni yɛla wa taataabu.
48005024	Ka ban kam zaa nyɛ la Kirisita Yisa dina pun zaŋŋi ninsaatiri teesa n-kpaasi n-tabli dↄpulli zugu n-ku - ana ni kↄribeeri boorimma zaa.
48005025	Siiya Vuusim Kasi maa tiri ti la nyↄvuri; see ka u laa n-su ti nyↄvuya maa sↄya zaa gba.
48005026	Faasee ka ti kyɛ ti karimbaani m-basi; ka ti di laa n-yisigri taaba sufu, n-zabri nyuuri ni taaba m-paasi.
48006001	M mabiisi, sↄ yi tumni taalli ka ya baŋŋi lala, see ka yarima ban mari Siiya Kasi maa nin zaŋŋi u n-zaali n-wulisi u din tu; amaa faasee ka ya niŋi lala maa baalimm baalimm. Nyin gↄsim i mammaŋŋa suŋŋa, din nin kyɛ ka nyin gba di kpɛ zamsigu puuni.
48006002	Ya suŋŋma n-zi taaba zitibsa, ka ya yi tumni lala, ya nin dↄlisi Kirisita Masiiya zaaligudima zaa.
48006003	Sↄ yi teesi, ni, u nyɛ la bunseelli ka mun siri pa bunseelli, di daama kur yↄmsiri la u mammaŋŋa.
48006004	Kyɛ ka sↄkam zaa zamsi m-baŋŋi u mammaŋŋa tuma an nyɛ seem; an dee n-yi nyɛ la bunsuma, dinŋↄna u nin toaai n-nyu bara di zugu: ka mun ku zaŋŋi u yɛla n-ŋmamsi u taraansↄ gba ŋↄn tum seela.
48006005	Dama sↄkam zaa ziiri la u mammantoori ziiri.
48006006	Ba yi zaŋŋni Naawunni lahabasuŋŋu maa n-wulisiri sↄa, ŋↄn purigma u bunsuma n-tisi u karimba maa.
48006007	Yan di yↄmsiri ya mammansi, ka Naawunni pa la ban niŋni sↄ ansarisi; ka nira yi buri bunseela, ana ka u nin ti kyɛa.
48006008	Sↄ yi buri ningbina kↄrisi beesigu bumbura, u nin ti nya sa'aŋŋu antaam di zugu; u mun yi buri la Siiya Kasi bumbura, lala nin kyɛ ka u ti nya nyↄvuriseaa kan ka naari.
48006009	Dizugu ti di kyɛ ka ti gyɛ tunsuma tumpu zugu; ka ti yi bu kyɛ tuma maa m-basi, saha kyɛnni na ka ti nin nya ti antaam.
48006010	Ka dinzugu, soori ŋↄn kur yoaai n-ti ti maa zugu, faasee ka ti tumni suŋŋa n-tiri sↄkam zaa, ka di mun di tam la ti yiri dima maa ban nyɛ yɛdda niŋniba la.
48006011	Kur gↄsima man ŋↄn zaŋŋi n mammaŋŋa nuu n-sↄbri bakyi kↄbkarakara seem n-ti ya na :-
48006012	Ninvugseeba ban kur mugsiri ya ya gunibu zugu maa n nyɛ ban kur boori ni ba wulisi ba mansi ka nyu kafuga zaŋŋi n-kyaŋŋi ningbina yɛla. Ban niŋi seem gbinni kur nyɛ la, ni, din nin kyɛ ka niriba ku namsi ba Kirisita dↄpulli maa zugu.
48006013	Halli ninvugseeba ban guni maa bu wumni n-tiri fukumsi zaaligudima maa; ba boori la ya guni ka ba yi nyu bara, ni, ya daa wum n-ti ba zaŋŋi n-kyaŋŋi ningbina yɛttↄ'a wa yɛla.
48006014	Amaa man ŋↄna, m bu boori n nyu la bara bunseelli kam zugu, di yi pa la ti Dugma Yisa Masiiya dↄpulli la zugu kↄkↄa. U dↄpulli wa zugu ka duniya wa nyɛ la bunkpiiŋŋu n-ti ma, ka man gba nyɛ bunkpiiŋŋu n-ti duniya.
48006015	Di pa la mugsigu kaman nira guni, bee, u bu guni; din kur mugsi nyɛ la i kur maali n-niŋi bumpaalli.
48006016	Ninvugseeba ban kur dↄli soori wa, alaafɛ ni sufudoaa nin bɛ ba saani: halli ka laa m-bɛ niriba zaa saani ban nyɛ Izraɛli dima halaali n-ti Naawunni la!
48006017	Din baasi nyaaŋŋa: sↄ di laa n-ti ma yɛlimugsa m-paasi, dama kyisiseesi an bɛ n ningbina ni wa wulisiya, ni, n nyɛ la Yisa Kirisita nira.
48006018	M mabiisi, ti Dugma Yisa Kirisita Masiiya zaŋŋma u piinisuma n-niŋi ya zaa sufu ni! Ammi.
49001001	Man Pↄla n sↄbri gbaŋŋu wa n-tiri ya. Mani n nyɛ Yisa Kirisita Masiiya tuumu, Naawunni wurilim zugu. N sↄbri n-tiri yarima, Naawunni niriba, yaseeba ban bɛ Ԑfɛsusi tiŋŋa n-niŋi Kirisita Yisa yɛdda.
49001002	Ti Ba Naawunni ni ti Dugma Yisa Kirisita nin ti ti ya piinisuma, ni sufudoaa zaa.
49001003	Pɛ'abu bɛ ni n-ti Naawunni, sↄ ŋↄn nyɛ ti Dugma Yisa Kirisita Ba la: ŋↄn Naawunni tiri ti u bunsuma zaa an yi u Sii maa saani arizana puuni na, tirim ŋↄn bɛ Yisa saani maa zugu.
49001004	U daa yiisi ti ni, n-niŋi ti u maŋtoori dina pↄi, ka naayi naam duniya wa. U daa yiisi ti lala, ni ti ti leebi u dina, m-bɛ kasi, ka laa n-ka taalli u saani. U wurilim zugu
49001005	ka u daa pun daŋŋi n-niŋi din nin kyɛ ka ti leebi u biisi, Yisa Masiiya zugu, ka di dↄli la u yuubu maa ŋↄn boori seem la.
49001006	Lala zugu ka pɛ'abu zaa sum la ni ŋↄna, ŋↄn daa zaŋŋi u gyirima piini n-ti ti la zugu, ka daa niŋi lala u Bii maa saani, dama u wuri la u Bii maa pam.
49001007	Ŋↄn Naawunni biwuttigu puuni ka ti mari fa-m-basi u ziim la zugu; tumbeeri kyɛ-m-pɛŋŋi ka ti mara, ka di zaa nyɛ la Naawunni piiniseaa tin bu sum ni ka la, ka u ti ti.
49001008	Halli u daa ti ti lala piini maa zaa, ka laa n-ti ti bamsim ni miilinsi zaa.
49001009	U daa laa n-wulisi u yuubu yɛla m-paasi, nti kyɛ ka ti baŋŋi a yɛlisↄ'ara zaŋŋi n-kyaŋŋi u beesisuŋŋu la. Yɛla wa zaa ka u daŋŋi n-zaŋŋi n-dↄlisi Kirisita,
49001010	ka daa maali anŋↄ zaa siri, ni a ti naayi tum n-naai. Lala nin niŋi, a saha yi ti paai la. Ka laa m-maali siri, ni arizana ni tingbaŋŋu buna zaa ti la'am taaba, ka Yisa naayi su a zaa fukumsi.
49001011	Tↄ: ŋↄn Yisa saani ka ba daa yiisi ti gba, hoo Naawunni ŋↄn daa pun zaali di seem la. Dama u maanni la bunseelikam ni di dↄli u sufu yuubu ŋↄn boori seem.
49001012	Ka di nin kyɛ ka tirima nin leebi hoo pɛ'abu ni gyirima n-ti u - tirim ban daŋŋi m-mari tama Kirisita saani la.
49001013	Ka yarima gba daa wum yɛlimaŋni yɛttↄ'a, Naawunni yɛligu tuliginsim lahabasuŋŋu la. Ka yan daa niŋi yɛdda la, ya daa deaai Naawunni Sii Kasi la hoo daalimni din wulisiri, ni, Yisa su ya yɛla. Halli Naawunni daa pun basi noori, ni, u nin niŋi lala.
49001014	Lala Sii Kasi maa bɛ la ti saani n-wulisiri, ni, u nin kyɛ ka ti di faari; ni, u nin kyɛ ka ba yↄ ti samni n-fa ti m-basi; ni, u nin kyɛ ka ti yɛla kyɛ ka pɛ'abu bɛ ni n-tiri Naawunni.
49001015	Dinŋↄ zugu man gba bu kyɛ pɛ'abu ya zugu, man ŋↄn daa wum, ni, ya niŋi ti Dugma Yisa yɛdda sahanseaa la, halli ni zuna. Ka n laa n-wum yan wuri Naawunni niriba zaa seem la. Dinzugu n puusiri Naawunni n-tiri ya saha kam, ka teaari ya yɛla n wunsusigu ni.
49001017	Ti Ba Gyirima Zaa Daana! - Naawunni n nyɛ u n-ti ti Dugma Yisa Kirisita; ti mun susiri u, ni, u tim ya u Siiya, ka u wulisi ya yɛm ka kasigi u yɛlitibsa n-ti ya, ka kyɛ ka ya maali m-baŋŋi u yɛla m-paasi.
49001018	Ka n laa n-susiri, ni, ya sufu nin nya ninneesim ka ya baŋŋi tama seaa zugu ŋↄn booli ya la, ka ya laa m-baŋŋi ya faari ŋↄn ya zoaai seem m-mari gyirima la, n-tiri yaseeba ban nyɛ ŋↄn Naawunni dina maa.
49001019	M-paasi, ya nin baŋŋi u yiiko ŋↄn kpeem seem halli n-ti yakki, n-tiri tiseeba ban niŋi u yɛdda la.
49001020	U lala yiiko wa ka u daa zaŋŋi n-tumni tunkpeema n-tiri Kirisita, ka neaai u kum ni. Ka daa laa n-zaŋŋi u n-ziili ŋↄn Naawunni nudirigu zizii maa ni, arizana naam gyirima puuni.
49001021	Ka di gaari naam zaa, ni yiiko zaa, ni kpamma ni gↄmnanti zaa fukumsi marigu. Yuseaa ka ni ka ba putti sↄ n-gaari ŋↄn Yisa yuuri; ka di pa la beesigu kanŋↄ ni kↄkↄa, amaa ni kan na ya kyɛ na la ni gba.
49001022	Naawunni siri zaŋŋi bunseelikam n-niŋi ŋↄn Yisa napↄna ni, ni u ti noora; ka yiisi u, ni u leebi zuguraana nti su yɛttↄ'a zaa fukumsi n-ti baseeba ban la'am n-dↄli Naawunni la.
49001023	Ba lala la'aŋŋu maa nyɛ la u ningbiŋŋu; ŋↄn Yisa paali la seelikam, ya'ari kam, ka u niriba la'aŋŋu maa puuni ka u bɛ ni, ka paali ka zaa.
49002001	Yarim muna - ya galinsi ni ya tumbeeri taalli daa ku ya.
49002002	Anŋↄ zaa puuni ka ya daa bɛ ni, yan daa dↄli duniya wa yɛla soori maa, n-gyeemni Sibɛsↄ ŋↄn su saazugu ni pɛsigu fukumsi. Pampaŋŋↄ ka ŋↄna na tumni ban bu wumni Naawunni noori la sufu ni.
49002003	Halli tirim zaa gba daa bɛ la ban puuni sahaseaa, n-tumni la ti tumbeeri beesigu ŋↄn daa boori seem, n-dↄli ka boorimma ni ka teesa. Hoo banla, duniya wa ala'akyi dima n daa nyɛ ti gba. Sɛseelli daa bu sumni ti, na'ala Naawunni sugyeaa ni tubdarigri.
49002004	Amaa Naawunni wurilim daa galisi ka u nambↄzↄrigu daa zoaai, ka u mari n-ti ti.
49002005	Ka lala zugu u daa kyɛ ka ti la'am Masiiya saani n-neaai kum ni, halli ni ti tumbeeri daa ku ti maa zaa yↄri. Piiniseaa tin bu sumni ka la zugu ka ya nya tuliginsim.
49002006	Ka ŋↄn Naawunni daa kyɛ ka tin ni Kirisita Yisa yisigi, n-zaŋŋi ti n-ziili ti, ni tirim ni ŋↄn zaa zi ŋↄn Naawunni saani u naam zizii maa ni saazugu.
49002007	U niŋi lala ni di ti kyɛ ka yuuma an kyɛnni na la dima nin ti baŋŋi u piiniseesi an ka taabu la yɛla, ni, ŋↄn zↄ ti namboo seem, Kirisita Yisa zugu.
49002008	Dama piiniseaa tin bu sumni ka la zugu ka ya nya tuliginsim, ya yɛdda niŋbu zugu. Ka di pa la ya mammantoori yiiko zugu: piini maa yi la Naawunni saani n-ti ya na.
49002009	Pa ya tuma zugu; dinŋↄna sↄ di nyu bara dizugu.
49002010	Dama Naawunni nuusi tuma n nyɛ ti, ka u maali ti la Kirisita Yisa saani. U maali ti, ni ti tumni la tunsuma - tunseesi Naawunni ŋↄn pun daŋŋi n-zaali ni ti ti tumni maa.
49002011	Ya teaama, ni, sahanseaa sa ya daa pa la Naawunni niriba, ka ninvugseeba ban boonni ba mansi, ni, 'gunibu dima' daa tuuri ya, ni, 'yↄkↄla dima'. Ya ningbiŋŋu yɛla n-daa la, hoo ba gunibu la gba nyɛ la ninsaala nuusi ŋↄn guni ba seem la.
49002012	Ka laa n-teaai, ni, lala saha maa ya daa ka Masiiya, ya daa pa Izraɛli butiri niriba, ka pa seeba ban daa su faari diibu yɛla. Faari wa ka Naawunni daa basi noori, ni, u ti ti bana. Ay! - ya daa bɛ la duniya wa ni hoo seeba ban ka tama, ka laa n-kↄŋŋi Naawunni.
49002013	Ya siri daa wa'a ni Naawunni, amaa pampaŋŋↄ ya bɛ la Kirisita Yisa puuni, pampaŋŋↄ ya yi pↄtti Naawunni saani na, ŋↄn Masiiya ziim maa zugu.
49002014	Zaŋŋi n-kyaŋŋi Izraɛli dima ni ban pa Izraɛli niriba yɛla muna - ŋↄn Yisa mammaŋŋa nyɛ la ti sufumaasim ni ti alaafɛa, ŋↄna la'asi babayi maa taaba n-niŋi nangbanyinni. U daa sa'am din daa waligi ba ni taaba hoo goomni m-bɛ ba sunsukkuni la, ka zaŋŋi u maŋtoori ningbiŋŋu m-maai dimni la.
49002015	U daa zaŋŋi u ningbina n-tum lala ni u ti baasi zaalikurigu maa yↄri, dama ka daa dↄli la zaalikpana ni kaya sↄya. U daa laa n-tum lala ni u ti la'am zuliya buyi wa u saani na, m-maali n-naam ninvugyinni, bumpaalli, ka lala daa zi sufudoaa ni alaafɛ na.
49002016	Ka lala ningbiŋŋu yinni wa ni ka u daa kpaasi n-tabli dↄpulli maa zugu, ka daa zↄ babayi la sindaani Naawunni saani, dama u daa zaŋŋi u mammaŋŋa n-kpiisi dimni maa.
49002017	U siri daa kyɛ na m-mooli lahabasuŋŋu, ni, sufudoaa bɛ ni n-tiri yaseeba ban daa wa'a la, ni ban daa bu wa'a la gba.
49002018	Ŋↄna n nyɛ sↄseaa ti bayi zaa ŋↄn la'amni n-dↄla m-paari ti Ba Naawunni saani la, ka ŋↄn Naawunni Siiya nyɛ la Sii yinni ka suŋŋni ti.
49002019	Dizugu ya laa m-pa tinzundima, bee, tinseaa saamma: ay! - ya yi la'am n-nyɛ la Naawunni niriba, halli u yiri dima n nyɛ ya gba.
49002020	U yiri wa mun mɛ n-tↄm nyeebsuŋŋu zugu, di nyɛ la u tuumudima ni anabidima maa; ka ka sunsukkugri kan gbaari ka zaa la nyɛ la Kirisita Yisa mammaŋŋa.
49002021	Ŋↄn Yisa zugu ka yiri maa zaa gbaai taaba n-du n-leebi gyeeŋŋu yiri kasikasi, n-tiri ti Dugma.
49002022	Ka ŋↄn saani yaasa ka yarima gba la'amni n-leebri la ya'aseaa Naawunni ŋↄn nin kpɛ m-bɛ ni, u Sii Kasi maa zugu.
49003001	Dinŋↄ zaa zugu ka man Pↄla gbaantiri n-susira - man ŋↄn bɛ dansarika duu ni Kirisita Yisa zugu. Ka di nyɛ la yaseeba ban pa Yɛhudiya dima suŋŋsim maa zugu ka n susira.
49003002	- N siri mi halli, ni, ya pun wum Naawunni ŋↄn zaŋŋi tunseaa n-zaali ma, ni, yarima zugu ka u dↄli la u wurilim soori ka kyɛ ka n suŋŋni ya.
49003003	Ka laa m-mi, ni, kana n nyɛ yɛlisↄ'ariseaa kan yi paalu n-ti ma, dama m pun sↄbi lala beela n-ti ya.
49003004	Dinŋↄ nin kyɛ ka ya karim man ŋↄn daa sↄbi gbanseaa la, nti baŋŋi man ŋↄn mari bamsim seem zaŋŋi n-kpa Kirisita yɛlisↄ'ara maa.
49003005	Yɛla wa daa bu yi paalu n-ti ninsaalidima saha din gaari la ni; ay! - di daa pa la hoo Naawunni Sii maa ŋↄn zaŋŋni a pampaŋŋↄ n-wulisiri n-tiri Naawunni tuumudima ni anabidima seem la.
49003006	Yɛla wa gbinni muna - di nyɛ la : ni, lahabasuŋŋu maa zugu nin kyɛ ka ban pa Yɛhudiya dima maa ni Yɛhudiya dima maa zaa nin la'am n-di faari maa. Ba nin la'am n-labgi ningbiŋŋu yinni, ba nin la'am n-nyari bunsuma, bunseesi Naawunni ŋↄn basi noori, ni, u nin tisi la zaa.
49003007	Lala lahabasuŋŋu tuma ka man tumna: Naawunni wurilim piini zugu ka n deaai tuma wa ka leebi u tuntumna, pa m mammaŋŋa zugu; ŋↄn Naawunni n daa zaŋŋi u yiiko n-kpeesi ma, ni n ti tumni lala.
49003008	Man muna - halli ni Naawunni niriba zaa ŋↄn gaari ma zaa yↄri, u daa zaŋŋi piini wa n-ti ma na, ni n ti moonni lahabasuŋŋu n-tiri ban pa Yɛhudiya dima la. Ka lala ka ba ti baŋŋi Kirisita nya'asim ŋↄn tibsa seem, halli ni sↄ ku toaai m-baŋŋi di gbinni zaa yↄri.
49003009	Naawunni n daa naam duniya maa zaa, ka yɛla wa soori daa sↄ'ai u saani sahakam: ka yɛlisↄ'ara wa ka n yɛtti paalu ni, ni ya nini ti neaai.
49003010	Naawunni daa niŋi lala, ni u ti kyɛ ka pampaŋŋↄ u yɛm nin ti dↄli la u nyaandↄliba ban la'amni n-gyeemni u la, m-paai saazugu naama ni yiiko dima.
49003011	Di zaa nyɛ la hoo ŋↄn Naawunni ŋↄn daa pun gbaai seem, ka ti Dugma Yisa Kirisita puuni ka u lala sufuyuubu yɛla yiiri paalu na.
49003012	Ŋↄn Yisa zugu, ni ti yɛdda ŋↄn bɛ u ni la zugu, ka ti nya soori ni ti nin toaai m-paai Naawunni saani na ka bu zↄri dabeem, ka vi ka ti.
49003013	Anŋↄ zaa zugu ka n yɛtti ya, ni, yan di gbarigri beesigu ni, man ŋↄn namsiri ya zugu la zugu, dama lala nyɛ la duusigu n-ti ya.
49003014	- Tↄ, ka di nyɛ la anŋↄ zaa zugu ka n gbaantiri n-susiri ti Ba Naawunni.
49003015	Ti Ba n siri nyɛ u, ka di zugu ba boonni ŋↄn Naawunni ŋↄn su sↄkam zaa maa lala: arizana ni, ni tingbaŋŋu ni gba, ka ba boonni ba, ni, 'dↄ'am yinni babiitiri'.
49003016	N susiri u ni, ni, u nin kyɛ ka u Sii Kasi maa ti kpamsi ya ya sufu ni, hoo u maŋtoori gyirima ŋↄn tibsa n-veela seem.
49003017	Ka n laa n-susiri, ni, Kirisita nin bɛ ya sufu ni la, ya yɛdda niŋbu zugu; ka lala nin kyɛ ka wurilim nin kyɛ ka ya zɛ yummu, hoo tiiya kan mari nya'asuma, bee duu kan mari nyeebkpeema.
49003018	Ni, ya nin mari yiiko, yan ni Naawunni niriba zaa, n nin nyaŋŋi m-baŋŋi Yisa wurilim ŋↄn yɛlima seem, n-wa'a seem, n-du seem, n-zulim seem zaa, halli ni di siri yakki n-gaari ti bamsim zaa zugu gba. Lala bamsim nin kyɛ ka Naawunni beesigu zaa paali ya, ka ya mun beesigu nin wulisi Naawunni yɛla zaasa.
49003020	Tↄ: ka dinŋↄna Naawunni mari yiiko din nin toaai n-tumni n-gaari tin susi seem, bee, tin teesi seem maa zaa, ka u lala yiiko m bɛ ti ni n-tumna.
49003021	Lala gyirima ni duusigu ka u nyaandↄliba la'amni n-tiri u, Yisa Kirisita Masiiya puuni, beoo kam, yuumni kam, halli ni saha din ka tↄriga. Ammi.
49004001	Man bɛ sarika ni ti Dugma yɛla zugu, ka n bɛlimni ya ni, ni, ya mari beesiseaa din sumsi ya, dama ŋↄn Naawunni booli ya u saani na.
49004002	Ya bɛ baalimm n-sigsi ya mansi, m-mari sugru ni taaba, ka kyɛri taaba taalli wurilim zugu.
49004003	Ya kpaŋŋma ya mansi m-mari nangbanyinni, hoo Naawunni Sii maa ŋↄn yi zaŋŋi u bansi m-ba ya ni taaba.
49004004	Ti zaa nyɛ la ningbiŋŋu yinni niriba, sii yinni dima, hoo ban daa booli ya na la ni ya ti mari tama yinni.
49004005	Ya Dugma yinni ka ya gyeemna, yɛdda yinni ka ya niŋna, Naawunni kↄsuubu yinni ka ba daa su ya.
49004006	Naawunni yinni mun n nyɛ ti zaa Ba, ka u gaari sↄkam, ka tumni sↄkam ni, ka bɛ sↄkam zaa ni.
49004007	Amaa ti sↄkam deaari u piini u piini, hoo Kirisita ŋↄn putti a n-tisiri seem la.
49004008	Lala zugu ka di sↄbi n-dooli, ni :- "Ŋↄna n daa du saazugu; Di saha ka u daa gbaasi niriba pam, Ka daa zaŋŋi piini n-tisi niriba."
49004009	Tↄ. Daŋŋni, ni, 'U daa du saazugu': di gbinni nyɛ la bↄa? - di pa la, ni, u daa daŋŋi n-sigi la duniya wa tiŋni na gba?
49004010	Ninvugsↄ ŋↄn daa sigi na maa, di daama n daa nyɛ sↄ ŋↄn daa laa n-du saazugu n-gaari halli nti kpɛ arizana puuni la, ni u ti paali ya'ari kam zaa.
49004011	Din pa, ni, 'u daa zaŋŋi piini n-tisi': di mun gbinni nyɛ la bↄa? - ni, ŋↄna n daa ti seeba tuumudima tuma, ka laa n-ti seeba anabi tuma, seeba mun moonni la lahabasuŋŋu maa, seeba yaasa n niŋi kpamma ni karimbadima.
49004012	Ba deaari la piini wa, ni ba ti sɛ'asi Naawunni niriba ni ba tumna, ka Kirisita ningbiŋŋu maa nin ti mɛa.
49004013	Halli nti paai sahanseaa ti zaa ŋↄn ti ya niŋi nangbanyinni ti yɛdda niŋbu maa ni, ka naayi baŋŋi Naawunni Bii maa yɛla. Lala ka ti nin kyɛ biilim n-la'am n-leebi ninvugkurigu m-bɛ hoo Naawunni ŋↄn boori zaa, ka naayi ŋmanni la Kirisita ŋↄn bɛ seem la zaa.
49004014	Ka ti ku laa n-nyɛ bileesi, ti ku laa n-dↄli wulisigu balibubalibu hoo pɛsigu ŋↄn zɛ ti yↄriyↄri seem; ti ku laa n-kyɛ ka yↄsimyↄmsiriba nin ma'ai ti ziri n-yↄmsiri ti.
49004015	Ay! - Ti nin lee n-yɛtti yɛlimaŋni, wurilim zugu. Ti nin zoaai na m-paai ŋↄn Kirisita ŋↄn sa'ai seem, dama u nyɛ la ti zaa zuguraana.
49004016	Ŋↄn siri nyɛ zugu maa, ka tirim mun nyɛ la u ningbiŋŋu tuga. Ŋↄn zugu ka ti zaa la'am n-nyɛ yimmu, dama u siri nyɛ la ti zugu. Ŋↄn saani ka ti zoaari m-meeri taaba ka nyari yaa ni kpeeŋŋu di zugu. Ningbiŋŋu wa ya'ari ni tugri kam zaa mari yiiko n-tumni ka tuma ŋↄn nyɛ seem. Ka di zaa nyɛ la lala wurilim zugu.
49004017	N yɛtti ya la nŋↄa :- n kukↄri ka n yɛtti ni, Naawunni zugu, ni, yan di kyɛ ka ya beesigu na bɛ la hoo ban bu mi Naawunni la ŋↄn bɛ seem, ba sufu ni teesiyↄya ziilinsi zugu.
49004018	Dama ban bu mi din m bɛ ni; ba bɛ la yɛla ni, ka na zi Naawunni nyↄvuri ŋↄn nyɛ seem, ba ziilinsi ni ba tuppuwumni zugu.
49004019	Ba ba'a laa n-ka ba soori ni, ka yi tuusi, bee, ka bu tuusi? Ba zaŋŋi ba mansi n-ti yɛlibeeri balibu kam n-kpalim m-boori m-paasi, dama ba sufu boorimma nla.
49004020	Amaa pa lala ka yarima n daa bamsi Kirisita soori maa!
49004021	Ay! - Yan daa wum u yɛla ka daa deaai u wulisigu maa, yɛlimaŋni din bɛ Yisa saani la zugu n-daa la.
49004022	Ba daa wulisi ya, ni, yan daa nyɛ ninvugseeba sahanseaa la, lala niriba daa bɛ la baasiyↄri soori ni, kↄribeeri ni yↄmsa zugu; ni, ya zaŋŋma lala ninvugkura beesigu maa m-basi.
49004023	Ni, ka kyɛ ka ya teesa leebi teesipaala.
49004024	Ni, ka lala ya nin maali n-naam n-leebi ninvugpaala Naawunni zugu. Halli ya nin leebi ninvugveela, yɛlimaŋni dima kasikasi.
49004025	Dinzugu see ka ya kyɛli ziri; ni, "sↄkam yɛtti yɛlimaŋni n-tiri u taraana", dama ti zaa nyɛ la ningbiŋŋu yinni tuga.
49004026	Ni, "Halli ni ya sufu yi yisigi, yan di tum putoo."; yan di kyɛ ka ya sugyeaa yuui halli ka wuntaŋŋa ti lu.
49004027	Yan di tiili dariga n-ti Sintaani.
49004028	Ŋↄn yi zuuri zaa kyɛli zuubu ka zaŋŋi u nuusi n-tumni tunsuma: di nin kyɛ ka u mari bunseesi ka u nin toaai n-zaŋŋi n-suŋŋi ban kↄŋŋni la.
49004029	Yan di tↄ'asiri yɛttↄ'abeeri; ya tↄ'asim yɛttↄ'asuma an nin suŋŋi yan tↄ'asiri n-tiri seeba maa, ni seelli din nin niŋi ba anfaani.
49004030	Yan di kyɛ ka Naawunni Sii Kasi maa sufu sa'am ya beesiyↄri zugu, dama ŋↄn daa daalim ya n-wulisi, ni, ya nyɛ la Naawunni dinni, ni, ya maali la siri nti fa-m-basi dabsiri daari.
49004031	Ya yim putoo ni, ni sufu yisigri ni sufugyeaa zaa ni, ni yɛttↄ'abeeri ni nyaanzum ni; halli ya kyɛli yɛlibeeri zaa yɛla.
49004032	Amaa ka ya wuri taaba, ka mari nirilim ni taaba, n-zↄri taaba namboo, ka kyɛri taaba taalli hoo Naawunni ŋↄn kyɛ ya taalli m-pɛŋŋi ya seem la, Kirisita zugu.
49005001	Dizugu ya kyɛ ka ya beebu ma'asiri la Naawunni ŋↄn bɛ seem la, dama u wuri ya hoo u biisi, ka biwuttigu kam ma'asiri la u ba.
49005002	Ya kyɛ ka ya beesigu zaa kur nyɛ la wurilim, hoo Kirisita ŋↄn daa wuri ti ka zaŋŋi u maŋŋa m-maali n-tisi Naawunni, nti kyɛ ka ŋↄn Naawunni daa wum u sara wa nya'asim.
49005003	Amaa yan di kyɛ ka zina bɛ ya ni, bee da'ari tuma bee zinyuu - halli yan di kyɛ ka ba tↄ'asiri m-boonni anŋↄ taabu yuya ya saani, dama anŋↄ bu sumni Naawunni niriba.
49005004	Ya yɛttↄ'a muna - yan di kyɛ ka gyɛrilim bɛ a ni, bee yɛttↄ'abarima, bee deenyↄya - anŋↄ zaa gba bu sumsi ya, amaa pɛ'abu ni puusigu yɛla ka ya yɛtta.
49005005	Ya baŋŋma dinŋↄa : zinyuu daana n nyɛ sↄ ŋↄn gyeemni la buga, ka ŋↄna ni zina nira ni da'ari tuntumna - ba sↄkam ku la'am n-di faari n-kpɛ Naawunni naam ni, din nyɛ Kirisita dinni la.
49005006	Tↄ: ka dinŋↄna yan di kyɛ ka sↄsↄ zaŋŋi u yɛttↄ'ayↄya n-yↄmsi ya; dama lala zugu ka Naawunni sufuyisigri paari ban bu wumni u noori la.
49005007	Dinzugu yan di la'amni lala niriba saani.
49005008	Dama ya daa bɛ la zibsim ni saha din gaari la, amaa pampaŋŋↄ ya yi bɛ la ti Dugma neesim ni. Ya kyɛ ka ya beesigu nyɛ la neesim dima dinni.
49005009	Neesim din bɛ ya ni zugu, ya tumni la din veela, ka din mari la yɛlimaŋni ka tu la.
49005010	Ka ya booma m-baŋŋi din pɛligri ti Dugma sufu.
49005011	Yan di kyɛ ka ya la'am banŋↄ saani n-tumni din taasiri zibsim yɛliyↄya na la, amaa ya yiisim tuma wa paalu ni n-wulisi a beeri ŋↄn bɛ seem.
49005012	Dama tunseesi niriba wa ŋↄn sↄ'ari n-tumni la muna - halli sↄ yi tↄ'asi a yɛla, di nyɛ la vi.
49005013	Amaa seelli zaa neesim ŋↄn neaai n-niŋi maa bɛ la paalu ni,
49005014	dama neesim n kyɛ ka ti nyari seelikam. Dizugu ka ba yɛtti, ni :- "Nyin gↄgbisira wa, doaama! Neaam kum ni! - Ka Kirisita nin ti neaai na n-ti i."
49005015	Anŋↄ zaa zugu, ya baŋŋma yan bɛ seem suŋŋasuŋŋa; di tumni gyɛrilim, amaa ka ya tumni yɛm tuma.
49005016	Zuna muna - dabsibeeri saha nla, ka dizugu yan zaŋŋma ya saha zaa n-niŋni suŋŋa.
49005017	Dizugu yan di leebi gyɛra, amaa ya baŋŋma ti Dugma ŋↄn boori seem maa ka tumni lala.
49005018	Yan di nyuuri daam m-bugra, dama galagala yɛla nŋↄa, amaa ya kyɛ ka Naawunni Siiya paali ya.
49005019	Ya yuumni n-tↄ'asiri n-tiri taaba - Naawunni Litaafi la yuuma, ni pɛ'abu yuuma, ni yuunseesi Naawunni Siiya ŋↄn wulisi ya maa ka ya yuumna; ya sufu ni ka ya yuumni lala n-tiri ti Dugma.
49005020	Naawunni nyɛ la ti Ba; ya puusim u 'taari' bunseelikam zugu, ni sahakam, ti Dugma Yisa Kirisita Masiiya yuuri ni.
49005021	Ya tim Kirisita gyirima, ka wumni n-tiri taaba :-
49005022	Pↄ'aba, ya wumni n-tiri ya siridima kpaaŋŋu la, hoo yan wum n-ti ti Dugma seem.
49005023	Kirisita bɛ la u niriba saani hoo zugu ŋↄn bɛ ningbiŋŋu saani seem la, ka u nyɛ la ningbiŋŋu maa tuligra: lala ka doowa n nyɛ hoo zugu n-ti u pↄ'a.
49005024	Hoo u niriba ŋↄn wumni n-ti Kirisita seem, lala ka di sumsi ni pↄ'aba gba wumni n-ti ba siridima seelikam puuni.
49005025	Ya dↄppa muna - ya wuri ya pↄ'aba hoo Kirisita ŋↄn daa wuri u niriba seem, n-zaŋŋi u maŋŋa n-tisi ba zugu.
49005026	U daa niŋi lala ni u ti kyɛ ka ba leebi Naawunni niriba kasikasi, ka su ba koom m-peaai ba, yɛligu maa zugu.
49005027	Yaasa, u daa niŋi lala ni u ti zaŋŋi ba n-ti u maŋŋa: ba nyɛ la hoo u maŋtoori pↄ'a, pↄ'aveelli ŋↄn ka lasim, bee da'ari, bee lala yɛlibeoo zaa, nti bɛ u dinni ka ka galiŋŋu.
49005028	Lala gba ka di sum ni dↄppa wuri ba toori pↄ'aba, hoo ba mammaŋŋa ningbina. Ŋↄnkam wuri u pↄ'a wuri la u maŋŋa.
49005029	Ya bu nya? - sↄ n ka ni n-yaai u mammaŋŋa ningbiŋŋu: ay! - ba yi lee m-mari ka la suŋŋa, hoo Kirisita ŋↄn mari u niriba suŋŋa seem la.
49005030	Dama tirima, u niriba maa, nyɛ la u ningbiŋŋu tuga, ni ka ya'a.
49005031	Ni, "Dinŋↄ zugu ka doo nin kyɛ u ba, ni u ma, ka di pↄ'a ka ba la'am m-bɛ ni kaman bunni yinni."
49005032	Dinŋↄ baŋŋni tↄ ni; man mun yɛtti, ni, di wulisiri la Kirisita ni u niriba yɛla, ni, ba nyɛ la bunni yinni.
49005033	Amaa yarim gba, see ka ya sↄkam zaa wuri u pↄ'a hoo ŋↄn wuri u mammaŋŋa seem la, ka u pↄ'a maa mun nin ti u sira gyirima.
49006001	Biisi, ya wumni n-tiri ya ba ni ya ma dima, ti Dugma zugu; dama dinŋↄ n nyɛ din tu.
49006002	Ni, "Tim i ba ni i ma gyirima." - ya yi dↄlisi Litaafi zaalikpana n-ti paai kanla, kana n di toonni ka mari nangbambasiri zaŋŋi n-kyaŋŋi laara yɛla.
49006003	Dama di laa n-yɛtti, ni, "Lala ka i nin kpalim i nyↄvuri ni n-yuui tingbaŋŋu maa ni."
49006004	Yarim biisi badima muna - yan di galimni ka tuuri ya biisi ka ba ti gyɛ suuri, amaa ya mari ba la suŋŋa n-wulisi ba n-kpaamni ba ti Dugma zugu.
49006005	Daaba, ya wumni n-tiri ya duniya wa dugmadima maa, ni gyirima ni ninzoaa. Yan zaŋŋma ya sufu zaa n-wumni n-tiri ba, hoo yan nin wum n-ti Kirisita seem la.
49006006	Ya gyeemni ba, pa la ban yi gↄsiri ya kↄkↄa, hoo ninvugseeba ban boori ni ba nya duusigu ninsaalidima saani, amaa yɛlimaŋni ni, hoo daaba ban nyɛ Kirisita dinni; ya tumni la Naawunni tuma ya sufu ni.
49006007	Ya tumni nimmoosi, hoo yan tumni n-tiri ti Dugma, pa la saala.
49006008	Dama ya mi, ni, ti Dugma nin yↄ sↄkam u tunsuma zugu, di daama yi nyɛ la daabri, bee, u pa daabri gba.
49006009	Yaseeba ban mari daaba la muna - hoo man yɛnni, ni, ba tumma n-tiri ya seem la, lala ka ya gba tumni ni n-tiri ba; ya kyɛli tulisigu ni mugsigu. Ya baŋŋma, ni, ya gba nyɛ la Kirisita daaba; yan ni ban zaa mari ya dugma yinni: u bɛ la arizana ni, ka nyɛ sↄ ŋↄn bu gaŋŋni nira ni nira.
49006010	Di zaa nyaaŋŋa, ya kpamsim ya mansi ti Dugma saani, ka kyɛ ka u yiiko titaari bɛ ya saani.
49006011	Ya yeema Naawunni gba'anu ka deaai u tↄppu neema zaa. Anŋↄ nin kyɛ ka ya nyaŋŋi Sintaani yↄmsigu putↄyam zaa.
49006012	Dama ti bu moori ni ninsaalidima, amaa saazugu yiiko dima ka ti zabra, ni saazugu naam dima, ni seeba ban su duniya wa fukumsi ka bɛ la zibsim ni la - halli siseeba ban bɛ saazugu m-mari yɛlibeeri yiiko la zaasa.
49006013	Dinzugu ya deaam Naawunni tↄppu neema zaa, ka lala nin kyɛ ka ya tuusi dabsibeoo daari tↄppu la n-zɛ deede; ka di zaa yi ti naai, ya nin nyɛ la ban nin kpalim n-zɛ ya gbaya zugu.
49006014	Dizugu ya zɛ deede. Ya looma ya seaa suŋŋa - yɛlimaŋni maa nyɛ la ya lala sɛlooriga; ka zaŋŋi gba'anu n-ta'ai ya nyaari - ya beesigu ŋↄn tuusi seem la nla.
49006015	Ya pirima mugrikpeema - di nyɛ la : ya maalim siri ni ya mooli sufudoaa lahabasuŋŋu maa.
49006016	M-paasi, Sintaani nin tↄ ya bugum piima, see ka ya mari bunni n-ta'ai a n-kpiisi a - ya yɛdda niŋbu mun nla.
49006017	Ka laa m-pili soogyadima kutti zupiliga - di nyɛ la : tuliginsim din ta'ari ya; ka zaŋŋi takoobi n-kyeera - Naawunni yɛligu maa ŋmanni la u Sii Kasi suu wa n-ti ya.
49006018	Ya mari wunsusigu sahakam, n-susiri m-bɛlimni Naawunni yan boori seelikam, Sii Kasi maa soori ni. Halli ya galima gↄgala gba, ni ya ti susira; yan bɛlimma u, ka teaai u u maŋtoori niriba zaa yɛla.
49006019	Ya laa n-susiri n-ti ma gba, n-yɛli Naawunni ka u ti ma yɛttↄ'a, man ŋↄn tↄ'asi saha kam gba, ni n ti zaŋŋi n sufukpeemni n-wulisi lahabasuŋŋu maa yɛlisↄ'ara ka a ti yi paalu.
49006020	Lahabasuŋŋu maa zugu ka n nyɛ ti Dugma tuumu n-zɛ u zaani n-tiri niriba, ka ba lↄ ma la kyↄrimi di zugu. Amaa ya susima n-ti ma, ni, n tↄ'asi paalu ni ka dabeem ka ma, hoo din sumsi ni n tↄ'asi seem.
49006021	Tikyikusi nyɛ la m mabisuŋŋu, ka laa n-nyɛ yɛdda daansↄ ŋↄn suŋŋni ma ti Dugma zugu, ka n wuri u pam. U yi ti paai ya na, u nin yɛli ya din bɛ ni maa zaa, ka ya gba baŋŋi n lahabaari - man ŋↄn nya seem la, ni man tumni seem maa zaa.
49006022	Lala zugu ka n tumni u ya saani na, ni u ti kyɛ ka ya baŋŋi ti yɛla, ka kpamsi ya sufu.
49006023	M puusiri ti mabiisi zaa: Naawunni paasim ba alaafɛa, ni wurilim ni yɛdda - anŋↄ zaa ka ti Ba Naawunni tisira, ni ti Dugma Yisa Kirisita Masiiya.
49006024	Naawunni paasim u piinisuma n-ti ya zaa ban wuri ti Dugma Yisa Kirisita Masiiya ka ya wurilim bu kpiira.
50001001	Gbaŋŋu wa yi la man, Pↄla, saani na - man ni Timↄti gba: tirim mun nyɛ Yisa Kirisita Masiiya daaba, ka ti sↄbri n-tiri ya Naawunni niriba, yaseeba ban bɛ Filipaai tiŋŋa ka bɛ ni ni Yisa Kirisita taaba, yan ni ya gyeeŋŋu kpamma ni ban suŋŋni ba zaa.
50001002	Ti Ba Naawunni tim ya sufudoaa ni alaafɛa, ŋↄn ni ti Dugma Yisa Kirisita.
50001003	N pɛ'ari la m Ba Naawunni saha kam zaa, n yi ti teaari ya yɛla sahanseaa maa.
50001004	Man yi puusi u saha kam, n susiri zaŋŋi n-kyaŋŋi ya zaa yɛla; ka n lala susigu bɛ la ni sufumaasim,
50001005	yan daa la'am n-suŋŋi ma zugu - ya suŋŋni ma zaŋŋi n-kyaŋŋi Naawunni lahabasuŋŋu tuma ziiya, piiligu ni halli ni zuna.
50001006	Dama n niŋi yɛdda, ni, Naawunni ŋↄn pun piili tunsunseesi ya saani la, u nin kyɛ ka a na kyɛnni tooni lala halli ni a naari, Kirisita Masiiya Dabsiri daari saha.
50001007	Ya bɛ la n sufu ni saha kam, ka di zugu di tuya, ni, n niŋi lala yɛdda zaŋŋi n-kyaŋŋi ya yɛla. Ya la'amni n-suŋŋni ma n-nyari Naawunni piinisuma. Di nyɛ la lala man ŋↄn lↄ la kyↄrimi seem ziiya, ni man ŋↄn gyɛrigi sarikatta maa tooni ka wulisiri lahabasuŋŋu maa yɛlimaŋni ŋↄn zɛ seem ziiya m-paasi.
50001008	Halli Naawunni mammaŋŋa nin sakki, ni, n sufu siri boori ya yɛla hoo Yisa Kirisita sufu ŋↄn boori ya yɛla nimmoosi seem la.
50001009	Ka man susiri Naawunni seem maa nŋↄa: ni, u kur kyɛ ka ya na maali n-wuri sↄkam pam, ka di dↄli la ya yɛm ni ya sufu ni bamsim an zoaai seem maa.
50001010	Lala nin kyɛ ka ya nin toaai m-baŋŋi din tu, halli nti paai Kirisita Dabsiri daari la; ka lala saha ya nin ti zaani, galinsɛseelli ka ni.
50001011	Di saha ka yɛlimaŋni tuma zaa nin paali ya, ka a taabu yi la Yisa Kirisita kↄkↄ saani na: di nin kyɛ ka pɛ'abu ni tibsim ti bɛ ni n-tiri Naawunni.
50001012	Tↄ: ka dinŋↄna, m mabiisi, m boori ya baŋŋi, ni, yɛttↄ'aseesi an paai ma na zaa - ay! a naari nyɛ la : ni, lahabasuŋŋu yɛla kur kyɛnni tooni.
50001013	Dama dinŋↄ n kyɛ ka sↄkam baŋŋi, ni, di nyɛ la Yisa Kirisita zugu ka ba lↄ ma kyↄrimi lala: halli Naaba Kambↄnsi maa ni ban kpalim zaa ti baŋŋi lala.
50001014	Ka ban daa lↄ ma maa zugu n kyɛ ka ti mabiisi pam maali m-mari sufukpeemni nti moonni Yɛligu maa paalu ni, dabeem ka ni: baseeba ban niŋi Yisa yɛdda pam niŋni lala.
50001015	Tↄ, seeba m bɛ ni n-niŋni lala karimbaani ni nyamaŋŋa zugu, ni ba yuuri ti du n-gaari ba taaba; ka seeba mun moonni Kirisita yɛla ba sufu ni yɛlimaŋni ni yɛdda zugu.
50001016	Ii, lala niriba siri moonni ka la wurilim zugu, dama ba baŋŋi, ni, di nyɛ la lahabasuŋŋu zugu ka n zɛya wa, ni n ti wulisi di yɛlimaŋni ŋↄn bɛ seem la.
50001017	Banla muna moonni la Kirisita yɛla nyuuri zappu zugu; ba sufu ni teesa bu dↄli soori, ka ba yɛtti, ni, man ŋↄn kpalim n-lↄ zugu ba nin kyɛ ka n sufu sa'am.
50001018	Amaa m ba'a ka ba yɛla maa ni: n nya ka Kirisita yɛla yi paalu, ni niriba ti wum, ka n sufu maai di zugu. Di yi nyɛ ba sufu ni yↄmsigu zugu ka ba moonna, bee, ba sufu yɛlimaŋni zugu gba, di ka taalli. Ii, n sufu nin maai
50001019	dama m mi, ni, di zaa nin naayi kyɛ ka n nya fa-m-basi, ka di nyɛ la yarim wunsusigu zugu, ni Yisa Kirisita Sii la suŋŋsim zugu gba.
50001020	Ii! - m mari la tama ka bu birisira, ni, n bu ya di vi seelikam zaa puuni. Ni, n nin mari dablim n-tↄ'asi yɛligu maa paalu ni pampaŋŋↄa, hoo man daa pun tↄ'asi ka sahakam. Ka lala nin kyɛ ka Kirisita yuuri du n yɛla zugu, di yi ti nyɛ la man na bɛ ni maa zugu, bee, man ka ni la gba zugu.
50001021	Man saani, n yi ti bɛ n nyↄvuri ni, Kirisita nla: man mun yi ti kpi, anfaani n nyɛ di n-ti ma.
50001022	Tↄ - n yi ti kpalim m-bɛ n duniya wa ningbina la ni, n nin toaai n-tumni n tuma m-paasi n-nyari tuma maa bukyi. Ay! - n ku toaai m-baŋŋi man nin yiisi sↄseaa.
50001023	Sↄya ayi wa n dↄya, ka di mugsi ma ka n ku toaai n-yiisi yinni: m boori n bakki n-kyaŋŋi nti bɛ Kirisita saani - lala n sↄa: bee, m ma'ai ni?
50001024	Amaa di mun kpa la talasi ni n kpalim m-bɛ kpa, ka di nyɛ la yarima suŋŋsim zugu.
50001025	Tↄ: n siri mi halli, ni, lala n nyɛ di. Ni, ka di zugu n nin kpalim n-na bɛ ya saani, ni ya ti kyɛnni tooni n-nyari sufupeelim pam ya yɛdda niŋbu zugu.
50001026	Dama n nin laa m-bɛ ya saani yaasa, ka lala zugu nin kyɛ ka ya sufu maai zaa, ka ya tibgri Kirisita Yisa man yɛla zugu.
50001027	Yɛttↄ'a seelikam zaa yↄri, ya na kpalimma m-bɛ beesisuŋŋu din sumsi Kirisita lahabasuŋŋu niriba la. Di yi bɛ lala, man yi kyɛ ya saani na n-nya yan bɛ seem, bee, n na bɛ wa'aligu ka kur wumni ya damni, di zaa nyɛ la yimmu. Dama n nin baŋŋi, ni, ya la'amni m-bari n-zaani Sii maa nangbanyinni ni, n-tumni lahabasuŋŋu yɛdda tuma ni nimbirimoaa.
50001028	Ninvugseeba m bɛ ni m bu boori ya yɛla halli. Amaa yan di zↄri ba yɛla dabeem seelikam zaa zugu. Ba zabboobu wulisiri la ya zaa yɛla, ni, ban nin baasi yↄri, yarim mun nin nya tuliginsim, ka di yi la Naawunni saani na.
50001029	Ya deaari la piini Kirisita yuuri zugu: di pa la yan niŋi u yɛdda seem la kↄkↄa, amaa halli yan di wahala u zugu gba n nyɛ piinisuŋŋu n-ti ya.
50001030	Ya bu nya? - yan moori seem la, di nyɛ la yan pun nya ka wumni pampaŋŋↄ, ni, man gba moori lala.
50002001	M mabiisi, ya beebu ŋↄn bɛ ni Yisa Kirisita zugu seem n kpamsiri ya sufu, ka u wurilim n tisiri ya sufudoaa; yan mun bɛ ni ni taaba Naawunni Vuusim Kasi zugu, halli ya mari nirilim ni namboo n-tiri taaba.
50002002	Tↄ: ka anŋↄ zaa yi siri bɛ lala, dinŋↄna n susiri ya ni, ni, ya sakkri taaba, ka laa n-wuri taaba, ka ya sufu la'am n-leebi yummu, nti mari nangbanyinni ni taaba: lala nin kyɛ ka n sufu maai zaa.
50002003	Yan di kyɛ ka beem bee fugbu bɛ ya saani, amaa ya sigsima ya mansi n-tiri taaba, ka kyɛ ka ya sↄkam gↄsiri u taraana yɛla, ni, u tibsi n-gaari u mammaŋŋa.
50002004	Ya kyɛ ka ya sↄkam ba'a bɛ la u taraana bukyi ni, pa la u mammaŋŋa dinni.
50002005	Ya laa n-kyɛ ka ya sufu ni teesa dↄli la ya taaba beebu Kirisita Yisa Masiiya saani. Dama ŋↄn Yisa muna :-
50002006	U kur mari la Naawunni beesigu saha kam, Ka di zugu u bu yɛli, ni, u faama lala beesigu Ni u ti sa'ai ni Naawunni beebu.
50002007	U daa sigsi u maŋŋa n-kyɛ u toori yuubu yɛla zaa; U daa zaŋŋi u maŋŋa n-labgi daabri, Ka laa n-ŋmanni hoo ninsaalidima. Ka ŋↄn daa baŋŋi, ni, u ŋmanni hoo ninsaala,
50002008	U daa sigsi u maŋŋa ka daa sakki kum - halli dↄpulli zugu kum gba.
50002009	Dinzugu Naawunni daa duusi u n-tibgi u zaa, Ka ti u yuuri Ka ka gaari yuya zaa.
50002010	Dinŋↄ zugu ka sↄkam zaa nin ti gbaani u tooni: Ban bɛ saazugu nin gbaani u tooni, Ban bɛ duniya wa ni gba nin ti gbaani u, Ni ban bɛ tinlↄŋŋu ni gba m-paasi.
50002011	Ka sↄkam zaa nin ti mooli u yuuri Ka sakki, ni, Yisa Kirisita nyɛ la ti Dugma, Ka di kyɛ ka u Ba Naawunni nya gyirima.
50002012	M mabiisi, di veeli pam yan daa sakki n-ti ma, man ŋↄn daa bɛ ya saani la, halli ni man laa n-ka ya saani wa gba. Amaa ya kur kpalimma n-kpaŋŋni ya mansi n-tumna, ni ya ti paai ya tuliginsim zaa ni nimmoosi.
50002013	Dama Naawunni kur kpalim m-bɛ ya saani, ka ŋↄn la'amni n-tumna, ni ya ti sakki ŋↄn boori seem ka laa n-nyaŋŋi n-tum.
50002014	Tↄ; ya kpalimma n-tumni lala ka di kyɛ ka birisigu ni nangbankpeemni ti bɛ ya saani.
50002015	Ka lala zugu nin kyɛ ka galinsi seelli ku paai ya, ka ya nin nyɛ la Naawunni bisuma m-bɛ duniya wa dima sunsukkuni, halli ni ba zaa n nyɛ tumbeeri dima zaa yↄri. Ya nin ŋmanni hoo saŋmariwuusi ŋↄn nɛ seem la, ka ba nin nya.
50002016	Ya nin ŋmani lala, yan zaŋŋni nyↄvuri lahabaari n-tiri ba sahanseaa la. Ya yi niŋi lala, n sufu nin mari yaa Kirisita Dabsiri maa daari, dama din nin ti wulisi, ni, n kpaŋmaŋni ni n tuma maa zaa daa pa yↄri.
50002017	Di ŋmanni la yan maanni la sara ka man mun nyɛ ka koom ka ba kpaara - di nyɛ la : ya niŋni yɛdda n-kyɛnni tooni, halli n kum daari ti paai na. Ni di zaa yↄri, n sufu yi maai ka n sufumaasim wa nin paai ya.
50002018	Lala yaasa, ya gba sufu nin maai ka ya sufumaasim wa nin paai ma na.
50002019	Tↄ: di yi nyɛ ti Dugma Yisa yiiko zugu, m mari tama, ni n nin tum ti mabii Timↄti ya saani na pampaŋŋↄa, ka u nin tiri ma ya lahabaya ka n nin mari sufudoaa.
50002020	Ŋↄn kↄkↄ n nyɛ ŋↄn suŋŋni ma n yɛla kam puuni, ka laa n-nyɛ ŋↄn gↄsiri ya zugu ni nimbirimoaa.
50002021	Banla zaa ba'a bɛ la ba maŋtoori yɛla ni, pa Yisa Kirisita yɛla ni.
50002022	Amaa ŋↄn Timↄti muna, yan mi u beebu ŋↄn nyɛ seem, ni, u suŋŋni ma zaŋŋi n-kyaŋŋi lahabasuŋŋu tuma hoo biiya ŋↄn suŋŋni u ba seem la.
50002023	Dinzugu m mari tama, ni, n tum u ya saani na: ka n nin niŋi lala man ŋↄn mi din kyɛnni seem n-ti ma sahanseaa.
50002024	Halli ni di zaa yↄri, n niŋi Yisa yɛdda, ni, di ku yuui ka n nin kyɛ ya saani na m mammaŋŋa.
50002025	M mabiisi, n nya ka di nyɛ la talasi ni n tum ti mabii Ԑpafrↄditusi ni u labi ya saani na. U nyɛ la sↄ ŋↄn la'am ni ma n-tumna, hoo soogyadima ayi ŋↄn yi suŋŋni taaba seem la. Ŋↄna ka ya daa tum n saani na ni u zɛ ya zaani ni n-suŋŋni ma.
50002026	N nin tum u lala, dama u sufu zaa bɛ la ya yɛla ni; ka din paasi lala nyɛ la: u baŋŋiya, ni, ya daa wum u alaafɛ kaalinsi lahabaari, ka di daa niŋi u sufusa'aŋŋu pam.
50002027	U siri daa ka alaafɛa, ka di daa bu veeli gba - halli ni u ti ya n-kpi gba. Amaa Naawunni daa zↄ u namboo, halli pa la ŋↄn kↄkↄ amaa man gba daa nya lala namboo maa. Di yi pa lala n naa n-nya sufusa'aŋŋu m-paasi n sufusa'aŋŋu ni.
50002028	Anŋↄ zaa zugu ka n yɛli, ni, see ka n tum u ya saani na yooma. Lala nin kyɛ ka ya nin laa n-nya u ka ya sufu maai di zugu, ka man mun ku laa n-nya sufusa'aŋŋu u yɛla zugu.
50002029	Dinŋↄna ya deaama u ti Dugma zugu, ka kyɛ ka ya sufu maai u zugu. Halli lala taabu niriba zaa ka ya pun deaari n-tiri ba gyirima.
50002030	Dama ŋↄn Ԑpafrↄditusi daa tumni n-tiri Kirisita, halli nti pↄri kum; u daa zaŋŋi u nyↄvuri m-pa talima, ka u daa niŋi lala ni u ti zɛ ya zaani ni n-suŋŋni ma, sahanseaa yan daa bu nyaŋŋi n-kyɛ n saani na la.
50003001	Tↄ, m mabiisi, din kpalim nyɛ la : ni, ya mari sufupeelli ti Dugma zugu. M maali n-sↄbri man pun sↄbi seem n-ti ya, amaa lala bu tↄ n saani, ka yarima mun nin nya suŋŋsim di zugu, ka yɛttↄ'abeoo ku ti paai ya na.
50003002	Ya baŋŋma ninvugseeba ban ŋmani la baasi la, tumbeeri zaa tumniba la, ban boori ningbina ŋmaari yɛla kↄkↄa!
50003003	Ya bu nya? Tirim ŋↄn mari seelli maa nyɛ la gunibu ni yɛlimaŋni - ni, ti mari Naawunni Sii maa suŋŋsim n-gyeemna, ka zaŋŋi ti sufu zaa n-tibgri Kirisita ni sufumaasim: di pa la ningbina yɛttↄ'ari, yɛdda niŋbu n nyɛ di.
50003004	Halli man nyɛ la sↄ ŋↄn nin nyaŋŋi n-zaŋŋi yɛdda n-niŋi ningbina yɛla maa. Sↄ zaa yi yɛnni, ni, u mari yɛdda u ningbina yɛla zugu, man gaari u.
50003005	Ii! - Izraɛli butiri nira n nyɛ ma, ka ba daa dↄli la soori n-guni ma n dↄ'am dabsa anii daari: Bɛngyamin za'anↄri bii gba n nyɛ ma, Hibrudoowa halaali zaa, ka n daa dↄli la Farisii dima zaaligu bamsim soori la.
50003006	Lala soori nimbirimoaa yɛla zugu muna, n daa kari Yisa nyaandↄliba n-namsi ba; ka Yɛhudiya dima zaaligu dↄligu beesigu ziiya ka n daa bu pↄsigi seelikam.
50003007	Anŋↄ zaa daa bɛ la n saani hoo an mari bukyi; amaa di zaa yↄri, pampaŋŋↄ m ba'a ka anŋↄ zaa ni, halli beela, Kirisita yɛla zugu.
50003008	M-paasi lala, m ba'a ka bunseelikam zaa ni, di yi pa la man mari bamsim seaa m-baŋŋi n Dugma Yisa Kirisita la - lala gaari a zaa halli nti yakki. Ŋↄn Kirisita zugu ka n gↄsiri bunseelikam hoo sa'ari ni bunkyↄ'ama: m bukyi zaa nyɛ la, ni, n nin nya ŋↄn Kirisita Yisa Masiiya,
50003009	ka n laa n-kpalim m-bɛ u saani. Ka di pa ni m mari m maŋtoori yɛlimaŋni din yi la n zaaligu soori dↄligu ni na; ay! - n yɛlimaŋni beebu ni kur yi la n Kirisita yɛdda niŋbu ni na. Naawunni saani yɛlimaŋni n nyɛ di, yɛdda niŋbu zugu.
50003010	M boori m baŋŋi u kum yisigri yiiko ŋↄn bɛ seem, ka laa n-la'am n-diri u wahala diibu, ka naayi leebi ŋↄn dↄli u soori, halli nti kpi.
50003011	Ka dinŋↄna, di nin kyɛ ka n paai kum yisigri zii la.
50003012	Tↄ; ka di pa la m pun deaai a; bee, m pun paai anŋↄ zaa ni na; amaa n kpalim n-kyɛnni tooni n-katti a nↄba, ni n ti naayi deaai, hoo Kirisita Yisa ŋↄn pun deaai ma seem maa.
50003013	Ii, m mabiisi, m mammaŋŋa bu yɛtti, ni, m pun deaai a. N ka seela, di yi pa la : ni, n tamni la bunseelikam kan pun gaari, ka kyɛ ka ka kpalim n nyaaŋŋa, man mun ŋↄn kyɛnni la tooni ni n ti paai bunsuma maa ziiya.
50003014	N ŋmani la hoo ninvugsↄ ŋↄn zↄri zoaa: m moori n-kyɛnni tooni ni n ti daŋŋi m-paai tↄriga maa na n-deaai ŋↄn daŋŋi tooni piini maa. Ka di nyɛ la : Naawunni ŋↄn booli ma ni m paai u saani saazugu na, Kirisita Yisa zugu.
50003015	Ti zaa yi ti kyɛ biilim ni na'akyimni yɛla ka paai ninvugmaŋni ziiya, lala teesa ka ti zaa nin teesira. Ya sↄ yi bu teesiri lala, anŋↄ gba ka Naawunni nin kasigi n-wulisi n-ti u.
50003016	Amaa tin pun paai zaaziseaa ni, ya kyɛ ka ti bari n-zaani bɛni.
50003017	Ka dinŋↄna ya la'am n-dↄli beesisuŋŋu sↄseaa man ŋↄn pun wulisi ya la, ka laa n-gↄsiri ninvugseeba ban dↄli lala taabu soori maa.
50003018	Dama m pun yɛli ya, ni, niriba pam beebu pa lala: ka n labi n-yɛtti ya lala yaasa, halli ni sufusa'aŋŋu gba, ni, niriba wa leebi la Kirisita dↄpulli yɛla dindaandima.
50003019	Ban gyeemni wunsↄ la nyɛ la ba bundira kↄrisi, halli ka ban boonni seelli, ni, 'gyirima' la nyɛ la vi yɛla, dama ba teesa zaa bɛ la duniya wa buna ni: ba naari nyɛ la baasi yↄri zaa.
50003020	Tirim mun nyɛ arizana timbiisi; ti guusi la ti Tuligra kyɛnni na, ka u nin yi arizana m-paai na - ti Dugma Yisa Kirisita Masiiya nla.
50003021	Ŋↄn Yisa ti Tuligra mari la yiiko din nin kyɛ ka u su bunseelikam zaa fukumsi, ka u nin zaŋŋi lala yiiko maa n-takki ti ningbinkyↄ'ama wa n-kyɛ ka a leebi hoo u mammantoori gyirima ningbina taabu.
50004001	Lala maa zugu, m mabiisi, n wuri ya pampam, ka n sufu bu maai man bu nyari ya la zugu. Sufumaasim ka ya tiri ma, halli nti kyɛ ka m mari la karimbaani ya zugu gba, hoo n pun di naam ya zugu. Dinzugu, m mabiisi, lala maa n sumni ni ya zɛ yummu ya beesigu puuni n-ti ti Dugma maa.
50004002	Tↄ; ka nyin, Yuwↄdia, ka n susiri i ni, ni nyin, Sintikyi, gba; n susiri ya ni, ni, ya mari nangbanyinni ni taaba, ti Dugma maa zugu.
50004003	Ka nyin gba, n zↄsuŋŋu, nyin ŋↄn daa bɛ n saani n-tumni la, n susiri i gba, ni, i suŋŋi ba lala. Dama pↄ'aba ayi wa daa suŋŋi ma pam zaŋŋi n-kyaŋŋi lahabasuŋŋu tuma, ban ni Klɛmɛnsi ni n tuntuntaaba ban kpalim la m-paasi. Naawunni siri pun sↄbi ba yuya n-niŋi nyↄvuri gbaŋŋu la ni.
50004004	Ya kyɛ ka sufupeelli bɛ ya saani sahakam, ti Dugma zugu. Ii, m maali n-yɛtti ya, ni, ya mari sufupeelli.
50004005	Ya kyɛ ka sↄkam baŋŋi ya nirilim ŋↄn nyɛ seem. Ti Dugma pↄri ti saani na.
50004006	Dinŋↄna yan di kyɛ ka seelli mugsi ya, amaa ya puusim Naawunni ya susigu zaa ni, ka kyɛ ka u baŋŋi yan boori seelikam zaa, ka laa m-puusi u taari.
50004007	Naawunni siri tisiri sugru ni sufudoaa ka di gaari ti nin toaai m-baŋŋi seem zaa. U nin kyɛ ka lala sugru ni sufudoaa guri ya sufu yɛla, ni ya sufu ni teesa zaa, yan bɛ Kirisita Yisa saani zugu.
50004008	Di naari, m mabiisi, ya kyɛ ka ya teesa zaa paali la ni bunseesi an nyɛ bunsuma, ni an sumni pɛ'abu - di nyɛ la : bunseesi an nyɛ yɛlimaŋni, ni bunveela, ni seesi an dↄli soori, m-paasi niriba ŋↄn wuri bunseesi n-tibgri a, ni seesi an mari gyirima.
50004009	Ya zaŋŋma man wulisi ya seem maa n-tumni lala, ka dↄli yan nya ka wum zaŋŋi n-kyaŋŋi n tuma soori la. Ka Naawunni nin bɛ ya saani, ka ŋↄn mun nyɛ ŋↄn tisiri sufumaasim maa.
50004010	Di daa niŋi ma nya'asim pam ti Dugma zugu, man ŋↄn daa nya ka ya laa n-teaari n yɛla maa: halli ya daa pun teaai n yɛla, amaa ya daa kↄŋŋi soori.
50004011	Di pa la n yɛtti, ni, n kↄŋŋi seela, dama n pun bamsi man nin niŋi seem n-kyɛ ka man mari seesi la ti sakki ma.
50004012	N na mi n-kↄŋŋi seela, ka laa m-mi m-mari halli nti yakki. Ya'aseaa, bee, sahaseaa, m bamsi yɛm suŋŋa, ka n nin nyaŋŋi bundira diibu, bee, nangbantoo beebu; n nin nyaŋŋi m-mari pam, bee, m-mari beela; a zaa sakki ma.
50004013	Yisa Kirisita ti ma yaa, ka di kyɛ ka n nyaŋŋi yɛla zaa n beesigu puuni.
50004014	Amaa ya daa niŋi suŋŋa pam, yan daa suŋŋi ma n yɛlimugsa puuni la.
50004015	Ya mi halli, ya Filipaai dima, man ŋↄn daa daŋŋi n-yi Masidoonya tingbaŋŋu sa m-moonni lahabasuŋŋu yɛla maa, yan daa suŋŋi ma seem lala saha maa. Ka ya mi, ni, lala piiligu saha maa Yisa nyaandↄliba la'aŋŋu seelli daa bu suŋŋi ma zaŋŋi n-kyaŋŋi tisibu ni deaari yɛla, na'ala yarima kↄkↄa.
50004016	Ya laa m-mi yaasa, ni, ya daa ti ma suŋŋsim halli man ŋↄn daa bɛ Tɛsalↄnika tiŋŋa gba, ka di daa pa la yummu.
50004017	Di pa la m boori la piini, amaa n nya ka piini tisibu paasiri ya la nyoori.
50004018	Man mun daa pun deaaya, ka di gaari zaa. N nya man boori seelikam, dama Ԑpafrↄditusi daa mari ya piini maa zaa na n-ti ma. Ka di niŋi Naawunni nya'asim, hoo turaali nyoobu nyunya'asiri, bee, hoo ban maanni maaligu n-ti u ka u deaai ni sufumaasim.
50004019	M Ba Naawunni mari la buna ni arizikki zaa, ka a bɛ la Kirisita Yisa gyirima ziiya, ka u nin zaŋŋi yan boori seelikam zaa n-ti ya.
50004020	Ŋↄn Naawunni ti Ba maa nin nya pɛ'abu, saha din ka tↄriga. Ammi.
50004021	Ya puusima Naawunni niriba la n-ti ma - ninvugseeba ban nyɛ Yisa Kirisita suulinsi. Ti mabiseeba ban bɛ kpa zaa puusiri ya na.
50004022	Naawunni niriba zaa puusiri ya na, halli ban bɛ NaaTitaari yiri maa ni.
50004023	Ti Dugma Yisa Kirisita Masiiya piinisuma nin bɛ ya sufu ni sahakam. Ammi.
51001001	Man Pↄla n-sↄbri gbaŋŋu wa n-tiri ya Kↄloosi dima, man ni m mabii Timↄti la; n daa di la Yisa Kirisita Masiiya tuumu, Naawunni sufu yuubu zugu. Yarima mun nyɛ la Naawunni niriba ka laa n-nyɛ yɛdda dima ni ti mabiisi, Kirisita zugu.
51001003	Tin ŋↄn susiri Naawunni n-tiri ya sahanseaa zaa, ti teaari ya yɛla ni sufumaasim m-puusiri ŋↄn ti Dugma Yisa Kirisita Ba la ya yɛla zugu.
51001004	Dama ti wum ya yɛla, ni, ya niŋi Yisa Kirisita yɛdda ka laa m-mari wurilim n-tiri Naawunni niriba zaa.
51001005	Ya bɛ lala ya tama zugu, dama ya siri mari tama, ni, ya guusiri ya faari diibu saha, ka di bɛ la arizana ni. Ya daa pun wum di lahabaari maa, yan daa wum yɛlimaŋni lahabasuŋŋu maa sahanseaa la.
51001006	Lahabasuŋŋu wa siri pun paai ya saani. Ka bɛ la duniya wa lugrikam zaa ni, n-wanni ka wala ka zoaara; ka lala ka ka wanni wala yarim gba saani. Ka daa wanni la lala yan daa daŋŋi n-wum ka yɛla - dabsiseaa yan daa ti baŋŋi Naawunni piini ŋↄn siri nyɛ seem la - halli ni zuna.
51001007	Lahabaari maa ka ya daa wum Ԑpafraasi saani; ŋↄn Ԑpafraasi nyɛ la ti mabisuŋŋu ka ti la'amni n-tumni Naawunni tuma. Yɛdda daana n nyɛ u, ka u tumni n-tiri Kirisita yarim zaa zugu.
51001008	Ŋↄna n daa teaai ma yan mari wurilim Naawunni Sii Kasi puuni seem.
51001009	Lala maa zugu, tin daa wum ya yɛla maa halli ni zuna, ti bu kyɛ ti wunsusigu ya zugu. Ti susiri Naawunni, ni, u kyɛ ka ya nya yɛm ni bamsim din nyɛ Naawunni Sii maa dinni zaa, nti baŋŋi u sufuyuubu yɛla zaa gbinni.
51001010	Ni, lala nin kyɛ ka ya bɛ beesisuŋŋu din sumsi ti Dugma niriba, ka kyɛnni tooni n-wanni wala - di nyɛ la : yan tumni tunsuma zaa ka ya Naawunni bamsim gba zoaari sahakam.
51001011	Ni, ŋↄn Naawunni nin kyɛ ka ya mari kpeeŋŋu zaa, dama u gyirima mari la yiiko, ka di zugu u nin kpamsi ya kirikiri. Ni, u kyɛ ka ya maali siri ni ya zɛ yummu bunseelikam puuni n-di sugru, ka laa m-mari sufupeelli
51001012	m-puusiri ti Ba Naawunni taari, ŋↄn sɛ'asi ti ni ti la'am ni u niriba zaa n-deaai ti tↄrli, neesim tiŋŋa maa ni sa.
51001013	Ii! - u siri daa pun yiisi ti zibsim yiiko ni na, ka zaŋŋi ti n-taasi u Biwuttigu naam ni na.
51001014	Ka ŋↄn Naawunni Bii maa saani ka ti nyari tuliginsim ka deaari ti tumbeeri kyɛ-m-pɛŋŋi.
51001015	Naawunni Bii wa muna - sↄsↄ bu nyari Naawunni, amaa u Bii wa ŋmanni u ni; ka ba daa daŋŋi n-dↄ'ai u pↄi ka naayi naam bunseelikam zaa, ka u nyɛ la bikpeema.
51001016	Dama ŋↄn saani ka bunseelikam daa naam: aseesi an bɛ arizana ni, ni an bɛ duniya wa ni gba; aseesi an nyara, ni an bu nyari gba; naam ziziisi dima ni suulinsi dima ni zuguraandima ni yiiko dima - Naawunni Bii la zugu ka ba zaa daa naam, ni ba ti bɛ u fukumsi ni.
51001017	Ŋↄna siri daŋŋi a zaa tooni ka buna zaa tugi la taaba m-bɛ ni u zugu.
51001018	U bɛ la u niriba ban la'amni taaba n-dↄli u la saani hoo zugu ŋↄn bɛ ningbiŋŋu saani seem la. Ba toondaana n nyɛ u, sↄ ŋↄn daa daŋŋi ba zaa n-doaai kum ni; lala daa niŋi nti kyɛ ka u leebi ba toondaana bunseelikam puuni.
51001019	Di mun daa maai Naawunni sufu, ni u ti kyɛ ka u bunseelikam kpalim m-bɛ u Bii maa ni.
51001020	Ka daa laa n-kyɛ ka u Bii wa ti zↄ sindaani u saani, n-tiri bunseelikam zaa, ni u ti kyɛ sↄkam taalli m-pɛŋŋi ba - baseeba ban bɛ duniya wa ni, ni ban bɛ arizana ni gba. Ba daa zaŋŋi ŋↄn Yisa n-kpaasi dↄpulli maa zugu ka u ziim daa yi na ka u kpi - lala ka u leebi sindaanzↄtta.
51001021	Yarim muna, sahanseaa la ya gba daa za'asi Naawunni yɛla ka yaai u, ka di daa nyɛ la ya teesibeeri ni ya tumbeeri zugu.
51001022	Amaa pampaŋŋↄ Naawunni Bii la daa zↄ ya sindaani Naawunni saani ka kyɛ ka nangbanyinni maali n-niŋi. U daa zaŋŋi u ninsaatiri ningbiŋŋu n-niŋi lala, dama u daa mari ka halli nti kpi. Dinŋↄ zugu ka u mari ya n-taasi Naawunni saani ka kyɛ ka ya ku mari taaliseaa, ka ya leebi Naawunni niriba kasi, ka ka galiŋŋu u saani.
51001023	Ya siri nin kpalim m-bɛ lala, ya yi bari n-zaani kpeeŋŋa ya yɛdda maa ni, ka bu birisira. Ya zɛ lala, ka kur kpalim m-mari tama. Ya teaama lahabasuŋŋu la yɛla, yan daa pun wum lahabaseaa maa - ya tama n-siri la. Ba daa tↄ'asi lahabasuŋŋu wa yɛla n-tisi bunvuya zaa duniya wa puuni, halli ka man, Pↄla, leebi la ŋↄn tumni lahabaari maa tuma.
51001024	Tↄ: pampaŋŋↄ m mari sufumaasim pam man namsiri ya zugu la. Ii - di nyɛ la Naawunni niriba zaa zugu ka n diri wahala n ningbina wa ni: halli Kirisita ŋↄn daa namsi ba zugu gba, man nin naai namsigu din kpalim n-ti ba, dama Naawunni niriba taaba la'aŋŋu nyɛ la Kirisita ningbiŋŋu.
51001025	Ka man daa deaai la'aŋŋu maa tuma, dama di nyɛ la Naawunni ŋↄn ti ma tunseaa, u maŋtoori sufuyuubu zugu. Yarim zugu ka u daa ti ma, ni n ti kyɛ ka ŋↄn Naawunni yɛligu zaa paai ya na.
51001026	U yɛligu yɛlisↄ'ara maa nla, ka a na bu yi paalu sahanseaa la, piiligu ni halli ni zuna - duniya wa bura zaa daa bu nya a. Ana ka u naayi yiisi paalu ni n-tiri u toori niriba la.
51001027	Ban muna - ŋↄn Naawunni boori u wulisi yɛlisↄ'ara maa tibsim ni gyirima ŋↄn nyɛ seem maa n-ti ba, ka a bɛ la ban pa Yɛhudiyadima maa saani gba. Ka di gbinni nyɛ la : ni, Kirisita bɛ la ya saani, ka di nyɛ la tama n-tiri ya, ni, ya nin nya gyirima.
51001028	Tↄ, ŋↄn Yisa Kirisita nyɛ la ti lahabaseaa tin moonni maa. Ti kpaamni sↄkam, ka zaŋŋni yɛm zaa n-wulisiri ba, ni ti ti zaŋŋi ba zaa n-taasi ŋↄn Kirisita saani na, ni ba ti leebi niriba ni yɛlimaŋni.
51001029	Dinŋↄ zugu ka n zaŋŋi yiikoseaa ŋↄn Yisa ŋↄn zaŋŋi n-ti ma la n-tumni ni nimbirimoaa zaa.
51002001	Dinŋↄna m boori la ya baŋŋi man kpaŋŋni m maŋŋa n-tumni n-tiri ya seem, yan ni Leoodisii dima, halli ni ya ninvugseeba ban na bu mi ma la zaa.
51002002	N tumni lala ni di ti kyɛ ka ba sufu ti kpamsi, ka ba mari la nangbanyinni ni wurilim ni taaba. Lala ka ba nin ti baŋŋi Naawunni bunsuma zaa, birisigu ka ni, halli nti baŋŋi Naawunni yɛlisↄ'ara maa gbinni - din nyɛ Kirisita la.
51002003	Dama ŋↄn Kirisita saani ka yɛm ni miilinsi zaa sↄ'ai, hoo ninsaalidima ŋↄn sↄ'ari ba arizikki seem la.
51002004	N yɛtti ya lala, ni, sↄ di tↄ'asi yɛttↄ'anya'asa n-yↄmsi ya, dama a siri nyɛ la yɛttↄ'ayↄya.
51002005	Ni n ziiya ŋↄn wa'a ni ya beebu zii maa zaa, n sufu ni teesa, ni n sii maa, bɛ la ya saani. N sufu maaya pam, man nya yan dↄli soori maa suŋŋa seem, ka laa m-baŋŋi ya Kirisita yɛdda niŋbu ŋↄn zɛ yummu seem la zaa.
51002006	Yan daa sakki n-ti Kirisita Yisa, ni, u nyɛ la ya Dugma la - dinŋↄna, ya kyɛ ka ya dↄli u soori maa.
51002007	Ya ŋmani la bumbula m-baari nya'a u tam maa ni; bee ya ŋmani la u duu, m-mɛ suŋŋa n-tↄm u zugu. Dinŋↄna ya kyɛm tooni n-kyɛ ka yɛlimaŋni ni yɛdda bɛ ya ni, hoo ban daa wulisi ya seem la; ka ya puusiri Naawunni halli nti yakki.
51002008	Yan mari ya mansi ka di kyɛ ka sↄ yↄmsi ya, ni, u yɛttↄ'a maa mari ninneesim: a zaa nyɛ la yɛm yↄri bunkyↄ'ama an dↄli la ninsaadima teesa ni ba yɛm kↄkↄa. A pa la Kirisita yɛm yɛla, amaa arizimbɛseeba ban su duniya wa yɛla maa yɛm nla.
51002009	Ŋↄn Kirisita saani ka Naawunni beebu ŋↄn nyɛ seem zaa deede kpɛ ninsaala ningbiŋŋu ni m-bɛ ni.
51002010	Ka yan mun nyari bunseelli kam u saani ka bu kↄŋŋi seela. Ŋↄna n su yiiko ni suulinsi zaa fukumsi.
51002011	Ŋↄn Kirisita zugu ka ba daa guni ya, pa la ninsaadima gunibu soori ni, amaa yan daa yeaai ya duniya wa ningbina yɛlibeeri m-basi - Kirisita gunimaŋni nla.
51002012	N tↄ'asiri Naawunni koom suubu yɛla: ban daa su ya koom la, di gbinni nyɛ la : ni, ba daa la'asi ya ŋↄn Kirisita saani n-sↄ'ai ya gballi ni; ka dinŋↄna ya nin laa n-la'am u saani n-yisigi, dama ya niŋi Naawunni yiiko maa yɛdda, ni, u daa neaai u kum ni.
51002013	Yan daa na bu guni gunibu wa sahanseaa la, ka daa kpalim m-bɛ ya yɛlibeeri ni la, lala saha ka Naawunni daa la'asi ya Kirisita saani n-ti ya nyↄvuri. U daa kyɛ ti tumbeeri maa zaa taalli m-pɛŋŋi ti.
51002014	Ba daa sↄbi ti taalli sama yɛla n-dooli, ni zaaligu yɛla zaa an galimni ti: amaa ŋↄn mun daa kpiisi a zaa m-basi. U daa zaŋŋi ti galiŋŋu gbaŋŋu wa n-yiisi n-kpaasi n-tabli u dↄpulli zugu.
51002015	Dↄpulli maa zugu ka u daa nyaŋŋi: u daa gbaasi ban su fukumsi ni yiiko n-fa ba tↄppu neema, ka daa sigsi ba n-kyɛ ka ba dↄli u nyaaŋŋa ka sↄkam nini nya, ka u daa bɛ tooni n-kyɛnni u nyaŋŋni gyingaari ni la.
51002016	Tↄ: dinŋↄna yan di kyɛ ka sↄ galimni ya zaŋŋi n-kyaŋŋi bundira yɛla, bee bunnyuura, bee Kyuusi gↄya ni Vuusim Dabsa yɛla.
51002017	Anŋↄ zaa daa bɛ ni, ni a ŋmansiri n-wulisiri la din ti ya kyɛ na; amaa a gbinni yɛlimaŋni nyɛ la Kirisita mammaŋŋa.
51002018	Yan di kyɛ ka ba bugsi ya yɛla n-yↄmsiri n-yɛtti, ni, ya lu ni. Ba sigsiri ba mansi n-gyeemni malaakadima; amaa di zaa yↄri, yɛlimaŋni ba dↄli la ba suntoori teesa, ka wulisiri ban nya bunseesi la yɛla yinniyinni, ka di kpeesiri ba la karimbaani.
51002019	Ba mun bu kpalim n-tugi Kirisita, ŋↄn nyɛ ningbiŋŋu maa zaa zugu. Dama ŋↄna n tiri ningbimmunni zaa yaa, ka di dↄli la tuga ni gyiila maa zaa ka a zaa mari kpeeŋŋu n-tumni ni taaba suŋŋa, n-zoaari na hoo Naawunni ŋↄn boori seem.
51002020	Yarima siri daa la'am Kirisita saani n-kpi. Ya kpiya m-bakki ka kyɛ duniya wa yiiko dima fukumsi: ka wula zugu ka ya na boori ya dↄli la kaya ni kyisa sↄya? - hoo ban na bɛ duniya wa beebu ni maa ŋↄn dↄli seem la.
51002021	Ni, "Yan di di dinŋↄa, ya din lam dinŋↄa, yan di siisi dinla!", fa!
51002022	Ay! - kyisa wa zaa nyɛ la ninsaadima zaaligu, ni ba wulisigu zaŋŋi n-kyaŋŋi duniya wa yɛla: amaa yɛla wa zaa baligri ni n-naara.
51002023	Ban tↄ'asiri mangbaari yɛla, ni mansigsigu, ni ningbina mugsigu yɛla la, di ŋmani la yɛlisuma ka ba yɛtta. Amaa anŋↄ zaa ku toaai m-mari anfaani zaŋŋi n-kyaŋŋi ningbina kↄribeeri goaari bee za'asigu.
51003001	Ka dinŋↄna ya pun la'am Kirisita saani n-yisigi: ka di yi bɛ la lala, see ka ya bↄ bunseesi an bɛ saazugu, bɛni ka ŋↄn Kirisita zi u zizii ni, Naawunni nudirigu ziiya.
51003002	Ya kyɛ ka ya teesa bɛ saazugu buna wa ni, pa duniya wa buna la ni.
51003003	Dama ya kpi ni, ka ya nyↄvuya yi la'amni Kirisita saani n-sↄ'ai Naawunni beebu zii la ni.
51003004	Halli ya nyↄvuri n nyɛ Kirisita la, ka ŋↄn Kirisita yi ti yiisi u mammaŋŋa paalu ni, ya gba nin la'am m-bɛ u saani n-yi paalu na ni gyirima.
51003005	Lala zugu, see ka ya ku ya duniya wa ni kↄrisi yɛla zaa - zina nla, ni tumpoosa boobu an mari da'ari, ni kↄribeeri, ni ligri ni neema boobu, ka di ŋmani la wuna gyeeŋŋu la, dama ya boori ana n-gaari ya Naawunni boobu: ya kyɛ ka a zaa basi yↄri.
51003006	Dama anŋↄ taabu zaa zugu n kyɛ ka Naawunni sufu yisigra.
51003007	Sahanseaa la ya daa bɛ la beesikanŋↄ taabu, ka dↄli lala sↄya la.
51003008	Amaa pampaŋŋↄ see ka ya za'asi anŋↄ dima: suuri, ni teesibeeri, ni putoo tuma, halli yan di kyɛ ka ya nↄya tↄ'asiri yɛttↄ'ayↄya n-tuuri Naawunni ni ninsaala gba.
51003009	Yan di laa m-ma'ari ziri n-tiri taaba: ya bu nya? - ba zaŋŋi ya beesikurigu yɛla m-basi, ni ka tuma zaa, hoo nira ŋↄn yeaai kparibeoo m-basi seem la;
51003010	ka laa n-yɛ kparipaalli, bunveelli. Ka beesipaalli wa mari yɛmpaalli ka di yi Naawunni ŋↄn naam ka maa saani na, ka kur ŋmanni la Ŋↄna.
51003011	Beesipaalli wa puuni ka wↄligri ka ka saani zaŋŋi n-kyaŋŋi Griikadima ni Yɛhudiyadima, bee ban guni ni ban bu guni saani: di yi ti nyɛ tinzundima ni Sitiiya tingbaŋŋu moo ni niriba, bee daaba ni ban su ba mansi yɛla - ay! Kirisita nyɛ la bunseelikam n-tiri ba sↄkam zaa.
51003012	Naawunni siri yiisi ya, ni ya ti leebi u maŋŋa niriba; ka laa n-wuri ya. Ka lala zugu ya nin zaŋŋi beesipaalli wa kpariveelli n-yɛa - di nyɛ la : nambↄzoaa ni kuŋŋa, nirilim, mansigsigu, mangbaari ni sugru.
51003013	Ya sakkma n-tisi taaba, ka ya sↄ yi ti nya u taraana taalli, see ka di daama kyɛ u taalli maa m-pɛŋŋi u. Hoo ti Dugma ŋↄn kyɛ ya taalli m-pɛŋŋi ya seem la, ya gba kyɛ m-pɛŋŋi ya taaba.
51003014	Anŋↄ zaa n nyɛ bunsuma, amaa see ka ya zaŋŋi wurilim m-paasi a zugu, ni a zaa ti tↄŋŋni taaba ka niŋi suŋŋa deede.
51003015	Ya kyɛ ka Kirisita sufudoaa su ya sufu zaa fukumsi, dama di zugu ka ba daa booli ya, ni ya ti leebi hoo ningbiŋŋu yinni. Ka laa n-leebi seeba ban puusiri Naawunni sahakam.
51003016	M-paasi yaasa, ya kyɛ ka Naawunni yɛligu bɛ ya ni, ni ka bunsuma zaasa. Ya zaŋŋi bamsim zaa n-wulisiri taaba Naawunni wurilim yɛla, ka kpamsiri taaba sufu. Ya kur yuumni Litaafi yuuma n-wulisira, ni wungyeeŋŋu yuuma, ni Sii Kasi yuuma gba; ya yuumni ya sufu ni m-puusiri Naawunni sahakam.
51003017	Ka ya yi ya tumni seelikam, bee, ya tↄ'asi seelikam zaa, ya kyɛ ka ya niŋni a zaa ti Dugma Yisa yuuri zugu. Ya tim ti Ba Naawunni pɛ'abu ŋↄn Yisa zugu sahakam.
51003018	Pↄ'aba, ya wumni n-tiri ya siridima kpaaŋŋu la; dama lala yi sumsi ban bɛ ti Dugma saani maa.
51003019	Yan mun dↄppa, ya wuri ya pↄ'aba ka di yisigri ya suuri n-niŋni ba.
51003020	Ya biisi la muna - ya wumni n-tiri ya ba ni ya ma dima bunseelikam zaa puuni; dama lala m maari ti Dugma sufu.
51003021	Yan mun ninvugkura, yan di kyɛ ka ya biisi beebu tↄ n-ti ba; ka di yi pa lala ya nin daam ba sufu.
51003022	Daaba, ya wumni n-tiri ya duniya wa dugmadima, ni gyirima ni ninzoaa. Ya gyeemma ba, pa la ban yi gↄsiri ya kↄkↄa, hoo ninvugseeba ban boori ni ba nya duusigu ninsaalidima saani, amaa ya zaŋŋi ya sufu zaa n-tumni n-tiri ba sahakam, ka zↄri Naawunni gba.
51003023	Bunseelikam zaa yan niŋna, ya niŋma di ni ya sufu zaa n-tiri Naawunni, pa la ninsaalidima.
51003024	Ya mi halli, ni, ya Dugma nin yiisi ya faari na n-yↄ ya. Ya tumma ya daaba tuma la n-tiri ya Dugma Kirisita.
51003025	Ŋↄn yi tumni tumbeeri muna, ba nin niŋi u hoo u tuma wa ŋↄn yi sumsi seem la, dama Naawunni bu gamsira.
51004001	Ya ban su daaba la muna, ya dↄli yɛlimaŋni n-tiri ba, ni an dↄli soori. Ka mi, ni, ya gba mari ya Dugma ka u bɛ arizana ni.
51004002	See ka ya kur pɛ'ari n-susiri Naawunni ni nimbirimoaa; yan di gbisi ka kyɛ puusigu. Ka laa m-puusiri Naawunni barika sahakam.
51004003	Ka ya puusigu wa ni, see ka ya susiri Naawunni n-tiri ti gba: ni, u ti maali soori n-ti ti ni ti ti tↄ'asi u yɛligu maa n-tiri niriba, n-toaai n-kasigri u yɛlisↄ'ara an bɛ Kirisita ni maa. Di nyɛ la lala yɛligu maa zugu ka ba lↄ ma kyↄrimi ka n na kpalim m-bɛ lala.
51004004	Ni, Naawunni nin kyɛ ka n nin yiisiri yɛlisↄ'ara wa zaa paalu, hoo din kpa la talasi seem la.
51004005	Ya mun kur mari ya mansi ka dↄli yɛm soori n-tiri ban pa ti niriba la. Yan di kyɛ ka sahasunseaa ti gaari yↄri.
51004006	Ya mari azamsuma an nya'asa, hoo zɛseesi an mari yaarim ŋↄn nya'asa seem la: ka mi yan sↄsiri seem ni niriba, n-labsiri suŋŋa n-tiri sↄkam.
51004007	Tↄ. Tikyikusi nin yɛli ya n lahabaya zaa. U nyɛ la ti mabisuŋŋu n-suŋŋni ti, ka ti la'amni taaba n-tumni n-tiri ti Dugma.
51004008	Lala zugu ka n tumni u ya saani na, ni u ti yɛli ya ti lahabaya wa, ka lala ka u nin kpamsiri ya sufu.
51004009	Ka n kyɛ ka Ↄneesima gba ti dↄli u n-kyɛ ya saani na: ŋↄn gba nyɛ la ti mabisuŋŋu, tin mun niŋi u yɛdda n-wuri u pam gba. Halli u nyɛ la ya timbiiya, ka u nin yɛli ya ti kpa wa yɛttↄ'a zaa.
51004010	Arisitaakusi gba ka ba paasi n zugu n-kpari sarika duu ni: ŋↄn gba puusiri ya ni. Maaki gba puusira - ŋↄn nyɛ Baanabasi tunzↄ la. Ŋↄn Maaki yɛla ka ya pun wum, ni, u yi ti paai ya saani na, see ka ya deaai u suŋŋa.
51004011	Yisa sↄ, ban boonni sↄ 'Gyasitisi' la - ŋↄn gba puusiri ya. Ban n nyɛ Yɛhudiyadima ka ba suŋŋni ma Naawunni naam tuma maa ziiya; ba butiri sↄ zaa laa n-ka ni m-paasi ba zugu; ban mun kpamsiri ma ni sufudoaa.
51004012	Ya timbisↄ gba bɛ ni, Ԑpafraasi, ka ŋↄn gba puusiri ya ni. U nyɛ la Kirisita Yisa nyaandↄlisuŋŋu. U moori sahakam n-susiri Naawunni n-tiri ya, ni, ya nin zɛ yummu Naawunni soori maa ni n-dↄli Naawunni yuubu zaa sahakam.
51004013	N nin toaai n-yɛli ya u tuma pam yɛla, ni, u tumni tunkara n-tiri yarima, ni Leoodisii dima, ni Heerapↄlisi dima gba.
51004014	Dↄ'ata Luuki gba puusira - ti wuri ŋↄna pam gba - ŋↄn ni Diimasi m puusira.
51004015	Ya puusima ti mabiisi ban bɛ Leoodisiiya la, ka yan di tam Nimfa ni ninvugseeba ban la'amni u yiri maa ni n-gyeemna.
51004016	Ya yi karim gbaŋŋu wa n-naai, ya kpaŋŋi ya mansi n-kyɛ ka Leoodisii dima ti deaai n-karim, ka yan mun deaai ba dinni n-karim.
51004017	Ya yɛlim Akyipusi, ni, u na teesim tunseaa ban daa zaŋŋi n-zaali u Naawunni zugu la, ni, u tumma n-naai.
51004018	Tↄ, ya nyam sↄppu wa - man sↄbri m-puusiri ya n toori nuu ni sↄppu: Pↄla. Ya teaama man ŋↄn lↄ la kyↄrimi seem. Naawunni piinisuma zaa bɛ ya saani.
52001001	Man Pↄla, ni Sailivanisi, ni Timↄti n sↄbri gbaŋŋu wa n-tiri ya Tɛsalↄnika niriba ban la'amni n-gyeemni Yisa, yan nyɛ ti Ba Naawunni ni ti Dugma Yisa Kirisita Masiiya ŋↄn su seeba la zugu. Naawunni niŋma yɛlisuma n-niŋi ya, ka ti ya sufudoaa.
52001002	Ti kur pɛ'ari Naawunni ya zugu, ka kur susiri Naawunni n-tiri ya zaa.
52001003	Ti Ba Naawunni tooni ka ti teaari ya yɛla sahakam, zaŋŋi n-kyaŋŋi ya yɛdda niŋbu la yɛla, ni ya wurilim tuma nimmoosi yɛla, ni yan mari tama seem n-zɛ yummu n-tiri ti Dugma Yisa Masiiya.
52001004	Ti mabiisi, Naawunni n wuri ya pam. Ti mi, ni, ya nyɛ la Naawunni ŋↄn yiisi seeba n-niŋi u mammaŋŋa niriba.
52001005	Dama lahabasuŋŋu wa'azu seaa tin daa yiisi n-ti ya la daa pa la yɛttↄ'a kↄkↄa, amaa di daa nyɛ la yiiko ni. Naawunni Sii Kasi siri daa bɛ di ni, nti kyɛ ka ya niŋi di yɛdda zaa. Ya pun mi tin daa bɛ seem ya saani; ka laa m-mi, ni, ya suŋŋsim zugu ka ti daa bɛ lala.
52001006	Ka ya daa kyɛ ka ya beesigu ŋmanni la hoo ti dinni - hoo ti Dugma beesigu ŋↄn bɛ seem maa. Halli ni yan daa di wahala pam maa zaa yↄri, ya daa deaai yɛligu la ni sufupeeliseaa din yiiri Vuusim Kasi saani na.
52001007	Dizugu ka ya wulisiri beesisuŋŋu ŋↄn bɛ seem n-tiri yɛddaniŋniba zaa ban bɛ Masidoonya ni Akaaya tingbana maa ni.
52001008	Ti Dugma yɛligu ŋↄn daa yi ya saani maa, pa Masidoonya ni Akaaya kↄkↄ ka di paai: amaa ya yɛdda niŋbu yɛla pun mooli n-gyili luginseelli kam zaa, dizugu di bu laa n-sum ni tirima yɛli seelli m-paasi.
52001009	Dama niriba maa zaa pun mi ka tↄ'asiri tin daa kyɛ ya saani na ka ya deaai ti suŋŋa seem, ni, yan daa ŋmaligi n-kyaŋŋi Naawunni saani ka kyɛ buga, ni ya ti gyeem Naawummaŋni ŋↄn nyɛ Nyↄvuri Daana wa.
52001010	Ni, ya laa n-kpalim n-guusiri ŋↄn Naawunni Bii la kyɛnni na, ni, u nin ti yi arizana ni sahanseaa n-labi na. Lala Bii maa nyɛ Yisa, Naawunni ŋↄn daa neaai sↄ kum ni. U nyɛ la ŋↄn fa ti n-yiisi Naawunni sufuyisigri kan ya n-kyɛ na la ni m-basi.
52002001	Ti mabiisi, ya mammaŋŋa mi tin daa kyɛ ya saani na seem la, ni, di daa pa la din kpalim yↄri.
52002002	Ya pun mi ban daa feebi ti ka diisi ti vi Filipaai tiŋŋa seem maa pↄi, ka ti daa naayi ti kyɛ ya saani na. Halli ni ban daa namsiri ti maa zaa yↄri, Naawunni daa ti ti sufukpeemni ka ti zaŋŋi lahabasuŋŋu m-moori n-wulisiri ya.
52002003	Tin tↄ'asiri ya yɛttↄ'aseesi maa bu yi kyiriŋŋu bee kↄribeeri bee yↄmsigu ni na;
52002004	amaa ti kur tↄ'asiri la Naawunni ŋↄn boori ni ti tↄ'asi seem, dama Ŋↄna n nyɛ ŋↄn zɛ ti nyaaŋŋa ka zaŋŋi lahabasuŋŋu wa n-niŋi ti nuu ni. Ti bu tumni ni ninsaalidima nini tigi ti, amaa ti boori la Naawunni nini tigi ti, dama Ŋↄna n nyɛ ŋↄn mi ti sufu ni teesa zaa.
52002005	Ya mi halli, ni, di pa la nangbammalisim yɛttↄ'a ka ti daa mari n-kyɛ ya saani na; ti mun daa bu zaŋŋi yɛttↄ'ayↄmsa n-tↄ'asira, ni ti ti di nyoori ya saani - Naawunni mun ya n-wulisi lala.
52002006	Ti daa bu boori pɛ'abu ninsaalisↄ saani, di yi daa nyɛ la ya saani bee seeba saani.
52002007	Halli ti daa mari soori ni ti toaai n-susi bunseesi ya saani, tin nyɛ Masiiya tuumudima la zugu. Amaa ti daa nyɛ la ban bɛ baalimm ya saani, ka mari ya suŋŋa hoo pↄ'a ŋↄn dↄ'ai ŋↄn mari u bileaa seem la.
52002008	Tin boori ya yɛla pam zugu n kyɛ ka ti daa lↄ, ni, ti purigi tin mari seelli n-ti ya. Pa Naawunni lahabasuŋŋu la kↄkↄa, amaa zaŋŋi n-tabli ti mammaŋŋa nyↄvuya gba, ka di nyɛ la tin kur wuri ya maa zugu.
52002009	Ti mabiisi, ya teaama tin daa tumni seem la yɛla, halli ni ti yaa tↄriga, ni tin daa di wahala seem la. Ti daa kur tumni la wuntaŋŋa ni yuŋŋu, ni di kyɛ ka ti yɛla ku mugsi ya, ka ti toaai n-yiisi lahabasuŋŋu kan yi Naawunni saani la n-ti ya na.
52002010	Ya nyɛ la ti sɛharadima, ka Naawunni gba di ti sɛhara m-paasi, ti beesigu ŋↄn daa bɛ seem n-tiri ya yɛddaniŋniba wa: ni, ti daa dↄli yɛlimaŋni soori ka tumni din tuusi, ka galinsi ka ni.
52002011	Ya mi halli tin daa tumni seem n-tiri ya maa, ni, di daa ŋmanni hoo dↄsↄ ŋↄn niŋni u mammaŋŋa bii seem la.
52002012	Ti daa kpaam ya, ka kpamsi ya, ka zaali ya noori, ni, ya mari beesiseelli din kyɛ ka Naawunni nini tigra, dama u boonni ya ni, ni yan ni Ŋↄn ti la'am u naam puuni n-nya u gyirima.
52002013	Dinŋↄ zugu ka ti pɛ'ari Naawunni saha kam. Tin daa zaŋŋi Naawunni yɛligu na n-ti ya la, ya daa deaai yɛligu maa. Ya daa bu deaai ka hoo ninsaala yɛligu, amaa hoo Naawunni dinni; ka di siri nyɛ la lala, ka kur tumni ka tuma ya saani - yarima ban nyɛ yɛddaniŋniba wa.
52002014	Ti mabiisi, ya daa nya wahala hoo Naawunni niriba ban bɛ Gyuudiiya tingbaŋŋu ni la ŋↄn daa nya seem la - niriba ban nyɛ Yisa Masiiya ŋↄn su seeba la. Ya daa nya wahala ya mammaŋŋa timbiisi saani, hoo ban gba ŋↄn daa nya wahala ba Izraɛli taaba saani seem la.
52002015	Ban Izraɛli dima n daa zaŋŋi ti Dugma Yisa n-ku u, ni anabidima gba, ka daa kari ti n-yiisi. Ba kur tumni la din kyɛ ka Naawunni nini bu tigra, ka kur ŋmeeri nangbankpeemni ninsaalidima zaa saani.
52002016	Halli ba daa kpaŋŋi ba maŋŋa ni ba ta'ai ti ka ti ku toaai m-mooli tuliginsim lahabaari n-ti ban pa Izraɛli dima maa. Ba pun tum tumbeeri pam, ka ba ala'akyi tuma wa paasiri tumbeeri anla zugu, ka a paari a tↄriga. Ka Naawunni sufuyisigri naayi paai ba n-naai.
52002017	Ti mabiisi, tin daa wↄligi ka kyɛ ya daba ayi la puuni - kulla ti ningbina taaba wↄligri ka n yɛtti wa, pa ti sufu ni teesa wↄligri. Ti sufu zaa daa bɛ la ya nyaabu ni, ni ti teesa zaa, ni ti ba'aba zaa.
52002018	Ti siri daa boori ni ti laa n-labi ya saani na. Halli man Pↄla daa pun kpaŋŋi m maŋŋa ni n kyɛ na - ka di pa la yimmu kↄkↄa - amaa ka Sintaani kur ta'ari ti soori.
52002019	Tama bↄ ka ti ya m-mari ti Dugma Yisa saani - pa yarima kↄkↄa? Bee, sufupeelli bↄ ka ti ya n-nya, u lappu na daari maa ni? - pa yarima kↄkↄa? lala saha yi ti paai, bumbↄ zugu ka ti nin baŋŋi, ni, ti nyaŋŋi n-naai? - ka laa n-nyuuri bara di zugu. Pa yarima zugu? Ay! - seelli ka ni m-paasi?
52002020	Yɛlimaŋni yarima zugu ka ti siri nya ti gyirima ni ti sufupeelli.
52003001	Dinzugu tin daa nya ka ti ku toaai n-laa n-guusi yaasa, ti daa sakki ni ti kↄkↄ kpalim m-bɛ Ateensi tiŋŋa
52003002	ka tum ti mabii Timↄti ya saani na, dama u nyɛ la Naawunni tuntumna, ka tin ni ŋↄna la'am n-tumni Kirisita lahabasuŋŋu mooligu tuma la. Ŋↄna ka ti daa tum ya saani, ni u ti kpaam ya, ka kpamsi ya yɛdda.
52003003	Ni, lala ti kyɛ ka sↄ ku yↄmsi ya n-labsi ya nyaaŋŋa, wahala wa nyaabu zugu. Ya mammaŋŋa mi halli, ni, di nyɛ la Naawunni yuubu, ni, ti nya wahala wa tataabu.
52003004	Tin daa na bɛ ya saani la, ti daa pun daŋŋi n-yɛli ya, ni, ti nin nya wahala; ka ya zaa mi, ni, lala n daa siri niŋi.
52003005	Dinzugu man daa nya ka n ku toaai n-laa n-guusi m-paasi zugu ka n daa tum Timↄti ya saani na, ni di kyɛ ka n baŋŋi ya yɛdda ŋↄn nyɛ seem. Dama n kur teesiri, ni, di pa seem ka Sintaani nya sↄseaa ni u ti yↄmsi ya, ka lala zugu nin kyɛ ka ti tuma la kpalim yↄri.
52003006	Timↄti mun ŋↄn daa labi na, u daa yɛli ti ya yɛdda ni ya wurilim ŋↄn nyɛ seem. U yɛli ti, ni, ya na kur teesiri ti yɛla, ka boori ni ya nya ti, hoo ti gba sufu ŋↄn boori ya nyaabu seem.
52003007	Dizugu, ti mabiisi, ti namsigu ni ti wahala diibu puuni, ti nyari kpamsigu ya zugu. Ya yɛdda niŋbu n kpamsiri ti
52003008	dama ya yi ti bari n-zaani ya beebu ni, ti Dugma zugu, di nin kyɛ ka ti leebi ban vu.
52003009	Ti ya niŋi la wula m-pɛ'ai Naawunni ya zugu hoo din sumsi ni ti pɛ'ai u seem la? Tin mari sufupeeliseaa ya zugu la - ka di nyɛ la ti Dugma Naawunni saani - lala zugu ka ti pɛ'ari u.
52003010	Wuntaŋŋa ni yuŋŋu zaa ka ti zaŋŋi ti sufu zaa n-susiri u, ni, u kyɛ ka ti laa n-la'am n-nya taaba yaasa; ka ya yɛdda yi ti pↄsigi ya'aseelli, ti nin toaai n-ti ya bunseelli din nin kpamsi ya yɛdda maa m-paasi di.
52003011	Ti susiri Naawunni ŋↄn nya ti Ba la, ni ti Dugma Yisa, ni, u maalima soori n-ti ti, ka ti kyɛ ya saani na.
52003012	Ti laa n-susiri ti Dugma, ni, u kyɛ ka ya wuri taaba, halli n-wuri niriba zaa; ka ya wurilim zoaai m-paasiri sahakam hoo tin gba ŋↄn wuri ya seem la.
52003013	Ka dinŋↄna u nin kpamsi ya, ka kyɛ ka ya bari n-zaani, ni ya ti bɛ kasi ka ka taalli ti Ba Naawunni saani. Ka di nin ti nyɛ la lala, sahanseaa ti Dugma Yisa ŋↄn ti ya labi na la, ka u toori niriba zaa nin ti dↄli u na.
52004001	Ti mabiisi, din paasi nyɛ la : ya teaama din sum ni ya bɛ seem n-tigi Naawunni nini. Ya pun bamsi lala ti saani, halli lala ka ya daa kur niŋna; ka ti susiri ya ka kpaamni ya ti Dugma Yisa yuuri zugu, ni, ya kur niŋma lala m-paasira.
52004002	Dama ya mi wulisigu seaa tin daa zaŋŋi n-wulisi ya, hoo ti Dugma Yisa ŋↄn zaali ti seem la.
52004003	Naawunni yuubu ya saani nyɛ la: ya maali n-leebi u niriba ka bɛ kasi, ka di tum zina.
52004004	Ya zaasa mi yan nin niŋi seem m-mari ya mansi m-bɛ kasi ka dↄli gyirima soori,
52004005	ka di pa la ya dↄli ningbiŋŋu kↄri soori, hoo ban bu dↄli Naawunni zaaligu ŋↄn tumni seem la.
52004006	Dinŋↄ zugu, sↄ di tum u kpeaa din bu tuusi, bee, u fa u kpeaa. Ti Dugma nin ti darigi ban tumni din bu tuusi wa tuba, hoo tin daa pun kpaam ya seem la.
52004007	Naawunni daa bu booli ti, ni ti tum la ningbiŋŋu kↄri tuma; amaa u daa booli ti, ni ti dↄli kasitiri beesigu soori.
52004008	Dizugu ŋↄnkam za'asi wulisigu wa, pa ninsaala wulisigu ka u za'asi, amaa Naawunni ŋↄn ti ti u Sii Kasi la wulisigu ka u za'asi.
52004009	Di bu kpa talasi ni n-sↄbi n-wulisi ya yan nin wuri taaba seem, dama Naawunni pun wulisi ya yan nin wuri ya mabiisi seem, ka ya bamsi lala u saani suŋŋa.
52004010	Ka lala ka ya siri wuri ya mabiisi ban bɛ Masidoonya tingbaŋŋu zaa; amaa, ti mabiisi, ti kpaamni ya, ni, ya kur niŋma lala m-paasira.
52004011	Ya kpaŋŋma ya maŋŋa m-bɛ baalimm, ka kyɛ ka ya teesa bɛ ya mammaŋŋa yɛla ni, ka bↄ ya mammaŋŋa nuu tuma n-tumna, hoo tin daa pun wulisi ya seem la.
52004012	Ya yi niŋni dinŋↄa, lala nin kyɛ ka ban bɛ kpaŋŋa nin ti ya gyirima, ka ya mun ku pↄsigi bunseelli kam.
52004013	Ti mabiisi, ti bu boori ni ya bɛ ziilinsi ni zaŋŋi n-kyaŋŋi ninvugseeba ban gbisiri kum ni la yɛla, ka di nin kyɛ ka ya ku fabinna ban kpi la zugu hoo ban ka tama ŋↄn niŋni seem la.
52004014	Dama ti yi niŋi yɛdda, ni, Yisa daa kpiya ka laa n-neaai yaasa, ti laa n-niŋi yɛdda, ni, Naawunni nin ti kyɛ ka Yisa ninvugseeba ban gbisiri kum ni la ti dↄli Yisa n-labi na.
52004015	Ti Dugma yɛligu ŋↄn wulisi seem ka ti yɛtti ya maa: tiseeba ban ya n-kpalim m-mari nyↄvuri halli nti paai ti Dugma lappu na saha la muna - ti ku ti daŋŋi ban pun gbisiri kum ni la tooni.
52004016	Dama ba nin tasi pampam, ka niriba nin ti wum malaakadima zuguraana kukↄri ni Naawunni kikaa kunkuma. Di saha ka ti Dugma mammaŋŋa nin ti yi saazugu n-sigi na; ka Kirisita Masiiya ninvugseeba ban pun kpi la nin ti daŋŋi kum ni neaari.
52004017	Ka tiseeba ban kpalim m-mari nyↄvuri m-bɛ duniya wa ni - tin ni ban nin ti la'am n-kyaŋŋi nti kpɛ sangbana ni, n-tuusi ti Dugma Yisa soori saazugu sa; lala ka ti nin ti kpalim m-bɛ ti Dugma maa saani halli ni saha din ka tↄriga.
52004018	Dizugu ya zaŋŋma yɛttↄ'a wa m-maari taaba sufu.
52005001	Ti mabiisi, di bu laa n-kpa talasi ni ti laa n-sↄbi n-ti ya zaŋŋi n-kyaŋŋi dabsa ni saha seelli din ti ya n-niŋi.
52005002	Dama ya mammansi mi halli, ni, ti Dugma lappu na saha dabsiri maa nin ti kyɛ na hoo ta'ayiga ŋↄn yi kyɛ na yuŋŋu seem la.
52005003	Ni, sahaseaa niriba yi ti yɛtti, ni, sufudoaa ni goom bɛ ni, di saha ka basiyↄri ya m-paai ba na, ka ba ku toaai n-fa ba mansi m-basi. Di nin ti piili katiŋŋa, hoo pↄ'a ŋↄn yi wulisiri, ni, u dↄ'ai ka beerim seelli mari u la.
52005004	Amaa, ti mabiisi, ya pa la ninvugseeba ban bɛ zibsim ni ka dabsiri maa nin ti libgi ya hoo ta'ayiga ŋↄn libgri niriba seem la.
52005005	Ya nyɛ la neesim ni wuntaŋŋa ni niriba. Ti pa la yuŋŋu bee zibsim ni niriba.
52005006	Dizugu di bu sum ni ti gbisira, hoo ninvugseeba ŋↄn niŋni seem la, amaa ya kyɛ ka ti neaai goom ni ka mari ti mansi suŋŋa.
52005007	Dama yuŋŋu ka gↄgbisiriba gbisira, ka danyuuriba mun nyuuri m-bugri la yuŋŋu gba.
52005008	Amaa tirima n nyɛ wuntaŋŋa ni niriba: di zugu ya kyɛ ka ti mari ti maŋŋa. Ya kyɛ ka ti zaŋŋi yɛdda ni wurilim n-leebi ti nyↄta'arigu m-pa ti nyaari zugu, ka zaŋŋi ti tuliginsim tama n-leebi tↄbtuusira kutti zupiliga la m-pili.
52005009	Naawunni daa bu maali ti ni u sufuyisigri tubdarigri ti paai ti na, amaa u zaali ti ni ti nya tuliginsim ti Dugma Yisa Masiiya zugu.
52005010	Ŋↄna n daa kpi ti zugu, ni di kyɛ ka ti zaa ti la'am m-bɛ u saani, di yi nyɛ la ti bɛ la ti nyↄvuri ni, bee, ti kpi ni.
52005011	Dinŋↄ zugu ya kpamsima taaba sufu ka niŋni din nin suŋŋi ya taaba ka ba zoaai Naawunni dↄligu ni: halli ya siri pun niŋni lala pampaŋŋↄ gba.
52005012	Ti mabiisi, ti susiri ya, ni, ya tim ya toondaandima maa gyirima - ban nyɛ ban tumni Naawunni tuma n-tiri ya, ka kpaamni ya suŋŋa.
52005013	Ya gyeemni ba ka tiri ba gyirima, ka laa n-wuri ba pam ban tumni seelli la zugu; ka mari nangbanyinni ni taaba.
52005014	Ti mabiisi, ya kpaamni gbinnya'a dima. Ka ban sufu miligi la muna - ya maari ba sufu n-tiri ba: halli ya suŋŋma ban gbarigi la, ka mari sugru ni sↄkam zaa.
52005015	Sↄ di boosiri u kpeaa beeri, amaa ya niŋma nirilim n-tiri taaba - halli n-tiri sↄkam zaa.
52005016	Ya mari sufupeelli sahakam;
52005017	ya susima Naawunni sahakam;
52005018	ka pɛ'ari Naawunni seelikam zaa puuni. Dama lala ka Naawunni boori ni ya niŋni ya beebu ni, Yisa Masiiya zugu.
52005019	Yan di kpiisi Naawunni Sii Kasi yɛla hoo bugum ŋↄn kpiisiri seem la;
52005020	yan di zeem anabitiri yɛttↄ'a yɛla.
52005021	Amaa ya bugsima bunseelikam m-baŋŋi di yɛlimaŋni ŋↄn nyɛ seem; ka mari din veela suŋŋasuŋŋa;
52005022	ka naayi yi bunseelli kam din nyɛ bumbeoo ni.
52005023	Naawunni n tiri sufudoaa: kyɛ ka u maali ya ka ya bɛ kasi zaa, ka mari ya siisi ni ya sufu ni ya ningbina ka a ku ti mari taalli ti Dugma Yisa Kirisita lappu na saha.
52005024	Ŋↄn booli ya maa nyɛ la ŋↄn nin niŋi di, dama yɛdda daana n nyɛ u, ka zɛ yummu.
52005025	Ti mabiisi, ya susima Naawunni n-tiri ti gba.
52005026	Ya puusima ti mabiisi la zaa mabiitiri puusigu suŋŋa n-ti ti.
52005027	Ya wumma yaa! Ti yɛtti ya ti Dugma zugu, ni, ya kyɛ ka ba karim gbaŋŋu wa n-ti ti mabiisi la zaa.
52005028	Ti Dugma Yisa Kirisita Masiiya piinisuma kpalim m-bɛ ya saani.
53001001	Man Pↄla, ni Sailivanisi, ni Timↄti n sↄbri gbaŋŋu wa n-tiri ya Tɛsalↄnika niriba ban la'amni n-gyeemni Yisa maa. Ya nyɛ ti Ba Naawunni ni ti Dugma Yisa Kirisita Masiiya ŋↄn su seeba la.
53001002	Naawunni niŋma yɛlisuma n-niŋi ya, ka ti ya sufudoaa.
53001003	Ti mabiisi, ti kur pɛ'ari Naawunni ya zugu, ka di sum ni lala, dama ya yɛdda kur zoaari m-paasira, ka ya wurilim zaŋŋi n-kyaŋŋi ya taaba saani gba zoaari pam.
53001004	Dinzugu ti kur nyuuri la bara n-yɛtti Naawunni niriba zaa n-wulisiri ba yan zɛ yummu seem, ni ya yɛdda niŋbu yɛla, halli ni ya nyari namsigu ka diri wahala zaa.
53001005	Dinŋↄ n wulisi, ni, Naawunni sariya karibu tuusiya zaa, ni, ya nyɛ la ban sum ni Naawunni naam, halli ni ya diri wahala u naam la zugu.
53001006	Naawunni nin niŋi din tuusi. U nin kyɛ ka ban namsiri ya la ti nya namsigu.
53001007	Ka yarima muna, yan ŋↄn nya namsigu la, u nin taasi yↄlisimma na nti ya, ka laa n-zaŋŋi n-ti tirima gba. U nin niŋi lala ti Dugma Yisa ni u malaaka yiikodaandima ŋↄn yi ti yi arizana ni na sahanseaa.
53001008	U nin zaŋŋi bugum din dira n-kyɛ na, ni u ti darigi ban bu mi Naawunni maa tuba, ni ban za'asi ti Dugma Yisa lahabasuŋŋu maa tuba gba.
53001009	Ba nin ti yↄ ba ba taalli samni m-basi ba yↄri, saha kan ka naari; ka ba nin kpalim n-zɛ wa'aligu n-kↄŋŋi ti Dugma gyirima ni u yiiko ni beebu maa.
53001010	Ti Dugma Yisa nin labi na di daari maa, nti nya gyirima u niriba saani, ni tibgri ban pun niŋi u yɛdda saani. Ya gba nin ti bɛ niriba wa sunsukkuni, yan daa deaai lahabaseelli tin daa tↄ'asi n-ti ya la zugu.
53001011	Di zugu ka ti kur susiri Naawunni n-tiri ya. Ti susiri Naawunni, ni, u ti kyɛ ka ya bɛ beesisuŋŋu hoo ŋↄn booli ya ni ya bɛ seem la, ka zaŋŋi u yiiko n-suŋŋi ya ka ya tum ya sufu yuubu tuma, ni ya yɛdda tuma, n-naai; ka bu pↄsigi seela.
53001012	Ka ti susiri Naawunni lala, ni, ti Dugma Yisa yuuri nin nya gyirima, ka ya gba nya gyirima u saani, ti Dugma Naawunni ni ti Dugma Yisa Masiiya suŋŋsim la zugu.
53002001	N ya n-tↄ'asi n-ti ya zaŋŋi n-kyaŋŋi ti Dugma Yisa Masiiya lappu na, ni tin ti ya la'am n-tuusi u soori la. Ti susiri ya ni, ti mabiisi,
53002002	ni, yan di kyɛ ka ya yɛm ŋmaara, bee, n-gyigra, seeba ŋↄn yɛtti, ni, ti Dugma lappu na pun gaari la zugu, halli sↄ yi ti tↄ'asi anabitiri n-yɛli lala, bee, sↄ yi tↄ'asi Yɛligu maa yɛttↄ'a n-yɛli lala, bee, ba yi ti sↄbi gbaŋŋu, ni, ka yiiri la tirima saani na, n-yɛli lala ka puuni.
53002003	Yan di kyɛ ka sↄ yↄmsi ya seelli ni, dama dabsiri maa ku toaai m-paai na, di yi pa la niriba pam daŋŋi n-la'am taaba n-za'asiri Naawunni noori pↄi, ka ninvugsↄ ŋↄn nyɛ Zaaliguza'asira ni Baasiyↄri Daana maa naayi yi paalu.
53002004	Ŋↄnŋↄ nin ti za'asi bunseelikam din zɛ Naawunni zugu, ni Naawunni gyeeŋŋu, ka duusi u maŋŋa n-gaari seelikam. U nin ti kpɛ Naawunni Gyeeŋŋu Duu n-yɛli, ni, ŋↄna n-nyɛ Naawunni.
53002005	Ya bu teaai man ŋↄn daa bɛ ya saani ka yɛli ya seem la?
53002006	Ka pampaŋŋↄ ya pun mi din goaari u, ni, di kyɛ ka u ku ti yi paalu see sahasuŋŋu maa deede.
53002007	Yɛlisↄ'ara an nyɛ zaaligu za'asigu yɛla pun piili a tuma, amaa ŋↄn goaari a maa kur nin bɛ ni, halli nti paai sahaseaa ban nin yiisi u soori ni.
53002008	Di saha ka Zaaliguza'asira maa nin yi paalu. Di saha ka ti Dugma Yisa nin ti zaŋŋi u vuusim pɛsiŋŋu din yiiri u noori ni na n-ku u, ka u lappu na gyirima nin ti sa'am u yɛla zaa.
53002009	Ŋↄn Zaaliguza'asira maa kyɛnni na nin ti dↄlisi la ni Sintaani yiiko soori, nti mari kpeeŋŋu ni alahazibu tuma balibu kam, ni sisa, ka a zaa nyɛ la ziri.
53002010	Ka u nin ti zaŋŋi ala'akyi tuma n-yↄmsiri ninvugseeba ban baasiri yↄri. Ba nin baasi yↄri dama ba za'asiya, ni, ba ku wuri yɛlimaŋni maa ka nya tuliginsim.
53002011	Dinŋↄ zugu ka Naawunni tum la kyiriŋŋu din mari yiiko nti ba, ka ba niŋi ziri maa yɛdda.
53002012	Ka di naari ti ya nyɛ la: ba kari ba sariya n-lusi ba - ninvugseeba ban ku sakki, ni, ba niŋi yɛlimaŋni maa yɛdda, ka ba sufu boorim nyɛ la ba tum ala'akyi.
53002013	Amaa tirima muna - di kpa la talasi ni ti pɛ'ai Naawunni ya zugu, yaseeba ban nyɛ ti mabiisi. Ka ti Dugma wuri ya, dama piiligu ni ka u daa pun yiisi ya, ni ya ti nya tuliginsim Naawunni Sii Kasi tuma puuni, ni yan niŋi yɛlimaŋni maa yɛdda zugu.
53002014	U daa kyɛ ka ti wulisi ya u lahabasuŋŋu, ka lala ka u daa booli ya ni ya ti nya lala tuliginsim; ni yan ni ti Dugma Yisa Kirisita nin ti la'am n-nya gyirima.
53002015	Dizugu, m mabiisi, ya zɛ yummu ka mari wulisigu seelli tin daa zaŋŋi n-wulisi ya la, di yi daa nyɛ yɛttↄ'a maa ni, bee, ti daa sↄbi nti ya.
53002016	Ti Dugma Yisa Masiiya mammaŋŋa kpamsima ya sufu, ŋↄn ni Naawunni ti Ba zaa, dama Naawunni wuri ti, halli nti tisi ti sufudoaa din ka naari, ni tama suŋŋu wa. Ka ti Dugma Yisa ni ti Ba Naawunni nin laa n-kpaŋŋi ya, ya tunsuma ni ya yɛttↄ'asuma kam zaa ni.
53003001	Ti mabiisi, din kpalim nyɛ la nŋↄa: ya susim Naawunni n-ti ti, ka lala nin kyɛ ka ti Dugma yɛligu moonni n-kyɛnni tooni yooma, ka ba deaai di ni gyirima, hoo yarima ŋↄn daa deaai seem la.
53003002	Ka laa n-susiri Naawunni n-tiri ti, ni, u yiisi ti putoo dima ni ninvugbeeri nuusi ni, dama pa sↄkam zaa n-niŋi ti lahabaari maa yɛdda.
53003003	Amaa ti Dugma nyɛ la ŋↄn zɛ yummu, ka u nin ti ya yaa, ka ta'ai ya Yɛlibeoo Daana maa nuusi ni.
53003004	Halli ti siri niŋi ti Dugma maa yɛdda zaa, ni, ya tumni hoo tin daa wulisi ya seem la, ka kur nin niŋni lala sahakam.
53003005	Ti Dugma kyɛ ka ya baŋŋi u wurilim ŋↄn nyɛ seem, ka ya diri sugru hoo Kirisita Masiiya ŋↄn diri di seem la zaa.
53003006	Ti mabiisi, ti kpaamni ya ni, ti Dugma Yisa Masiiya zugu, ni, ya gbaam ya maŋŋa ka kyɛ ya mabiseeba ban nyɛ gbinnya'ari dima, baseeba ban bu dↄli wulisigu seelli tin daa wulisi ba la.
53003007	Ya mammaŋŋa mi, ni, di sum ni ya niŋi hoo tin daa niŋi seem la. Ti daa pa gbinnya'a dima, tin daa bɛ ya saani sahanseaa la.
53003008	Ti daa bu di diseelli sↄ saani ka bu yↄ di samni. Amaa ti daa yi tumni ti tuma halli ka di wum ti; ti daa tumni la sahakam zaa, ni ti di ziili ya zitibsiri.
53003009	Pa la ti daa ka la soori ni ti deaai suŋŋsim ya saani zugu ka ti daa tumni lala maa, amaa ti daa niŋi lala ni ya nya, ka dↄli ti soori maa.
53003010	Tin daa bɛ ya saani, ti daa yi yɛtti ya ni, ni, "Ŋↄn za'asi, ni, u ku tum, ba di kyɛ ka u di!"
53003011	Ti wumiya, ni, ninvugseeba ban bɛ ya saani n-nyɛ gbinnya'a dima: ba bu boori ni ba tum seelli, ka na'a gyinni n-kpeeri la niriba yɛla ni.
53003012	Lala taabu niriba ka ti kpaamni ka susiri ba ti Dugma Yisa Masiiya zugu, ni, ba zinnma baalimm ka tum ba tuma n-gↄsi ba maŋŋa.
53003013	Ti mabiisi, yan di gyɛ ya tunsuma tumpu ni.
53003014	Ka sↄ yi bu deaai ti wulisigu seelli tin sↄbi wa, yan kpasim u ka di laa m-puusiri u; lala nin kyɛ ka vi gbaai u.
53003015	Yan di zaŋŋi u ka u leebi ya dindaana, amaa ya kpaam u hoo ya mabiiya.
53003016	Ti Dugma nyɛ la sufudoaa daana: ŋↄn mammaŋŋa tim ya sufudoaa sahakam zaa, ni yɛlikam puuni. Ti Dugma nin bɛ ya zaa saani.
53003017	Tↄ, nyama sↄppu wa - man sↄbri m-puusiri ya n toori nuu ni sↄppu: Pↄla. Lala ka n daalim n gbaŋŋu kam. N nuu sↄppu n-siri la.
53003018	Ti Dugma Yisa Kirisita Masiiya wurilim nin bɛ ya zaa saani.
54001001	Man Pↄla n sↄbri gbaŋŋu ŋↄa: Yisa Kirisita Masiiya tuumu n nyɛ ma, ka Naawunni ŋↄn nyɛ ti tuligra wa daa zaali ma lala tuma, ŋↄn ni Yisa Masiiya ŋↄn nyɛ ti tama la.
54001002	N sↄbri ka n-tiri nyini, Timↄti, m bimaŋni ti yɛdda niŋbu soori maa ni. Ti Ba Naawunni ni ti Dugma Yisa Kirisita nin zↄ i namboo ka niŋi bunsuma n-niŋi i ni, ka ti i sufudoaa.
54001003	Tↄ, teaama man daa gatti n-kyaŋŋi Masidoonya ka yɛli i seem la. Ni, see ka i kpalim m-bɛ Ԑfɛsusi timpuuni sa: ni, ninvugseeba m bɛ bɛni n-wulisiri ziri wulisigu. Ka dizugu m boori ni i yɛli ba, ka ba kyɛ lala wulisigu maa.
54001004	Ni, ba kyɛli daadaa yɛla bamsigu - lahabaseesi an ka yɛlimaŋni, ni dↄ'am kpamma yuya kaaligu din ka tↄriga la. Dama a kur taasiri la nangbankpeemni kↄkↄ na, ka bu wulisiri Naawunni yuubu soori, dama dinŋↄ nyɛ la yɛdda niŋbu puuni.
54001005	Naawunni yuubu wa daliiri nyɛ la, ni, di kpamsi wurilim; wurilim mun yiiri sufu kasi ni na, ni sufu ni teesa an ka galiŋŋu, ni yɛddamaŋni niŋbu ni na.
54001006	Ninvugseeba mun ŋmaligi ni, ka kyɛ anŋↄa zaa; ka bↄrigi n-kpalim la yɛttↄ'akyↄ'ama tↄ'asigu ni.
54001007	Ba sufu kur yɛnni, ni, ba leebi Naawunni zaaligu karimbadima, amaa ka bu baŋŋi ban mari yɛttↄ'aseesi n-tↄ'asiri maa gbina: halli ni bunseesi ban tↄ'asiri a yɛla maa ni nimmoaa - ba bu mi a gba gbina.
54001008	Ti mi halli, ni, Naawunni zaaligu maa veela, nira yi dↄli ka, n-tumni kan wulisiri seem.
54001009	Ka di kpa la talasi ni ti baŋŋi, ni, Naawunni bu zaali u zaaligu dima maa ninvugsuma zugu, amaa u zaali a la zaaligu za'asiriba zugu, ni tuppuwumni dima, ni ban bu gyeemni Naawunni, ni ala'akyi dima zugu. U laa n-zaali a la ban beebu bu bɛ kasi ka ba ba'a ka Naawunni yɛla ni la zugu, ni ban nyɛ ninvugkuuriba n-kuuri ba badima ni ba madima la.
54001010	Zaŋŋi n-tabli ban tumni ningbiŋŋu kↄrisi tuma, ni dↄppa ban doontiri dↄppa bee pↄ'aba ban doontiri pↄ'aba, ni ban zaŋŋni mugsigu n-gbaasiri niriba, ni ziri ma'ariba, ni ban diri ziri sɛhara - banŋↄ zaa zugu ka Naawunni na zaali u zaaligu dima wa. A nyɛ la bankam niŋni din kyiisiri wulisimaŋni la zugu.
54001011	Wulisigu wa mun bɛ la lahabasuŋŋu ni ka mari gyirima, lahabaseelli Naawunni ŋↄn nyɛ Alibarika Daana wa ŋↄn zaŋŋi n-niŋi man nuusi ni, ni m moonni ka.
54001012	M puusiri ti Dugma Yisa Kirisita ŋↄn tiri ma yaa ni n tum tuma wa. M puusiri u ŋↄn nya ka yɛdda daana n nyɛ ma, ka dizugu di sumni ni u gaŋŋi ma ka zaali ma u tuma wa ni maa.
54001013	Halli ni man daa daŋŋi n-yɛtti u zulima, ka katti u niriba m-mugsiri ba, ka tuuri u la zaa yↄri, ŋↄn Naawunni daa zↄ ma namboo, dama n daa niŋni di la ziilinsi zugu, ni man daa na bu niŋi yɛdda la zugu.
54001014	Di saha maa ka ti Dugma daa zaŋŋi u wurilim piinisuma, an galisi nti yakki la, n-ti ma; ka ti ma yɛdda ni wurilim din bɛ Yisa Masiiya ni la.
54001015	Yɛttↄkku wa nyɛ la yɛlimaŋni, ka sumni ni nira deaai ka zaa; ni, Yisa Kirisita daa kyɛ duniya wa na ni u ti tuligi tumbeeri dima. Man muna n nyɛ ŋↄn tum tumbeeri wa n-gaari sↄkam.
54001016	Amaa lala zugu daa kyɛ ka Naawunni daa zↄ ma namboo, ni Yisa Masiiya ŋↄn yi ti kyɛ n taalli m-pɛŋŋi ma, halli ni man ŋↄn tum tumbeeri n-gaari sↄkam zaa yↄri. Ka lala nin kyɛ ka niriba zaa ti nya u sugrudiibu zaa ŋↄn nyɛ seem. Ka di ti daŋŋi n-leebi sↄseaa din nin kyɛ ka ninvugseeba ban na yɛ n-niŋi u yɛdda nin naayi dↄli ka, ka ba nya nyↄvuri kan ka tↄriga la.
54001017	Naawunni n nyɛ saha kam zaa naaba, ka ŋↄn kↄkↄ n nyɛ ŋↄn kur bɛ saha zaa ka bu kpiira, ka sↄsↄ ku toaai n-nya u: ti tim u tibsim ni gyirima, saha din ka naari. Ammi!
54001018	M bii Timↄti, n zaŋŋi zaaligu wa n-niŋi i nuusi ni ka di mun dↄli la anabitiri yɛttↄ'a ŋↄn daa yɛli seem zaŋŋi n-kyaŋŋi i yɛla: ni, lala ti kyɛ ka i zaŋŋi ana, ni a ti leebi hoo i tↄppu neema ka i mari a n-tuusi tↄppu suŋŋa.
54001019	Mari i yɛdda niŋbu ni i sufu ni teesa kasi, ka galiŋŋu ka ni. Ninvugseeba mun pun za'asi sufu ni teesa wa taabu ŋↄn wulisiri seem, ka ba yɛdda niŋbu zaa baasi yↄri di zugu.
54001020	Ba puuni seeba n nyɛ Haamɛneesi ni Alɛkzanda. Ban ka n zaŋŋi n-niŋi Sintaani nuusi ni, ni di kyɛ ka ba baŋŋi, ni, di bu sum ni ba mↄ Naawunni.
54002001	Din daŋŋi tooni ka n kpamsiri sↄkam nyɛ la nŋↄa :- Yan susim Naawunni n-tiri ninsaalidima zaa, ka puusiri u ba zugu, ka zↄri ba sindaani u saani.
54002002	Ka ya laa m-puusiri u lala n-tiri nadima ni bankam su fukumsi la. Dina nin kyɛ ka ti bɛ baalimm ka yɛttↄ'aseaa ka ti, ka ti kpalim n-dↄli la Naawunni soori n-gyeemni u suŋŋasuŋŋa.
54002003	Dinŋↄ n veela ka Naawunni nini n tigri di. Ka ŋↄn Naawunni n nyɛ ti tuligra,
54002004	ka boori ni sↄkam zaa ti tuligi ka baŋŋi yɛlimaŋni ŋↄn nyɛ seelli.
54002005	Dama Naawunni yinni m bɛ ni, ka sindaantumna yinni kↄkↄ mun bɛ Naawunni ni ninsaalidima sunsukkuni; ŋↄna n nyɛ Yisa Kirisita, ka u gba nyɛ la ninsaala.
54002006	Ŋↄn Yisa daa zaŋŋi u maŋŋa m-pa talima sↄkam zaa zugu, ni u yↄlisi ba. Dinŋↄa n daa niŋi sahasuŋŋu maa deede nti wulisi, ni, di zaa nyɛ la yɛlimaŋni.
54002007	Ka lala zugu ka Naawunni daa gaŋŋi ma ka n leebi u tuumu sↄ ŋↄn tum ni m moonni di lahabaari n-wulisiri n-tiri ban pa Yɛhudiyadima maa. U daa niŋi lala ni ba ti baŋŋi yɛdda ni yɛlimaŋni soori maa. Yɛlimaŋni ka n yɛtti i maa; m bu ma'ari la ziri!
54002008	M boori la dↄppa ban bɛ lugri kam zaa n nyɛ Naawunni niriba maa ti wukki ba nuusi saazugu m-puusiri Naawunni, ka sufugyeaa bee nangbankpeemni ŋmeebu ka di puuni.
54002009	N laa m-boori la pↄ'aba gba yeeri suturiveela an sumni ba, seesi an ka galinsi, bee, vi - pa la zugri paaŋŋu, bee salima ni anzulifa nangↄkↄrisi yeebu, bee, kyinkyina an mari ligri pam soobu.
54002010	Ay! See ka ba zaŋŋi tunsuma m-maanni ba mansi: lala ka di sum ni pↄ'aba ban gyeemni Naawunni bɛ ni.
54002011	Ya kyɛ ka pↄ'aba maa sini baalimm n-sigsi ba mansi ka bamsira.
54002012	M bu ti pↄ'aba soori ni ba leebi karimbadima, bee, ba su dↄppa fukumsi. Di kpa la talasi ni ba sini la baalimm.
54002013	Dama Adam ka Naawunni daa daŋŋi n-naam, ka naayi naam Hawa.
54002014	Ka di pa la Adam ka Sintaani daa yↄmsi, amaa Hawa ka u daa yↄmsi ka u leebi ŋↄn burigi Naawunni zaaligu.
54002015	Amaa pↄ'aba yi kur kpalim m-mari yɛdda, ni wurilim, ka bɛ kasi, ka mari ba mansi suŋŋa, ba nin nya tuliginsim, biisi dↄ'am puuni.
54003001	Yɛttↄkku wa nyɛ la yɛlimaŋni. Ninvugsↄ sufu yi boori nimmoaa, ni, u leebi Naawunni niriba toondaana, ŋↄn boori seelli maa nyɛ la tunsuŋŋu.
54003002	Ka di kpa la talasi ni Naawunni niriba toondaana bɛ la beesisuŋŋu ka ka galiŋŋu. Di sumni ni u mari la u pↄ'a yinni, ka laa m-mari u maŋŋa suŋŋa, m-mari mangbaari, ka niriba tiri u gyirima. Di sum ni u nyɛ la sↄ ŋↄn deaari saamma ka niŋni ba saanni, ka nyɛ ŋↄn nin toaai n-wulisi niriba suŋŋa m-paasi.
54003003	Di bu sumni ni u nyɛ ŋↄn nyuuri daam m-bugra, bee ŋↄn nyɛ zabboora; amaa di sumni ni u nyɛ la ŋↄn bɛ baalimm ka pa ŋↄn ŋmeeri nangbankpeemni, bee, ŋↄn sufu wuri ligri nti yakki.
54003004	Di kpa la talasi ni u nyɛ la ŋↄn mari u maŋtoori yiri suŋŋa, ka u biisi deaari u noori ka tiri u gyirima bunseelli kam zaa ni.
54003005	Dama nira yi bu nyaŋŋi m-mari u toori yiri maa, u ya niŋi la wula n-toaai m-mari Naawunni niriba maa n-gↄsiri ba yɛla?
54003006	Di mun bu sum ni di daama nyɛ la ŋↄn na yooli n-niŋi tuuba; di yi pa lala u nin nyu bara n-duusi u maŋŋa ka lala zugu nin kyɛ ka ba kari u sariya n-lusi u, hoo Sintaani ŋↄn daa lu seem la.
54003007	Ka din paasi dinŋↄ zaa zugu nyɛ la, di kpa la talasi ni u nyɛ la sↄ ŋↄn yuuri du ban bɛ kpaŋŋa saani: di yi pa lala, u nin ti tum vi tuma, ka Sintaani kyɛ'ariga gbaai u.
54003008	Di bɛ la lala gba ban suŋŋni ya toondaandima saani. Di kpa la talasi ka ba mari la beesisuŋŋu ka niriba tiri ba gyirima. Di laa n-sum ni ba zɛ la yummu ka tↄ'asiri yɛlimaŋni. Ba di nyuuri daam m-bugra, bee, ba sufu wuri ligri nti yakki.
54003009	Di laa n-kpa la talasi ni ba sufu ni teesa bɛ deede, ka ba deaai yɛttↄ'azulima an bɛ ti wulisigu puuni la m-mari suŋŋa.
54003010	Dizugu ya kyɛ ka ba ma'asi lala niriba pↄi, ka ba beesigu yi wulisi, ni, ba ka galinsi, yan naayi kyɛ ka ba tum toondaandima suŋŋniba tuma maa.
54003011	Ka di laa m-bɛ la lala pↄ'aba saani gba; di kpa la talasi ka ba mari beesisuŋŋu ka niriba tiri ba gyirima. Di bu sum ni ba nyɛ seeba ban zuuri niriba nyaaŋŋa, amaa ban gbaari ba mansi suŋŋa ka zɛ yummu bunseelikam zaa ni.
54003012	Di sum ni ŋↄn suŋŋni ya toondaandima maa mari la pↄ'a yinni, ka nyaŋŋi m-mari u biisi ni u yiri dima suŋŋa.
54003013	Ninvugseeba ban tumni tuma wa suŋŋa nin nya yusuma, ka nyaŋŋi m-mari sufukpeemni n-tↄ'asira, ban niŋi Yisa Masiiya yɛdda seem la zugu.
54003014	M mari tama, ni, di bu ya n-yuui ka n ti kyɛ i saani na nti kaai i. Amaa n sↄbri anŋↄ zaa n-tiri i,
54003015	ni lala kyɛ ka, halli n kyɛnni na maa yi ti yuui gba n yɛla wa nin wulisi i Naawunni niriba ŋↄn sumni ni ba bɛ seem, n-gↄsiri Naawunni yiri maa yɛla n-tiri u. Ŋↄn Naawunni n nyɛ nyↄvuri daana, ka u lala yiri nyɛ la u toori niriba, ka laa n-nyɛ zaantↄliga kan mari yɛlimaŋni maa, ka laa n-nyɛ nyeebri ka ka tↄmni ka zugu n-zɛ yummu.
54003016	Sↄ ku toaai n-kyiisi, ni, ti Naawunni soori yɛlisↄ'ara wa bu galisi. Dina n nyɛ, ni :- "U daa leebi ninsaala n-yi paalu, Naawunni Sii Kasi mun daa zɛ u nyaaŋŋa: Malaakadima gba daa nya u. Ba daa mooli u yɛla n-tiri bura kam zaa, Ka niriba daa niŋi u yɛdda duniya wa ni. Naawunni daa ti duusi u saazugu N-taasi gyirima zaa ziiya arizana ni."
54004001	Naawunni Sii maa daa pun wulisi ti n-yɛli, ni, sahanseesi an ti paari nyaaŋŋa, ninvugseeba nin ti kyɛ ba yɛdda niŋbu soori. Ni, ba nin ti dↄli siseeba ban yↄmsiri niriba, ni bunseesi arizimbeeri ŋↄn wulisiri maa.
54004002	Lala wulisigu maa yiiri la ninvugyↄmsiriba saani na, baseeba ban nyɛ ziri dima, ka ba sufu ni teesa bu laa n-teesiri bunsuma, hoo nira yi ti zaŋŋi kurituulli n-vuuli u ningbina seem.
54004003	Niriba wa taabu wulisigu yɛtti la, ni, di bu tuusi ka nira di pↄ'a, bee, pↄ'a kuli doowa. Ni, bundiriseesi kyisiri n-tiri niriba, ka ba di diri a. Amaa Naawunni mun daa naam bundira maa zaa n-tisi niriba, ni ba ti deaai m-puusi u a zugu, dama ba laa n-niŋi u yɛdda ka baŋŋi yɛlimaŋni maa.
54004004	Naawunni ŋↄn naam bunseelli kam zaa veela. Ka di bu sum ni ti za'asiri a ni; amaa ti puusima Naawunni ka deaari a ni;
54004005	dama Naawunni yɛligu ni wunsusigu nin kyɛ ka a bɛ kasi Naawunni saani.
54004006	I yi zaŋŋi yɛla wa zaa n-wulisiri ti mabiisi maa, i nin leebi Kirisita Yisa tuntunsuŋŋu. Lala ŋmanni la hoo nyin diisiri i mammaŋŋa n-kpamsira; nyin ŋↄn daa pun wum yɛlisuma zaŋŋi n-kyaŋŋi yɛdda soori, ka laa n-wum yɛlimaŋni wulisigu ka dↄli ka.
54004007	Amaa zↄma n-yi ka kyɛ lahabayↄya ni sↄlinseesi an bu sum ni Naawunni nyaandↄliba. Kur kpaŋŋma i maŋŋa m-bamsi Naawunni soori dↄligu.
54004008	Dama sↄ yi ti kpaŋŋi u maŋŋa n-kpamsi u ningbiŋŋu, di mari la anfaani beela n-tiri u; amaa u yi ti kpaŋŋi u maŋŋa Naawunni soori dↄligu ziiya, lala mari la anfaani zaa n-tiri u, dama dinŋↄ zugu n kyɛ ka u mi, ni, u nin nya bunsuma pampaŋŋↄa, ka laa n-nya bunsuma sahanseaa din ti ya kyɛ na m-paasi.
54004009	Yɛttↄkku wa nyɛ la yɛlimaŋni, ka sum ni nira deaai ka zaa, ka niŋi ka yɛdda.
54004010	Dinŋↄa zugu ka ti diri wahala ka tumni ni ti yaa tↄriga, dama ti zaŋŋi ti tama zaa n-niŋi Naawunni Nyↄvuri Daana wa ni. Ŋↄn Naawunni n nyɛ sↄkam zaa tuligra, halli ni u tuligri ninvugseeba ban niŋi u yɛdda la zaa, halli nti yakki.
54004011	Zaŋŋma anŋↄa zaa n-wulisi ba, ka zaali ba, ni, ba dↄli a.
54004012	Di kyɛ ka sↄ zeemni i, nyin ŋↄn bu kurigi zaa zugu. Amaa kyɛ ka i yɛttↄ'a wulisi yɛddaniŋniba maa din sum ni ba bɛ seem - i yɛttↄ'a, ni i beebu, ni i wurilim, ni i yɛdda niŋbu, ni i tuma kasikasi tumpu la zaa.
54004013	Kur kpalimma n-karimni Naawunni yɛligu maa n-tiri niriba ni nimbirimoaa, ka kpamsiri ba sufu, ka wulisiri ba, halli ni n ti kyɛ na.
54004014	Di tam nyin daa deaai Naawunni piiniseelli la, see ka i kyɛ ka i ba'a bɛ ka ni: ni, ba daa tↄ'asi anabitiri yɛttↄ'a zaŋŋi n-kyaŋŋi i yɛla, ka toondaandima daa zaŋŋi ba nuusi m-pa i zugu ka i daa deaai ka.
54004015	Dↄli anŋↄ zaa ka zaŋŋi i maŋŋa n-tiri a. Dina nin kyɛ ka sↄkam nya ka baŋŋi, ni, i tuma maa kyɛnni tooni.
54004016	Kur mari i maŋŋa n-gↄsi i beebu ni i wulisigu suŋŋa. Kpalimma n-niŋni anŋↄ dima, dama i yi niŋi lala i nin tuligi i maŋŋa, ni ninvugseeba ban wumni i wulisigu maa gba.
54005001	Di tasi ninvugkurigu n-nyikki u; amaa kpamsim u kaman i ba. Ka laa n-deaai na'akyimbisi la hoo i tunzↄppa,
54005002	ka kyɛ ka pↄ'akura la leebi i madima, ka pↄ'asara mun leebi i tunzↄpↄ'aba, halli ka i dↄli sↄsuŋŋu n-tiri ba.
54005003	Gↄsim pukↄya ban siri boori suŋŋsim la suŋŋa.
54005004	Amaa pukↄsↄ yi mari biisi bee ya'ansi, nyin kyɛ ka ba baŋŋi, ni, see ka ba daŋŋi n-gↄsi ba toori yiri dima suŋŋa. Ba yi niŋi lala ba nin labsi n-yↄ sanseaa ba badima ni ba yaadima maa ŋↄn daa tum tunseelli zaa n-ti ba la. Lala n kyɛ ka Naawunni nini tigra.
54005005	Amaa pukↄsↄ ŋↄn bɛ u kↄkↄ ka ka suŋŋna nyɛ la ŋↄn siri boori suŋŋsim. Lala pukoori maa zaŋŋi la u tama zaa n-niŋi Naawunni nuusi ni, ka kur puusiri Naawunni n-susiri u, yuŋŋu ni wuntaŋŋa zaa.
54005006	Pukↄsↄ mun ŋↄn zaŋŋi u maŋŋa n-ti u ningbinkↄrisi tuma la, ŋↄna pun kpi ni halli ni ŋↄn na nɛ maa zaa yↄri.
54005007	Dizugu zaalima yɛla wa gba n-tiri niriba, ka ba yi ti dↄli a, sↄsↄ ku galim ba.
54005008	Ninvugsↄ yi bu gↄsiri u dↄ'ariba, halli m-bu gↄsiri u toori yiri dima gba, u kyiisiri la u yɛdda niŋbu soori, halli ni ninvugsↄ ŋↄn pa Yisa nyaandↄla n nyɛ bunsuŋŋu n-gaari u.
54005009	Di zaŋŋi pukↄsↄ n-sↄbi u yuuri m-paasi pukↄya ni, di yi pa la u pun paai u yuuma pisiyoobu, ka kuli doo yinni kↄkↄa.
54005010	See ka sↄkam mi u tunsuma yɛla - tunsuma wa nyɛ la: u wulisi u biisi suŋŋa, n-deaari saamma, n-tumni n-tiri Yisa nyaandↄliba, n-suŋŋni ban bɛ wahala ni, ka zaŋŋi u maŋŋa zaa n-tum la tunsuma balibu kam.
54005011	Di bu laa n-sumni ni i zaŋŋi pukↄya ban na bu kurigi la yuya n-sↄbi m-paasi pukↄya maa ni. Dama ba kↄrisi yi ti bɛ dↄppa kulibu ni, ba nin ŋmaligi ka kyɛ Kirisita yɛla;
54005012	ka lala zugu nin kyɛ ka Naawunni kari ba sariya n-lusi ba, dama ba za'asiri ban daa pun basi nangbambasiseela n-ti Naawunni la.
54005013	Din paasi dinŋↄ zugu nyɛ la :- ba bamsiri la gbinnya'ari sↄya, ka sa'amni la ba saha n-gyinni n-kpeeri yiya, ka laa n-zuuri niriba nyaansi, ka kpeeri ba yɛla ni yↄri, ka tↄ'asiri yɛttↄ'aseesi an bu sumni ni ba tↄ'asi.
54005014	Dinzugu n kpamsiri pukↄya ban na bu kurigi la, ni, ba kulima dↄppa, n-dↄ'ai biisi, n-gↄsiri ba toori yiya. Dinŋↄ nin kyɛ ka ti dindaandima ku nya soori ni ba tuuri ti.
54005015	Halli seeba pun burigi n-dↄli Sintaani gba.
54005016	Ka pↄ'asↄ ŋↄn nyɛ Yisa nyaandↄla yi mari pukↄya u yiri puuni, ŋↄn suŋŋma ba, ka di kyɛ ka mugsigu bɛ Yisa niriba zugu; lala nin kyɛ ka ba nin toaai n-suŋŋi pukↄseeba ban siri boori suŋŋsim la.
54005017	Kpamseeba ban tumni toondaana tuma suŋŋa sumni la ba nya yoori buyi, ka di siri bɛ la lala n-tiri ban tumni suŋŋa n-yiisiri wa'azu ka wulisiri Naawunni yɛligu.
54005018	Dama Naawunni yɛligu yɛliya, ni, "Di lↄ na'akoorigu noori, u yi tumni puu tuma sahanseaa." Ni, "Tuntumna zaa sumni u deaai u tuma yoori."
54005019	Sↄ yi galim toondaansↄ i saani, nyin di deaai yɛttↄ'a maa, na'ala niriba ayi bee babata n la'am n-di di sɛhara.
54005020	Kpaasima ban tumni ala'akyi la zugri paalu ni, ka lala nin kyɛ ka dabeem gbaai ban kpalim la.
54005021	N tↄ'asiri wa ni Naawunni ti wumna, ni Yisa Masiiya, ni malaaka seeba ŋↄn gamsi maa m-paasi. N ya zaali i, ni, i dↄli wulisigu wa ka di daŋŋi n-yɛli, ni, ninvugsↄ galimiya pↄi, ka naayi wum u yɛttↄ'a; bee, n-gaŋŋi sↄ n-wuri, ka kyɛ sↄa.
54005022	Di boori yooma ni i zaŋŋi i nuusi m-pa sↄ zugu ni u tum Naawunni tuma. I mun di kyɛ ka i nuu bɛ i taaba tumbeeri tumpu ni. Kur mari i maŋŋa m-bɛ kasi.
54005023	I puu ŋↄn beera, ka i ningbina bu tigi alaafɛ sahaseesi la zugu, di laa n-nyuuri koom kↄkↄa, amaa nyuuma daam beela m-paasira.
54005024	Ninvugseeba tumbeeri yi yi paalu n-daŋŋi ba tooni m-paai sariya karibu ziiya; amaa seeba mun dina dↄli la ba nyaaŋŋa.
54005025	Lala ka tunsuma gba yiiri paalu ni, ka halli tunsunseaa yi bɛ ni kan bu yi paalu yooma, ka mun kur ku naayi n-kpalim n-sↄ'ai.
54006001	Di kpa la talasi ka ninvugseeba ban nyɛ daaba la tisiri ba duniya wa dugmadima gyirima, lala ka ya ku kyɛ ka sↄ tↄ'asiri yɛttↄ'aseaa din bɛ n-sa'amni Naawunni yuuri, bee, ti wulisigu wa yuuri.
54006002	Halli daaba ban duniya wa dugmadima ŋↄn nyɛ yɛddaniŋniba maa gba - di sum ni ba tiri ba lala gyirima; ba di zeemni ba, ban nyɛ mabiisi ni taaba zugu. Ay! see ka ba tumni n-tiri ba halli n-gaari ban dugmadima pa yɛddaniŋniba maa ŋↄn gyeemni ba seem la; dama ban diri ba tuma maa anfaani nyɛ la yɛddaniŋniba ban wuri seeba. Wulisima ba ka kpamsi ba ka ba niŋni anŋↄ dima zaa.
54006003	Ka ŋↄnkam wulisiri wulisigu din bɛ di kↄkↄa, ka bu dↄli ti Dugma Yisa Kirisita yɛligu din mari alaafɛ la, bee, Naawunni soori wulisigu tin dↄli seaa la,
54006004	di daama nyɛ la karimbaani daana ka na zi bunseela. U naa n-nyɛ la kↄribeeri daana ŋↄn sufu kur bɛ la nangbankpeemni ŋmeebu ni, ni zabkyↄ'ama zappu zugu. Dinŋↄ taasiri la nyuuri zappu na, ni taaba nyaanzum, ni wↄligri, ni zulisigu.
54006005	Niriba wa taabu teesa sa'amiya zaa, ka ba daamni la taaba dizugu; ba kↄŋŋni la yɛlimaŋni zaa gba, ka teesiri, ni, Naawunni soori zugu nin kyɛ ka ba nya arizikki n-niŋi bundaandima.
54006006	Tↄ: Naawunni soori siri nyɛ la arizikki titaari n-tiri ninvugsↄ ŋↄn nini tigi ŋↄn mari seela.
54006007	Dama ti daa bu zi bunseelli n-kyɛ duniya wa ni na; ti mun ku laa n-zi bunseelli n-labi.
54006008	Ka ti yi mari bundirigu ni sutura, dinŋↄna di sakkiya n-ti ti.
54006009	Ninvugseeba ban sufu kur boori ni ba leebi bundaandima maa pun zaŋŋi ba mansi n-kpeesi zamsigu ni, hoo kyɛ'ariga ni. Ba laa n-zaŋŋni ba mansi n-kpeesiri la gyɛrilim ni, ni kↄriseesi an lusiri daadam ka basiri ba yↄri.
54006010	Dama ligri boobu nyɛ la bumbeeri kam zaa nya'ari. Ka ninvugseeba ban sufu daa kur bɛ ligri nyaabu zugu daa burigiya ni, ka kyɛ ba yɛdda halli nti zaŋŋi sufusa'aŋŋu pam n-kusi ba mansi hoo piima la.
54006011	Amaa nyin ŋↄn nyɛ Naawunni nira wa, kur gbaam i maŋŋa ka kyɛ anŋↄ zaa. Kpaŋŋma i maŋŋa n-dↄli yɛlimaŋni soori maa; ka zaŋŋi yɛdda, ni wurilim, n-gyeemni Naawunni ka laa n-zɛ yummu m-bɛ baalimm.
54006012	Kur bari n-zaani m-mↄ suŋŋasuŋŋa. Gbaam nyↄvuri kan ka tↄriga yɛla gba kirikiri. Naawunni daa booli i, ni i ti mari lala nyↄvuri maa, ka nyin mun daa tↄ'asi n-wulisi lala paalu ni, ka niriba pam daa wum.
54006013	Naawunni zaŋŋi nyↄvuri n-tisiri bunseelli kam zaa; Yisa Masiiya mun daa zaani Gↄmna Pↄntiyusi Pailiti tooni n-tↄ'asi n-wulisi Naawunni yɛla paalu ni: dizugu ka man zaantiri zaaligu wa n-tiri i,
54006014	ni, i dↄli soori maa ni beesikasi ka galiŋŋu ka ni, halli ka ti Dugma Yisa ti yi paalu na.
54006015	Naawunni nin wulisi u n-ti ti na, sahaseelli ŋↄn ti gbaai, ni, sahasuŋŋu deede nla. Ŋↄn kↄkↄ nyɛ la Naawunni Alibarika Daana, ŋↄn su bunseelli kam; u nyɛ la nadima zaa Naaba ni dugmadima zaa Dugma.
54006016	Ŋↄn kↄkↄ n laa n-nyɛ ŋↄn bu kpiira, ka bɛ la neesim ni, halli ka sↄsↄ ku toaai m-pↄri m-paai u na, neesim maa gyirima zugu. Ninsaalisↄ na zi n-nya u, ka sↄ mun ku toaai nya u. Ŋↄna n sumni ni ba gyeemni u, ka u su yiiko halli ni saha din ka tↄriga. Ammi.
54006017	See ka i kpaam duniya wa bundaandima maa, ni, ba di mari karimbaani, bee, n-zaŋŋi ba tama n-niŋi arizikki din bu ya yuui saha zaa. Amaa ba zaŋŋma ba tama n-niŋi Naawunni ŋↄn tiri ti bunseelli kam din nin nya'asa n-ti ti.
54006018	See ka i kpaam ba yaasa, ni, ba tumma din veela; ka nyɛ bundaandima tunsuma tumpu ziiya. Di nyɛ la : ba putti ban mari bunseela la n-tiri niriba.
54006019	Ba yi ti niŋi lala, ba la'amni la arizikki ni ba zaali ni di ti ku ba bukaata, sahaseaa kan kyɛnni na maa. Lala nin ŋmanni hoo ban dooli nyeebsuŋŋu pↄi ka naayi mɛ ka zugu seem la. Dinŋↄ nin kyɛ ka ba nyaŋŋi n-nya nyↄvuri din nyɛ nyↄvurimaŋni la.
54006020	M bii Timↄti, mari Naawunni ŋↄn zaŋŋi bunseelli n-niŋi i nuu ni, ni i guri maa. Ŋmaligma ka kyɛ yɛttↄ'akyↄ'ama an bu sum ni Naawunni yɛla ni, ka za'asi nangbankpeemni zaŋŋi n-kyaŋŋi yɛttↄ'aseesi ninvugseeba ŋↄn kyirimni m-boonni 'bansim' la.
54006021	Dama, ninvugseeba ban yɛtti, ni, ba mari bamsim wa burigiya ka kyɛ yɛdda niŋbu soori. Naawunni piinisuma nin kpalim m-bɛ ya saani.
55001001	Mani Pↄla n sↄbri gbaŋŋu wa n-ti i, man ŋↄn nyɛ Kirisita Yisa tuumu, ka Naawunni daa yiisi ma ni u ti diisi ma lala kpamni maa. Ŋↄn Naawunni mun daa pun basi nangbambasiri zaŋŋi n-kyaŋŋi nyↄvuri din bɛ Kirisita Yisa saani yɛla.
55001002	N sↄbri n-tiri nyini, m biwuttigu Timↄti. Ti Ba Naawunni ni ti Dugma Kirisita Yisa nin zaŋŋi piinisuma n-ti i ka zↄ i namboo, ka ti i sufudoaa ni alaafɛa!
55001003	N gyeemni la Naawunni kaman n yaadima ŋↄn daa gyeemni u seem la, ka n sufu ni teesa bɛ la u saani ka ka galiŋŋu: ka n pɛ'ari ŋↄn Naawunni ka laa n-teaari i yɛla n wunsusigu ni, yuŋŋu ni wuntaŋŋa zaa.
55001004	N yi ti teaai i yɛla, ni, nyin daa kum nintam seem la, n yi kur boori la n nya i, ka di kyɛ ka n sufu maai.
55001005	Dinzugu n teaai nyin ŋↄn mari yɛdda seem maa, ka ziri ka di ni. Halli i yaapↄ'a Loosi daa daŋŋi m-mari yɛdda wa taabu, ni i ma Yuunisi la; ka m mi, ni, nyin gba mara.
55001006	Dinŋↄ zugu m boori la n teaai i, Naawunni ŋↄn daa ti i piiniseaa la yɛla, ni, i tigsima di n-niŋi hoo nira ŋↄn yi tigsi bugum ka di ti diri seem la. Dama ka bɛ i ni halli man daa zaŋŋi n nuusi m-pa i zugu sahaseelli la n-kyɛnna.
55001007	Dama Naawunni daa bu zaŋŋi la u Siiya n-ti ti, ni u ti kyɛ ka ti zↄri dabeem; amaa u Sii maa nin kyɛ ka ti mari yiiko ni wurilim, ka mari ti mansi suŋŋa.
55001008	Dizugu di kyɛ ka vi mari i, nyin tↄ'asiri ti Dugma yɛla zugu, bee, man zugu gba, man ŋↄn bɛ dansarika duu wa ni maa. See ka Naawunni yiiko kyɛ ka man ni nyin la'am n-di wahala lahabasuŋŋu maa zugu.
55001009	Ŋↄn Naawunni n daa tuligi ti ka booli ti, ni di kyɛ ka ti bɛ kasi. Di pa la ti tunsuma zugu, amaa di nyɛ la u mammaŋŋa ŋↄn daa pun gbaai seem: dama u daa daŋŋi n-yiisi u bunsuma, ni u ya n-zaŋŋi n-ti ti Kirisita Yisa zugu pↄi, ka sahaseelli din daa pun gaari la daa na bu piili.
55001010	Halli nti paai zuna, ka pampaŋŋↄ di yi kasigi n-wulisi ti, Kirisita Yisa Masiiya, ŋↄn nyɛ ti Tuligra, kyɛnni na la zugu. Ŋↄna n nyɛ ŋↄn daa nyaŋŋi kum zaa, ka laa n-kyɛ ka ti nini neaai. U lahabasuŋŋu puuni u wulisi ti nyↄvuri yɛla, nyↄvuri seaa kum ŋↄn laa n-ka ni la.
55001011	Lahabasuŋŋu wa zugu ka Naawunni daa yiisi ma n-leebi lahabaari maa tuumu, ni n ti moonni ka n-wulisiri n-tiri niriba.
55001012	Ka lala zugu ka n diri wahala wa. Amaa vi bu mari ma, dama n mi man ŋↄn niŋi sↄ yɛdda, ka mi, ni, u nin toaai mari bunseelli man ŋↄn zaŋŋi n-niŋi u nuu ni la, halli nti paai Zaadaari.
55001013	I pun wum yɛttↄ'asuma man saani. Kur kyɛ ka a wulisi i bunseesi an mari alaafɛ ŋↄn bɛ seem. Ka kpalim m-mari yɛdda ni wurilim, dama lala ka Kirisita Yisa boori ni ti tumna.
55001014	Naawunni Sii Kasi ŋↄn bɛ ti ni la pun zaŋŋi yɛlimaŋni bunsuŋŋu n-niŋi i nuu ni; kur kpalimma n-gura suŋŋasuŋŋa.
55001015	I mi halli, ni, Faagyilusi ni Hɛmↄgyiniisi daa bakki ka kyɛ ma, ban ni ban bɛ Ԑseaa tingbaŋŋu zaa m-paasi ba zugu.
55001016	Amaa n susiri ti Dugma Naawunni, ni, u zↄma Ↄneesifↄru ni u yiri dima namboo, dama u daa kur nyɛ la ŋↄn kpamsiri n sufu sahakam; ka vi bu mari u ban kpari ma dansarika duu wa zugu.
55001017	Halli ŋↄn daa paai Room na sahanseaa la, u daa bↄ n ziiya ni nimmoaa, halli nti nya ma.
55001018	Ti Dugma kyɛ ka u ti nya namboo ŋↄn ti Dugma saani Zaadaari maa! Ka nyin mun mi ŋↄn daa tum tunsunseesi Ԑfɛsusi n-suŋŋi ma.
55002001	Dinŋↄ zugu m biiya, piinisuma m bɛ la Kirisita Yisa ni; kur kyɛ ka a kpamsi i, ni kpeeŋŋu zaa.
55002002	I pun wum Naawunni yɛttↄ'asuma man saani, ka niriba pam gba daa la'amni i saani n-wumna. Tↄ: ka dinŋↄna zaŋŋma anŋↄ n-wulisiri ninvugseeba ban zɛ yummu ka nyɛ ban gba nin toaai n-zaŋŋi a n-wulisiri ba taaba.
55002003	Nyini n nyɛ Kirisita Yisa tↄbbiiya ka zɛ yummu; dizugu kur paasima ti zugu nti diri wahala.
55002004	Tↄ, ka tↄbbisↄ ŋↄn bɛ u tↄppu tuma ni bu zaŋŋni u nuu n-kpeesiri dabsa zaa yɛla ni, dama u ba'a ka la bunseelli ni, di yi pa la u tum din kyɛ ka u tↄppu toondaana maa nini tigra.
55002005	Halli ninvugsↄ ŋↄn zↄri zoaa gba ku deaai zoaa laara na'ala u dↄli la zoaa maa zaaligu soori ŋↄn wulisi seem la.
55002006	Ka pukpaara ŋↄn tumni suŋŋa nyɛ la ŋↄn sumni ni u daŋŋi n-deaai bundiripaala maa seesi n-di.
55002007	Teesima man yɛtti i seem wa yɛla, dama ti Dugma nin kyɛ ka i baŋŋi seelikam zaa gbinni.
55002008	Teaama Yisa Masiiya yɛla :- ni, u daa yi NaaDauda za'anↄri ni na, ka daa kpi n-neaai kum ni. Lala ka n daa wulisi n-ti i, n lahabasuŋŋu mooligu la yɛla ni.
55002009	Lahabasuŋŋu wa zugu ka n diri wahala, ka ba ba ma bansi kaman tumbɛtumna n nyɛ ma la. Amaa sↄ ku toaai m-ba Naawunni yɛligu bansi, halli beela!
55002010	Dizugu ka n niŋni sugru, wahala yɛla zaa puuni. N niŋni lala ni n ti suŋŋi ninvugseeba Naawunni ŋↄn daa gamsi la, ni di kyɛ ka ba gba nin toaai n-nya tuliginsim din bɛ Kirisita Yisa saani, ka mari gyirima din ku naai la.
55002011	Yɛttↄ'a wa nyɛ la yɛlimaŋni, ni :- "Tin ni ŋↄna yi daa la'am n-kpi, Ti nin ti la'am m-bɛ ni yaasa.
55002012	Ti yi kpalim n-niŋni sugru, Tin ni ŋↄna nin ti la'am n-di naam. Ti mun yi za'asi u, Ŋↄn gba nin za'asi ti.
55002013	Ti yi bu zɛ yummu, Ŋↄn kur zɛ la yummu, Dama u ku toaai n-za'asi u mammaŋŋa."
55002014	Tↄ'asima n-tiri i niriba la, n-teaari ba anŋↄ zaa yɛla. See ka i kpaam ba, Naawunni zugu, ni, ba zↄma n-yi yɛttↄ'ayↄya ni. A ka bukyi; a laa n-sa'amni la ninvugseeba ban wumni a maa.
55002015	Zaŋŋma i maŋŋa n-ti Naawunni n-wulisi, ni, i nyɛ la tuntumnisↄ ŋↄn ku di vi u tuma ni, ka tumni suŋŋa n-wulisiri Naawunni yɛlimaŋni ŋↄn nyɛ seem.
55002016	Zↄma ka kyɛ yɛttↄ'akyↄ'ama wa seesi an bu tiri Naawunni gyirima la. A nyɛ la an kyɛri ka niriba maali m-burigri ka kyɛri Naawunni soori.
55002017	Niriba wa wulisigu maa ŋmanni la nↄriseaa kan diri n-kpeeri ningbiŋŋu ni la. Ba seeba n-nyɛ Haamɛneesi ni Filituusi,
55002018	ban kyɛ yɛlimaŋni soori m-burigi: ba yɛtti, ni, kpiimma kum ni neaari saha pun gaari. Lala ka ba niŋni n-gbarigri seeba yɛdda.
55002019	Amaa Naawunni pun zaali nyeebri, ka ka zaani suŋŋa. Ba sↄbi yɛttↄ'asuma m-pa ka zugu, ka a nyɛ daalimni: ni, "Ti Dugma mi u niriba ŋↄn nyɛ seeba.", ni "Ŋↄnkam zaa yɛli, ni, u dↄli la ti Dugma, ŋↄn zↄma ka kyɛ tumbeeri."
55002020	I bu nya? - Yirititaari puuni ka laasi balibubalibu bɛ ni: pa salima ni anzulifa buna kↄkↄa, amaa a seesi bɛ ni an nyɛ la ban zaŋŋi daari m-maali, ka seesi mun nyɛ ban zaŋŋi ya'ari m-mɛa. Aseesi ka ba mari n-tumni gyirima tuma, ka mari seesi mun n-tumni din pa gyirima tuma.
55002021	Ka ninvugsↄ yi mari u sufu kasi, ka yi man pun yɛli bumpoosiseesi zaa yɛla ni, dinŋↄna u nin leebi hoo laseaa kan mari gyirima, ka maali siri ni ka tum tunsuma. Kana n veela, ka ka yiridaana nin zaŋŋni ka n-tumni u tuma.
55002022	Dizugu gbaam i maŋŋa ni na'akyimbisi kↄribeeri tuma; ka kpaŋŋi i maŋŋa n-dↄli yɛlimaŋni soori, ni yɛdda, ni wurilim, ni sufudoaa. Ka lala nin kyɛ ka i paasi ban dↄli ti Dugma ka ba sufu ka da'ari la zugu.
55002023	Kur yiisima i nuu ka kyɛ gyɛrilim zaa, ni boosa boosigu zaŋŋi n-kyaŋŋi yɛttↄ'akyↄ'ama yɛla. I mi halli, ni, a yi taasiri la nangbankpeemni na.
55002024	Ka ti Dugma tuntumna mun bu sum ni u ŋmeeri nangbankpeemni. Di laa n-sumni ni u mari nirilim zaŋŋi kyaŋŋi sↄkam zaa saani, ka mi wulisigu suŋŋa, ka nyɛ la ŋↄn diri sugru halli bumbeeri puuni gba.
55002025	Di laa n-sumni ni u bɛ la baalimm n-wulisiri ban ŋmeeri nangbankpeemni, ni, ba ti baŋŋi din tuusi. Dama di pa seelli ka Naawunni ti kyɛ ka ba takki ba teesibeeri ni ba ala'akyi soori nti baŋŋi yɛlimaŋni ŋↄn nyɛ seelli.
55002026	Sintaani daa pun bɛri u kyɛ'ariga n-gbaai ba, ka kyɛ ka ba tum u sufu yuubu zaa; amaa di yi pa seem Naawunni nin ti kyɛ ka ba labi n-teesiri teesisuma yaasa.
55003001	M biiya, kur baŋŋma, ni, duniya wa yi ti ya naai sahanseaa, wahala ni sufusa'aŋŋu pam nin bɛ duniya wa ni.
55003002	Niriba nin ti mari beem, ka wuri ligri n-gaari ninsaalidima. Ba nin nyuuri bara n-duusiri ba mansi ka tuuri Naawunni ni niriba. Biisi nin ti za'asi ba badima ni ba madima yɛligu ka ba bu ya puusi ban tum tunsuma n-ti ba. Ba nin za'asi Naawunni beesikasi yɛla.
55003003	Ba bu ti ya boori taaba, bee, n-kyɛ taaba taalli m-pɛŋŋni. Ba nin zuuri niriba nyaaŋŋa, amaa ka ku mari ba mansi. Ba nin tumni taaba putoo gba. Ba ku laa m-boori bunsuma halli beela.
55003004	Ba nin ti yi taaba nyaaŋŋa; ba nin luuri n-tumni basabasa; ba nin tibgri ba mansi ba yɛttↄ'a ni. Halli ka sↄkam boori la u sufuyuubu bunnya'asa ka za'asi Naawunni yɛla wumpu.
55003005	Niriba ti ya n-dↄli la addiini soori ka niriba ti nya, amaa ka bu dↄli Naawunni yiiko soori ni yɛlimaŋni. Zↄma lala niriba.
55003006	Niriba wa taabu yi kur yↄmsiri n-kpeeri yiya ni, ni ba ti la'ari pↄ'aseeba ban ka yaa n-gbaasiri ba ni ba ti leebi ba nyaandↄliba. Lala pↄ'aba mun dↄli ba, ba maŋtoori tumbeeri yɛla zugu, ni ba kↄribeeri yɛla zugu m-paasi.
55003007	Lala pↄ'aba maa yi kur wumni wulisigu, amaa ba bu ya nyaŋŋi m-paai yɛlimaŋni yɛla bamsim.
55003008	Tↄ, ka niriba wa ŋmanni la Gyansi ni Gyambirisi, ban daa nyɛ Igyipti dↄseeba ban daa kyiisi Musa yɛla la; lala ka niriba wa yi kyiisiri yɛlimaŋni maa. Lala niriba zaa mari la teesibeeri, ka kↄŋŋi yɛdda soori dↄligu.
55003009	Amaa ba yɛla ku toaai n-kyaŋŋi tooni. Lala niriba daa kyiisi Musa, ka ba gyɛrilim daa yi paalu ka sↄkam nya, lala ka sↄkam nin ti nya niriba wa dinni paalu ni.
55003010	Nyin mun daa pun dↄli man ŋↄn daa wulisi sↄseelli. I daa pun bamsi n beebu soori, ka mi man ŋↄn daa gbaai gbaari seem la. I pun mi n yɛdda yɛla, ni n sugru diibu yɛla. I dↄli la n wurilim soori, ka laa n-zɛ yummu hoo man daa zɛ seem la.
55003011	Halli i laa m-mi mugsigu ni wahala seesi an daa paai ma na: i mi n dindaandima ban daa niŋi ma seem Antiyↄkku tiŋŋa, ni Aikoonyum ni Lisitira tinsi ni gba. Amaa ka ti Dugma daa yiisi ma a zaa ni.
55003012	Yɛlimaŋni, ninsaala kam ŋↄn boori ni u dↄli sↄsuŋŋu ka gyeemni Kirisita Yisa nin nya namsigu.
55003013	Halli ka teesibeeri dima ni ziri dima zaa nin maali n-gbarigi ba tumbeeri zugu. Ba yↄmsiri niriba, ka niriba mun yↄmsiri ba gba.
55003014	Amaa nyin muna - see ka i kur kpalim n-dↄli ban daa pun wulisi i bunseesi la, seesi nyin daa pun niŋi a yɛdda; dama i mi halli ban saani ka i daa bamsi a.
55003015	Ka laa m-mi, ni, i daa baŋŋi Naawunni yɛligu, nyin daa pun nyɛ bibila sahanseaa la. Lala yɛligu maa teesa zugu ka i nin ti nya bamsim, ka di zugu i nin niŋi Kirisita Yisa yɛdda nti nya tuliginsim u zugu.
55003016	Litaafi yɛligu maa sↄppu zaa ka Naawunni vuusim daa ti ti na; a zaa mari yiiko nti wulisi ti, ka kyiisi ziri, ni ti ti baŋŋi tumbeeri ni din bu dↄlisi yɛla; ka a laa n-wulisiri ti ŋↄn Naawunni yɛlimaŋni soori ŋↄn bɛ seem.
55003017	Dizugu Naawunni nira nin toaai n-tumni ŋↄn Naawunni sufuyuubu ka laa m-mari yɛm ni yiiko ni u ti tum tunsuma zaa.
55004001	Naawunni zugu ka n ya n-tↄ'asi yɛttↄ'a wa n-kpaam i, Kirisita Yisa zugu; dama ŋↄn Yisa nin ti kari ban nɛ ni ban kpi zaa sariya. Ŋↄn Yisa Masiiya lappu na zugu, ni u naam diibu la zugu, ka n ya n-yɛli i ni, ni, i niŋma nŋↄa :-
55004002	Moolima Naawunni yɛligu; kur yirigma di yɛla sahasuŋŋu, halli ni sahaseaa din pa sahasuŋŋu gba. Sɛ'asim niriba, kpaasim ba zugri ni; kpaamni niriba suŋŋa; kur dim sugru n-wulisiri n-wulisiri ba.
55004003	Dama saha kyɛnni na ka niriba ku ti laa n-deaari yɛlimaŋni wulisigu, amaa ka nin dↄli la ba mammaŋŋa kↄrisi soori. Ba nin bↄ m-bↄ karimbadima bↄbgu, seeba ban nin wulisiri wulisiseesi an niŋni ba nya'asim m-paasira.
55004004	Ba nin za'asi yɛlimaŋni wumpu, ka zaŋŋi ba ba'aba zaa n-niŋi kurimbu ni sa lahabaya an ka yɛlimaŋni.
55004005	Amaa nyin muna - kur gbaama i maŋŋa yɛlli kam zaa puuni, m-mari sugru wahala diibu ni; tumni lahabasuŋŋu mooligu tuma, ka laa n-tum Naawunni ŋↄn yiisi i, ni i tum tunseaa la.
55004006	Man muna - saha maa paaya ni n nyↄvuri leebi hoo sara maaligu: n duniya wa ni yiibu saha pↄtta.
55004007	N zabi zabsuŋŋu n-naai; n pun zↄ nti paai zoaa maa tↄriga; n daa mari n yɛdda niŋbu suŋŋa.
55004008	Seela bu laa n-kpalim n-ti ma, di yi pa la n yɛlimaŋni tuma wa laara deaari. Ti Dugma Yɛlimaŋni Daana nin ti kari sariya Zaadaari maa, ka ŋↄn saani ka n nin deaai ka. Laara n dↄya n-guri ma, ka di pa la man kↄkↄ ka u ti ya n-zaŋŋi ka n-tisi, amaa u nin ti zaŋŋi n-ti bankam zaa sufu boori u lappu na.
55004009	Tↄ: ka kpaŋŋma i maŋŋa n-kyɛ n saani na yoomyooma.
55004010	Dama ba zaa bakki ka kyɛ ma: Diimasi daa kyaŋŋi Tɛsalↄnika, ŋↄn wuri duniya wa buna zugu; Karɛseensi mun daa kyaŋŋi Galɛseaa, ka Taituusi kyaŋŋi Dalimɛseaa.
55004011	Luuki kↄkↄ n kur kpalim m-bɛ n saani. Zaŋŋma Maaki m-paasi i maŋŋa zugu n-kyɛ na, dama u nyɛ la ŋↄn nin toaai n-suŋŋni ma suŋŋa.
55004012	Man mun daa tum la Tikyikusi, ni u kyaŋŋi Ԑfɛsusi.
55004013	Ka i yi ti kyɛnni na, kpaŋŋma i maŋŋa n-zaŋŋi m bunyeerigu la - buntibsiseaa man daa kyɛ m-basi Tirↄ'asi tiŋŋa maa ni la - ka bɛ la Kaapusi saani: zaŋŋma ka m-mari na. Ka zaŋŋi litaafidima la gba m-paasi na, an sↄbi gbansuma la zugu mari la anfaani n-gaari zaa.
55004014	Alɛkzanda ŋↄn nyɛ mankyeeri la daa tum ma taalli pam: ti Dugma nin boosi u beeri, n-labsi ŋↄn tum seem maa zugu.
55004015	See ka nyini gba mari i maŋŋa u saani, dama u daa zabi n-kyiisi ti yɛligu la nimbirimoaa.
55004016	Man daa pun daŋŋi n-tↄ'asi n yɛttↄ'a la kootu ni, amaa sↄ daa bu zaani n nyaaŋŋa; sↄkam zaa daa zↄ ni ka kyɛ ma. Naawunni di zaŋŋi di taalli n-ziili ba!
55004017	Amaa ti Dugma daa zaani n nyaaŋŋa, ka ti ma yaa, nti kyɛ ka lahabasuŋŋu maa mooligu ti yi paalu, ka ban pa Yɛhudiyadima maa zaa wum di. Ti Dugma daa yiisi ma gbugimni noori ni na ni alaafɛa.
55004018	Ti Dugma nin yiisi ma yɛlibeoo kam zaa ni na, ka nin mari ma halli nti paai u arizana naam ni. Ŋↄna n sum ni tibgri halli ni saha kan ka tↄriga! Ammi!
55004019	Puusima Prisila ni Akwila ni Ↄneesifↄru yiri dima n-ti ma.
55004020	Ԑrasitusi daa kpalim m-bɛ Kↄrinti. Ka n daa kyɛ Tirↄfimusi mun Miliitusi timpuuni, ŋↄn daa ka alaafɛ zugu.
55004021	Kpaŋŋma i maŋŋa n-kyɛ na ka waari saha na bu piili. Yubulusi puusiri i ni, ŋↄn ni Pudɛnsi ni Linusi ni Klↄdiya, zaŋŋi n-tabli ti mabiisi ban kpalim la zaa.
55004022	Ti Dugma kpamsim i sufu! Naawunni piinisuma nin kpalim m-bɛ ya ni!
56001001	Gbaŋŋu wa yi la man Pↄla saani na. Man mun nyɛ daabri n-ti Naawunni, ni tuumu n-ti ti Dugma Yisa Kirisita Masiiya. Naawunni n daa gaŋŋi ma ka tum ma ni n-kyaŋŋi nti kpamsi u ninvuggamsa la yɛdda. U daa laa n-tum ma ni n kyaŋŋi nti kyɛ ka ba baŋŋi yɛlimaŋni zaŋŋi n-kyaŋŋi Naawunni soori ni.
56001002	Naawunni n daa daŋŋi m-basi ti nangbambasiri zaŋŋi n-kyaŋŋi nyↄvuri kan ka baasigu la pↄi ka duniya naayi piili. Ka lala nyↄvuri tama zugu ka ti mari ti yɛdda ni bamsim maa n-zɛ yummu.
56001003	Ka saha maa deede ŋↄn daa ti paai, u daa kasigi u yɛligu maa n-tiri niriba. Naawunni ŋↄn nyɛ ti tuligra la n daa zaŋŋi lahabasuŋŋu maa n-niŋi n nuusi ni, ka m moonni ka: ka lala lahabaari puuni ka u wulisiri u yɛligu yɛla.
56001004	N sↄbri n-tiri la nyini, Taituusi, dama i nyɛ la m bimaŋni, ti zaa ŋↄn mari yɛdda yinni zugu. Ti Ba Naawunni ni Kirisita Yisa nin niŋi bunsuma zaa n-niŋi i, ka ti i alaafɛa.
56001005	Dinŋↄ zugu ka n daa kyɛ i, ni i kpalim m-bɛ Kyiriti tingbaŋŋu ni, ni i dↄlisi tin daa bu naai tunseesi la ka maali n-zaanni a. N daa laa m-boori la i yiisi niriba n-diisi toondaandima tinkam zaa ni, kaman man ŋↄn daa wulisi i seem maa.
56001006	I yi diisi sↄ toondaana, see ka di daama mari la beesisuŋŋu ka ka galiŋŋu. See ka u mari la pↄ'a yinni, ka u biisi n nyɛ seeba ban niŋni yɛdda, ka niriba ku nya taalli ba saani, ni, ba bu gbaari ba mansi suŋŋa, bee, ba bu deaari ba badima maa noori.
56001007	Toondaana ŋↄn su Naawunni yiri dima tuma fukumsi zugu, di niŋi la kamaata ka u mari la beesisuŋŋu ka ka galiŋŋu. Di bu sumni ni u nyuuri bara, bee, u sufu yisigi yoomyooma. Di mun bu laa n-sumni ni u nyɛ danyuura, bee, zabboora bee, ŋↄn ba'a zaa bɛ la ligri boobu ni.
56001008	See ka u deaari la saamma u yiri ni, ka wuri din veela. Toondaana sumni la u nyɛ yɛm daana ni yɛlimaŋni daana, ni ninvugsↄ ŋↄn bɛ kasi ka mari u maŋŋa suŋŋa.
56001009	Di laa n-niŋi kamaata ka u mari Naawunni yɛligu din nyɛ yɛlimaŋni maa kirikiri, hoo ban daa wulisi ti seem la. Lala zugu nin kyɛ ka u nin toaai n-kpamsi u taaba ka wulisi ba yɛm ni alaafɛ sↄya ŋↄn bɛ seem; ka dinŋↄna u nin wulisi ban kyiisiri ti yɛla ba buriginsim ŋↄn nyɛ seelli.
56001010	Dama niriba pam siri bɛ ni ban mari tuppuwumni ka kur tↄ'asiri yɛttↄ'akyↄ'ama ni ba ti yↄmsiri niriba. Seeba ban na kur dↄli la Yɛhudiyadima addiini kaya soori maa bɛ la lala halli.
56001011	Ba yɛttↄ'a ka soori - see ka i kyɛ ka ba sina, dama ba wulisiri la wulisiseelli din da bu sumni ni ba wulisi. Lala wulisigu maa ŋmaari la yiya. Nyoori zugu ka ba niŋni lala maa.
56001012	Kyiriti dima maa muna - halli ba maŋtoori anabisↄ gba daa yɛli ba yɛla, ni :- "Kyiriti dima kur nyɛ la ziri dima saha zaa; Ka nyɛ ninvugbeeri, ka nyɛ gbinnya'adima: Beem dima ban wuri bundirigu pam yↄri."
56001013	Yɛlimaŋni n-kur la. Dinzugu kpaasim ba zugri ni suŋŋa. Dinŋↄ nin kyɛ ka ba yɛdda maali n-kpaŋŋi suŋŋa.
56001014	I yi niŋi lala, ba ku laa n-wumni sↄlinseesi Yɛhudiyadima maa ŋↄn sↄlimni n-tisiri ba maa; bee, ninsaalidima ban za'asi yɛlimaŋni soori la ŋↄn zaali zaaliseesi maa.
56001015	Bunseelli kam zaa nyɛ la kasi n-ti ninvugseeba ban nyɛ kasi; amaa ban tumni da'ari tuma ka bu niŋni yɛdda la, bunseelli n ka ni n-nyɛ kasi n-ti ba. Ba sufu, ni ba sufu ni teesa zaa nyɛ la da'ari.
56001016	Ba yɛliya, ni, ba mi Naawunni, amaa ka ba tuma zaa kyiisiri u ni. Ba tuma zaa nyɛ la din kyisira, ni noori za'asigu. Dinzugu ba ku nyaŋŋi n-tum tunsuŋŋu zaa.
56002001	Amaa nyin mun kur wulisima wulisigu seelli din dↄlisi kan nyɛ yɛlimaŋni.
56002002	Wulisima ninvugkura la, ni, ba bɛ baalimm, ka ba beebu maa nin sum ni gyirima tisibu. Wulisima ba ka ba mari yɛddamaŋni ni wurilimmaŋni, ka kur kpalim n-zɛ yummu, dama anŋↄ zaa tisiri alaafɛa.
56002003	Wulisima pↄ'akura la gba ka ba beebu mari gyirima; amaa ka pa ni ba leebi ban zuuri niriba nyaaŋŋa, bee, daam ŋↄn su seeba. Kyɛ ka ba wulisiri la din veela.
56002004	Ba yi niŋi lala, ba nin toaai n-wulisi pↄ'aseeba ban na bu kurigi la ka ba wuri ba siridima ni ba biisi.
56002005	Ni, m-paasi lala, ni ba mari mangbaari ka bɛ kasi, n-tumni ba yiya tuma suŋŋa, ka sigsiri ba mansi n-tiri ba siridima. Dinŋↄ zaa nin kyɛ ka sↄ ku maali Naawunni yɛligu maa ansarisi.
56002006	Di sumni, ni, i kpamsi na'akyimbisi la gba ka ba mari mangbaari.
56002007	Bunseelli kam zaasa puuni i maŋtoori tunveela nin wulisi ba din sum ni ba bɛ seem. I yi wulisiri ba, nyin zaanma deede; ka kyɛ ka i nini m moaai
56002008	ni i yɛttↄ'a zaa bɛ suŋŋa ka sↄ ku toaai n-galim i. Dinŋↄ nin kyɛ ka ban bu sakki i yɛligu maa di vi, dama ba ku nya yɛttↄ'abeoo ni ba ti zaŋŋi n-galim ti beebu soori.
56002009	Wulisim daaba la gba ka ba sigsiri ba mansi n-tiri ba dugmadima bunseelikam zaa ni. Wulisim ba ka ba tumni din nin kyɛ ka ba dugmadima nini tigra, ka bu ŋmeeri ba nangbankpeemni.
56002010	Ka ba di zuuri ba dugmadima neema, amaa ba kyɛ ka ba beebu kasigi n-wulisi, ni, ba nyɛ la yɛdda dima ka zɛ yummu ni yɛlimaŋni. Dina nin kyɛ ka Naawunni ŋↄn nyɛ ti tuligra maa yɛla wulisigu la ti nya gyirima, ban n niŋni bunseelikam zaa zugu.
56002011	Dama Naawunni n siri wulisi u wurilim paalu ni, ni, u piinisuma zugu ka sↄkam nin toaai n-nya tuliginsim.
56002012	U wurilim piini wa lahabaari n wulisiri ti, ni, ti za'asima din bu dↄli Naawunni soori, ni din nyɛ duniya wa kↄribeeri, amaa ka kur mari mangbaari, ka zɛ deede, ka laa m-mari beebu seelli din dↄli la Naawunni soori, saha kanŋↄna.
56002013	Ti niŋma dinŋↄ ka guusiri ti tama paalu yiibu na - Yisa Masiiya ŋↄn ti ya zaŋŋi u gyirima n-yi paalu ni na nla, ka u nyɛ la ti Naawuntitaari, ni ti Tuligra.
56002014	Ŋↄn Yisa n daa zaŋŋi u nyↄvuri n-tisi, ni u yↄlisi tirima ni ti ti leebi u toori niriba maa. Ka u laa n-yiisi ti tumbeeri kam zaa ni, ka nyeesi ti ka ti leebi kasi, ka ti sufu kur nin boori la ti tumni din veela.
56002015	Anŋↄ n nyɛ bunseesi din sumni ni i wulisiri n-tiri ba. Mari yiiko zaa n-kpamsiri ba, ka kpaasiri ba zugri ni. Nyin mun di kyɛ ka sↄ gↄsi i yↄri.
56003001	Teaama i niriba n-yɛtti ba, ni, ba kyɛ ka ba sufu bɛ nadima ni, ni ba tinkpamma ni, ka wumni ba noori yɛligu ka tumni tunsuma saha kam zaa.
56003002	Ka i laa n-yɛli ba, ni, ba di sa'amni ba kpeaa yuuri, bee, m-boori zaba; amaa ba mari nangbanyinni ni sↄkam zaa ka sigsiri ba mansi niriba zaa saani.
56003003	Tirima mun gba daa zi Naawunni yɛla. Ka ti daa niŋni gyɛrilim, ka daa dↄli ti mammaŋŋa sufu yuubu ni kↄribeeri, ka burigri n-yi sↄsuŋŋu ni. Ti daa za'asi ŋↄn Naawunni yɛligu ka daa sa'amni ti taaba yuya ka laa n-zabri ba nyuuri. Ka niriba daa yaai ti, ka ti mun gba daa bu boori ba yɛla.
56003004	Amaa Naawunni ti tuligra ŋↄn daa ti wulisi u sufupeelli maa soori, ni u wurilim,
56003005	ti daa nya tuliginsim. Di daa pa la ti tunsuma zugu, amaa ŋↄn Naawunni daa zↄ ti namboo zugu. U daa zaŋŋi u Sii Kasi maa n-niŋi ti ni, ka zaŋŋi u kↄsuŋŋu n-su ti, nti peaai ti tumbeeri m-basi, ni ti ti maali n-dↄ'ai n-nya nyↄvuri paalli.
56003006	Ka Naawunni daa kyɛ ka u Sii Kasi kyɛ ti saani na n-suŋŋi ti halli, ka daa niŋi lala, Yisa Kirisita ti Tuligra zugu.
56003007	U daa niŋi lala ni u ti deaai ti hoo yɛlimaŋni dima u lala wurilim piini la zugu, ka kyɛ ka ti nin mari tama, ni, ti siri nin di nyↄvuri kan ka tↄriga hoo ti faari tↄrli.
56003008	Yɛligu wa nyɛ la yɛlimaŋni ka i nin toaai n-niŋi ka yɛdda. M boori la i wulisiri yɛla wa zaa ni nimbirimoaa. Ka lala zugu nin kyɛ ka ninvugseeba ban pun niŋi Naawunni yɛdda la kur nin teesiri tunsuma tumpu yɛla saha kam. Dama lala nin suŋŋi niriba ka niŋi sↄkam zaa anfaani.
56003009	Amaa di kyɛ ka i ba'a bɛ yɛttↄ'akyↄ'ama nangbankpeemni wa ni, bee, yaadima yuya dↄlisigu ni, bee zaba zaŋŋi n-kyaŋŋi zaaligu kaari sↄya. Anŋↄ zaa ka gbinni, ka bɛ la yↄri.
56003010	Ninvugsↄ ŋↄn boori wↄligri muna - kur kpamsim u napↄmbuyi pↄi, ka u yi na za'asira, nyin naayi kyɛli u ka di laa m-puusiri u.
56003011	Lala nira maa nyɛ la bungↄliŋŋu ka kur tumni la tumbeeri: u katti la u mammaŋŋa sariya ka lusi u maŋŋa.
56003012	Tↄ: ka n gbaai la gbaari, ni, n nin kpalim m-bɛ Nikↄpↄlisi tiŋŋa see ka waari saha ti naai: dizugu n yi ti tum Aritimasi bee Tikyikusi i saani na, nyin kpaŋŋma i maŋŋa ka kyaŋŋi ni i ti paai ma bɛni.
56003013	Kpaŋŋma i maŋŋa n-suŋŋi Looya Ziinasi ni Apↄloosi ka zaali ba soori, ka di kyɛ ka ba bunseelli ti pↄsigi.
56003014	Kur kyɛ ka ti niriba maa ti bamsi tunsuma nimmoaa tumpu, ni ba ti ku ba dabsa zaa bukaata ka ku kpalim m-bɛ yↄri.
56003015	Baseeba ban bɛ kpa maa puusiri i ni. Ka nyin mun puusima ti zↄdima ban niŋi yɛdda maa zaa n-ti ma. Naawunni piinisuma bɛ ya zaa saani.
57001001	Man Pↄla, ŋↄn daa kpɛ sarika Kirisita Yisa Masiiya yɛla zugu, ni ti mabii Timↄti - ti puusiri i ni. Mani Pↄla n-sↄbri gbaŋŋu wa n-tiri nyini Failiimↄn, tin la'am n-tumni Kirisita Yisa tuma la zugu.
57001002	Ti laa m-puusiri i pↄ'a Siisita Afiiya, ni i bii Akyipusi, ni Yisa nyaandↄliba ban la'amni i yiri puuni la. Akyipusi gba nyɛ la ŋↄn moori n-dↄla Yisa suŋŋa.
57001003	Ti Dugma Naawunni ni ti Dugma Yisa suŋŋma i ka ti i sufumaasim.
57001004	Tↄ: m mabii Failiimↄn, man ŋↄn susiri wunsusigu sahanseaa zaa, n yi puusiri Naawunni pam i zugu.
57001005	Dama m mabiisi yɛtti ma, ni, i wuri ti Dugma Yisa pam, ka laa n-niŋni u yɛdda, ka boori ban nyɛ Yisa nyaandↄliba zaa.
57001006	N laa n-susiri Naawunni, ni, u kyɛ ka nyin ni ban niŋi yɛdda ka la'am n-gyeemni Naawunni maa zaa ti mari nangbanyinni. Lala maa nin kyɛ ka i baŋŋi Naawunni ŋↄn zaŋŋi bunsunseesi zaa n-ti ti Kirisita zugu.
57001007	Nyini Failiimↄn n nyɛ m mabisuŋŋu, ka i boori la Naawunni nyaandↄliba zaa yɛla ka kpamsiri ba sufu n-tiri ba. Lala zugu ka man gba nya sufupeelli ni sufudoaa.
57001008	Tↄ: ka man ŋↄn su fukumsi seelli Kirisita tuma zugu, m mari soori ni n ti zaali i noori, ni, i tumni din tuusi.
57001009	Amaa man ŋↄn wuri i la zugu ka n susiri i ni, ni, i suŋŋi ma. Ii: man Pↄla, ŋↄn nyɛ Kirisita Yisa kpambari la - halli ka pampaŋŋↄ ba gbaai ma n-kyaŋŋi nti kpari Yisa yɛla zugu -
57001010	man Pↄla yi susiri i n-tiri Ↄneesima. Ŋↄn daa nyɛ i daabri ka zↄ la zugu ka n sↄbri gbaŋŋu wa n-tiri i na. N ya yɛli i, ni, u wum n yɛligu, halli man bɛ la dansarika ni zaa yↄri, ka yi niŋni Yisa yɛdda, di zugu u leebi la hoo m biiya.
57001011	Ŋↄn Ↄneesima yuuri maa gbinni nyɛ la 'anfaani', amaa u daa ka anfaani n-ti i; ŋↄn mun yi niŋi tuuba wa, u mari la anfaani n-tiri mani ni nyini zaa.
57001012	Di zugu ka man Pↄla tumni u, ni u labi i saani na, halli ni n wuri u pampam.
57001013	Halli m boori u kpalim n saani n-tumni Naawunni tuma maa; lala ka u laa n-zɛ i zaazii ni n-suŋŋni ma, ban daa kpari ma lahabasuŋŋu maa zugu la.
57001014	Amaa m bu boori ni n niŋi seelli, see ka nyin mammaŋŋa baŋŋi di gbinni. I yi ti baŋŋi, i nin tum din tuusi i toori sufu yuubu zugu, pa la man zaali i lala maa zugu.
57001015	Di yi pa seem ka lala zugu ka ŋↄn daa zↄ ka kyɛ i beela maa: ni, u yi ti labi na, i nin mari u halli saha din ka tↄriga.
57001016	Pampaŋŋↄ u yi leebi la ti mabiwuttigu, u laa m-pa daabri, ka lala veela n-gaari zaa. U nyɛ la m mabiiya, amaa see ka nyin ni ŋↄn lↄ la mabiitiri. N-gaari lala, ti wuri u hoo dↄsuŋŋu, ka laa n-wuri u hoo ti Dugma biiya m-paasi.
57001017	Man ni nyin la'am n-tumni Naawunni tuma. Di zugu deaama u hoo nyin deaai ma seem maa.
57001018	U yi sa'am la i bunseelli kam, bee, u di la i samni, nyin yɛlima ma ka n yↄa.
57001019	I bu nya? - man Pↄla n sↄbri wa n toori nuu ni: man nin yↄ u samni. Halli man yɛligu ŋↄn daa kyɛ ka i niŋi Naawunni yɛdda maa, ka di zugu i pun di n samni i maŋtoori nyↄvuri zugu.
57001020	Di zugu kpaŋŋma i maŋŋa n-kyɛ ka n nya anfaani dinŋↄ zugu: kur kyɛ ka n sufu maai, dama ti zaa nyɛ la Yisa nyaandↄliba.
57001021	N sↄbri gbaŋŋu wa n-tiri i, dama m baŋŋiya, ni, i nin wum n noori wa, halli ka tum n-gaari man yɛtti seem wa.
57001022	Din paasi, n susiri i ni, ni, i maalima duu siri n-zaali ma. Dama m mari tama, ni, Naawunni nin kyɛ ka ba yiisi ma n-ti ya na, dama ya susiri Naawunni n-tiri ma.
57001023	Ԑpafraasi gba puusiri i ni. Ŋↄn gba ka ba daa kpari duu, Kirisita Yisa zugu.
57001024	Maaki, Arisitaakusi, Diimasi, ni Luuki dima zaa puusiri i ni. Man ni ban n la'amni n-tumni Yisa tuma maa.
57001025	Ti Dugma Yisa Kirisita Masiiya piinisuma bɛ ya sufu zaa ni.
58001001	Sahanseaa din gaari la, Naawunni daa tↄ'asiri n-tiri ti yaadima la; u daa niŋi lala anabidima nↄya ni, dama ba niriba pam daa tↄ'asiri ba saha ba saha, ni zii baligubaligu.
58001002	Amaa zuna sahanseaa din baasi nyaaŋŋa wa ka u tↄ'asiri n-tiri ti la u Bii maa noori ni. U Bii maa ka u daa gaŋŋi, ni duniya wa naari saha yi ti paai na, u nin ti leebi bunseelli kam faditta, dama ŋↄn kↄbri ni gba ka Naawunni daa naam duniya zaa.
58001003	Bii maa n wulisiri Naawunni gyirima ŋↄn ŋmanni seem la; ka na mari Naawunni mammaŋŋa beebu, halli ni Naawunni ŋↄn bɛ seem la, ŋↄn gba bɛ la lala. U yɛligu kan mari yiiko pam maa ka u zaŋŋni m-mari bunseelli kam. Ŋↄn daa ti maali soori ni daadam nya ala'akyi kyɛ-m-pɛŋŋi n-naai, u daa zinni la Naawunni Ŋↄn Galisi maa nudirigu zizii maa arizana ni.
58001004	Dinzugu Naawunni daa zaali u la zaazititaari ni, n-gaari malaakadima; kaman ŋↄn daa pun ti u yuuri kan gaari ba yuya seem la.
58001005	Naawunni daa yɛli Yisa, ni :- "Nyini n nyɛ m biiya; Zuna n leebi i ba." m-paasi yaasa: Naawunni daa yɛli Yisa, ni :- "N nin leebi i ba, Ka i mun leebi m biiya." - U daa na mi n-yɛli malaakasↄ lala? - Ay, halli beela!
58001006	Din paasi yaasa, Naawunni ŋↄn daa ti yɛ n-tum u bikpeema maa ni u kyɛ duniya wa ni na, u daa yɛliya, ni :- "Ya kyɛ ka Naawunni malaakadima zaa ti gyeem u!"
58001007	Ka ŋↄn daa tↄ'asiri malaakadima maa yɛla maa, u daa yɛli la nŋↄa :- "U maali u malaakadima maa la hoo pɛsiŋŋu, Ka kyɛ ka u tuumudima bɛ hoo bugum peelim."
58001008	Zaŋŋi n-kyaŋŋi u Bii maa yɛla muna ka u daa yɛli, ni :- "Naawunni, i naam zizii la kpalimna, Ka nin bɛ ni halli ni saha kam. I naam zangbeaa bɛ la i nuu ni - Sↄsuŋŋu ni yɛlimaŋni naam zangbeaa!
58001009	Nyin wuri din tuusi Ka yaai din bu tuusi. Di zugu ka Naawunni pun diisi i naam - Naawunni ŋↄn nyɛ i Dugma maa - Ka i sufupeelim gaari i taaba dinni zaa."
58001010	U naa n-yɛli yaasa :- "Piiligu maa ni, n Dugma, Ka nyini n daa nyeebi duniya wa; Sangbana la gba nyin, Naawunni, daa maali.
58001011	Anŋↄ zaa nin ti gaari, Amaa nyin kur ya kpalim m-bɛ ni; A zaa nin ti kpi Hoo sutura ŋↄn kpiiri seem la.
58001012	Ka i nin ti kpabi a hoo kparikurigu la, Ka a takki hoo kparigu ŋↄn takkri seem maa. Amaa nyin kur nin kpalim m-bɛ lala ka ka takkri, I mun kur ka naari."
58001013	Tↄ: ka malaakadima maa ni bandima ka Naawunni daa yɛli lala? Bee, n-yɛli, ni :- "Ti Dugma daa yɛli n-ti n Dugma maa, Ni, 'Kyɛm n nudirigu zii na n-zinni, Halli ka n zaŋŋi i dindaandima zaa N-niŋi i nuusi ni.' " Ay! - ba sↄ ka u daa bu yɛli lala!
58001014	Di zugu malaakadima maa yi dee nyɛ la bↄa? - Ba nyɛ la siseeba ban gyeemni Naawunni ka laa n-nyɛ ŋↄn Naawunni ŋↄn tumni seeba ka ba ti suŋŋni u niriba - ninvugseeba ban ti ya nya tiliginsim.
58002001	Dinzugu di kpa la talasi ka ti sufu kpalim m-bɛ tin daa pun wum yɛlimanseelli la suŋŋa; din nin kyɛ ka bunseelli ku zaŋŋi ti m-miligi ka kyɛ di.
58002002	Dama yɛttↄ'aseesi malaakadima ŋↄn daa tↄ'asi la daa zɛ la deede ni yɛlimaŋni, ka ŋↄnkam daa bu dↄli a, bee, n-deaai zaaligu la, di daama siri daa nya tubdarigri din sumni u.
58002003	Ka dinŋↄna wula ka tirima nin toaai n-zↄ n-yi tubdarigri maa ni, ti ba'a yi ka tiliginsim din galisi wa ni? Ti Dugma mammaŋŋa n daa daŋŋi m-mooli tiliginsim wa yɛla, ka baseeba ban daa wum lala daa wulisi ti, ni, di siri nyɛ la yɛlimaŋni.
58002004	Ka Naawunni gba daa zaŋŋi makkri tuma ni alahazibu tuntumsa n-di lala sɛhara, ni alahazibu tuma baligu pam, ka daa tↄri Sii Kasi piini la, hoo u yuubu ŋↄn nyɛ seem.
58002005	Pa malaakadima ka Naawunni daa zaŋŋi duniyaseaa kan ti ya kyɛ na suubu fukumsi n-niŋi ba nuusi ni: lala duniya la n nyɛ tin tↄ'asiri seaa yɛla wa.
58002006	Amaa sↄ n daa sↄbi Naawunni yɛligu luginseaa ni, ka yɛli, ni :- "Ti Dugma Naawunni, ninsaala nyɛ la bↄa? - Halli ka i teesiri u yɛla? Bee, daadam bii dee n-nyɛ la bↄa? - Ka i ba'a bɛ u ni?
58002007	I daa naam u ka u gyirima poaai malaakadima gyirima, Ka di niŋi lala saha beela: Amaa ka daa kyɛ ka u mari pɛ'abu ni gyirima pam,
58002008	Ka zaŋŋi bunseelli kam zaa fukumsi n-niŋi u nuusi ni." Ni, Naawunni 'zaŋŋni bunseelli kam zaa' n-niŋni ninsaala 'fukumsi' ni maa; tↄ - u daa bu kyɛ halli bunni yinni din wulisi, ni, ŋↄn ninsaala bu su di. Amaa di zaa yↄri, ti bu nya ka ninsaala su bunseelli kam zaa fukumsi pampaŋŋↄa.
58002009	Kulla Yisa ka ti nya, ka u siri daa 'poaai malaakadima' saha beela, ni u ti di wahala n-kpi. Ka ti laa n-nya u, ka u mari gyirima pampaŋŋↄa. Dama Naawunni wurilim zugu ka u daa sakki, ni, u ti baŋŋi kum toom ŋↄn nyɛ seem, n-niŋi lala daadam kam zugu.
58002010	Naawunni n nyɛ sↄ ŋↄn daa naam bunseelli kam, ka u mari bunseelli kam: ka mun daa yɛnni, ni, u nin zaŋŋi biisi pam ni ba ti la'am n-nya gyirima. Di zugu di daa tuusiya ni u kyɛ ka Yisa bɛ beesikasi zaa ka ka galiŋŋu, wahala diibu puuni. Dama ŋↄn Yisa nyɛ la biisi wa toondaana ŋↄn ziiri ba n-taasiri tiliginsim ziiya.
58002011	Ninvugsↄ ŋↄn kyɛ ka niriba leebi la Naawunni niriba m-bɛ kasi, ŋↄn ni ŋↄn suŋŋni seeba lala maa - ba zaa la'am m-mari ba dↄ'am yinni. Di zugu ka Yisa bu zↄri vi ni u booli ba, ni, u mabiisi.
58002012	Dama ŋↄn daa yɛli n-ti Naawunni seem nŋↄa : "N nin mooli i yuuri maa n-ti m mabiisi maa; Ka yuum yuuma m-pɛ'ai i, ti la'aŋŋu puuni."
58002013	Ka daa laa n-yɛli, "N nin zaŋŋi n yɛdda zaa n-niŋi u ni." Ka laa n-yɛli yaasa, ni, "Nnya ma! - Man ni biseeba nyin zaŋŋi n-ti ma la."
58002014	Ka biisi maa ŋↄn nyɛ saalidima m-mari ningbiŋŋu ni ziim la zugu, ŋↄn Yisa gba daa leebi ba taabu, ka ŋↄn ni ban la'am m-mari ningbiŋŋu yinni. U daa niŋi la lala ni u kum zugu ti kyɛ ka u sa'am Sintaani ŋↄn mari kum yiiko la.
58002015	Ka lala ka u daa yiisi daaba maa m-basi - baseeba ban daa kpalim m-bɛ daabtiri ni ba beebu zaa, kum dabeem zugu la.
58002016	Di pa la malaakadima maa zugu ka u daa niŋi lala, ni u ti suŋŋi bana, amaa Ibrahim ya'ansi ka u daa suŋŋi.
58002017	Dinŋↄ zugu ka di daa kpa talasi ni u bɛ kaman u mabiisi ŋↄn bɛ seem seelikam puuni. Dina n nin kyɛ ka u toaai n-leebi Gyeeŋŋu Toondaansↄ ŋↄn zↄri niriba namboo, ka zɛ la yummu u tuma tumpu ni, zaŋŋi n-kyaŋŋi Naawunni saani; ka naa n-kyɛ ka u zaŋŋi u maŋŋa n-zↄri sindaani n-kpiisiri niriba tumbeeri taalli ni ba ti nya ala'akyi kyɛ-m-pɛŋŋi.
58002018	Ka ŋↄn mammaŋŋa ŋↄn daa di wahala u zamsigu nyaabu puuni zugu, u nin toaai n-suŋŋi ninvugseeba ban nyari zamsigu pampaŋŋↄa.
58003001	M mabiisi, ya nyɛ la Naawunni dinni ka nyɛ kasi; ka ya gba ka Naawunni daa booli ka ya sakki. Tↄ! - ya teaama sↄ ŋↄn nyɛ ti toondaana yɛla - di nyɛ la : sↄ tin sakki u yɛla, ni, ti tuumu n nyɛ u, ni ti gyeeŋŋu toondaana - Yisa nla.
58003002	U daa zaani yummu n-ti Ŋↄn yiisi u n-zaali maa, kaman Musa gba ŋↄn daa zaani yummu u Naawunni gyeeŋŋu duu puuni tuma ni seem la.
58003003	Amaa Masiiya nyɛ la ŋↄn sumsi ni u mari gyirima n-gaari Musa, kaman tammeera ŋↄn mari gyirima n-gaari yiri seaa ŋↄn mɛ seem la.
58003004	Yiri kam mari la ninvugsↄ ŋↄn mɛ ka, amaa Naawunni n nyɛ ŋↄn mɛ bunseelli kam zaa.
58003005	Ŋↄn Musa daa zaani yummu hoo kpambari Naawunni yiri maa zaa ni, bee, hoo wuddaana, ni u ti niŋi sɛhara zaŋŋi n-kyaŋŋi Naawunni ŋↄn ya n-tↄ'asi yɛliseesi la.
58003006	Yisa Masiiya mun bɛ la Naawunni yiri ni hoo yiddaana biiya, ka tirima muna - ti yi ti mari sufukpeemni ni nimbirimoaa - tirima mun nyɛ la hoo yiri dima maa, see ka ti laa n-niŋi tin mari tamaseaa maa yɛdda, zaŋŋi n-kyaŋŋi di baasigu.
58003007	Dizugu ka Naawunni Sii Vuusim Kasi teaari n-yɛtta :- "Ya yi wum Naawunni kukↄri zuna dabsiri wa,
58003008	Ya miri ka ya mari tuppuwumni, Kaman ya Izraɛli dima ŋↄn daa mari seem, n-nya galinsi yoo maa ni sahanseaa la, Yan daa zamsi ma la zugu.
58003009	Bɛni ka ya yaadima daa zamsi ma, Halli ni ba daa kur nya man Naawunni tuma maa zaa yↄri -
58003010	N tuma ŋↄn daa nyɛ seem yuumpisinaasi puuni la. Di zugu n daa gyɛ suuri n-niŋi ba zamaani maa ni Halli nti yɛli ba yɛla, ni, 'Ba sufu teesa ni ka ba kur burigri ni, Ka za'asiri n sↄya dↄligu!'
58003011	Lala zugu ka n sufu daa yisigi, Ka n daa pↄ noori n-yɛli : 'Ba ku ti nya vuusim ziiya man saani!' "
58003012	Tↄ: m mabiisi, yan di kyɛ ka ya sↄ mari teesibeeri u sufu ni an birisira ka za'asiri yɛdda niŋbu; lala nin kyɛ ka u yi Naawunni nyaaŋŋa - Naawunni sↄ ŋↄn nyɛ Nyↄvuri Daana.
58003013	Amaa sahanseaa Naawunni Sii Kasi ŋↄn boonni, ni, 'zuna dabsiri wa' la, ya kpamsima taaba sufu dabsiri kam, ka di kyɛ ka ya sↄsↄ mari tuppuwumni ka dↄli tumbeeri yↄmsigu yɛla. -
58003014	Dama ti yi ti kpalim m-mari tin daa daŋŋi m-mari tamaseaa la halli nti paai seelikam baasigu maa, lala nin kyɛ ka ti nyɛ la baseeba ban la'am m-bɛ Masiiya saani, ka ti zaa teesa nyɛ yummu. -
58003015	Hoo tin na pun yɛli seem la, ni :- "Ya yi wum Naawunni kukↄri zuna dabsiri wa, Ya miri ka ya mari tuppuwumni, Kaman ya Izraɛli dima ŋↄn daa mari seem, "
58003016	Tↄ, ka bandima n-lee n-nyɛ ban 'n daa wum Naawunni kukↄri' maa ka daa 'mari tuppuwumni'? - Pa Musa ŋↄn daa zaŋŋi ninvugseeba n-yi Igyipti tingbaŋŋu ni na zaa la nla?
58003017	Ka bandima zugu ka Naawunni daa gyɛ suuri n-niŋi ba, yuumpisinaasi puuni la? - Pa ninvugseeba ban daa tum tumbeeri la nla? - halli ka ba daa kpi m-basi yↄri, yoo maa ni.
58003018	Ka bandima ka Naawunni daa pↄ noori n-yɛli ba, ni, 'Ba ku ti nya vuusim ziiya man saani.'? - Pa ninvugseeba ban daa mari tuppuwumni maa nla?
58003019	Tↄ: ka dizugu ti nya ka di nyɛ la ba yɛdda za'asigu zugu ka ba daa bu kpɛ lala vuusim zii maa ni.
58004001	Dizugu vuusim ziseaa Naawunni ŋↄn daa basi ka nangbambasiri maa, lala nangbambasiri maa na kpalim n-zɛya: dinŋↄna ya kyɛ ka ti mari ti mansi ka ti sↄ ku kↄŋŋi vuusim zii maa paari na.
58004002	Naawunni lahabasuŋŋu maa daa paai tirim gba saani na, kaman di daa paai ban saani seem la. Tↄ, ban daa wum lahabaseaa daa bu ku ba bukyi, dama ban ŋↄn daa wum maa, ba daa bu niŋi di yɛdda.
58004003	Amaa tirima ban pun niŋi yɛdda la kpɛ vuusim zii maa Naawunni saani. Lala zugu ka u yɛliya, ni :- "Lala zugu ka n sufu daa yisigi, Ka n daa pↄ noori n-yɛli : 'Ba ku ti nya vuusim ziiya n saani.' " Naawunni n daa yɛli lala, halli ŋↄn daa pun naam duniya wa, ka naai u tuma maa.
58004004	Dama dabsaayↄpↄi daari yɛla ka Naawunni pun yɛli, Litaafi puuni ya'aseaa, ni, Naawunni daa vuusi u tuma zaa puuni dabsaayↄpↄi daari.
58004005	Ka daa laa n-yɛli, ni, 'Ba ku ti nya vuusim ziiya n saani.'
58004006	Di zugu vuusim zii maa nyaabu na kpalim n-guri ninvugseeba ni ba ti vuusi, amaa ban daa tuui n-wum lala lahabasuŋŋu maa daa bu paai vuusim ziiya Naawunni saani, ban daa bu niŋi yɛdda zugu.
58004007	Ka Naawunni daa laa n-zaali dabsiseaa kan boonni, ni, 'zuna dabsiri wa'; ka di daa yuui pↄi, ka u daa kyɛ ka NaaDauda daa yuum n-yɛli - hoo tin na pun yɛli seem la - ni :- "Ya yi wum Naawunni kukↄri zuna dabsiri wa, Ya miri ka ya mari tuppuwumni."
58004008	Gyↄsuuwa yi siri daa kyɛ ka Naawunni niriba nya vuusimaŋni, Naawunni naa n-ku laa n-tↄ'asi 'vuusim dabsiri' yɛla yaasa.
58004009	Lala zugu, vuusim dabsiri na kur zɛ ni n-guri Naawunni niriba ni ba vuusi.
58004010	Ŋↄnkam kpɛ vuusim ni Naawunni saani pun kyɛ u tuma ka vuusira - hoo Naawunni mammaŋŋa ŋↄn daa tum u tuma n-naai ka vuusi seem la.
58004011	Dizugu ya kyɛ ka ti kpaŋŋi ti maŋŋa m-paai vuusim ziiya Naawunni saani, ka di kyɛ ka sↄsↄ dↄli la banŋↄ tuppuwumni soori nti kↄŋŋi lala vuusim maa, u yɛdda kↄŋŋsim zugu.
58004012	Naawunni yɛligu mari la nyↄvuri, ka tumni ka tuma pam. Di ŋmani la suuwa, ka diri n-gaari takoobi kan mari nↄya ayi; ka ŋmaari ni n-wↄligri ninsaala sii ni u ningbiŋŋu ziiya, ka laa m-paari u kↄbtuga ni kↄba kpaam. Lala ka Naawunni yɛligu siri viisiri m-baŋŋni ninsaala sufu boorim ni u sufu ni teesa zaa ŋↄn nyɛ seem.
58004013	Bunseelli ka ni n-nin toaai n-sↄ'ai Naawunni saani, dama duniya yɛla ni buna kam zaa dↄ la u tooni, ka ti zaa nin ti vii ti beesigu m-bulisi u.
58004014	Tↄ: ka Naawunni Bii Yisa ŋↄn nyɛ ti Gyeeŋŋu Toondaana la n ya kyɛ ka ti gyi ti yɛdda tin sakki seaa maa nuusi ayi. Ti Toondaana wa n galisi, ka du arizana n-gaari n-kpɛa.
58004015	Ti Gyeeŋŋu Toondaana wa pa la sↄ ŋↄn zi ti tariŋŋu ni ti kyↄ'ansi zaa - Ay! - u nin toaai n-zↄ ti namboo dama u nyɛ la sↄ ŋↄn daa nya zamsigu balibu kam zaa, amaa u daa bu tum ala'akyi halli beela!
58004016	Dizugu ya kyɛ ka ti niŋi sufukpeemni n-vuui m-pↄri Naawunni naam ziziiya, dama ŋↄna n nyɛ alibarika daana ka tisiri u piinisuma yↄri. Lala nin kyɛ ka u zↄ ti namboo. Ka laa n-niŋi ti alibarika din nin toaai n-suŋŋi ti sahaseaa tin boori suŋŋsim zaa.
58005001	Gyeeŋŋu Toondaana zaa nyɛ la ban yiisi sↄ u ninsaalidima ni n-diisi, ni u ti gyeemni Naawunni ka zↄri sindaani ba tumbeeri zugu, ka maanni sara n-kↄrigri bunkↄbri di zugu.
58005002	U nin toaai m-mari ban bu mi soori, ni ban bↄrigri, la ni sugru, dama u gba nyɛ la sↄ ŋↄn ka kpeeŋŋu.
58005003	Dinŋↄ zugu ka di mugsi ni u maanni la sara tumbeeri zugu n-tiri u niriba maa, ka laa m-maanni u maŋtoori tumbeeri zugu.
58005004	Sↄsↄ bu diisiri u maŋŋa lala tuma maa: Naawunni booligu kↄkↄ n nin toaai n-kyɛ ka nira leebi Gyeeŋŋu Toondaana - hoo ŋↄn Naawunni ŋↄn daa booli Aruuna n-diisi u seem la.
58005005	Lala zugu ka Yisa daa bu wukki u maŋŋa ni u leebi Gyeeŋŋu Toondaana. Amaa di daa nyɛ la Naawunni ŋↄn daa yɛli u, ni :- "I nyɛ la m biiya: Zuna ka n leebi i ba."
58005006	Ka laa n-yɛli ya'aseaa yaasa, ni :- "I nin di Gyeeŋŋu Toondaana nti bɛ ni saha kam, Ka di dↄlisi Mɛlikyizɛdɛkka zuliya soori ŋↄn nyɛ seem."
58005007	Ŋↄn Yisa daa puusiri Naawunni: u duniya wa beebu saha u daa susiri wunsusigu ni kunkuma ni nintam. U daa yɛtti, ni, Naawunni n nyɛ sↄ ŋↄn nin toaai n-tuligi u kum ni. Ka Naawunni daa wum n-ti u, dama u daa sigsi u maŋŋa n-ti Naawunni.
58005008	U daa nyɛ la Naawunni biiya, amaa di zaa yↄri, u daa di wahala ka lala daa kyɛ ka u bamsi u Ba noori deaari.
58005009	Ŋↄn daa ti naai seelikam, u daa ti leebi la tiliginsim kan ka naari daana n-ti seeba ban sakki u yɛligu la.
58005010	Naawunni mun daa yiisi u, ni u ti 'di Gyeeŋŋu Toondaana' n-'dↄlisi Mɛlikyizɛdɛkka zuliya soori ŋↄn nyɛ seem' la.
58005011	Yɛla pam ka ti mara ni ti ti tↄ'asi n-ti ya, zaŋŋi n-kyaŋŋi anŋↄ zaa yɛla; amaa di tↄ pam ni ti ti tↄ'asi di gbinni dama ya bu deaari yɛligu yooma.
58005012	Di yuuya ni: di da sum ka ya nyɛ la karimbadima pampaŋŋↄa, amaa ya na boori ka sↄ laa n-wulisi ya Naawunni yuubu yɛla piiligu, ni daŋŋni yɛttↄ'aseesi ban na pun niŋni tuuba la ŋↄn bamsiri maa. Ya boori la bisim, pa la diibu din tibsa.
58005013	Ya bu nya? - ninvugsↄ ŋↄn bɛ bisim zugu na bu mi din tuusi, dama u nyɛ la bileaa.
58005014	Amaa diibu din tibsa nyɛ la bunkura diibu, ka ban yam baŋŋi yɛlisuma ni yɛlibeeri n-gamsiri la dinni.
58006001	Dizugu ti kyɛm tooni ka kyɛ ban daa piili n-wulisi ti yɛliseesi zaŋŋi n-kyaŋŋi Yisa Masiiya yɛla maa, yɛliseesi an bu tↄ la. Ya kyɛ ka ti beebu ŋmanni la bunkura dinni ka bu laa n-dↄli ti yɛdda piiligu yɛla, hoo ti beebu takkri, tin daa yi ti yɛliyirima sahanseaa la, bee, tin daa daŋŋi n-niŋi Naawunni yɛdda seem la.
58006002	Lala piiligu yɛla sunsukkuni bɛ la kpaaŋŋu din wulisiri tin nin peaai Naawunni koom seem, bee, ban zaŋŋi ba nuusi m-pa ninvugseeba ban niŋi tuuba la zugu seem, zaŋŋi n-kyaŋŋi niriba ban nin ti yisigi kum ni, ka Naawunni nin ti kari ba sariyaseaa kan ku naai halli saha kan ka naari.
58006003	Tↄ; Naawunni yi ti sakki, ti nin niŋi lala n-kyɛ anŋↄ zaa.
58006004	Dama ya teesima ninvugseeba ban pun wum lahabaari maa yɛla ka ba pun lam m-baŋŋi Naawunni yiri nya'asim din nyɛ seem, ka yi leebi la seeba ban la'am n-deaai Vuusim Kasi maa Naawunni saani. Ba laa m-baŋŋi Naawunni yɛligu maa nya'asim suŋŋa, ni yiikoseesi an yi la sahaseaa kan kyɛnni na ni gba. Lala niriba yi ti mi neesim yɛla wa zaa pↄi ka naayi za'asi Naawunni yɛdda m-basi, soori ka ni ni ba nin toaai m-maali n-niŋi tuuba yaasa. Ban za'asiri lala maa, ba laa m-maali n-kpaasiri Naawunni Bii n-tabinni dↄpulli zugu yaasa, ka diisiri u vi paalu ni.
58006007	Ya bu nya? - saa yi miiri tingbanseaa zugu saha kam, ka ba koori ka ka ba bumbula niŋni suŋŋa n-tiri kukpaariba maa, lala tingbanni nyari la kasuma Naawunni saani.
58006008	Amaa puseaa kan wali goosi bee wubligu an ka fa'ari, lala puu ka Naawunni kabeeri bɛ ka ni, ka ka baasigu nyɛ la: bugum di ka.
58006009	Ti tↄ'asiri lala zaa yↄri, ti mabiisi, dama ti mi suŋŋa, ni, di pa lala ya saani; amaa yarima n niŋni yɛdda ni yɛliseesi an mari tiliginsim.
58006010	Dama Naawunni ka putoo din nin kyɛ ka u nini yↄ'ali ya tuma ni ya wurilim ŋↄn nyɛ seem, ni, ya daa gyeemni Naawunni niriba ka suŋŋni ba, halli ka ya na kpalim n-suŋŋni ba yaasa.
58006011	Ti boori ni ya zaa yinniyinni nin kpalim n-tumni pupeelim tuma lala ni nimbirimoaa, ka laa m-baŋŋi tamaseaa tin mara, ka niŋi yɛdda zaŋŋi n-wa saha naari.
58006012	Ya yi ti niŋi lala, ya ku tumni gbinnya'ari. Ay! - ti bu boori lala. Amaa ya nin dↄli ninvugsuma soori, ninvugseeba ban daa niŋi yɛdda ni sugru, halli nti di faariseaa Naawunni ŋↄn pun pↄ noori, ni, u nin zaŋŋi n-ti ti la.
58006013	Tↄ: ka Naawunni ŋↄn daa boori ni u ti pↄ noori m-basi nangbambasiri n-ti Ibrahim, ni, 'u daa pↄ u mammaŋŋa yuuri' - dama sↄsↄ ka ni ka u yuuri galisi n-gaari ŋↄn Naawunni dinni, ni u ti zaŋŋi lala yuuri m-pↄa.
58006014	M-basi nangbambasiri n-yɛli, ni, "N nin zaŋŋi bunsuma zaa n-ti i, ka kyɛ ka i niriba zoaari ni pampam."
58006015	Ka Ibrahim ŋↄn daa niŋi sugru seem maa n daa kyɛ ka u naayi di nangbampↄri yɛla maa.
58006016	Tↄ; ninsaalidima yi ti ŋmɛ nangbankpeemni, ba ninvugsↄ yi ti ya pↄ noori, bunseelli kan gaari u ka u nin ti pↄ n-wulisi u yɛdda, ka lala ka yɛttↄ'a maa naaya.
58006017	Naawunni sufu ŋↄn daa ti bɛ ni, ni, u ti kyɛ ka Ibrahim nyaaŋŋa dima maa baŋŋi suŋŋasuŋŋa, ni, u sufu yuubu bɛ la nangbambasiri maa ni, ka di yɛla ku ti takki halli saha kan ka tariga; dizugu u daa zaŋŋi u nangbampↄri m-pↄa.
58006018	Dinŋↄna yɛla ayi wa m bɛ ni, seesi an ku toaai n-takki, ka Naawunni daa zaŋŋi a n-wulisi ti, yɛliseesi Naawunni ku ma'ai ziri a zugu; lala nin kyɛ ka ti mari sufukpeemni ti tama puuni. Dama ti pun zↄ n-kyɛ duniya yɛlibeeri maa nti deaai tama zaŋŋi n-kyaŋŋi bunseesi Naawunni ŋↄn zaŋŋi n-zaali ti tooni la.
58006019	Tama kanŋↄ n wulisiri ti nyↄvuya ŋↄn ku baasi yↄri seem, ka ka mari yɛdda ka bu damni halli beela; hoo miseaa ban zaŋŋi n-loori nyariŋŋu miri ka ka damna. Ti tama maa ŋmanni la hoo miseaa kan ku lↄrigi, dama ba zaŋŋi ka n-lↄ luginsuŋŋu ni, hoo dusunseaa kan nyɛ Naawunni Beebu Zikasi la, ka ka zɛ Yɛhudiya dima Gyeeŋŋu Zii maa ni, pateesa maa nyaaŋŋa sa.
58006020	Ti zugu ka Yisa daa daŋŋi ti n-kpɛ lala dukasi maa ni. Soori ka ni ni sↄsↄ ku ti kpɛ, di yi pa la Gyeeŋŋu Toondaandima; amaa ŋↄn Yisa di la Gyeeŋŋu Toondaana ka ku naai, ka di dↄlisi Mɛlikyizɛdɛkka zuliya soori la.
58007001	Lala Mɛlikyizɛdɛkka wa daa nyɛ la Salɛm tiŋŋa naaba, ka laa n-gyeemni Naawunni Ŋↄn Ka Kpeaa, ka maanni u maaligu m-paasi. Ka Ibrahim ŋↄn daa tuusi tↄppu n-nyaŋŋi nadima maa n-naai ka kunna, ŋↄn Mɛlikyizɛdɛkka daa yi na n-tuusi u soori ka daa susi Naawunni bunsuma n-ti Ibrahim.
58007002	Din saha ka Ibrahim daa yiisi bunni pii kam zaa puuni bunyinni zakka n-ti u. Mɛlikyizɛdɛkka mun yuuri gbinni nyɛ la buyi: u mammaŋŋa yuuri gbinni nyɛ la 'Yɛlimaŋni Naaba', amaa ba yɛnni m-paasi, ni, u nyɛ la Salɛm Naaba, ka di gbinni nyɛ la 'Sufudoaa Naaba'.
58007003	Luginseaa ka ni n-wulisi, ni, ŋↄn Mɛlikyizɛdɛkka daa mari u ba, bee u ma, bee u yaadima. Bunseelli mun ka ni n-wulisi u dↄ'am bee u kum yɛla. Dinzugu u ŋmani la Naawunni Bii maa. U kur ya kpalim n-gyeemni Naawunni ka maanni sara halli ni saha din ka tariga.
58007004	Ya kur gↄsim n-nya ŋↄn daa nyɛ ninvugtitaari seem! Halli ti yaaba Ibrahim daa zaŋŋi ŋↄn daa deaai bunseelli kam zaa tↄppu la ni n-yiisi zakka n-ti Mɛlikyizɛdɛkka.
58007005	Tↄ; zaaligu wulisiya, ni, Liivai za'anↄri biisi kↄkↄ nin toaai n-leebi maaligu maanniba. Ban kↄkↄ ka zaaligu wulisi, ni, ba deaari zakka Izraɛli dima saani. Izraɛli dima mun nyɛ ba mabiisi, amaa ba yiisiri zakka n-ti ba, halli ni ba zaa yaaba n nyɛ Ibrahim maa yↄri.
58007006	Mɛlikyizɛdɛkka daa bu yi Liivai za'anↄri ni na, amaa u daa deaai zakka Ibrahim saani. Ibrahim mun nyɛ sↄ ŋↄn daa deaai Naawunni nangbambasiri, amaa ŋↄn Mɛlikyizɛdɛkka daa susi Naawunni bunsuma n-ti u.
58007007	Di ka birisigu, ni, ŋↄn galisi n susiri Naawunni bunsuma n-tiri ninvugsↄ ŋↄn poora.
58007008	Liivai za'anↄri ni maalimaanniba n nyɛ seeba ban kpiira, ka ba deaari zakka. Mɛlikyizɛdɛkka mun kum lahabaari ka ni, dinŋↄna u vu. Litaafi ŋↄn yɛli seem la nla.
58007009	Tↄ; Ibrahim ŋↄn daa yↄ zakka n-ti Mɛlikyizɛdɛkka la, di nyɛ la kaman hoo u bii Liivai gba daa yↄa, halli ni ŋↄn ni u biisi n nyɛ ban deaari zakka.
58007010	Dama Ibrahim ŋↄn daa tuusi Mɛlikyizɛdɛkka soori ni sahanseaa la, ba daa na bu dↄ'ai u ya'aŋŋa Liivai.
58007011	Tↄ. Liivai maalimaantiri soori maa zugu ka Naawunni daa zaŋŋi zaaligu n-tisi u niriba Izraɛli dima. Amaa ba tuma maa yi daa toaai n-kyɛ ka niriba zaani Naawunni tooni ka ka galimni, dinŋↄna di daa bu kpa talasi ni maalimaannisↄ kyɛ na yaasa. Maalimaanna wa nyɛ la sↄ ŋↄn yi la Mɛlikyizɛdɛkka zuliya ni na, pa Aruuna za'anↄri nira.
58007012	Dama maalimaantiri soori yi ti takki, di kpa la talasi ni zaaligu gba takki.
58007013	Ban tↄ'asi maalimaannisↄ yɛla maa n nyɛ ti Dugma Yisa. Amaa u bu yi Liivai za'anↄri ni na, Gyuuda za'anↄri nira n nyɛ u - sↄkam zaa mi lala. Ka lala za'anↄri maa ni sↄ mun na zi n-leebi maalimaanna m-maanni sara Naawunni Gyeeŋŋu Yiri ni. Yɛlimaŋni Musa ŋↄn daa tↄ'asiri maalimaanniba yɛla la u daa bu purigi Gyuuda yuuri.
58007015	Ka maalimaannisↄ hoo Mɛlikyizɛdɛkka yi daa yi paalu na, dinŋↄna tin tↄ'asiri yɛttↄ'aseelli maa nin yi kasi ka sↄkam baŋŋi.
58007016	Pa ninsaala zaaligu zugu ka lala maalimaanna daa di u maalimaantiri, bee, u yaadima za'anↄri tuŋŋu zugu, amaa nyↄvuri seaa kan ka naari la yiiko zugu.
58007017	Dama Litaafi yɛliya, ni :- "I nin di Gyeeŋŋu Toondaana nti bɛ ni saha kam, Ka di dↄlisi Mɛlikyizɛdɛkka zuliya soori ŋↄn nyɛ seem."
58007018	Zaalikurigu la daa ka yaa, ka ku toaai n-ku ninsaala bukyi. Lala zugu ka Naawunni daa kyɛ ka m-basi.
58007019	Bↄ zugu? - Musa zaaligu maa ŋↄn daa na ku toaai n-kyɛ ka bunseelli leebi kasi ka ka galimni maa zugu. Dinzugu ka Naawunni daa zaŋŋi tamapaalli n-zaali zaalikurigu zaani maa ni. Lala tama maa n ya kyɛ ka ti paari Naawunni saani.
58007020	Din paasi dinŋↄ zugu, Naawunni daa pↄ la pↄri sↄpaalli wa ni. Zaalikurigu soori ni, ba daa bu pↄ pↄri n-diisiri maalimaanniba.
58007021	Amaa Naawunni ŋↄn daa ya diisi Yisa maalimaanna, u daa daŋŋi m-pↄ pↄri. Dama di sↄbi n-dooli, ni :- "Ti Dugma n pↄ pↄri wa, Ni, 'I ya nyɛ la maalimaanna Sahaseaa din ka tↄriga.' U ku laa n-takki u sufu yaasa."
58007022	Naawunni ŋↄn daa pↄ pↄseaa wa zugu ka ti baŋŋi, ni, Yisa ŋↄn zaali nangbambasipaaliseaa la gaari zaalikurigu la.
58007023	Din paasi nŋↄa: maalimaanniba wa pam n daa bɛ ni, dama ba daa kpiiri ni. Sↄ daa yi naai la u tuma ka sↄ daa deaai u.
58007024	Yisa mun bɛ la saha din ka tↄriga. Dizugu u pa la sↄ ŋↄn bakki ka sↄ zaani u zaanni ni m-maali sara.
58007025	Lala zugu ka u mari yiiko ka di nin toaai n-tuligi bankam paai u ka u zi ba n-kyaŋŋi Naawunni saani la, pampaŋŋↄ ni saha zaa. U vu la saha din ka naari n-zↄri Naawunni sindaani ba zugu.
58007026	Yisa ŋↄn yi leebi ti Gyeeŋŋu Toondaana wa - tↄ! lala kↄkↄ ka ti nin ku ti bukaata zaa. U nyɛ la kasi. U ka taaliseaa bee ala'akyi. U beebu ni ka Naawunni wↄligi u n-zaali u kↄkↄ n-kyɛ tumbeeri dima. Halli gba u daa duusi u saazugu n-yakki sangbana zugu.
58007027	U bu ŋmani la Gyeeŋŋu Toondaandima wa. Dama dabsiri kam ba yi daŋŋni m-maanni la sara ba mammaŋŋa ala'akyi zugu, ka naayi maali niriba zugu. Amaa Yisa daa maali sara yinni, u daa maali yimmu n-ti ninsaalikam, ŋↄn daa zaŋŋi u maŋŋa n-tisi la.
58007028	Musa zaaligu puuni ba daa gaŋŋni la ninsaala dima, baseeba gbarigi ka mari galimni, n-diisiri ba Gyeeŋŋu Toondaandima. Amaa di nyaaŋŋa Naawunni daa pↄ la pↄri ka diisi u Bii maa. Ŋↄna n ka galimni saha din ka baasigu.
58008001	Tin tↄ'asiri seem maa yɛlikpanni ka n ya n-yɛli ya wa: ti mari la ti lala Gyeeŋŋu Toondaansↄa, ka u pun la'am n-zini Naam ziiya, arizana ni.
58008002	Ka u tumni ti Dugma ziziiya Gyeeŋŋu Duu ni, Sugri maa puuni - sugseaa ti Dugma mammaŋŋa ŋↄn daa ti, ka di pa la saalisↄ ŋↄn daa ti la.
58008003	Dama Gyeeŋŋu Toondaana zaa tumni nyɛ la: u zaŋŋni piini m-maali, ka lala zugu ka di sum ka ti Gyeeŋŋu Toondaana wa gba mari u bunseelli din nin tisi.
58008004	U yi da bɛ duniya wa ni, u da naa n-ku nyɛ halli maalimaanna gba, dama maalimaanniba pun bɛ ni m-maanni maaligu hoo zaaligu maa ŋↄn wulisi seem la.
58008005	Ban daa mari gyeeŋŋu ziseaa kan daa kur ŋmani hoo bummaŋseaa Naawunni ŋↄn daa wulisi ba la. Lala gyeeŋŋu Sugri mun bɛ la saazugu, Naawunni saani. Dama Musa ŋↄn daa ya n-ti Sugri maa, u daa nya kpaaŋŋu, ni, "Gↄsim suŋŋa ka Sugri maa zaa ti hoo nyin daa nya seem zoori zugu la."
58008006	Yisa yi deaai la gyeeŋŋu tunseesi an gaari banŋↄ dina. Ka lala maa zugu n kyɛ ka ŋↄna n zↄri sindaani Naawunni saani ni u ti zaali nangbanyinni zaalipaalli, ka u lala zaaligu maa gba gaari ba dinni, ni ka nangbampↄri la zaa.
58008007	Dama zaalikurigu la yi daa ka taalli, di naa n-ku mugsi ni seaa takki.
58008008	Naawunni mun daa nya ba taalli, ŋↄn daa yɛli ba, ni :- " 'Dabsa maa kyɛnni na' - Ti Dugma n yɛtti lala - 'Ka n nin ti zaali nangbanyinni zaalipaalli, Ka man ni Izraɛli dima dↄli ka, Ni Gyuuda yiri dima gba.
58008009	Ka ku ti ŋmani nangbanyinni zaaliseaa Man daa mari ni ba yaadima maa. Dabsiri seaa ka n daa gbaai ba nuu n-yiisi ba Igyipti tingbaŋŋu na la, Lala dabsiri maa ka n daa zaali ka. Amaa ba na bu kpalim n-niŋi ka yɛdda Ka dizugu' - ti Dugma daa yɛliya - 'n sufu daa ka ba ni.' "
58008010	Ni :- " 'Dinŋↄ ka n nin basi noori n-ti ba, ni, n nin suŋŋi ba dabsa an kyɛnni na:' - lala ka ti Dugma daa yɛli - 'Ni, "N nin zaŋŋi n zaaligu yɛla n-sↄ'ai ba sufu ni; Di ya n-niŋi hoo man zaŋŋi la bunni n-sↄbi n-niŋi a zaa ba sufu ni seem la. N nin leebi ba Naawunni, Ka ba gba leebi n niriba."
58008011	Ba ku laa n-wulisiri taaba, bee, ba yɛtti taaba, ni, "Baŋŋma ti Dugma la.", Dama ba zaa nin ti mi ma, Ba tarimma zaŋŋi m-paai zuguraandima.
58008012	Dama n nin kyɛ ba tumbeeri taalli m-pɛŋŋi, Ka ku teaai ba tumbeeri maa yaasa.' "
58008013	Ŋↄn tↄ'asiri nangbanyinni seaa, ni, 'bumpaalli' maa - tↄ, di wulisiya, ni, daŋdaŋ nangbanyinni la kurigiya ni, ka ku laa n-yuui.
58009001	Daŋdaŋ nangbanyinni zaaligu la muna - halli kan gba daa mari la kyisa zaŋŋi n-kyaŋŋi gyeeŋŋu soori, ka laa m-mari duniya wa ni wumpuusigu ziiya.
58009002	Dama suga ka ba daa ti, ka ba daa vii pateesa n-kpɛ sugseaa: ka Sugri wa puuni bunni daa bɛ ni ka ba daa zaŋŋi firila ayↄpↄi n-tↄm ka zugu; bɛni ka Naawunni boroboro gba daa bɛ ni, ni a teebuli maa. Sugri wa ka ba daa boonni 'ziseaa kan tabli Naawunni Beebu Ziiya'.
58009003	Ka pateesa ayi daana daa bɛ ni, ka ba daa vii n-gaari ka nyaaŋŋa yaasa, n-kpɛ Sugseaa. Bɛni muna ka ba daa boonni 'Ti Dugma Beebu Ziiya'.
58009004	Sugri wa daa mari salima teebuli, ban daa nyↄ tikubsim turaali seaa zugu; ni nangbanyinni yɛla adakka gba, ka ba zaŋŋi salima n-tabli ka nyaaŋŋa zaa. Adakka wa puuni ka salima dukku kan mari 'Manna' diibu la daa bɛ ni, ni Aruuna zangbɛseaa kan daa pusi vaari la; m-paasi kuglama, nangbanyinni yɛla ŋↄn daa sↄbi m-pa seesi ni la - anŋↄ zaa daa bɛ la adakka maa puuni.
58009005	Adakka wa zugu ka buna ayi daa tↄm, ban daa maali seesi ni a ti ŋmani bunvuseesi ban boonni 'Kyɛruppa' la, ka a pɛ'abu gaari zaa; ka a wulisiri, ni, Naawunni gyirima bɛ ba saani; Kyɛruppa wa kpunkpama lↄŋni ka Naawunni namboo zii daa bɛ ni. Amaa ti ku toaai n-wulisi anŋↄ zaa gbina yinniyinni ŋↄn nyɛ seem pampaŋŋↄ.
58009006	Ban daa sɛ'asi lala n-naai, di daa kyɛ ka maalimaanniba kpeeri daŋdaŋ sugri la ni, n-tumni ba sahakam tuma.
58009007	Amaa sugseaa kan pa abayi la puuni ka Gyeeŋŋu Toondaana kↄkↄ n daa naa n-toaai n-kpɛa; n-kpɛ bɛni yimmu yuumni ni. Ka daa ka soori ni u kpɛ ka bu mari ziim na; ka u yiisi lala ziim n-teaari tumbeeri yɛla - u mammaŋŋa ni niriba ŋↄn bu mi ka tum tumbɛseesi la.
58009008	Dinŋↄ zugu ka Vuusim Kasi maa daa wulisiya, ni, soori daa ka ni ka ba daa naa n-dↄli n-kpeeri ti Dugma maa saani, sahanseaa sugseesi ban daa daŋŋi n-ti la ŋↄn daa na kpalim n-zɛya maa.
58009009	Dinŋↄ wulisiri zuna yɛla ŋↄn bɛ seem la, ni, ba lala maaligu ni ba piini tisibu zaa ku toaai n-kyɛ ka gyeengyeemniba maa sufu ni teesa di galimni ba.
58009010	Amaa di wulisiri la bundira, ni bunnyuura, ni koom suubu deaari: ningbiŋŋu bunkyisira anŋↄ taabu daa zaani halli ka saha ti paai ka yɛlli kam niŋi suŋŋa n-naai.
58009011	Amaa Yisa daa kyɛ na hoo Gyeeŋŋu Toondaana, ka di nyɛ la yɛlisuma la zugu - yɛliseesi an pun bɛ ni la. Dinzugu u daa dↄlisi Sugri kan gaari suga zaa; Sugri wa pa la ban zaŋŋi nuusi n-ti seaa - halli ka pa la duniya wa dinni, halli beela.
58009012	Sugri wa ka u daa dↄli n-kpɛ ti Dugma Beebu Ziiya. U mun daa bu mari la buusi bee na'abisi ziim n-kpɛa, amaa u daa mari la u toori ziim, dama u daa pun nya mansuulinsi n-ti niriba, ka ba ku laa n-leebi daaba yaasa.
58009013	Dama ba zaŋŋi buusi ziim ni nigi ziim m-miisi n-niŋi ninvugseeba ban sa'am kyisigu la, ka lala zugu kyɛ ka ba ningbina niŋi kasi.
58009014	Dinŋↄna Yisa Kirisita ŋↄn daa ka galimni ka zaŋŋi u maŋŋa n-ti Naawunni hoo ban maanni bunkↄbri seem maa, u lala maaligu gaari ban dinni. Naawunni Siiya daa sakki, ni, u zaŋŋi u maŋŋa n-tisi; ka u tuma wa kyɛ ka ti sufu ni teesa bu laa n-galimni ti ti tumbeeri zugu, tunseesi an daa kuuri ti la. Ka ti naayi baŋŋi n-gyeemni Naawunni Nyↄvuri Daana.
58009015	Dinŋↄ zugu ka u leebi la nangbanyinni zaalipaalli la sindaanzↄtta, ni u ti kyɛ ka ban booli seeba la nya nangbampↄri seaa kan faari m-basira, ka bu naara. Dama kum daa kuya, ka u daa da ba n-ti ba mansuulinsi, ni ba ku laa n-niŋi daaba n-ti tumbeeri an daa bɛ daŋdaŋ nangbanyinni zaaligu la ni.
58009016	Zaŋŋi n-kyaŋŋi faari diibu, see ka ba nya kum sɛhara pↄi ka naayi tisi.
58009017	Kum nyaaŋŋa ka ba diri faari; nira yi na bu kpi, faari diibu ku toaai m-bɛ ni.
58009018	Nangbanyinni zaalikurigu la gba daa bu zaani deede, di yi pa la ba daa yiisi ziim.
58009019	Dama Musa ŋↄn daa ti yɛli niriba maa nangbanyinni zaaligu maa yɛla, hoo Litaafi maa ŋↄn wulisi seem la, u daa zaŋŋi la nigi ni buusi ziim, ni koom, ka zaŋŋi hisↄppu tivaari soo ni gaarizeaa, m-miisi gbanseaa kan m mari zaaligu dima la, ka miisi niriba maa gba.
58009020	Ka yɛtta, "Ziim wa nyɛ la ban yiisi seebu n-kyɛ ka nangbanyinni zaalipaalli zaani - zaaliseaa Naawunni ŋↄn ti ya, ni, ya dↄla."
58009021	U daa laa n-zaŋŋi ziim maa m-miisi n-niŋi Sugri la, ni bunseesi ka ba daa mari n-tumni ka tuma la gba.
58009022	Yɛlimaŋni, zaaligu maa zugu yɛla pam leebi yɛlisuma ziim maa zugu, ka ziim maa yi daa bu yiisi, taalli kyɛ-m-pɛŋŋi daa ka ni Naawunni saani.
58009023	Dama buna wa ka ba daa maali ni a ti ŋmani arizana ni buna la. Ka di daa tu ni ba mari a m-maanni a zugu, ni ba ti kyɛ ka a nyɛ kasi. Ka dinŋↄna arizana buna mammansi boori la maaligu kan gaari anŋↄa.
58009024	Dama Yisa ŋↄn daa kpɛ gyeeŋŋu ziiya halli n-ti paai gyeeŋŋu nimbirimoaa zii maa, ka daa pa la ninsaalidima ŋↄn maali ya'aseaa, ka laa m-pa ban gↄsi bunseesi an nyɛ la bummaŋa n-zaŋŋi ba nuusi m-maali buna an nin ti ŋmani lala. Ninsaala ŋↄn maali bunseaa la n kur wulisiri bummaŋni ŋↄn nyɛ seem. Ay! - u daa kpɛ la arizana ni, ni u zaŋŋi u maŋŋa n-wulisi Naawunni ti zugu.
58009025	Di mun pa hoo Gyeeŋŋu Toondaana ŋↄn tumni seem la. Dama u kpeeri n-kpeeri Naawunni Beebu Ziiya yuumni kam, ka kur mari ziim bun pa u toori ziim. Ay! ŋↄn Yisa bu kpeeri arizana ni n-zaŋŋni u maŋŋa n-yiisiri sara sahakam.
58009026	Dama di yi daa nyɛ lala, u daa naa m-bɛ ni n-kpiiri n-kpiira, duniya piiligu ni zaŋŋi m-paai zuna. Amaa din nyɛ seem pampaŋŋↄa, u kyɛ na yimmu, sahanseaa duniya wa naari ŋↄn pↄtti na la: u kyɛ na ni u zaŋŋi u maŋŋa m-maali maaliseaa kan nin kyɛ ka Naawunni di sugru n-ti ti, ti tumbeeri zugu.
58009027	Ninsaala ŋↄn kpiiri yummu ka sariya karibu dↄlisiri seem la,
58009028	lala ka Yisa zaŋŋi u maŋŋa m-maali yummu maa. Ka u nin ti labi na yaasa: ka di pa la u kari tumbeeri sariya zugu, amaa ni u tiligi seeba ban ziya n-guusiri u ni nimbirimoaa la.
58010001	Izraɛli dima zaaligu maa daa bɛ la hoo ŋmansigu, ka teaari ti yɛlisuma an kyɛnni na maa. Ka pa la bunsuma la mammansi. Dama yuumni kam ka ba maanni sara m-maanni sara, amaa ba ya n-niŋi la wula n-suŋŋi ninvugseeba ban kyɛnni Naawunni saani na maa? Ay! - lala ku toaai n-kyɛ ka ba leebi hoo din sumsi ni ba bɛ seem deede.
58010002	Ya bu nya? - di yi pa lala, ba naa n-ku laa m-maanni a, dama ba sufu da naa n-ku laa n-galim ba tumbeeri zugu. Ba ala'akyi taalli zaa yi siri daa kpiisi m-basi, maaligu balim kam zaa naa n-ku bɛ ni.
58010003	Amaa din nyɛ seem maa, ba maanni la maaligu yuumni kam, ka lala ka ba wulisiri niriba n-teaari ba ba tumbeeri taalli yɛla.
58010004	Dama nigi ni buusi ziim ku toaai n-ti ti tumbeeri taalli kyɛ-m-pɛŋŋi.
58010005	Dinŋↄ zugu, Yisa ŋↄn daa ya n-kyɛ duniya wa ni na maa, u daa yɛli, ni :- "Nyin, Naawunni, bu boori sara maaligu, I bu laa m-boori koom tisibu: See ninsaala ningbina ka i maali n-ti ma:
58010006	Pa bunkↄbri ka ba maali ka bugum di a, Halli sara maaligu ala'akyi zugu gba: - Anŋↄ zaasa zugu i nini bu tigra.
58010007	Di saha ka n yɛli :- 'Mani nŋↄa - ni n niŋni nyin boori seem: Ii, mani nŋↄ, m Ba Naawunni - Hoo n yɛla pun sↄbi n-dooli seem la, Litaafi gbaŋŋu maa puuni ka a sↄbi.' "
58010008	Tↄ: u daŋŋi n-yɛli, ni, 'pa bunkↄbri ka ba maali ka bugum di a', ni, 'halli sara maaligu ala'akyi zugu gba', ni, 'anŋↄ zaasa zugu' ka Naawunni 'nini bu tigra'. Amaa anŋↄ taabu zaa dↄli la zaalikurigu soori.
58010009	Ka u naayi yɛli, ni, 'Mani nŋↄa - ni n niŋni nyin boori seem, m Ba Naawunni.' Ka di gbinni nyɛ la : ni, u basi an daŋŋi tooni la ka zaŋŋi bumpaala an pa nyaaŋŋa n-zaali a zaaziiya.
58010010	Tↄ, ka Naawunni 'ŋↄn boori seem' nyɛ la, ni, tirima n yi ti tumbeeri maa ni, n-leebi ŋↄn Naawunni mammaŋŋa niriba, Yisa Masiiya ŋↄn zaŋŋi u toori ningbiŋŋu n-tisi yimmu la zugu.
58010011	Tↄ; ka dinŋↄna beoo kam zaa ka maalimaanniba kur zɛ la ba tuma tumpu ni, m-maanni ba sahakam bunkↄbmaaligu, amaa lala maaligu tuma zaa ku toaai n-taasi tumbeeri kyɛ-m-pɛŋŋi na.
58010012	Amaa Yisa Kirisita ŋↄna, u daa maali maaligu yinni kↄkↄ tumbeeri zaa taalli zugu: lala maaligu maa mari yiiko saha kam. U daa maali n-naai pↄi, ka naayi labi n-zinni Naawunni nudirigu ziziiya.
58010013	Bɛni ka u kpalim n-ziya, halli ni Naawunni ti zaŋŋi u dindaandima zaa n-dooli tiŋŋa ka u noora.
58010014	Yɛlimaŋni, u daa maali maaligu yinni ka tiligi seeba ban bɛ sↄsuŋŋu ni, ni ba ti paai Naawunni saani.
58010015	Naawunni Vuusim Kasi la gba wulisiri ti lala. U daŋŋi n-yɛli, ni :-
58010016	"Ti Dugma yɛliya, ni, 'Lala ka n daa basi noori n-ti ba, Ni, n nin suŋŋi ba dabsa an kyɛnni na: Ni, n nin zaŋŋi n zaaligu yɛla n-sↄ'ai ba sufu ni; Di ya n-niŋi hoo man zaŋŋi la bunni n-sↄbi n-niŋi a zaa ba sufu ni seem la.' "
58010017	Ni :- "N ku laa n-teaai ba tumbeeri yɛla, Bee, ba ala'akyi taalli yaasa."
58010018	Tↄ! dinŋↄna anŋↄ zaa ka Naawunni tam m-basi, ka dizugu sↄsↄ bu laa n-sum ni ba maali bunkↄbmaaligu u tumbeeri taalli zugu.
58010019	Dinŋↄ zugu, m mabiisi, ti mari soori ni ti kpɛ Dukasi maa, ya'aseela din kyisiri da'ari zaasa; n-kpɛ ka vi ka ti ni, Yisa kum wa zugu.
58010020	U yoaai la sↄpaalli n-ti ti, kan nyɛ la nyↄvuri soori ni yɛlimaŋni, ni ti ti gaari n-kpɛa. Ti gaari la pateesiseaa kan daa ta'ai ti ni ti ku paai ya'asuŋŋu wa, Dukasi la puuni. Soori maa mun nyɛ la u maŋtoori ningbiŋŋu.
58010021	Yaasa m-paasi, ti mari la Gyeeŋŋu Toondaana, ka u su Naawunni Yiri maa yɛla.
58010022	Dizugu, ya kyɛ ka ti pↄri na n-kpɛ Naawunni saani. Ti yi ya kpɛa, see ka ti sufu zɛ yummu, ka ti niŋi yɛdda ni yɛlimaŋni. Ya kyɛ ka ti sufu nyɛ sufuveela an bu galimni ti, dama ba pun zaŋŋi kↄsuŋŋu n-su ti ningbina zaa, ka di ŋmani la hoo ban zaŋŋi ziim n-niŋi ti, kaman zaalikurigu da'ari peaari soori ŋↄn daa nyɛ seem la.
58010023	Ya kyɛ ka ti mari tama wa ni nimbirimoaa, dama ti nin toaai n-niŋi Naawunni ni u nangbampↄri la yɛdda.
58010024	Ya kyɛ ka ti sufu bɛ taaba yɛla ni, n-suŋŋni taaba ni ti zaa kyaŋŋi tooni n-wuri niriba ka tumni tunsuma.
58010025	Yan di za'asi taaba la'aŋŋu, hoo seeba ŋↄn za'asiri seem la. Amaa ya kpamsiri taaba sufu. Ka niŋni anŋↄ zaa ni nimbirimoaa, dama ya nya ka ti Dugma dabsiri kyɛnni na saha bu ya n-yuui.
58010026	Tↄ, ka dizugu ya bu nya? Ti yi ti mi yɛlimaŋni seaa ban pun wulisi ti pↄi, ka laa n-kpalim n-tumni tumbeeri, dinŋↄna bunkↄbmaaligu zaŋŋi n-kyaŋŋi ala'akyi laa n-ka ni n-ti ti.
58010027	Ay! - Din kpalim nyɛ la dabeem zaŋŋi n-kyaŋŋi sariya karibu din kyɛnni na, ni bugum seelli bun nin di baseeba ban kyiisiri Naawunni yɛla.
58010028	Ninvugsↄ ŋↄn daa za'asi Musa zaaligu yɛla, ka niriba ayi- ata di sɛhara, ni, ba wum lala - tↄ, lala nira daa yi kpi ni di zugu, ka ba daa bu zↄ u namboo halli beela.
58010029	Tↄ, ka ninvugsↄ yi ti za'asi Naawunni Biiya, bↄ n ya n-niŋi ŋↄna? U tu ŋↄn daa kpi u zugu, ka yɛnni ni, u Tiligra ziim pa seela - halli ni lala ziim maa kyɛ ka Naawunni basi nangbanyinni nangbambasiri n-ti u gba: ka laa n-zeem Naawunni Sisuŋŋu.
58010030	Dama ti mi Naawunni yɛla, ni, u yɛliya :- "Mani n su labsigu, N nin labsi n-yↄa." Ka yɛli m-paasi, ni :- "Ti Dugma nin ti kari u niriba sariya."
58010031	Di siri mari dabeem pam ni Naawunni Nyↄvuri Daana la ti kari i sariya n-lusi i!
58010032	Ya teaama din daa nyɛ seem ya saani dabsa an gaari la. Din saha maa ya daa pun deaai Naawunni neesim maa, ka daa nya namsibalibu pam, amaa a daa bu nyaŋŋi ya.
58010033	Lala saha maa ka ba daa yi namsiri ya ka zeemni ya niriba tooni; bee, ya daa yi ti sakki n-zaŋŋi ya mansi n-zɛ la ya taaba nyaaŋŋa, ban pun di namsi anŋↄ taabu sahanseaa la.
58010034	Ya daa teesi dansarika dima yɛla n-suŋŋi ba; halli niriba ban daa fa ya marigu zaa gba, di daa bu niŋi ya sufusa'aŋŋu; dama ya daa mi, ni, ya mari seelli din gaari lala ka mun ka naari.
58010035	Dizugu yan di kyɛ ya sufukpeemni m-basi, dama sufukpeemni nin ti ti ya yoori pam.
58010036	See ka ya mari sugru. Lala nin kyɛ ka ya nin toaai n-tum Naawunni ŋↄn boori seem ka naayi deaai bunsunseesi Ŋↄn daa basi noori, ni, u nin ti ti seem maa.
58010037	Dama di sↄbi n-dooli, ni :- "Di kpalim la beela, Ni ŋↄn kyɛnni na maa ti kyɛ na; U bu ya n-yuui."
58010038	Ni, "Ninvugsↄ ŋↄn ka galiŋŋu n saani, U niŋni ma yɛdda, Ka dizugu u nin nya nyↄvuri. Amaa, u yi ti labi nyaaŋŋa, N sufu ku maai di daama zugu."
58010039	Tirima mun pa la ninvugseeba ban labri nyaaŋŋa nti baasi yↄri, amaa ban niŋni yɛdda nti nya tiliginsim.
58011001	Tↄ: zaŋŋi n-kyaŋŋi yɛdda niŋbu wa muna - yɛdda nyɛ la tin na mari seelli tama, ni, ti nin ti nya tin boori seelli maa. Yɛdda wa daana na bu nya, amaa u siri mi, ni, u nin nya.
58011002	Yɛdda wa taabu zugu ka ti yaadima yɛlisuma yi paalu :-
58011003	Yɛdda zugu ka ti baŋŋi, ni, Naawunni yɛligu n daa kyɛ ka duniya naam, ka tin nya seesi wa zaa an daa ti bɛ ni maa, bunseesi an bu nyara saani ka a daa yi na.
58011004	Yɛdda zugu ka Eebli daa yiisi sara n-ti Naawunni, ka ka anfaani gaari u beeri Kyeen sara. Ka lala daa wulisi, ni, u daa nyɛ yɛlimaŋni daana, dama Naawunni daa deaai u piini. Eebli daa kpiya, amaa yɛdda zugu ka u kpalim n-tↄ'asiri ni.
58011005	Yɛdda zugu ka kum daa bu paai Inↄkyi, dama "Naawunni n daa zaŋŋi u, ka ba daa bu laa n-nya u, duniya wa ni." Niriba daa pun daŋŋi n-tↄ'asi u yɛlisuma, ni, ŋↄn daa "mi Naawunni suŋŋasuŋŋa, ka dↄli u yuubu zaa", ka Naawunni na bu zaŋŋi u.
58011006	Tↄ: yɛdda yi ka ni, sↄ ku toaai m-mi Naawunni n-dↄli u yuubu; di yi pa la nira ŋↄn kyɛ Naawunni saani na niŋi yɛdda, ni, Naawunni bɛ ni, ka laa n-niŋi yɛdda, ni, ŋↄn Naawunni wumni n-tiri ban boori u ziiya.
58011007	Yɛdda zugu ka Nuhu daa sakki Naawunni kpaaŋŋu halli u nini daa na bu nya koom maa gba, ka daa kpaasi nyariŋŋu maa ka ka daa ti tiligi ŋↄn ni u yiri dima maa. Ka di zugu ba daa kari ninvugseeba ban daa bu niŋi yɛdda lala maa sariya yɛttↄ'a n-lusi ba, ba yɛdda kaalinsi zugu. Ka ŋↄn Nuhu daa naayi di faari kan nyɛ la yɛlimaŋni yuuri kan yi yɛdda niŋbu ni na.
58011008	Yɛdda zugu ka Ibrahim daa sakki, sahaseaa Naawunni ŋↄn daa booli u n-wulisi tingbanseaa ŋↄn ya n-zaŋŋi n-ti u, ka ka ti leebi u faari la. U daa sakki, ka daa doaai n-kyaŋŋi, ka dinŋↄ zaa daa niŋni maa ka Ibrahim na bu mi ŋↄn wa luginseaa maa.
58011009	Yɛdda zugu yaasa ka u daa gↄ n-gↄ u faari tingbaŋŋu maa puuni, hoo saana bee sↄkyɛnna: u daa gbeeri la suga ni, ka Yisahaaku ni Yaakubu gba daa goori n-gbeeri lala, halli ni Naawunni daa la'am ba Ibrahim saani m-basi nangbambasiri, ni, u nin ti ba faari maa.
58011010	Ŋↄn Ibrahim ba'a zaa daa bɛ la tinseaa kan mari nyeebsuma ni, ka Naawunni su ka fukumsi ka laa n-nyɛ ŋↄn meeri ka.
58011011	Yɛdda zugu gba ka ŋↄn Ibrahim daa nya yaa ni u ti dↄ'ai biiya, halli ŋↄn daa kurigi n-gaari dↄ'am maa zaa yↄri, ka u pↄ'a Zaraatu gba daa kↄŋŋi dↄ'am. Dama u daa niŋi yɛdda, ni, Naawunni daa basi noori lala n-ti u, ka u daa yɛnni, ni, ŋↄn Naawunni n nyɛ yɛdda daana.
58011012	Lala zugu ka doo yinni wa, ŋↄn daa yɛtti, ni, u kpiiri ni, ka u dↄ'am daa zoaai hoo saŋmariwuusi ŋↄn zoaai saazugu seem maa, bee, hoo teekuduuri mↄ'abisigu ŋↄn zoaari seem, nti kↄŋŋi kaaligu.
58011013	Tↄ: banŋↄ zaa daa niŋi la yɛdda, halli ni ba kum. Ba daa bu deaai Naawunni ŋↄn daa basi noori, ni, u nin ti ba seelli la; ba daa kur nyɛ a ni ka a bɛ la wa'aligu, amaa ba sufu daa gyaari a. Ba daa sakkiya, ni, ba na bu su tingbaŋŋu maa, amaa ba nyɛ la saamma ni sↄkyɛnniba duniya wa puuni.
58011014	Niriba ban tↄ'asiri lala maa wulisiya, ni, ba boori la ba toori tiŋŋa.
58011015	Ya bu nya? - ba yi daa kpalim n-tↄ'asiri ban daa yi tingbanseaa ni na la yɛla, ba daa naa n-nya soori n-labi bɛni.
58011016	Ay! - ba daa boori la tinseaa kan sↄa: saazugu tiŋŋa nla. Dizugu ka Naawunni bu nya vi ni ba ti boonni u, ni, ba Naawunni; dama u daa maanni tiŋŋa siri n-ti ba.
58011017	Yɛdda zugu yaasa ka Ibrahim daa sakki, sahanseaa Naawunni ŋↄn daa zamsi u la; u daa maali siri ni u maali u bii Yisahaaku. Ŋↄn Ibrahim ka Naawunni daa tↄ'asi m-basi noori, ka ŋↄn gba daa zaŋŋi u bigaŋŋa ni u ti maali,
58011018	halli ni ŋↄn Yisahaaku saani ka Naawunni daa pↄ noori ni, u nyaaŋŋa ni u butiri zaa nin ti yi na.
58011019	Ibrahim mun daa yɛnni, ni, Naawunni nin toaai n-neaai kpiima kum ni ka ba vu, ka di siri daa ŋmanni la hoo Yisahaaku daa neaai kum ni n-labi vuya ni, ka Ibrahim daa deaai u lala.
58011020	Ŋↄn Yisahaaku muna, yɛdda zugu ka u daa ka n-niŋi u biisi Yaakubu ni Iisↄa, zaŋŋi n-kyaŋŋi bunseesi an nin paai ba na.
58011021	Yɛdda zugu ka ŋↄn Yaakubu gba daa ka n-niŋi Yisifu biisi la, ŋↄn daa ya n-kpi sahanseaa la, ka daa danni u zangbeaa zugu ka gyeemni Naawunni.
58011022	Yɛdda zugu ka Yisifu kum saha ŋↄn daa ti pↄtta, u daa tↄ'asi Izraɛli dima maa ŋↄn nin ti yi Igyipti tingbaŋŋu ni seem, ka daa laa n-wulisi ba ban nin ti zaŋŋi u kↄba n-niŋi a seem.
58011023	Yɛdda zugu ka Musa ba ni u ma ŋↄn daa dↄ'ai u maa, ba daa nya ka u veela pam ka daa sↄ'ai u ka di paai gↄya ata, ba mun daa bu zↄri Naaba zaaligu maa.
58011024	Yɛdda zugu ka ŋↄn Musa, ŋↄn daa ti sa'ai nira maa, daa bu sakki, ni, ba boonni u, ni, NaaFirawuna bipuŋŋa biiya.
58011025	U daa sakkiya, ni, u ti la'am n-di namsi ni Naawunni niriba la, ka za'asi ala'akyi ŋↄn kyɛ ka beebu nya'asa seem la, halli saha beela.
58011026	Masiiya zugu ka u daa sakki, ni, u yi di vi, di sↄa: u daa kyɛ Igyipti bunsuma, dama u daa gↄsiri la u dahinseelli yoori.
58011027	Yɛdda daa laa n-kyɛ ka u daa bu zↄ NaaFirawuna sufuyisigri ka daa bakki ka kyɛ Igyipti tingbaŋŋu. Dama u daa zaŋŋi u nini n-kpa n-gↄsi Naawunni, halli ni Naawunni ŋↄn bu nyara gba.
58011028	Yɛdda zugu muna ka u daa kyɛ ka ba di Yakki-n-Gaari Kyuu la ka daa miisi ziim n-niŋi maa, ni ŋↄn kuuri Igyipti bikpamma la di siisi Izraɛli dima maa biisi.
58011029	U yɛdda niŋbu zugu ka TeekuZeoo koom daa nyuusi, ka Izraɛli dima maa daa sigi n-nↄ tankuumni n-gaari; amaa Igyipti niriba la ŋↄn daa ma'asi n-sigi teeku maa ni, koom daa di ba.
58011030	Niriba ŋↄn daa niŋi yɛdda zugu ka Gyɛrikoo gooma zaa daa lu: ba daa kyaŋŋi n-gyiligi dabsa ayↄpↄi, ka a daa lu.
58011031	Halli Reehabu, gyɛ'amiru la, daa niŋi yɛdda; ka di zugu ba daa bu ku u ban daa ka yɛdda la saani, dama ninvugseeba ban daa kyɛ na ni ba ti gↄsi tiŋŋa la daa gbɛ pↄ'a maa saani ka u daa deaai ba suŋŋa.
58011032	Tↄ: ka n nin laa n-yɛli la wula? N ka saha n nin tↄ'asi Gyidiyↄn yɛla, ni Barakku, ni Samsↄn, ni Gyɛfta, ni NaaDauda, ni Samuwɛli, ni anabidima yɛla maa.
58011033	Ba zaa daa niŋi la Naawunni yɛdda, n-tuusi tↄppu n-nyaŋŋi nti di naam, ba daa kari sariya ni yɛlimaŋni, ka deaai Naawunni ŋↄn daa pↄ noori, ni, u ti tisi seem la; halli n daa ti kpari gbigma nↄya,
58011034	n-kpiisi bugum zilima yaa; niriba ŋↄn daa zaŋŋi takoobi ni ba ti kyɛ ba, ba daa nya fa-m-basi. Ba daa nyɛ la bumbugsa ka laa n-leebi yaa daandima; ba daa nya kpeeŋŋu tↄppu ni, ka daa ta'ai tinzundima tↄbbiisi n-labsi ba nyaaŋŋa.
58011035	Ba daa kyɛ ka seeba neaai kum ni na, ka labsi ba n-ti ba madima, bee, ba pↄ'aba. Ba mun daa namsi lala niriba seeba ni ba ti za'asi Naawunni, amaa ka ba daa bu sakki n-za'asi ni ba ti yi namsigu maa ni. Ay! - Ba daa boori ni ba ti yisigi kum ni n-nya bunsuma an gaari lala.
58011036	Ba daa diisi baseeba vi, ka feebi ba; ba daa ba baseeba gba bansi n-kpari dansarika duu ni.
58011037	Ba daa lↄbi seeba kuga n-ku, ka zaŋŋi sooyadima ni takoobidima n-ŋmaai seeba n-ku ba. Lala niriba seeba mun daa yɛ la peesi ni buusi gbana n-gyinna; fara daa mari ba, ba daa ka seela; niriba daa namsiri ba ka ba daa di wahala zaa.
58011038	Halli ni duniya wa daa bu sum ni lala niriba bɛ ka ni. Ba daa kyɛnni n-gyinni yoo ni, ni zↄya ziisi ni, n-gbeeri tampifeeri ni, ni vↄya an bɛ tiŋŋa.
58011039	Banŋↄ zaa - yɛdda zugu ka ba tↄ'asi ba yɛlisuma yɛla, amaa ba sↄ daa bu nya nangbampↄri maa seela.
58011040	Di gbinni nyɛ la: ni, Naawunni daa pun daŋŋi n-gbaai gbaari din nyɛ bunsuŋŋu n-ti tirima: ni, ban ku toaai n-nya ba bunsuma m-maali m-bɛ deede ba kↄkↄa, see ka tirima gba la'am ba saani n-nya.
58012001	Tↄ, ka dinŋↄna, sɛharadima wa n zoaai, ka ba zɛya n-gyiligi ti. Ka di zugu ya kyɛ ka ti yiisi yɛlitibsa an vili n-tabli ti la zaasa, ni ala'akyi din kpɛ la yooma n-goaai ti kyɛnni maa. Ka lala nin kyɛ ka ti nya sufukpeemni n-zↄri n-kyɛnni tooni n-dↄli sↄseaa ban zaali n-ti ti la.
58012002	Ka di zugu ti wukkma ti zugu n-kyɛ ka ti nini kpa la Yisa. Ŋↄna n nyɛ ti yɛdda yɛla piiligu, ka laa n-nyɛ a naari gba. Ŋↄna n daa di dↄpulli kum wahala ka bu zaŋŋi di ka di nyɛ vi, dama u daa gↄsiri la sufupeelim seaa din dↄ lala wahala maa tooni la. Ka di zugu pampaŋŋↄ ka u paai la u Naawunni nudirigu zizii maa n-ziya.
58012003	Ya siri teaama u yɛla, ŋↄn daa mↄrigi n-di wahalaseaa ala'akyi dima ŋↄn daa yaai u yɛla seem la. Lala nin kyɛ ka ya yɛdda ku gbarigi, bee, ya sufu n-kyirim.
58012004	Yarima ŋↄn moori situusi moobu ni ya ti za'asiri ala'akyi yɛla la, ya na bu mↄ halli nti paai dansi ni kum nyaabu.
58012005	Ammi, ya pun tam Naawunni ŋↄn zaŋŋi yɛttↄ'aseesi n-tↄ'asiri n-tiri ya ni u ti kpamsiri ya sufu? U ya n-kyɛ ka ya baŋŋi, ni, ya nyɛ la u biisi maa, ka yɛtti, ni :- "M biiya, ti Dugma yi sa'asi i soori, Di teesi, ni, di nyɛ la gↄsiyↄri. Halli u yi ti darigi i tubri gba, Di kyɛ ka i sufu miligi.
58012006	Dama ŋↄn wuri ninvugseeba la ka ti Dugma sa'asiri maa, Ka u feebri ŋↄn zaŋŋi ninvugsↄ n-leebi u biiya."
58012007	Ya deaama lala sa'asigu maa kaman di yi la ya Ba saani na: lala nin bugsi, ni, ya nyɛ la Naawunni biisi. Ka bii ŋↄni n lee m-bɛ ni ka u ba bu sa'asiri u? Ay! - sↄ ka ni!
58012008	Ya yi bu nya Naawunni sa'asigu kaman u biisi zaa ŋↄn nyari seem maa, dinŋↄna di bugsiya, ni, ya pa la u biisi ni yɛlimaŋni, amaa seegyɛbisi n kur nyɛ ya.
58012009	Zaŋŋi n-kyaŋŋi ti duniya wa beebu puuni ti badima n sa'asiri ti, ka ti tiri ba gyirima ka gyeemni ba. Amaa din gaari lala ka laa n-kpa talasi nyɛ la: ni, ti deaai ti Ba Naawunni sa'asigu; dama u su ti siisi yɛla fukumsi, ka u nin kyɛ ka ti nya nyↄvuri.
58012010	Ti duniya ni badima sa'asiri ti saha beela, ka di dↄli la ba sufu yuubu ŋↄn wulisiri ba seem. Naawunni mun sa'asiri ti la hoo din sumsi ti, ka di yuui m-paai saha din ka naari; ni tin ni ŋↄn ti la'am m-bɛ u beebu kasikasi maa ni.
58012011	Tubdarigri saha na mari la beerim, ka ba bu nya di anfaani ŋↄn nyɛ seem; amaa ka di nyaaŋŋa ban deaai lala sa'asigu maa nin nya di nyoori, ka di nyɛ la sufudoaa ni yɛlimaŋni beesigu.
58012012	Dizugu ya kpamsima ya nuusi ni ya duna, dama a ka yaa.
58012013	Ka kyɛ ka sↄgↄlima maa yi teaai m-maali suŋŋa. Ka lala nin kyɛ ka ban nyɛ wↄbsi maa ku burigri soori ni, amaa ka laa n-nya tippu.
58012014	Tↄ: ya kpaŋŋma ya maŋŋa ka nangbanyinni bɛ yan ni sↄkam zaa saani, ka galinsi ku bɛ ni; amaa ya la'amni m-bɛ beebu kasi n-tiri taaba, dama di yi pa lala sↄ ka ni n nin nya ti Dugma maa.
58012015	Ya mari ya mansi ka di kyɛ ka sↄ kↄŋŋi Naawunni bunsuma, miri ka putoo yɛla kpɛ na ka taasi galinsi na n-sa'amni niriba pam yɛla.
58012016	Halli yan di kyɛ ka sↄ tumni zina, bee, u bɛ kaman Iisↄ ŋↄn ba'a daa ka Naawunni yɛttↄ'a ni, ka daa zaŋŋi u dↄ'am kpamni n-takki sa'aŋmanni yinni la.
58012017	Ka ya mi, ni, di nyaaŋŋa Iisↄ daa ti boori ni u ba ka kasuma n-ti u, ka daa bu nya sↄseelli ni u ti dↄli n-takki ŋↄn pun tum seem la, halli u daa yoolim n-kum nintam la yↄri, soori daa ka ni.
58012018	Tↄ; ka yarima bu paai la luginseelli ban nin toaai n-siisi na, hoo Izraɛli dima ŋↄn daa paai zoori maa seem la, zↄseaa bugum ŋↄn daa dira, ka zibsim ni sangbansabla ni sanzeoo zeebu m bɛ ni,
58012019	ni kikaa kan daa kumni pampam, ni kukↄri kan daa tasiri ka ka yɛttↄ'a mari dabeem, halli ka ban daa wumni maa daa bɛlim Naawunni, ni, u di laa n-kyɛ ka ba wumni ka taabu yaasa.
58012020	Ba daa bu nyaŋŋi ban daa zaali ba zaaligu seaa maa, ni, "Halli bunkↄbgu gba yi siisi zoori maa, yan lↄbma u kuga n-ku."
58012021	Lala gↄsibu daa mari dabeem pam, halli ka Musa u mammaŋŋa daa ti fabli, ni, dabeem mari u halli ka u daa gyigra.
58012022	Amaa yarima ŋↄn paai zↄseelli na nyɛ la Zayↄn zoori; ya paai la Naawunni ŋↄn nyɛ Nyↄvuri Daana la tiŋŋa na - di nyɛ la arizana ni Gyɛrusalɛm la; ya paai la malaakadima maa saani ka ba tusatusa la'amni la taaba ni sufupeelim pam;
58012023	halli ya paai la bikpamma la'aŋŋu maa na gba, baseeba yuya sↄbi m-bɛ arizana ni bukku maa ni. Dinŋↄna ya paai la Naawunni saani na, ka u nyɛ la sↄkam zaa sarikatta: ka naayi paai Naawunni niriba ziiya, ya'aseaa ba nin ti kpalimni m-bɛ ni, dama ba daa dↄli u soori deede n-naai.
58012024	Ya paai la Yisa saani na gba, ŋↄn nyɛ sindaanzↄtta zaŋŋi n-kyaŋŋi nangbanyinni sↄpaalli yɛla, ka laa m-paai u ziim zii na, dama ba zaŋŋi u ziim m-miisi; ka di wulisiri yɛliseesi an mari anfaani n-gaari Eebli yɛla maa.
58012025	Tↄ, ka dizugu yan di za'asi ŋↄn tↄ'asiri ya yɛttↄ'a wa wumpu. Dama ban Izraɛli dima maa daa za'asi ninvugsↄ ŋↄn bɛ duniya wa puuni la noori, ka daa bu nyaŋŋi n-tiligi; ka tirima ya niŋi la wula n-tiligi, ti yi ti za'asi ŋↄn bɛ arizana ni maa noori wumpu?
58012026	Lala saha maa ka Naawunni kukↄri daa kyɛ ka tingbaŋŋu dam, amaa pampaŋŋↄ u basi la noori, ni, "N ku laa n-kyɛ ka tingbaŋŋu kↄkↄ n dam, amaa n nin laa m-paasi yummu n-damni saazugu ni sangbana gba."
58012027	Tↄ, ka ŋↄn daa yɛli, ni, 'n-laa m-paasi yummu' la, di wulisiri, ni, bunseesi an bu zɛ deede nin ti damni m-basi zaa - di nyɛ la : ban daa naam seesi la. Ka bunseesi an ku toaai n-dam ka zɛ deede la mun nin ti kpalim m-bɛ ni.
58012028	Dizugu ya kyɛ ka ti pɛ'ari Naawunni, dama u zaŋŋi la naam n-ti ti, ka di ku toaai n-dam. Ka ya laa n-kyɛ ka ti zaŋŋi pɛ'abu din mari dabeem ni gyirima n-gyeemni u, ka lala nin kyɛ ka u nini tigi,
58012029	dama ti Naawunni siri nyɛ la 'bugum din dira'.
58013001	Ya kyɛ ka ya kpalim n-wuri taaba hoo mabiisi.
58013002	Ya deaama saamma ya yiya ni, dama lala maa taabu zugu ka seeba daa ti deaai malaakadima ka bu mi.
58013003	Ya teaama ban kpari dansarika duu ni la yɛla, ka kyɛ ka di ŋmanni hoo yarima ni ban ka ba la'am n-kpari; ka laa n-teaai ban bɛ namsi ni la yɛla dama ya gba nyɛ la ninsaalidima, ka di pa seem ya gba nin di wahala.
58013004	Ya kyɛ ka doo ni u pↄ'a beebu mari gyirima, ka ba la'am m-bɛ ni ni yɛdda, ka di veela; di kyɛ ka ba goori hoo dↄgoora bee pↄ'agoora. Naawunni nin kari lala niriba sariya, ni zina zaa tumniba dinni, n-lusi ba.
58013005	Yan di kyɛ ka ya sufu zaa ti bɛ ligri ni, amaa ya kyɛ ka ya nini nani yan mari bunseesi la; dama Naawunni yɛliya, ni, "N ku bakki ka kyɛ ya, n mun ku za'asi ya."
58013006	Dinzugu ti mari sufukpeemni ka yɛtti, ni :- "Ti Dugma n nyɛ n suŋŋna - Dabeem ku mari ma: Bↄ ka ninsaala nin toaai n-niŋi ma?"
58013007	Ya teaama ya tooni dima yɛla, ban daa tↄ'asi Naawunni yɛligu n-ti ya la. Ya teesima n-nya ba beebu ŋↄn daa naayi niŋi seem; ka ma'asiri ba, ya yɛdda niŋbu puuni.
58013008	Yisa Kirisita Masiiya siri kpalim n-nyɛ ŋↄn sa nyɛ seem soosila, n-kpalim n-nyɛ lala zuna, ka kur nin kpalim n-nyɛ lala sahakam.
58013009	Yan di kyɛ ka wulisipaala balibubalibu yↄmsi ya ka ya bↄrigi. Di tuya ni Naawunni piini kpamsi ti sufu, ka pa la bundira kyisigu yɛla, an ka bukaata n-ti ban dↄli a la.
58013010	Dama ti mari maaligu ni ti deaari, ka ban kpalim n-tumni Gyeeŋŋu Sugri tuma la ka soori ni ba la'am n-di diibu wa.
58013011	Banŋↄ kaari maa ni ka Gyeeŋŋu Toondaana maa n yi mari bunkↄbri ziim n-kpɛ Naawunni Beebu Ziiya; ka di wulisi, ni, tumbeeri zugu maaligu nla. Amaa bunkↄbri wa muna - ba daa zaŋŋi a n-yiisi ba gbeebu ziiya kpaŋŋa sa n-nyoaai bugum n-di a.
58013012	Lala zugu ka Yisa gba daa di namsi tiŋŋa maa za'anↄri kpaŋŋa sa, ni u toori ziim kyɛ ka daadam ti leebi Naawunni niriba.
58013013	Dinŋↄna ya kyɛ ka ti doaai tin gbɛ seela, n-yi kpaŋŋa sa m-paai u saani, ka tirima ni ŋↄna la'am n-di vi seesi ŋↄn daa di maa.
58013014	Dama ti ka tiŋŋa kan zɛ deede n-yuui duniya wa ni, na'ala ti boori tinseaa kan kyɛnni na la.
58013015	Ya kyɛ ka ti maanni pɛ'abu sara n-tiri Naawunni sahakam, ŋↄn Yisa yuuri zugu - ti nangbana ŋↄn pɛ'ari u yuuri seem nla.
58013016	Yan di tam tunsuma tumpu yɛla, ka tↄtti ya marigu ni taaba, dama lala sara maaligu maari Naawunni sufu.
58013017	Ya sakkma n-tiri ya tooni dima, ka wumni ba noori. Ban gↄsiri ya zugu ni nimmoosi hoo ninvugseeba ban gali gↄgala, dama ba zuguraandima nin boosi ba boosa zaŋŋi n-kyaŋŋi ba tuma yɛla. Ya wumma n-tiri ba; ka ba sufu maasa ba tuma ni, ka yɛlimugsa ka ni, dama di yi pa lala di ku suŋŋi ya.
58013018	Ya susima Naawunni n-ti ti. Ti niŋi yɛdda ka zilisigu ka ni, ka mari tama, ni, ti beebu zaa nin sum ni gyirima tisibu.
58013019	Din gaari zaa, man kpamsiri ya ni, ni, ya susima Naawunni, ni, di ku yuui ka n nya soori n-labi ya saani na.
58013020	Naawunni nyɛ la Sufudoaa Daana: nangbanyinni zaaligu ziim zugu ka u daa yisigi ŋↄn nyɛ PɛguriZuguraana la kum ni - ŋↄn nyɛ la ti Dugma Yisa.
58013021	Ŋↄn Naawunni ti ya bunni kam zaa kan nin kyɛ ka ya niŋni u sufu yuubu la, n-tumni tunsuma zaa. U nin bɛ ya puuni n-tumni bunseelli kam din nin kyɛ ka u nini tigi, Yisa Kirisita yuuri zugu. Ŋↄna n su pɛ'abu saha kam. Ammi.
58013022	M mabiisi, n kpamsiri ya, ni, ya sakki n-wumni n kpaaŋŋu wa, dama man ŋↄn sↄbi gbanseaa n-ti ya wa kur nyɛ la bumbila fiiŋ.
58013023	M boori ni ya baŋŋi, ni, ba basi ti mabii Timↄti la. U yi paai na pampaŋŋↄa, man ni ŋↄn nin kyɛ na nti nya ya.
58013024	Ya puusima ya tooni dima maa, ni Naawunni niriba zaa. Italii dima maa puusiri ya na.
58013025	Naawunni tim ya zaa u piinisuma ni alaafɛa.
59001001	Mani, Gyeemsi, n sↄbri wa m-puusiri ya. N sↄbri n-tiri ya Izraɛli za'anↄya pii-ni-ayi niriba, yaseeba ban wurim m-bɛ duniya tingbana la zaa. Man Gyeemsi mun nyɛ Naawunni ni ti Dugma Yisa Kirisita daabri la.
59001002	M mabiisi, sahaseaa zaa ya yi ti bɛ zamsigu zaa puuni, ya kyɛ ka ya kpalim m-mari sufupeelli;
59001003	ka baŋŋi, ni, ya yɛdda zamsigu maa kyɛ ka ya nyari sufukpeemni.
59001004	Ka ya zɛ yummu n-kyɛ ka ya sufukpeemni maa kpaŋŋi zaa n-naai, ka di zugu ka ya nin doaai na suŋŋa ka ku kↄŋŋi bunseelli kam zaa.
59001005	Amaa ya sↄ yi ti kↄŋŋi yam, ŋↄn susim Naawunni ka u nin deaai. Dama Ŋↄna n tiri sↄkam ka bu za'asira.
59001006	Amaa see ka di daama mari yɛdda n-susira, ka di zulisira, dama ŋↄnkam zulisiri ŋmanni la mↄ'ari, pɛbsigu ŋↄn zeeri ka sahanseaa la, ka ka kↄmiisi laanni n-kyɛnni ka labri na.
59001007	Di daama di teesiri, ni, u nin nya bunseelli ti Dugma saani.
59001008	Teesa ayi daana n nyɛ u, u ku zɛ yimmu, u laanni ni u yɛla zaa puuni.
59001009	Kyɛ ka ya mabitarima mari sufupeelli, dama Naawunni kyɛ ka u yuuri du.
59001010	Ka bundaana gba mari sufupeelli, ba yi ti sigsi u n-labsi u nyaaŋŋa, dama u nin ti kuui m-basi kaman mↄpuum.
59001011	Wuntaŋŋa yi pusi nti bii pam, moori maa kuuri ni ka a puum suui, ka a veelim sa'am; lala ka bundaana gba nin ti suui n-lu u beesigu puuni.
59001012	Zugsuŋŋu bɛ ninvugsↄ ŋↄn mari sufukpeemni n-zɛ yummu zamsigu puuni la, dama zamsigu nyaaŋŋa u nin deaai nyↄvuri piiniseaa ka ti Dugma basi nangbambasiri, ni, u nin zaŋŋi n-ti seeba ban wuri u la.
59001013	Sↄ yi ti nya zamsigu, ŋↄn di yɛli, ni, Naawunni n zamsiri u, dama bumbeoo ku toaai n-zamsi Naawunni, u gba mun ku zaŋŋi bumbeoo n-zamsi sↄ.
59001014	Ti mammansi ningbinkↄrisi n kyɛ ka ti nyari zamsigu, sahaseaa ti ningbinkↄrisi yi ti yↄmsi ti n-kpeesi zamsigu ni maa.
59001015	Ningbinkↄrisi mun yi gbaai puuwa, ka dↄ'ari la ala'akyi; ka ala'akyi yi ti zoaai, ka mun dↄ'ari la kum.
59001016	Dinŋↄna yan di kyɛ ka ba yↄmsi ya, m mabisuma!
59001017	Piinisuŋŋu kan veela zaa yi la saazugu na, n-yiiri ti Ba saani na, Sↄ ŋↄn su bunseesi an neaari saazugu zaa maa. Ŋↄn mun bu takkra, u bu ŋmanni la hoo sisiisi an ta'asira.
59001018	Ŋↄna n daa yɛli, ni, u dↄ'ai ti ni, ni ti leebi u yɛlimaŋni yɛligu biisi, ka ti niŋi hoo u puu antaam bundira piiligu.
59001019	M mabisuma, ya kpasim dinŋↄa: sↄkam gbaam wumpu yoomyooma, amaa u di gbaai yɛttↄ'a yooma, bee, u di kyɛ ka u sufu yisigi yooma!
59001020	Dama ninsaala sufuyisigri bu tiri yɛlimaŋni beesiseaa Naawunni ŋↄn boori maa.
59001021	Dizugu ya basima dↄgoorilim ni pↄ'agoorilim, ni yɛlibeeri an zoaari pam zuna wa, ka deaai yɛttↄ'aseaa ban pun buri i sufu ni la. Kana nin fa ya m-basi.
59001022	Yan di kyɛ ka ya wumni la Naawunni yɛligu ka bu tumni hoo din wulisi ya seem: lala maa ya kur yↄmsiri la ya mansi. Ya tumma din yɛli seem maa!
59001023	Ŋↄnkam wumni yɛligu maa ka bu tumni din yɛli seem maa ŋmanni la hoo dↄsↄ ŋↄn gↄsi mansↄ'asi puuni, ni u nya u nindaa,
59001024	ka yi gↄsi ka bakki, u yi tam la yooma u nindaa ŋↄn bɛ seem.
59001025	Amaa dↄsↄ ŋↄn gↄsi zaalisuŋŋu bunsuma soori maa, ni sↄseaa kan tisiri mansuulinsi, ka kpalimni n-niŋni lala - halli u bu tamni ŋↄn wum seelli maa amaa ka niŋi lala - di daama nin nya anfaani u tuma ni.
59001026	Sↄ yi teesi, ni, u nyɛ la zaaligu sↄdↄla amaa ka bu gbaai u zulimni garigɛ suŋŋa, u yↄmsiri la u maŋŋa, ka sↄseaa ŋↄn dↄla maa ka anfaani.
59001027	Ti Ba Naawunni ŋↄn sakki sↄseaa, ni, kana n nyɛ bunkasi ka ka lasim nŋↄa :- ni, ti gↄsim kpibisi ni pukↄya ba wahala ni n-suŋŋi ba, ka kyɛ ka ti duniya wa yɛla di sa'am ti.
59002001	M mabiisi, ti Dugma Yisa Kirisita Masiiya nyɛ la pɛ'abu zaa Daana, ka ti mun niŋi u yɛdda maa; dizugu yan di tibgri niriba n-gamsiri hoo ya nini ŋↄn nya ba seem maa.
59002002	Di pa seem bundaana yi ti piri salima nuntuuwa m-bↄbi suŋŋa n-kyɛ ya la'aŋŋu ni na, ka nↄndaana gba bↄbi u neenkyɛra n-kyɛ na.
59002003	Ya yi ti tisi ŋↄn bↄbi suŋŋa la gyirima, n-yɛli u, "M Ba, i ku zinni zizisuŋŋu wa ni?", ka yɛli nↄndaana la, "Zaanma kpa sa!", bee, "Zinma tiŋŋa, n nↄba tooni!"
59002004	Dinŋↄna, ya tum taalli ya ninvuggaŋŋni la zugu. Halli ya zaŋŋni ya teesibeeri n-katti la sariya ka di ka la yɛlimaŋni. Di pa lala?
59002005	N zↄsuma, ya wumma! Naawunni n daa yiisi duniya wa nↄndaandima ni ba ti niŋi u yɛdda, ka dizugu ba nyɛ la bundaandima u saani. Ba nin di faari nti su Naawunni naam beebu, hoo ŋↄn daa basi nangbambasiri n-zaali ban wuri u la seem maa.
59002006	Di zaa yↄri, ya na kur zeemni la nↄndaandima! Yaasa - bandima n namsiri ya ka mari ya n-yiiri sariya kattiba tooni la? Pa bundaandima nla?
59002007	Ban n tↄ'asiri yɛttↄ'ayↄya an sa'amni ya Dugma yusuŋŋu wa!
59002008	Naawunni Litaafi maa mari la Naaba zaaligu yɛla, ka di yɛliya, ni, "Wura i taraana hoo nyin wuri i mammaŋŋa seem la!" Tↄ, ya yi niŋni lala maa, di veela.
59002009	Amaa ya yi tibgri niriba ba bↄbri zugu ya tumni la taalli, ka zaaligu maa wulisi, ni, ya galimiya.
59002010	Dama ninvugsↄ ŋↄn dↄli zaaligudima zaa, amaa ka galim zaaligu yinni kↄkↄa, lala nira galim la zaaligu zaa.
59002011	Dama Naawunni daa yɛli, ni, "Di tum zina!", ka daa laa n-yɛli, ni, "Di ku ninsaala!" Dizugu i yi bu tum zina, amaa ka i ku nira, i bu tum la taalli ka galim zaaligu?
59002012	Ya kyɛ ka ya yɛttↄ'a ni ya tuma ŋmanni la ninvugmaŋni dina - ninvugsↄ ban nin ti zaŋŋi zaaligu seaa din tisiri la mansuulinsi la n-kari u sariya, ka u ka taalli kam zaa.
59002013	Sariya karibu daari, Naawunni ku ti zↄ namboo n-ti ninvugsↄ ŋↄn daa bu zↄri u kpeaa namboo; amaa ka nambↄzↄtta nin mari sufupeelli, lala dabsiri maa daari.
59002014	Tↄ, m mabiisi, ninvugsↄ yi ti yɛli, ni, u mari la yɛdda, ka mun bu tumni tunsuma, bↄ yɛdda nla? Lala taabu yɛdda nin toaai n-tiligi sↄa? - Ay!
59002015	Ya mabisↄa, doowa bee pↄ'a, yi ti yɛli, ni, u ka kparigu bee, bundirigu,
59002016	ka ya ninvugsↄ yi ti yɛli u, ni, "Bɛ ni suŋŋa ka diri n-tigra; waari mun di wum i!" ka bu ti u ŋↄn boori seelli maa, suŋŋsim bↄ nla?
59002017	Tↄ: yɛdda nyɛ la lala: tunsuma yi ka yɛdda ni, ka kpi ni.
59002018	Di yi pa seem ka ninvugsↄ ya n-yɛli, ni, "Tↄ; nyin mari la yɛdda, ka man mun mari tunsuma. Di zaa nla!" Tↄ! - man nin kyɛ ka n tunsuma wulisi i n yɛdda maa ŋↄn nyɛ seem; ka nyin mun ya niŋi la wula n-wulisi ma i yɛdda ŋↄn nyɛ seem, halli i yi ka tunsuma?
59002019	Ni, i niŋi yɛdda, ni, Naawunni yinni m bɛ ni? Di veela! Amaa baŋŋma, ni, arizimbeeri gba mari lala yɛdda maa - ka di zugu ba gyigri ni, dabeem zugu.
59002020	Nyin yam kaalinsi daana wa! Baŋŋma, ni, yɛdda, ka tunsuma ka ni, nyɛ la yↄri!
59002021	I baŋŋiya, ni, ti Ba Ibrahim tunsuma zugu daa kyɛ ka u leebi yɛlimaŋni daana, ŋↄn daa zaŋŋi u bii Yisahaaku ni u maali n-tisi Naawunni zugu.
59002022	Bɛni ka i nin nya yɛdda ni tunsuma ŋↄn tumni n-dↄla taaba seem. U tunsuma zugu daa kyɛ ka u yɛdda maa daa paai di tariga.
59002023	Litaafi maa ni ka di yɛliya, ni, "Ibrahim daa sakki n-niŋi ti Dugma yɛdda, ka u yɛdda maa zugu daa kyɛ ka Naawunni daa yɛli, ni, u nyɛ la yɛlimaŋni daana." Lala n kyɛ ka ba booli u, ni, 'Naawunni zↄa'.
59002024	Ya bu nya? See ka tunsuma paasi ninsaala yɛdda ni, u ku toaai n-niŋi yɛlimaŋni nira.
59002025	Lala yaasa ka Reehabu, gyɛ'amiru la, daa deaai saanseeba ban daa kpɛ na ni ba ti baŋŋi tiŋŋa maa kpeeŋŋu ŋↄn daa bɛ seem la. U daa wulisi ba sↄseaa ka ba yi Gyɛrikoo timpuuni n-kuli. Pa u tunsuma zugu ka ba yɛnni, ni, u nyɛ la yɛlimaŋni daana?
59002026	Ningbiŋŋu maa yi ti wↄligi ka kyɛ siiya, ka kpi ni; ka di bɛ la lala - yɛdda yi wↄligi ka kyɛ tunsuma maa ka gba kpi ni.
59003001	M mabiisi, yan di kyɛ ka ya niriba pam ti leebi karimbadima; dama ya mi, ni, tirima ban tumni lala tuma maa - ti sariya karibu nin ti kpeem pam.
59003002	Yɛlimaŋni ti ninsaadima zaa burigri la sↄsuŋŋu ni ka galimna: amaa ka ninvugsↄ yi bɛ ni m-bu galim u yɛligu maa ni, lala nira nyɛ la ninvugsuŋŋu kasi, ka nyɛ sↄ ŋↄn nyaŋŋi m-mari u maŋŋa.
59003003	Ya bu nya? Ti yi zaŋŋi garigɛ n-niŋi yoofu noori, ti nin nyaŋŋi u ka u sakki ti yuubu; ti nin mari u n-tumni hoo tin boori seem.
59003004	Yɛlimaŋni, nyarinkara an bɛ teeku ni maa, a yi kur karigi pampam seem, pɛbsigu m mari a n-kyɛnni ni kpeeŋŋu. Amaa ba mari la bumbila fiiŋ kan ŋmaligra, ka nyarintitaari wa dↄli la ninvugsↄ ŋↄn duusiri maa ŋↄn gbaari soori seem maa.
59003005	Zulimni gba nyɛ la dinŋↄa: ka n poora pam ningbina ni, ka mari yɛla pam. M-paasi yaasa - daari yi zoaai pam n-dↄya, bugunsaalli yinni kↄkↄ nin toaai n-kyɛ ka a zaa di.
59003006	Yɛlimaŋni, ninsaala zulimni ŋmanni la bugum; ka bɛ la u ningbina maa ni kaman duniya yɛlibeoo n nyɛ ka - bumbeoo halli nti yakki. Ka sa'amni la u ningbina zaa, ka kyɛ ka u bɛ wahala ni sahakam zaa, hoo bugum puuni beesigu ŋↄn nyɛ seem; halli ka Sintaani bugum ziiya yiiko ni ka zulimni moaari ka dinni.
59003007	Bunkↄbri balibu zaa, ni niinsi balibu zaa, ni bunvuura ni koom ni bunni zaa, saala nyaŋŋi ba zaa, ka ba zaa yiiko bɛ la u nuusi ni.
59003008	Amaa zulimni ŋↄna, saala ka ka yiiko; ka nyɛ la bumbeoo ka bu vuusira; kan mari lↄkku seebu n kuura.
59003009	Ti zaŋŋni la kana m-pɛ'ari ti Ba Naawunni, ka laa m-mari n-tuuri ka galimni ninsaala, halli ka Naawunni daa naam saala ka u ŋmanni la ŋↄn Naawunni.
59003010	Nangbanni yinni maa ni ka yɛttↄ'asuma yiiri na, ni yɛttↄ'abeeri m-paasi. M mabiisi, lala ka soori halli beela.
59003011	Kↄbuliga nimbiri yinni ka kↄsuŋŋu yiiri na, ka kↄbeoo nin laa n-yi ka ni na m-paasi, bee? - Ay!
59003012	M mabiisi, kinkaŋŋa nin toaai n-wali taama? - bee, gaa nin toaai n-wali kinkama? Ay, a ku nyaŋŋi! Ka dinŋↄna kↄbuliga ku toaai n-yiisi kↄsuŋŋu ni kↄbeoo m-paasi saha yinni.
59003013	Tↄ; ka ŋↄni m bɛ ya sunsukkuni n nyɛ yamdaana ni baŋŋna? - Kyɛ ka di daama ti tumni tunsuma n-sigsiri u maŋŋa, lala nin kyɛ ka ti nya u yam maa ŋↄn bɛ seem.
59003014	Amaa ya yi mari nyuuri bee putoo ni zinyuu din yiiri ya sufu ni na, yan di nyuuri bara di zugu ka leebi ban kyiisiri yɛlimaŋni maa.
59003015	Dama dinŋↄ taabu pa la yam seelli din yiiri la arizana ni na, amaa di nyɛ la duniya wa yam, din yi la daadam beesigu ni na; halli Sintaani n su di.
59003016	Yɛlimaŋni, nyuuri zappu ni zinyuu ŋↄn bɛ seela, bɛni ka kyiisigu ni tumbeeri kam tuma gba bɛ ni.
59003017	Amaa yam din yi arizana ni na nyɛ la halaali; ka din pa dinŋↄ zugu nyɛ la din kpamsiri sufudoaa ni baalimm beebu. Lala yam kyɛ ka nira deaari wulisigu, ka laa n-nyɛ din kyɛ ka u zↄri la namboo zaa, ka tumni la tunsuma zaasa. U nin zɛ yummu n-niŋi yɛdda daana, ka ka birikↄnsi halli beela.
59003018	Ninvugsↄ ŋↄn bɛ la sindaani zoobu tuma ni ŋmanni la hoo ŋↄn butti bumbura sufudoaa zugu; lala nira nin ti ŋma u puu maa bundira, ka a nyɛ la taalli kyɛ-m-pɛŋŋi Naawunni saani.
59004001	Tↄ; Bↄzugu ka zaba ni nangbankpeemni ŋmeebu bɛ ya sunsukkuni? Pa la ya kↄribeeri zugu, ni teesibɛseesi an zabri taaba ya sufu ni?
59004002	Ya boori m-boori ya sufu yuubu, n-gyɛa, ka dizugu ya kuuri niriba. Ya zabri niriba nyuuri, ka dizugu ya ŋmeeri taaba nangbankpeemni n-tuusiri tↄppu. Amaa ya bu susiri Naawunni ka lala zugu ka ya kↄŋŋna.
59004003	Halli ya yi susiri gba, ya bu deaara, dama ya susigu bu dↄli soori; ya boori bunseesi yan nin zaŋŋi n-di ya maŋtoori kↄrisi nya'asim.
59004004	Ya za'asiri Naawunni yɛdda niŋbu hoo pↄ'agoorli ŋↄn za'asiri u sira seem. Ammi, ya bu mi, ni, duniya wa zoori loobu nyɛ la Naawunni dimni? N yɛliya, ni, sↄkam zaa ŋↄn boori duniya wa zoori, ŋↄna n leebi Naawunni dindaana.
59004005	Bee, ya teesiya, ni, Naawunni Sↄppu la tↄ'asi la yↄri? Ni, Naawunni kyɛ ka u Siiya bɛ ti saani; ka u ku sakki, ni, ti za'asi u ka wuri sↄa.
59004006	Halli u tumni wurilim tuma n-tiri ti n-gaari lala gba, ka dizugu ba daa sↄbi n-dooli, ni :- "Naawunni za'asiri karimbaani dima, Ka u tumni la wurilim n-suŋŋni ban sigsi ba mansi."
59004007	Dizugu, ya sakkma n-ti Naawunni. Ya za'asim Sintaani ka u nin zↄ ka kyɛ ya.
59004008	Ya vuum m-pↄri Naawunni saani, ka u gba nin ti pↄri ya saani na. Yaseeba ban nyɛ tumbeeri dima, ya peaam ya nuusi da'ari m-basi; yaseeba ban nyɛ birikↄ'anu dima, ya kyɛ ka ya sufu zɛ yimmu n-niŋi kasi.
59004009	Ya kyɛ ka ya sufu sa'am. Ya kumma ka kaasira: ya takkma ya laari maa ka di leebi kunkuma, ka ya sufumaasim wa leebi sufusa'aŋŋu!
59004010	Ya sigsim ya mansi ti Dugma saani, ka u nin wukki ya saazugu.
59004011	M mabiisi, yan di tɛrisiri taaba. Nira yi tɛrisiri u taraansↄ ŋↄn nyɛ Kirisita biiya, bee, u yi kari u sariya, u tɛrisiri Naawunni zaaligu ka katti zaaligu sariya. Tↄ, ka dinŋↄna i yi ti katti zaaligu sariya, i laa m-pa ninvugsↄ ŋↄn deaai zaaligu maa n-tumna, amaa i leebi la di sarikatta.
59004012	Naawunni kↄkↄ n tisiri zaaligu, ka laa n-nyɛ sariya katta. Ŋↄn kↄkↄ n nin toaai n-tuligi nira, bee, u sa'am u yɛla. Nyin mun teesiya, ni, i nyɛ la ŋↄni, n nin toaai n-kari i ninsaalikpeaa sariya?
59004013	Pampaŋŋↄ, ya wumma man ya n-yɛli ya seelli wa: yaseeba ban yɛtti, ni, "Zuna bee beoo ti ya gↄ ni n-kyaŋŋi tinyaakaza ni, m-bɛ bɛni ka di paai yuumni, n-tumni dabiiligu tuma n-nya ligri pam."
59004014	Halli ya bu mi yan sa ya nya yɛttↄ'aseaa beoo gba! Ya ŋmanni la pa'ari din bɛ asuba saha; ka di ku yuui, ka di nin wurimni yooma ka sↄ ku laa n-nya di.
59004015	Ay! See ka ya yɛli nŋↄa: ni, "Di yi siri nyɛ ti Dugma sufuyuubu, ti nin kpalim m-bɛ ni n-tumni nŋↄ, bee, nŋↄa."
59004016	Amaa din bɛ seem maa, ya mari la karimbaani, ka kuunna; kuula anŋↄ zaa bu veela.
59004017	Dizugu, ninvugsↄ yi mi din tuusi ni u tum, ka bu niŋi di, di daama tumni la tumbeoo.
59005001	Pampaŋŋↄ, ya wumma man ya n-yɛli ya seelli wa, yaseeba ban nyɛ bundaandima maa: ya kumma ka kaasira, dama wahala kyɛnni ya zugu na.
59005002	Ya marigu maa zaa poaai, ka leelisi ŋↄbi ya neema maa zaa n-yoosi.
59005003	Ya salima ni ya anzulifa maa zaa nyamiya, ka a nyaŋŋu maa nin ti wulisi ya galiŋŋu ŋↄn bɛ seem. Di nin kpɛ ya ningbina ni n-vuunni n-dira hoo bugum. Ya boori la buna ni nimmoaa n-zaanni a ni, amaa naari dabsa maa pun paai ti na.
59005004	Tuntumniba daa tum ya tuma, amaa ya daa nyɛri ba; ya wumma! - ya lala tumbeeri damni ŋↄn paai saazugu seem! Ba daa la'asi ya puri antaam n-ti ya na, ka bu deaai sɛseela: ban kumni seem n-niŋni ya, ya baŋŋma ka ba kunkuma maa lu la ti Dugma Naawunni Ŋↄn Ka Kpeaa tuba ni.
59005005	Duniya wa puuni ya daa bɛ la beesisuŋŋu ka daa diri ya sufu yuubu bundira. Ya diri n-karigri zaŋŋi n-kyaŋŋi ya kↄribu daari.
59005006	Halli ya daa kari ban ka galiŋŋu sariya n-lusi ba, ka ku ba, ka ba daa bu ta'ai ya sufu ni teesa.
59005007	Dizugu, m mabiisi, ya mari sugru ka gbaai ya mansi n-guri ti Dugma kyɛnni saha na. Ya teaam pukpaara tuma soori, ni, u mari sugru n-guri u puu bundira ŋↄn ya niŋi seem. Ni, u mari saha n-guri siga saa maa, ni u ti buri; ka laa n-guri bundira niŋbu saha saasi maa gba.
59005008	Lala zugu ya gba mari sugru ka di koaai tama, dama ti Dugma nin kyɛ na, u bu ya yuui.
59005009	Dizugu yan di fabinni ni taaba zaŋŋi n-kyaŋŋi yɛttↄ'abisibisi. Ya baŋŋma, ni, ba nin kari ya sariya di zugu. Sariya Katta ni yɛlimaŋni la nin paai ti na - halli u pun bɛ la za'anↄri ziiya!
59005010	M mabiisi, ya baŋŋma anabidima ban daa tↄ'asi ti Dugma yuuri zugu la yɛla. Ba daa zɛ yummu wahala pam puuni. Lala nin ti wulisi ya sugru ŋↄn nyɛ seem.
59005011	Ya teaama, ni, di nyɛ la seeba ban mari ba maŋŋa maa ka ti yɛtti, ni, ba nya zugsuŋŋu Naawunni saani. Ya pun wum Ayuuba ŋↄn daa gbaai u maŋŋa n-di sugru seem maa; ka ya mi halli, ti Dugma Naawunni ŋↄn daa naayi tum seem n-ti u. Dama ti Dugma Naawunni maa nyɛ la wurilim zaa daana ka zↄri niriba namboo.
59005012	Di zaa nyaaŋŋa, m mabiisi, yan di poori noori: di pↄ arizana, bee, tingbaŋŋu, bee, seelli kam zaa. Ya kyɛ ka ya 'Ii' nyɛ la 'Ii!' ka ya 'Ay!' nyɛ la 'Ay!': di yi pa lala, ba nin kari ya sariya n-lusi ya.
59005013	Ya sↄ bɛ mugsima ni, bee? U susim Naawunni! Ya sↄ mari sufumaasim, bee? U yuumma pɛ'abu yuuma n-ti Naawunni!
59005014	Ya sↄ beera? U boolim Naawunni niriba kpamma ka ba susi n-ti u, ka niŋi kpaam n-soosi u zugu, ti Dugma yuuri maa ni.
59005015	Ka wunsusigu yi susi la ni yɛdda, di nin kyɛ ka dooru daana maa nya alaafɛa; ti Dugma nin doaai u. Halli u yi tum la tumbeeri, u nin nya kyɛ-m-pɛŋŋi.
59005016	Dizugu ya yɛlim yan tum taalli seem yɛla n-ti taaba, ka susi Naawunni n-ti taaba, ka di nin kyɛ ka ya nya alaafɛa. Ninvugsↄ ŋↄn ka taalli ka susi ni nimmoaa, u susigu mari yaa pam ka u nin nya.
59005017	Ilaygya daa kur nyɛ la ninsaala hoo tirima. U daa susi ni sufu yinni, ni, saa di mi, ka saa siri daa bu mi tingbaŋŋu maa ni, ka di daa niŋi yuuma ata ni purigri.
59005018	Ka u daa laa n-susi ka sangbana daa ti tisi saa na, ka tingbaŋŋu maa daa yiisi diibu na.
59005019	M mabiisi, di yi pa seem ya sↄ nin ti bↄrigi zaŋŋi n-kyaŋŋi yɛlimaŋni ziiya, ka u taraansↄ zi u n-labsi soori ni na.
59005020	Ya kyɛ ka lala nira baŋŋi dinŋↄa: ni, ŋↄnkam nyaŋŋi n-kyɛ ka ala'akyi daana kyɛ u tumbeeri maa m-basi, u yiisi tumbeeri daana wa kum yɛla puuni, ka sↄ'ai la tumbeeri pam taalli.
60001001	Gbaŋŋu wa yi la man Piita saani n-tiri ninvugseeba ban yi ba toori tiŋŋa n-wurigi m-bɛ Pↄntusi tingbaŋŋu, ni Galɛseaa, ni Kappadↄsii, ni Ԑseaa, ni Bitinii tingbana m-paasi la.
60001002	Yarima ka Naawunni ti Ba daa pun baŋŋi ya yɛla, ka yiisi ya, n-kyɛ ka ya leebi u dinni, m-bɛ kasi u Sii Kasi zugu la, ni ya sakki n-ti Yisa Kirisita, ka u ziim zugu ka ya nin niŋi kasi. M puusiri ya zaa suŋŋa, ni, Naawunni ti ya alaafɛ ni sufudoaa zaa.
60001003	Kyɛ ka ti pɛ'ai Naawunni, ŋↄn nyɛ ti Dugma Yisa Kirisita Ba la, u namboo la zugu. Ŋↄn daa yisigi Yisa Kirisita kum ni la zugu, u daa yiisi nyↄvuri paalli na n-ti ti. Ka lala zugu ti mari tama, ni, ti ti nya beesigu paalli ti kum nyaaŋŋa.
60001004	Lala ka ti nin di faari. Faari wa mun nyɛ la ban zaali seaa arizana ni n-guri ti la. Ka ku toaai n-sa'am, bee, m-baasi, bee, n-suui hoo moori ŋↄn suuri seem.
60001005	Dama ya yɛdda niŋbu nin kyɛ ka Naawunni yiiko mari ya, halli ka tiliginsim din pun maali siri la ti paai ya na, duniya wa naari saha.
60001006	Di sumni ni ya mari sufupeelli di zugu, halli ni ya yi na kpalim n-nyari namsigu ni wahala beela - ay! di bu ya yuui.
60001007	Wahala balibubalibu wa nin kyɛ ka ya yɛdda nin nya zamsigu kaman ban yi zamsiri salima bugum ni seem la. Amaa salima ŋↄn nin ti naai, ya yɛdda mun nin zamsi n-yi bummaŋni, ka mari anfaani pam. Di nin ti ti ya pɛ'abu, ni gyirima, ni tibsim, Yisa Kirisita yi ti yi paalu sahanseaa la.
60001008	Ya na bu nya u, ka wuri u; halli ni yan bu nyari u zaa yↄri ya niŋi u yɛdda, ka nyari sufupeelli pam ni sufumaasim zaa.
60001009	Dama ya yi nyari la ya yɛdda nyoori, di nyɛ la ya siisi tiliginsim.
60001010	Tiliginsim dinŋↄ ka anabidima daa guri la, saha an gaari la ni, ban daa daŋŋi n-tↄ'asiri Naawunni ŋↄn ya n-zaŋŋi u wurilim piini n-ti yarima la yɛla; dizugu ba daa viisi m-boori di gbinni suŋŋa.
60001011	Yisa Kirisita Sii Kasi daa bɛ ba ni n-daŋŋi n-wulisiri ba ŋↄn Yisa Kirisita wahala yɛla - ni u gyirima din nin dↄli nyaaŋŋa na yɛla gba. Ka ba daa boori nimmoosi ni ba ti baŋŋi dinŋↄ saha, ni din ti ya n-nyɛ seem.
60001012	Amaa di daa kasigi n-ti ba, ni, ba bu tumni n-tiri la ba mansi, amaa ba tumni n-tiri la yarima. Lala zugu, pampaŋŋↄ saha wa ka ba tum Sii Kasi ka u yi arizana n-sigi na ni u ti wulisi lahabasuŋŋu n-ti ya - alahazibu seesi malaakadima ŋↄn guusiri ni ba nya maa.
60001013	Anŋↄ zaa zugu, see ka ya maali siri ya sufu ni, ka mari ya mansi. Ya zaŋŋma ya sufu ni teesa ba'aba zaa n-niŋi ya tama maa yɛla ni, zaŋŋi n-kyaŋŋi bunsunseesi Naawunni ŋↄn ya n-zaŋŋi n-ti ya, Yisa Masiiya ŋↄn ti ya yi paalu na dahinseaa la.
60001014	Ya n nyɛ ban deaai Naawunni noori la hoo u bisuma, ka di zugu yan di kyɛ ka kↄrisi su ya sufu yɛla, hoo din daa niŋi yan daa na zi sɛseela sahanseaa la seem maa.
60001015	Dizugu ya beebu zaa puuni, see ka ya bɛ kasi hoo Naawunni ŋↄn booli ya maa ŋↄn bɛ kasi seem la.
60001016	Tↄ; di sↄbi n-dooli Naawunni Bukku ni, ni, Naawunni yɛliya, "Ya bɛ kasi dama m bɛ la kasi."
60001017	Ya puusiri Naawunni, ni, ya Ba: ka ŋↄn Naawunni mun bɛ la sↄ ŋↄn katti sↄkam sariya hoo nira maa tuma ŋↄn nyɛ seem, ka bu deaari sↄ nini. Di yi ti bɛ lala, see ka ya zↄ dabeem, yan na bɛ duniya wa ni sahanseaa la ka na bu kuli Naawunni saani maa.
60001018	Dama ya mi halli, ni, Naawunni ŋↄn daa tiligi ya n-yiisi ya ya badima yɛttↄ'akyↄ'ama tuma maa ni, pa anzulifa ka u daa zaŋŋi m-pa talima n-yiisi ya, bee, salima, bee lala bunseelli zaa kan sa'amna.
60001019	Ay! - Yisa Masiiya ziim ka u daa zaŋŋi n-niŋi, hoo ban zaŋŋi pɛbilisↄ ŋↄn bu pↄrisi, bee, m-mari da'ari zaa, m-maali seem. Ka lala ziim mari la anfaani pam; din ka ba daa zaŋŋi m-pa talima n-tiligi ya.
60001020	Naawunni daa pun daŋŋi m-pii u pↄi, ka naayi naam duniya wa. Halli ka ŋↄn Yisa daa ti yi paalu zɛmaana baasigu saha wa. Yarima zugu n-daa la.
60001021	Naawunni daa neaai u kum ni, ka ti u gyirima. Ŋↄnŋↄ zugu ka ya niŋni Naawunni yɛdda, ka ya kur kyɛ ka ya yɛdda niŋbu ni ya tama zaa bɛ la Naawunni saani.
60001022	Ya pun dↄli la yɛlimaŋni soori, ka deaai Naawunni noori n-leebi u dinni. Ka lala yi kyɛ ka ya siri wuri ya mabiisi ka yↄmsa ka ni. Dizugu ya na wuri ba, ya sufu ni, ni nimmoaa.
60001023	Naawunni yɛligu kan mari nyↄvuri ka ka naari la daa pun maali n-dↄ'ai ya buyi dↄ'am. Lala dↄ'am maa pa la duniya wa dↄ'am, ka i dↄ'ai m-bɛ ni n-yuui beela ka naayi naai; di nyɛ la dↄ'am seebu ka ba dↄ'ai i n-kpɛ nyↄvuri kan ka naari.
60001024	Di nyɛ la hoo din daa pun sↄbi n-dooli seem la, ni :- "Ninsaala ŋmanni la moori, Ba mun gyirima zaa ŋmanni la mↄpuum. Moori kpiiri ni, Ka a puum maa suui m-basi,
60001025	Amaa ya Dugma yɛligu ku ti basi, Amaa din nin bɛ ni Halli ni saha din ka naari." Lala 'yɛligu' maa nyɛ la lahabasunseaa ban daa moonni na n-ti ya la.
60002001	Ya yiisim din bu veela zaa m-basi - yↄmsa, ni ziri, ni nyuuri, ni nangbammalisim.
60002002	Ya nyɛ la hoo bileesi ka ba dↄ'ai ya Naawunni niriba maa ni. Dizugu ya kyɛ ka Naawunni Sii bisim kↄkↄ kↄm mari ya, dama buna wa n nin suŋŋi ya ka ya zoaai na n-nya tiliginsim.
60002003	Pampaŋŋↄ ya pun nyu bu, ka baŋŋi ti Dugma ŋↄn veela seem.
60002004	Ya vuum ya mansi m-pↄri u. Ŋↄna n nyɛ hoo kugri, halli ni u nɛ ni maa - kugseaa niriba ŋↄn za'asi, amaa kana ka Naawunni yiisi ka u nya ka ka veela.
60002005	Ka yarima gba ŋmani la u kuga, ka ya gba n nyɛ seeba ban nɛa. Ba zaŋŋni ya m-meeri Sii Kasi Gyeeŋŋu Yiri. Ka ya laa n-nyɛ u gyeeŋŋu toondaandima la, ka mari maaligu na - bunkasiseesi ban maali n-tiri Naawunni ka u sakki n-deaari a la, Yisa Kirisita zugu.
60002006	Litaafi yɛliya :- "Gↄsim man ŋↄn yiisi sunsukka kugri n-ti Zayↄn, Bunveelli ka n gamsi n-tisi: Ka sↄkam ŋↄn niŋi u yɛdda muna - Ŋↄna n ku di vi, halli beela."
60002007	Tↄ: ka dinŋↄ wulisiya, ni, ya yɛdda dima maa saani, di nin veeli n-ti ya; amaa ban ka yɛdda dima maa ŋↄna, u yɛ n-ŋmani la hoo din sↄbi seem, ni :- "Kugseaa tammeeriba ŋↄn daa za'asi la - Kana daa leebi kan gbaai nyeebri maa, N-gbaari ka zaa ni kpeeŋŋu."
60002008	Ni :- "Kugseaa kan nin kyɛ ka niriba tuui n nyɛ ka, Ni tampiiya ŋↄn kyɛ ka ba lu tiŋŋa." Ba nin ŋmɛ ba nↄba n-tuui ka saani n-lu, dama ba daa bu niŋi yɛligu maa yɛdda. Di daa pun bɛ la lala n-guri ba.
60002009	Yarima gba ka ba daa sↄbi ya yɛla, ni, 'zuliyaseaa ban yiisi maa, naam gyeeŋŋu toondaandima, Naawunni niriba butiri, ban daa yiisi ninvugseeba n-zaali kpaŋŋa n-ti Naawunni ni ba ti mooli Naawunni gyirima yɛla' - dama ŋↄn Naawunni daa booli ya n-yiisi ya zibsim ni, ni ya ti kpɛ u alahazibu neesim ni la.
60002010	Ya yɛla gba ka u daa tↄ'asi, ni :- "Sahanseaa sa la ya daa pa u niriba, Amaa pampaŋŋↄ ya yi nyɛ la Naawunni niriba. Sahanseaa sa maa Naawunni sugru daa ka ya ni, Amaa pampaŋŋↄ u sugru maa paai ya na."
60002011	N kpaamni ya ni, m mabiisi, dama ya kur nyɛ la saamma m-bɛ ya kyɛnni ni, duniya wa puuni, ni, ya gbaam ya mansi ka kyɛ ningbina kↄri kan zabri n-sa'amni ya siiya yɛla.
60002012	Ka bɛ beesisuŋŋu ban bu dↄli Naawunni maa saani. Ka halli ba yi daŋŋi n-tuuri ya m-boonni ya, ni, ninvugbeeri, lala nin kyɛ ka ba nin laa n-nya ya tunsuma ka mari pɛ'abu n-tiri Naawunni, u kyɛnni na dabsiri daari maa.
60002013	Ya zaŋŋma ya mansi n-sakki n-ti fukumsi yiiko kam zaa an bɛ saalidima saani, ti Dugma maa zugu. Di yi nyɛ la Naaba,
60002014	bee, u tuumuseeba ŋↄn daa tum ni ba darigi ban niŋi taalli la tuba ka pɛ'ai ban niŋi suŋŋa maa.
60002015	Dama lala n nyɛ Naawunni yuubu: ni, ya ti niŋi suŋŋa ka dizugu ya nin kyɛ ka ban ka bamsim la kpalim la surimm, ka ku laa n-tↄ'asiri ba yɛttↄ'ayↄya la.
60002016	Ya bɛ ni hoo ban su ba maŋŋa la, amaa yan di zaŋŋi ya mansuulinsi maa n-ligi ya mansi ka tumni tumbeeri. Kur kyɛ ka ya bɛ ni hoo Naawunni tuntumniba.
60002017	Ya tim sↄkam gyirima hoo din sum ni u seem. Ya yɛddaniŋniba maa - ya wuri taaba; ya zↄm Naawunni; ya gyeemni NaaTitaari maa.
60002018	Ya seeba ban nyɛ daaba, ya zaŋŋma ya mansi n-wumni n-tiri ya dugudima ni gyirima, pa la ban niŋni ya suŋŋa la kↄkↄa, amaa halli ban mari ya ni putoo la gba.
60002019	Dama di mari la pɛ'abu, ninsaala yi bu tum taalli ka deaai putoo tubdarigri ni sugru, ŋↄn mi Naawunni zugu.
60002020	Ya bu nya? - ya yi tum taalli ka ba bu ya di zugu, ya yi deaai di ni sugru, ba nin pɛ'ai ya di zugu, bee? - Ay, pa lala! Amaa ya yi nya namsigu ya tunsuma zugu ka deaai di ni sugru, dina m mari pɛ'abu Naawunni saani.
60002021	Dinŋↄ zugu ka ba daa booli ya, dama Kirisita daa nya namsigu ya zugu, ka lala u daa kyɛ n-zaali n-wulisiri, ni, ya gba dↄli u soori maa.
60002022	Ni :- "Ŋↄna daa bu niŋi taaliseaa, Ka ziri bee yↄmsa mun daa zi n-yi u noori ni na."
60002023	Ban daa tu u maa, u daa bu tu n-labsi; ban daa namsi u la, u daa bu vↄlisi sↄa. Amaa u daa zaŋŋi u maŋŋa n-ti la Ŋↄn katti sariya ni yɛlimaŋni maa.
60002024	U daa deaai ti tumbeeri taalli n-niŋi u saani u kum dↄpulli maa zugu; ni di ti kyɛ ka ti kpi zaŋŋi n-kyaŋŋi ala'akyi ni, ka laa n-doaai na nti bɛ yɛlimaŋni soori ni. U dansi maa zugu kyɛ ka ti nya alaafɛa.
60002025	Ya daa ŋmanni la hoo peesi ban bↄrigi; amaa pampaŋŋↄ ya labi ya pɛgura saani na, pɛgurisↄ ŋↄn guri ya nyↄvuya suŋŋa.
60003001	Ya pↄ'aba, di bɛ la lala maa taabu ya saani gba: ya wumma n-ti ya siridima. Ka di yi nyɛ la ba sↄ m bu niŋi Naawunni yɛligu maa yɛdda, u pↄ'a beesigu nin kyɛ ka u niŋi tuuba ka di nin nyɛ la ya beesisuŋŋu zugu, amaa pa la ya yɛttↄ'a zugu.
60003002	Dama ba nin nya ya beesisuŋŋu, ni, ya dↄli la sↄseesi an mari gyirima ni veelim n-tiri ba.
60003003	Yan di kyɛ ka ya veelim yiiri la ya sutura bↄbri ni, hoo zugu paaŋŋu bee salima bansi ni nangↄkↄrisi ni kyinkyinveela soobu;
60003004	amaa di sum ni di nyɛ la ya sufu ni beesigu bunsↄ'ara zugu, ka ya kpalim n-sigsiri ya maŋŋa baalimm. Lala sufuveelli maa ku toaai n-sa'am, ka nyɛ la din mari gyirima Naawunni saani.
60003005	Dama lala taabu ka pↄ'aseeba daa bɛ ni, sahanseaa din gaari la. Ba daa nyɛ kasi ka zaŋŋi ba tama n-niŋi Naawunni ni, ka daa kpalim m-bɛ lala n-wulisiri ba veelim ŋↄn daa nyɛ seem. Ba daa wumni n-tiri ba toori siridima.
60003006	Hoo Zaraatu ŋↄn daa wum n-ti Ibrahim, ka boonni u 'n daana' la seem. Ya nin leebi la u bipunsi, ya yi ti tum din sumsi seem ka di kyɛ ka dabeem mari ya.
60003007	Ya pↄ'a daandima, see ka ya gba bɛ lala maa taabu: ya teesim pam zaŋŋi n-kyaŋŋi yan ni ya pↄ'aba beesigu ziiya. Ya niŋni ba hoo ya suŋŋniba ban yaa bu paai, amaa ka yan ni ban nin la'am n-di nyↄvuri hoo ya faari - di nyɛ la Naawunni piini zaa - Ŋↄn tiri ya bunseaa u wurilim zugu. Ka lala nin kyɛ ka seelli ku ta'ai ya wunsusigu.
60003008	Dinŋↄ zaa nyaaŋŋa, ya zaa la'am m-bɛ ni taaba suŋŋa. Ya zↄm taaba namboo. Ya wuri taaba hoo mabiitiri. Ya mari namboo ni taaba ka di duusiri ya mansi.
60003009	Yan di zaŋŋi beeri n-yↄ beeri, bee, tuuri n-labsi tuuri; amaa kyɛ ka ya labsigu nyɛ la: ya susi bunsuma n-tiri ba. Dama dinŋↄ zugu ka ba daa booli ya, ni ya ti di Naawunni bunsuma maa faari.
60003010	Dama di sↄbi n-dooli, ni :- "Sↄkam ŋↄn nin wuri duniya wa beesigu Ni u ti nya dabsisuma - Di sumni u gbaai la u zilimni ka kyɛ yɛttↄ'abeoo, Ka u noori mun di mi ziri yɛla.
60003011	U yim tumbeeri ni Ka tumni la tunveela; U boom beesisuŋŋu n-dↄli ka.
60003012	Dama Naawunni nini gↄsiri la yɛlimaŋni dima yɛla, Ka u tuba wumni la ba wunsusigu. Amaa u nindaa ŋmaligi ni Ka kyɛ u kpaari m-basi tumbeeri dima la."
60003013	Ya nini yi moaai tunsuma tumpu ni, ŋↄni nin daam ya?
60003014	Halli ya yi ti nya wahala ya tunsuma maa zugu, ya mari la zugsuŋŋu. Ni, "Ya di zↄ dabeem zaŋŋi n-kyaŋŋi ban ŋↄn zↄri bunseesi la zugu; di kyɛ ka ba kpeesi ya dabeem."
60003015	Ya sufu ni teesa puuni ya tim Kirisita gyirima hoo ya Dugma. Sↄkam yi ti boosi ya zaŋŋi n-kyaŋŋi yan mari tama seem maa, ya kyɛ ka ya pun sɛ'asi ni ya labsi n-wulisi lala nira di gbinni ŋↄn nyɛ seem.
60003016	Amaa ya tↄ'asim yɛttↄ'anya'asa n-ti u baalimm, ka ti u gyirima. Ka di kyɛ ka ya tum taalli ka ya sufu daamni ya; lala nin kyɛ ka ninvugseeba ban zaŋŋi ya Kirisita puuni beesisuŋŋu n-galimni ya la nin ti di vi dizugu.
60003017	Ya yi ti tum tunsuma ka ba namsi ya dizugu, Naawunni yuubu yi ti zaali ya lala, di sↄ ni ya tum tumbeeri ka nya namsigu dizugu.
60003018	Ya bu nya? Kirisita daa kpi yimmu ti tumbeeri zugu, ka a yɛla naai; ŋↄna yɛlimaŋni zaa daana daa kpi tirim halibeoo dima zugu, ni u ti zaŋŋi ti n-taasi Naawunni saani. Ba daa ku u ningbiŋŋu, amaa u siiya daa doaai n-na vu.
60003019	Ka lala ka u daa kyaŋŋi nti mooli yɛligu n-ti ninvugseeba ban kpari dansarika ni la siisi.
60003020	Ban n nyɛ seeba ban daa za'asi Naawunni noori sahanseaa din gaari la, Nuhu saha maa; halli ni Naawunni daa di sugru n-yuui, Nuhu ŋↄn daa maanni nyarintitaari maa dahinseesi la. Ka lala nyariŋŋu puuni ka niriba beela kↄkↄa - di nyɛ la babanii - daa nya fa m-basi, ka koom maa daa bu di ba.
60003021	Tↄ, ka lala koom wulisi ya ya Naawunni kↄsuubu yɛla, din fa ya m-basi seem. Di pa la ya su koom m-peaai ya ningbina da'ari m-basi, amaa ya ŋmaligi Naawunni saani ni u ti peaai ya sufu ni taalli m-basi. Ka u niŋi lala Yisa Kirisita kum yisigri zugu.
60003022	Ŋↄn Yisa daa pun paai arizana ni nti bɛ Naawunni nudirigu ziiya, ka u su malaakadima fukumsi, ni naama ni kpamni zaa dinni m-paasi.
60004001	Ti sakkiya, ni, Yisa Kirisita daa namsiya pam, ŋↄn daa bɛ ni hoo ninsaala sahaseaa la: dinŋↄna ya gba sɛ'asim ya mansi n-di namsigu; dama ŋↄnkam sakki n-ti ningbiŋŋu namsigu pun yiisi u maŋŋa tumbeeri yɛla ni.
60004002	Lala nin kyɛ ka u tumni Naawunni yuubu halli ni u nyↄvuri naari saha, ka pa la ningbiŋŋu kↄrisi tuma.
60004003	Ya daa yuui pam, dabsa an gaari la, ka ya beesigu daa ŋmani la hoo ban bu mi Naawunni beesigu la, m-bɛ ni ya yuubu zugu, m-mari ningbiŋŋu kↄribeeri, n-nyuuri daam, n-deemni deenyↄya, ka gyeemni ba'ayuya an bu dↄli soori.
60004004	Di yi niŋi ba alahazibu pam, yan bu laa n-la'amni ba saani m-bɛ ban bɛ beesiseaa ni maa, kan nyɛ bumbeoo zaa maa zugu; ka ba tuuri ya di zugu.
60004005	Amaa ba nyɛ la seeba ban nin ti wulisi ba duniya wa beesigu yɛla ŋↄn daa nyɛ seem n-ti Naawunni, dama u pun maali siri ni u ti kari ninvugvuya ni kpiimma zaa sariya la.
60004006	Lala zugu ka ba daa yiisi lahabasuŋŋu wa'azu n-ti ninvugseeba ban pun kpi la gba. Ban daa bɛ ninsaalidima beebu sahanseaa la, ba daa kari ba sↄkam duniya wa ni sariya maa, di nyɛ la kum sariya. Amaa Sii Kasi yiiko zugu ba nin ti bɛ nyↄvuri ni Naawunni saani.
60004007	Bunseelli kam zaa naari ni maa, dizugu ya mari ya mansi n-guri suŋŋa, ka susiri Naawunni.
60004008	Din gaari a zaa nyɛ la, ya zaŋŋma ya sufu zaa n-wuri taaba ni yɛlimaŋni, dama wurilim sↄ'ai la tumbeeri pam taalli.
60004009	Ya deaam taaba ya yiya ni hoo saamma, ka di fabli di zugu m-mↄŋŋi taaba.
60004010	Dama Naawunni ŋↄn zaŋŋi piiniseesi n-ti ya la, ya sↄkam zaŋŋma ŋↄn deaai piiniseaa n-tumni n-suŋŋi u taaba - hoo yiri dima ŋↄn suŋŋni taaba n-tumni ba yiri tuma zaa seem.
60004011	Dinŋↄna ŋↄn tↄ'asiri yɛttↄ'a, ŋↄn tↄ'asim Naawunni ŋↄn zaŋŋi yɛttↄ'aseesi n-ti u la; ka ŋↄn tumni n-suŋŋni niriba, ŋↄn zaŋŋma yaseaa Naawunni ŋↄn zaŋŋi n-ti u la n-tumna. Lala zugu ka Naawunni nin nya pɛ'abu Yisa Kirisita zugu, dama ŋↄn Yisa nyɛ yiiko daana ni gyirima daana, n-su a ni, halli ni saha din ka naari. Ammi.
60004012	M mabiwutta, ya yi nyari wahala hoo bugum ŋↄn vuuli ŋↄn paari ya seem la, yan di teesiri, ni, din na zi n-niŋi sↄ n niŋi ya maa.
60004013	Amaa ya mari sufupeelli, yan ni Masiiya maa ŋↄn la'am n-namsi la zugu, dama ya nin mari sufumaasim pam sahanseaa u gyirima ŋↄn ti yi paalu na la.
60004014	Ba yi galim ya ka tuuri ya Kirisita yuuri zugu, ya mari la zugsuŋŋu, dama Naawunni Sii Kasi ni u gyirima bɛ ya ni.
60004015	Tↄ; amaa ya sↄ di leebi ŋↄn kuuri niriba, bee n-zuura, bee n-tumni tumbeeri zaa, halli yan di kpeeri niriba yɛla ni gba, ka nya namsigu lala taalli zugu.
60004016	Amaa nira yi nya namsigu ŋↄn nyɛ Kirisita dinni zugu, ŋↄn di kyɛ ka vi mari u, amaa ŋↄn pɛ'am Naawunni ba n zaŋŋi Kirisita yuuri m-boonni u la zugu.
60004017	Saha paaya ni sariya karibu piili. Naawunni niriba mun ya daŋŋi tooni sariya maa ni: tↄ - ka di yi piili ti saani, wula ka di ti ya n-naai ban bu sakki n-wum Naawunni yɛligu lahabasuŋŋu la saani?
60004018	Di sↄbi n-dooli, ni :- "Di yi tↄa, ni ban dↄli Naawunni la n-nya tiliginsim: Tↄ, ka ban za'asi u yɛla, ni ala'akyi dima muna - Di ya n-niŋi ba la wula?"
60004019	Dinzugu ninvugseeba ban nyari namsigu Naawunni yuubu la zugu. Tↄ - di sumni ni ba kur tumni din tuusi ka zaŋŋi ba nyↄvuri n-niŋi ba Naamna nuusi ni, Sↄ ŋↄn kur zɛ u nangbambasiri nyaaŋŋa la.
60005001	N tↄ'asiri n-tiri yaseeba ban nyɛ kpamma Yisa nyaandↄliba la'aŋŋu puuni, dama man gba nyɛ la kpeema. N nini daa nya Yisa ŋↄn daa namsi seem, ka u gyirima maa yi ti yi paalu ni sahanseaa, man nin mari n tↄrli.
60005002	Ya niŋi hoo bunkↄbguriba n-guri Naawunni peesi n-ti u: ba bɛ la ya saani, dizugu see ka ya guri ba suŋŋa hoo Naawunni ŋↄn boori seem, pa la sↄ ŋↄn mugsi ya zugu amaa ya sufu yuubu. Ya tumma ya tuma suŋŋa, pa la ligri boobu zugu, amaa ya maŋŋa ŋↄn boori nimmoosi ka ya tumni zugu.
60005003	Yan di leebi ban diisi ya mansi nadima n-su ba fukumsi, amaa ya kyɛ ka ya beebu maa nyɛ bunveelli, ka ba nin nya ka dↄla.
60005004	Ka Bunkↄbgura Zuguraana maa yi ti yi paalu na, u nin zaŋŋi ban nyaŋŋi la laara piini n-ti ya, ka a ku baasi sahakam.
60005005	Ya na'akyimbisi la, ya sakkma n-tisi ban gaari ya la. Ya zaa kyɛ ka mansigsigu bɛ ya saani, ka tumni n-tiri taaba, dama Litaafi ni ka di yɛli :- "Naawunni za'asiri karimbaani dima, Ka u tumni la wurilim n-suŋŋni ban sigsi ba mansi."
60005006	Lala zugu ya sigsim ya mansi Naawunni Yiikodaana tooni, ka u nin ti duusi ya u toori sahasuŋŋu.
60005007	Ya zaŋŋma ya yɛla zaa n-niŋi u nuu ni, dama u ba'a zaa bɛ la ya yɛla ni.
60005008	Ya gbaam ya mansi suŋŋa sahakam, dama Sintaani ŋↄn nyɛ ya dindaana maa kur goori hoo gbigimni la n-kaasiri m-boori sↄ ni u gbaai n-ŋↄbi.
60005009	Ya za'asim u yɛla, ka zɛ yimmu ya yɛdda maa puuni. Ya mi halli, ni, di nyɛ la lala n-ti ya nyaandↄlitaaba maa, duniya wa ni lugri kam zaa.
60005010	Ka ya yi sakki n-namsi beela, ti Dugma Naawunni nin mari ya suŋŋa n-ti ya yaa, ka seelli ku daam ya. Ŋↄn Naawunni n nyɛ sↄ ŋↄn tiri piinisuma zaa maa, ka u daa booli ya ni ya laa n-di u nya'asim din ku naai, Yisa Kirisita zugu.
60005011	Yiiko zaa nyɛ la u dinni sahakam, sahakam. Ammi.
60005012	Mani n sↄbi gbambila wa n-zaŋŋni n-tiri Sailivanisi ni u mari na n-ti ya. U nyɛ la m mabiiya, ka n niŋi u yɛdda. N sↄbi ka, ni n ti suŋŋi ya ka kpamsi ya, ka kyɛ ka ya baŋŋi, ni, Naawunni wurilim yɛla siri bɛ la lala, ka ana n nyɛ an nin kyɛ ka ya zɛ yummu.
60005013	Yisa nyaandↄliseeba ban la'amni la tiŋŋa wa puuni, ni, 'Babɛlↄn' la, - ba zaa puusiri ya: m bii Maaki gba puusiri ya.
60005014	Ya puusima taaba suŋŋasuŋŋa, ti wurilim puusigu ni. Sufudoaa ni alaafɛ bɛ ya saani, ya zaa ban bɛ Yisa puuni.
61001001	Mani Saimoon Piita, Yisa Kirisita Masiiya tuumu, ni u daabri - mani n sↄbri n-tiri ya. Yarima ka Naawunni Yɛlimaŋni Daana ni ti Tiligra Yisa Kirisita, daa kyɛ ka ya nya soori ni ya niŋi yɛdda - yɛdda tibsiri din ŋmanni ti dinni wa.
61001002	Naawunni wurilim piini ni u sufudoaa bɛ ya saani, n-kyɛ ka ya mi ti Dugma Naawunni ni ti Dugma Yisa Masiiya yɛla wa, halli zaa.
61001003	Ŋↄn Naawunni yiiko tiri ti tin boori seelli zaa zaŋŋi n-kyaŋŋi ti beesigu ni ti gyeeŋŋu yɛla. Dama ti baŋŋi u, ni, u booli ti ni ti ti paai u maŋtoori gyirima ni u veelim saani na.
61001004	Ka dizugu ka ti deaai u nangbambasiri la an galisi ka tibsa zaa. Anŋↄ zugu ka ya mari tↄrli u beesigu la ni, ka ya za'asi duniya wa kↄribeeri ni Sintaani yↄmsa an mari sa'aŋŋu la.
61001005	Lala zugu ya kpaŋŋma ya mansi ka ya zaŋŋi beesisuŋŋu m-paasi ya yɛdda zugu; ka laa n-zaŋŋi bamsim m-paasi ya beesisuŋŋu wa zugu;
61001006	ka mari ya mansi m-paasi bamsim zugu; ka laa m-paasi sugru ni Naawunni gyeeŋŋu sↄsuŋŋu anŋↄ zaa zugu.
61001007	M-paasi ya gyeeŋŋu zugu, ya mari nirilim n-tiri taaba, ka din paasi bunseelli kam zaa nyɛ la wurilim.
61001008	Ya yi mari anŋↄ zaa ka a yi bɛ ya saani n-zoaai, ya ku zi yↄri n-ka bukaata; ya nin mi ti Dugma Yisa Kirisita ni yɛlimaŋni.
61001009	Ŋↄnkam zaa bu mi anŋↄa, u nyɛ la zooma ka u nini bu neaai suŋŋa; ka u laa n-tam, ni, u daa su koom n-yi kasi u tumbɛseesi ŋↄn daa pun tum la puuni.
61001010	Lala zugu, m mabiisi, ya kpaŋŋma ya mansi sahakam zaa n-sakkri ti Dugma Naawunni booligu, dama ŋↄna n yiisi ya. Ya kyɛ ka u yɛla zɛ suŋŋa ya saani. Ya yi niŋi lala ya ku laa n-labi nyaaŋŋa.
61001011	Dinŋↄ nin kyɛ ka ya nin nya soori n-kpɛ Naawunni yiri naam maa ni, Yisa Kirisita ŋↄn nyɛ ti Dugma ni ti Tiligra zugu. Ka u mun naam ka naari.
61001012	Lala zugu man na kpalim n-teaari ya anŋↄ yɛla - halli ni ya mun pun mi a ni, ka kpalim n-zɛ yummu n-kpamsi yɛlimaŋni zugu, yɛlimaŋni seaa yan mari pampaŋŋↄ la.
61001013	N teesiya, ni, di tuya, ni, sahanseaa man ŋↄn na kpalim m-bɛ n nyↄvuri ni la, ka bɛ n ningbiŋŋu wa puuni, n nin kpalim n-teaari ya sahakam zaa.
61001014	M mi halli, ni, di ku yuui ka n nin ti ka ni, hoo ti Dugma Yisa Masiiya ŋↄn wulisi ma seem la.
61001015	Amaa n nin kpaŋŋi m maŋŋa n-kyɛ ka ya na kur nin nyari teaari zaŋŋi n-kyaŋŋi yɛla wa ni - halli n yi ti laa n-ka ni.
61001016	Ya bu nya? - Ti daa bu dↄli sↄlinseesi ninsaala ŋↄn zaŋŋi u putↄyam n-tↄ'asi, ni a ti yↄmsi niriba. Ay! Ti daa yɛli ya yɛlimaŋni lahabaari zaŋŋi n-kyaŋŋi ti Dugma Yisa Masiiya yiiko, ni u lappu na yɛla. U gyirima yɛla ka ti nini daa nya, ka ti mammansi diri la a zaa sɛhara.
61001017	Dama u daa deaai gyirima, ni naam tibsim, ti Ba Naawunni saani; kukↄri la ŋↄn daa yi Naawunni Yiiko Daana saani m-paai ti na n-yɛli, ni, "M Bii nŋↄa; n wuri u ni. N nini n tigi u pam."
61001018	Ka lala kukↄri daa yi sangbana ni na ka tirima mammaŋŋa daa wum ka, tin ni ŋↄna n daa la'am m-bɛ Naawunni zoori zugu la.
61001019	Lala ka ti nin toaai m-paasi ti yɛdda niŋbu zaŋŋi n-kyaŋŋi anabidima yɛttↄ'a maa yɛlimaŋni la. Dizugu ya nin kpaŋŋi ya mansi ka wum n-ti ba yɛla - hoo yan yi nya neesim ŋↄn yi neaai zibsim ni seem la, halli ka beoo ti neaai ka bɛŋmariga maa ŋↄn ya pusi n-neaari ya sufu ni la.
61001020	See ka ya daŋŋi m-baŋŋi dinŋↄa: Litaafi yɛttↄ'azaala gbinni bamsim pa la ninvugyinni kↄkↄ yɛttↄ'a - sↄ ku toaai n-su a.
61001021	Dama anabi sↄsↄ bu zaŋŋi u maŋtoori sufu yuubu n-yiisiri u yɛttↄ'azaala maa na; Naawunni saani ka ninsaalidima wa daa deaari yɛttↄ'a maa, sahanseaa Naawunni Sii Kasi yiiko ŋↄn daa wulisiri ba a yɛla.
61002001	Amaa ziri anabidima daa bɛ Naawunni niriba maa ni lala saha maa. Dizugu di yi pa seem lala ziri karimbadima nin ti bɛ ya gba sunsukkuni. Ba nin zi sa'aŋŋu na, ni ziri yɛttↄ'a an wↄligri niriba. Ka ba nin kyiisi, ni, ba bu mi ba Daana sↄ ŋↄn daa fa ba m-basi la, ka za'asi u yɛla maa. Dizugu ba nin sa'am ba maŋtoori yɛla m-basi yooma.
61002002	Lala maa zugu, niriba pam gba nin ti dↄli ba tunyↄya maa, ka lala maa zugu nin kyɛ ka seeba nya soori ka ba tↄ'asi yɛttↄ'abeeri n-tuuri yaseeba ban dↄli yɛlimaŋni soori maa.
61002003	Ba zinyuu maa puuni ka ziri karimbadima wa nin sↄlim ziri sↄlima ni ba ti nya nyoori ya saani; amaa m-mari nti paai zuna, Ŋↄn ya kari ba sariya gba siri biiya; ka din sa'amni ba maa gba bu gbisira.
61002004	Naawunni daa bu kyɛ halli malaakadima galiŋŋu n-ti ba - baseeba ban daa tum taalli maa - amaa u daa zaŋŋi ba n-niŋi la mugsigu ni, ka ba ba ba zibsim ni. Bɛni ka u guri ba halli ni ba sariya karibu daari.
61002005	M-paasi lala, Naawunni daa bu kyɛ duniyakurigu dima taalli, amaa u daa zi saa koom na ka bu ti di ninvugyↄya wa zaa; ŋↄn daa kyɛ sↄ maa mun daa nyɛ la Nuhu, dↄsↄ ŋↄn daa mooli Naawunni yɛlimaŋni soori la. Nuhu daa tiligi - ŋↄn ni niriba ayↄpↄi kↄkↄa, seeba ban daa zɛ kasi.
61002006	Naawunni daa laa n-sa'am Sↄdoom ni Gↄmↄra tinsi, ka daa zaŋŋi bugum n-nyↄ a zaa. Lala ka u daa wulisi bunseelli din nin niŋi ninvugseeba ban za'asi u soori maa.
61002007	Amaa u daa fa Lↄti m-basi. Bↄ zugu? Lↄti daa nyɛ la ninvugsuŋŋu. U daa nyari ninvugseeba ban daa za'asi kaari ni sↄsuma zaa la, ka nya ba tumbeeri an daa nyɛ seem, ka u sufu daa sa'am di zugu.
61002008	Dↄsuŋŋu wa daa kur bɛ la ba saani dabsiri kam zaa. U daa bɛ ni n-nyari ba tunkyↄ'ama ka wumni ba ala'akyi damni, ka di daa diisi u wahala pam.
61002009	Anŋↄ zaa zugu ka ya ti baŋŋi, ni, ti Dugma siri mi ŋↄn nin niŋi seem n-fa ninvugsuma m-basi; ka laa m-mi sariya karibu yɛla, ka kyɛ ka ninvugseeba ban bu dↄli soori la bɛ wahala puuni halli ni ba sariya karibu daari.
61002010	Ka niriba wa seeba gaari ba zaa - di nyɛ la : baseeba ban zaŋŋi ba zikki zaa n-niŋi ningbiŋŋu kↄrisi ni, ka za'asi kpamma nↄya wumpu. Lala niriba ba'a ka sↄsↄ yɛla ni, saazugu gyirima daandima ka ba bu zↄra, ka laa n-tↄ'asiri yɛttↄ'abeeri ka zaŋŋi ba sufukpeemni n-tuuri ba.
61002011	Halli malaakadima gba - ka ba mari yaa ni kpeeŋŋu n-gaari ziri karimbadima wa - malaakadima maa bu tuuri n-figsiri gyirima daandima wa, see ka ba boonni ba Naawunni sariya karibu zii na n-fabinni n-wulisiri ba taalli ŋↄn nyɛ seem.
61002012	Niriba wa tataabu kur ŋmanni la hoo moo ni bunkↄbri. Ba dↄ'am ka anfaani see ka niriba nin ti gbaai ba n-kↄri. Ba nyɛ la ban zeemni n-tuuri bunseesi ban bu mi a gbinni la. Ba nin ti baasi yↄri.
61002013	Ba nin ti di wahala, ba n daa niŋi niriba wahala maa zugu. Ba nini ku ti tigi, di yi pa la ba tumni ba ningbiŋŋu kↄrisi tumbeeri paalu ni. Ka halli ba yi paasi ya zugu, ya bundira diibu la'aŋŋu ni, ba laa n-kpalim n-nyɛ da'ari dima ban tumni vi tuma: ka ba sufu maai, ban yↄmsiri ya la zugu.
61002014	Ba nini kur gↄsiri niriba pↄ'aba ka boori ba; ba dↄli la tumbeeri nimbirimoaa. Ba bɛtti ba yɛla hoo kyɛ'ariga ni ba ti gbaasi ninvugseeba ban bu zɛ yummu. Ba moori ni ba ti bamsi tumbeeri sↄya zaa an nyɛ seem. Mbusu bɛ ba zugu!
61002015	Lala niriba pun kyɛ sↄsuŋŋu m-burigi, ka dↄli la Beelɛm soori. Ŋↄn Beelɛm daa nyɛ Beoori biiya. Anabi n daa nyɛ u, amaa u daa boori la ligri yoori - bunseaa ka u ya n-deaai taalli tuma zugu.
61002016	Lala zugu ka Naawunni daa kyɛ ka - halli ni buŋŋa bu tↄ'asiri maa zaa yↄri - u buŋŋa maa daa tↄ'asi n-ti u dirindaari maa. Buŋŋa daa tↄ'asi hoo ninsaala n-ta'ai anabi maa yinyaari tuma.
61002017	Yaasa, lala niriba ŋmanni la hoo kuliseesi an ka koom, bee, hoo sangbanseesi sanzeoo ŋↄn zeeri ka a kyɛnni la. Ba gbeebu ziiya pun maali siri ni ka ti deaai ba, zibɛseaa kan zibsa libilibi.
61002018	Ba tↄ'asiri la karimbaani yɛttↄ'aseesi an mari gyɛrilim. Ka ba zaŋŋni ba ningbinkↄrisi tuma n-yↄmsiri niriba - ninvugseeba ban na yi ziri yɛla ni n-niŋni tuuba ka di bu yuui.
61002019	Ba yɛtti, ni, ba nin wulisi lala niriba sumaŋŋa soori, halli ni ba mammansi bu su ba mansi. Ay! - ba nyɛ la daaba n-tiri yɛlikyↄ'ama. Yɛlimaŋni nla, dama bunseelli kam ninvugsↄ ŋↄn kyɛ ka ka nyaŋŋi u, u nyɛ la kanŋↄ daabri.
61002020	Ka dinŋↄna, ba nyɛ la seeba ban daa daŋŋi n-zↄ n-yi duniya wa yɛla ni, hoo sↄkyɛnniba ŋↄn yi pa'ari ni m-paai neesim zii seem maa. Ka ba daa baŋŋi ti Dugma Yisa Masiiya, ti Tiligra la, yɛla pↄi, amaa ka naayi labi nyaaŋŋa ka kyɛ ka duniya yɛlibeeri laa n-nyaŋŋi ba. Di yi bɛ lala, ba naari nyɛ la bumbeoo, ka gaari ba piiligu beeri ŋↄn daa nyɛ seem la.
61002021	Ba yi daa bu mi Naawunni sↄseaa kan basiri la taalli ni galiŋŋu, di naa n-sↄa. Amaa pampaŋŋↄ ba pun mi soori pↄi, ka laa n-ŋmaligi n-labi ka za'asi zaalisunseaa ban daa deaai Naawunni nuusi ni la.
61002022	Yɛlimaŋni ka ti kpamma yɛliya, ni :- "Baa tiira, ka laa n-ŋmaligi n-diri di." ka laa n-yɛtti, ni :- "I yi peaai kurikyuu, u nin labi n-sigi baya'ari ni." Niriba wa yɛla wulisiri ti lala nyɛsa yɛlimaŋni ŋↄn nyɛ seem.
61003001	Tↄ, n zↄsuma, gbaŋŋu kanŋↄ paasi la gbana ayi man pun sↄbi n-ti ya. Gbana maa zaa puuni ka n boori ni ya yam ti neaai yɛlisuma zaa puuni.
61003002	M boori la ya teaai Naawunni anabisuma maa ŋↄn daa tↄ'asi yɛttↄ'aseesi sahanseaa sa la; ka laa n-teaai Naawunni tuumudima maa ŋↄn daa yɛli yɛliseesi n-ti ya zaŋŋi n-kyaŋŋi ti Dugma, ti Tiligra, zaaligu la.
61003003	Tↄ: man ya n-daŋŋi n-yɛli ya seem nŋↄa : ni, n boori la ya baŋŋi, ni, naari dabsa yi ti paai na, ninvugseeba nin yi na ban nin dↄli ba sufu ni teesibeeri n-niŋni ansarisi ka fiilimni bunsuma.
61003004	Ka ba nin boosi, ni, "U daa basi noori, ni, u nin kyɛ na. Ammi, u kyɛ na? Ka u lee? Ti badima pun ka ni, ka seelli kam zaa na kpalim n-nyɛ la hoo din daa pun nyɛ seem duniya piiligu ni la."
61003005	Ba mi halli, ka za'asiri di yɛlimaŋni maa, ni, sahanseaa sa la Naawunni daa yɛli la u yɛligu ka arizana ni duniya daa naam; koom ka u daa zaŋŋi m-maali lala duniya maa, ka ka yi koom ni na.
61003006	Di mun daa nyɛ la koom ni ka lala duniyakurigu maa daa sa'am n-naai.
61003007	Amaa sangbana ni duniya seesi an bɛ ni wa muna - Naawunni daa yɛli u yɛligu yaasa, ni, u ti mari a n-guri ni a ti nyↄ bugum. Ba mari a n-guri la ninvugbeeri maa sariya karibu daari, ni ba kari ba sariya ka sa'am ba.
61003008	M mabiisi, yan di tam yɛlli yinni wa, ni, wↄligri ka ni Naawunni saani: dabsiri yinni ni yuuma tusiri - Ŋↄn saani a zaa nyɛ la yummu.
61003009	Ti Dugma Naawunni bu maasi ni u nangbambasiri, hoo seeba ŋↄn teesiri seem maa. Ay! - u kur mari la sugru n-tiri ya, dama u bu boori sↄ sa'aŋŋu, amaa u boori la sↄkam zaa ti ŋmaligi ka kyɛ u tumbeeri.
61003010	Amaa ti Dugma dabsiri maa siri ya sↄ'ai ni n-kyɛ na hoo na'ayiga ŋↄn yi sↄ'ari n-tumni seem la. Lala dabsiri maa ka saazugu nin ti tasi n-niŋi vuuri pam ka gaari; saazugu ni tingbaŋŋu zaa tuga, ni a neema kam zaa, nin ti di bugum ka lakki m-basi. Tiŋŋa maa, ni bunsↄ'ara zaa an bɛ ka ni la, nin ti yi paalu.
61003011	Dizugu, m mabiisi, a zaa yi ya sa'am lala, n ya m-boosi ya n-nya :- wula niriba ka di sumni ni ya n nyɛa? Ay! - See ka ya beebu nyɛ kasi ka ya zaŋŋi ya mansi n-ti Naawunni kↄkↄa!
61003012	Yan guri ti Dugma Naawunni kyɛnni dabsiri na maa, ya kpaŋŋma ya mansi ka ka kyɛ na yooma. Di daari maa ka sangbana nin di bugum n-sa'am, ka saazugu ni tingbaŋŋu tuga ni a neema zaa nin nyɛligi m-basi.
61003013	Amaa tirima n guri la Naawunni ŋↄn basi noori, ni, u ti tisi bunseelli kam zaa maa: ni, sangbampaala ni duniyapaalli ka u nin ti tisi, bɛni ka yɛlimaŋni nin ti mari ka yiri n-gbeeri sahakam.
61003014	Tↄ; ka dinŋↄna, m mabiwutta, ya mi halli, ni, lala Naawunni dabsiri siri nin kyɛ na. Ka di zugu ya kpaŋŋma ya mansi n-kyɛ ka u nin nya ya yɛlimaŋni beesigu ŋↄn bɛ seem, ni, di ka taalli bee da'aseesi; m-paasi yan ni ŋↄn Naawunni nangbanyinni ni beebu la.
61003015	Kur teaama, ni, di nyɛ la ti Dugma ŋↄn di sugru zugu ka ninsaalidima nin nya tiliginsim. Lala ka ti zↄsuŋŋu Pↄla gba daa pun sↄbi n-wulisi ya. Ti Dugma zaŋŋi bamsim n-ti u, ka suŋŋi u ni u ti wulisiri yɛlimaŋni yɛla.
61003016	U sↄbri anŋↄ taabu n-niŋi u gbana zaasa puuni. Amaa u gbana maa ni ka ya'aseesi m bɛ ni an bamsim tↄ ni: ninvugseeba ban ka yam ka ku toaai n-zɛ yummu bɛ ni, ka lala niriba zaŋŋni Pↄla yɛla n-takkri n-gyɛtta - hoo ban takkri Naawunni yɛliseesi zaa gba - ka dizugu ba sa'amni ba maŋtoori yɛla m-basira.
61003017	Yarima muna, m mabiisi - ya pun wum yɛla wa yɛlimaŋni ŋↄn nyɛ seem. Dizugu ya mari ya mansi ka di kyɛ ka ninvugbeeri wa daamni ya. Ba za'asiri wumpu, yan di kyɛ ka ba yↄmsi ya n-lusi ya, ka ya yi ya zaazisuŋŋu ni.
61003018	Ya kyɛ ka ya kur kyɛnni tooni, yan bɛ ni n-deaari piinisuma ti Dugma ni Tiligra Yisa Kirisita saani sahanseaa la, m-paasiri bamsim zaŋŋi n-kyaŋŋi u yɛla gba. Ŋↄnŋↄ nin mari gyirima Zuna, ni saha din ka tↄriga. Ammi.
62001001	Ti sↄbri n-tiri ya la nyↄvuri yɛligu maa zugu. Yɛligu maa daa bɛ ni piiligu ni sa. Tin daa wum bunseesi maa ka ti ya n-sↄbi zaŋŋi n-kyaŋŋi u yɛla maa, ni tin daa gↄsi seesi, ka ti nini nya, ka ti daa zaŋŋi ti nuusi n-siisi.
62001002	Nyↄvuri maa n daa yi paalu na, ka ti daa nya; di zugu ka ti tↄ'asiri m-moonni lahabaari n-tiri ya. Ti lahabaari nyɛ la nyↄvuri kan ka naari wa yɛla, nyↄvuridaansↄ ŋↄn daa bɛ Naawunni ti Ba saani la, ka pampaŋŋↄ u yi paalu na ka ti nya.
62001003	Tin nya ka wum seelli maa ka ti moonni n-tiri ya gba, ni ti ti kyɛ ka tin ni yan nin la'am m-bɛ ni. Halli ti beebu nin ti bɛ ti Ba saani, ni u Bii Yisa Kirisita Masiiya saani.
62001004	Ti sↄbi kanŋↄ ni ti zaa sufumaasim leebi bummunni zaa.
62001005	Tↄ; lahabaseaa tin daa wum Naawunni Bii maa saani ka moonni n-tiri ya nŋↄa :- Naawunni nyɛ la neesim, ka zibsim halli fiiŋ ka u saani.
62001006	Dinzugu, ti yi yɛtti, ni, ti bɛ la u beesigu maa taabu amaa ka na kpalim m-bɛ zibsim ni lala saha maa, ti ma'ari la ziri ti yɛttↄ'a maa ni, ni ti beesigu maa ni m-paasi.
62001007	Amaa ti yi bɛ neesim ni - hoo Ŋↄn bɛ neesim ni seem maa - dinŋↄna tin ni ŋↄn beesigu maa sakkri n-tiri taaba. Ka Naawunni Bii Yisa ŋↄn daa kpi n-ti ti maa zugu, u ziim nin ti peaari ti n-yiisiri ti tumbeeri zaa taalli ni.
62001008	Ti yi ti yɛli, ni, ti ka la tumbeeri, ti yↄmsiri la ti maŋŋa ka yɛlimaŋni ka ti ni.
62001009	Amaa ti yi ti yiisi ti tumbeeri yɛla n-yɛli Naawunni, u nin niŋi hoo ŋↄn daa pun yɛli seem la, ka tum din nyɛ deede; u nin kyɛ ti tumbeeri taalli m-pɛŋŋi ti, ka nyeesi ti galiŋŋu yɛla ni a da'ari zaa m-basi.
62001010	Amaa ti yi yɛtti, ni, ti bu tum tumbeeri, lala gbinni n nyɛ, ni, Naawunni nyɛ la ziri daana; dizugu ti yi yɛli lala di wulisi, ni, u yɛligu ka ti ni.
62002001	Tↄ, m biisi, dinŋↄ ka n sↄbri n-tiri ya na, ni ya di tum tumbeeri. Amaa sↄ yi ti tum tumbeeri, u mari la sↄ ŋↄn zↄri sindaani u zugu n-tiri Naawunni ti Ba maa - Yisa Kirisita nla, sↄ ŋↄn tumni yɛlimaŋni tuma deede.
62002002	Ka ŋↄn Kirisita leebi la maaligu kan ti ti soori n-kyɛ ka ti nya kyɛ-m-pɛŋŋi ti tumbeeri zugu. Ka di pa la tirima kↄkↄ tumbeeri, amaa sↄkam zaa dina.
62002003	Tin dↄli Naawunni zaaligu zugu nin wulisi, ni, ti siri mi u.
62002004	Ninvugsↄ yi yɛli, ni, "M mi u.", ka bu dↄli u zaaligu maa, lala nira nyɛ la ziri daana ka yɛlimaŋni ka u ni.
62002005	Amaa ŋↄn dↄli u yɛligu maa nyɛ la sↄ Naawunni wurilim maa ŋↄn siri paali u zaa. Dinŋↄ nin kyɛ ka ti niŋi yɛdda, ni, ti la'am m-bɛ Naawunni saani.
62002006	Ŋↄnkam yɛnni, ni, u la'am m-bɛ la Yisa saani, di sumni ni di daama bɛ la hoo Yisa ŋↄn daa bɛ seem la.
62002007	N zↄdima: di pa la n sↄbri la zaalipaaliseaa n-tiri ya na, amaa n teaari ya la bunkurigu yɛla, seaa yan daa deaai piiligu ni la. Zaalikurigu wa kur nyɛ la lahabaseaa yan daa pun wum la.
62002008	Halli zaalipaalli n nyɛ ka gba, ka n tiri ya; dama ka nyɛ la yɛlimaŋni Yisa Masiiya zugu, ni yɛlimaŋni yarima saani gba. Ka nin kpalim m-bɛ lala n-tiri ya gba; dama zibsim la viiri ni, ka yɛlimaŋni neesim neaara.
62002009	Ninvugsↄ yi ti yɛli, ni, u bɛ la neesim maa ni, ka yaai u mabiiya, u na kpalim m-bɛ zibsim ni.
62002010	Ŋↄn mun wuri u mabiiya kpalim m-bɛ la neesim maa ni, ka seelli ka u ni kan nin toaai n-kyɛ ka u taraana ti tuui n-tum taalli.
62002011	Amaa ŋↄn mun yaai u mabiiya bɛ la zibsim ni n-kyɛnna. U bu mi ŋↄn kyɛnni m-paari seela, dama zibsim maa kyɛ ka u nini bu nyara.
62002012	M biisi, man sↄbri n-tiri ya wa, yan pun deaai ya tumbeeri kyɛ-m-pɛŋŋi zugu - ya deaai di Yisa yuuri zugu.
62002013	M badima, n sↄbri n-tiri ya gba, Yan mi Sↄ ŋↄn daa bɛ ni zugu - duniya piiligu saha ka u daa bɛ ni. Na'akyimbisi, n sↄbri n-tiri ya gba, yan pun zabi Sintaani n-nyaŋŋi u la zugu.
62002014	M-paasi yaasa :- M bibisi, n laa n-sↄbi n-ti ya, yan mi Naawunni ti Ba la zugu. M badima, n laa n-sↄbi n-ti ya gba, Yan mi Sↄ Ŋↄn Daa Bɛ ni la zugu - duniya piiligu saha ka u daa bɛ ni. Na'akyimbisi, n laa n-sↄbi n-ti ya gba, yan mari yaa zugu; ka Naawunni yɛligu ŋↄn bɛ ya ni zugu, ka yan pun zabi Sintaani n-nyaŋŋi u la.
62002015	Ya wumma! Yan di wuri duniya wa, bee, bunseesi an bɛ ka ni la. Sↄ ŋↄn boori duniya wa yɛla, ti Ba Naawunni wurilim ka u ni.
62002016	Dama bunseelli kam kan bɛ duniya wa ni, hoo ningbinkↄrisi ni bunveela zaa ti nini ŋↄn nya ka boora, ni saalidima ŋↄn gyeemni bunseelli zaa - anŋↄ zaa bu yi la ti Ba Naawunni saani na, amaa duniya buna n nyɛ a, ka yi la duniya wa ni na.
62002017	Ka duniya wa paari ka naari ni, kan ni ka kↄrisi yɛla zaa. Amaa ban tumni Naawunni ŋↄn boori ni ba tum seem la - lala niriba nin kpalim m-bɛ ni halli saha kan ka naari.
62002018	M biisi, saha maa nŋↄa. Ba daa pun yɛli ya, ni, Masiiya Dindaana maa nin ti kyɛ na; tↄ, ka u dindaandima pam pun kyɛ na. Dinŋↄ nin kyɛ ka ti baŋŋi, ni, saha maa nŋↄa.
62002019	Ba daa yi ti saani m-bakki, amaa ba daa pa la ti niriba ni yɛlimaŋni; ba yi siri daa nyɛ ti niriba, ba naa n-kpalim ti saani. Ban yi m-bakki seem la zugu ka ba wulisiri, ni, ba zaa pa la ti niriba.
62002020	Amaa yarim zaa pun deaai Naawunni kpaam soosigu, lala zugu ya zaa baŋŋiya.
62002021	Din kyɛ ka n sↄbri yɛla wa n-tiri ya maa, di pa la n teesi, ni, yan ka bamsim zugu. Ay! - n sↄbri n-tiri ya yan pun mi la zugu, ka ziri ni yɛlimaŋni ku toaai n-kpɛ laa yinni ni.
62002022	Ŋↄni n nyɛ ziri daana? - Pa ŋↄn kyiisiri, ni, Yisa pa la Masiiya maa? Di daama nyɛ la Masiiya Dindaana maa; u nyɛ la ninvugsↄ ŋↄn za'asiri ti Ba Naawunni ni u Bii Yisa zaa yɛla.
62002023	Ninvugsↄ ŋↄn za'asiri Naawunni Bii la, u Ba Naawunni gba ka u za'asira. Ŋↄn mun sakki n-ti Bii maa, u sakkri n-tiri u Ba maa gba.
62002024	Ya kyɛ ka yan daa daŋŋi n-wum seem la kpalim m-bɛ ya saani. Yan daa daŋŋi n-wum seela la yi kpalim m-bɛ ya saani, ya gba nin kpalim m-bɛ Bii maa saani, ni u Ba maa gba saani.
62002025	Tↄ, dinŋↄ ka Naawunni daa basi noori n-ti ti maa - nyↄvuri kan ka naari.
62002026	Lala ka n sↄbri n-tiri ya, ka teesiri la seeba ban boori ba burigi ya la yɛla.
62002027	Yarima muna - ya daa pun deaai Naawunni kpaam soosigu. Lala piini maa nin ti kpalim m-bɛ ya saani. Di zugu di pa la ya boori ninsaalisↄ ni u ti wulisi ya yam yɛla, dama Naawunni Siiya soosigu wulisiri ya yɛla kam zaa bamsim ŋↄn nyɛ seem; ka yɛtti ya yɛlimaŋni, ka bu ma'ari ziri. Dinzugu ya kpalimma m-bɛ u saani, hoo ŋↄn daa wulisi ya seem maa.
62002028	Tↄ; ka pampaŋŋↄ, m biisi, ya kpalimma m-bɛ u saani; ka u yi ti labi n-yi paalu sahanseaa na, ti nin nya soori m-paai u saani na, ka ti ku ti di vi.
62002029	Ya mi halli, ni, Ŋↄna n nyɛ yɛlimaŋni daana. Lala zugu ya baŋŋma, ni, sↄkam zaa ŋↄn tumni yɛlimaŋni muna - Naawunni nyɛ la u Ba.
62003001	Ya baŋŋma Naawunni ŋↄn zaŋŋi wurilim n-ti ti la, ni, din galisi seem! U kyɛ ka ba boonni ti, ni, Naawunni biisi. Ka u biisi n siri nyɛ ti gba. Din kyɛ ka duniya wa na zi ti la nyɛ la: ka daa bu mi Ŋↄn gba.
62003002	N zↄsuma, pampaŋŋↄ ti nyɛ la Naawunni biisi, ka ti na bu baŋŋi tin nin nyɛ seem. Amaa tin mi bunseelli nŋↄa: ni, u yi ti yi paalu na, ti nin ti nya u hoo ŋↄn nyɛ seem ni yɛlimaŋni, ka dizugu ti nin ŋmanni hoo ŋↄn bɛ seem maa.
62003003	Nira kam ŋↄn mari lala tama maa maanni la u maŋŋa kasi hoo ŋↄn Naawunni ŋↄn nyɛ kasi seem la.
62003004	Tↄ: ŋↄnkam zaa tumni tumbeeri tuma, u galimni zaaligu maa, dama tumbeeri tumpu ni zaaligu galiŋŋu nyɛ la yummu.
62003005	Amaa ya mi halli, ni, Kirisita daa yi na nti zaŋŋi ti tumbeeri taalli m-basi. Ka u mammaŋŋa saani ka tumbeeri sɛseelli ka ni.
62003006	Sↄ ka ni n bɛ u ni ka kpalim n-tumni taalli tuma; ŋↄn mun kpalim n-tumni taalli tuma zaa na zi n-nya u, bee, m-mi u.
62003007	M biisi, yan di kyɛ ka sↄ yↄmsi ya ka ya burigi. Ŋↄn tumni din tu zaa nyɛ la yɛlimaŋni daana, hoo ŋↄn Naawunni ŋↄn nyɛ seem maa.
62003008	Ŋↄn mun kpalim n-tumni taalli tuma nyɛ la Sintaani nira, dama ŋↄn Sintaani kur tumni la taalli zaŋŋi n-yi piiligu ni sa na. Lala zugu ka Naawunni Bii maa daa yi na; u daa kyɛ na nti sa'am ŋↄn Sintaani tuma maa.
62003009	Sↄkam ŋↄn nyɛ Naawunni biiya ku kpalim n-tumni tumbeeri, dama Naawunni nyↄvuri bɛ u ni; u ku toaai n-kpalim n-tumni taalli tuma, dama Naawunni soori ni ka ba dↄ'ai u.
62003010	Dinŋↄ n kyɛ ka ti baŋŋi ban nyɛ Naawunni biisi ni Sintaani biisi : ni, ŋↄn tumni din bu tuusi zaa pa Naawunni biiya, ka ŋↄn bu wuri u taraana gba pa Naawunni biiya.
62003011	Dama lahabaari kanŋↄ ka ba daa wulisi ya piiligu ni, ni, ti kyɛ ka ti wuri taaba.
62003012	Yan di dↄli Kyeen soori - Sintaani ŋↄn daa su sↄ sufu teesa la, ka u daa ku u sunzↄ maa. Wula zugu ka u daa ku u? - U toori tuma n daa nyɛ tumbeeri, ka u sunzↄ mun dina daa nyɛ bunsuma.
62003013	Ti gba, m mabiisi, ka duniya dima n yaai ti ni; dinŋↄna yan di kyɛ ka di niŋi ya alahazibu.
62003014	Ti wuri ti mabiisi, ka lala kyɛ ka ti mi, ni, ti yisigi la kum ni n-lↄkki n-kpɛ nyↄvuripaalli puuni. Ninvugsↄ ŋↄn za'asiri wurilim la mun kur kpalim m-bɛ kum ni.
62003015	Ŋↄnkam yaai u mabiiya zaa nyɛ la ninvugkuura; ka ya mun mi halli, ni, nyↄvuri kan ka tariga ku kpalim m-bɛ ninvugkuura saani.
62003016	Nŋↄ zugu ka ti baŋŋi wurilim ŋↄn nyɛ seela: ni, tirima zugu ka ŋↄn Yisa daa bu za'asi ka ba ku u. Tirim gba, di sumni ti di za'asi kum ti mabiisi zugu.
62003017	Ninvugsↄ yi mari bunseela duniya wa ni, ka u nya ka u mabisↄ bɛ la fara ni, amaa u ku sakki, ni, u zↄ faradaana wa namboo, ka mↄŋŋi, ni, u ku suŋŋi u - wula ka Naawunni wurilim bɛ di daama saani? Ay! - di ku bɛ ni.
62003018	M biisi, yan di kyɛ ka ti taaba wurilim bɛ la noori ni yɛttↄ'a kↄkↄa. Ay! - ya kyɛ ka ti wuri taaba n-tumni tunsuma n-tiri taaba ni yɛlimaŋni.
62003019	Tↄ; lala zugu nin kyɛ ka ti baŋŋi, ni, ti nyɛ la yɛlimaŋni maa niriba, ka ti teesa nya sufudoaa Naawunni saani.
62003020	Dama sahaseaa ti sufu ni teesa ŋↄn yi ti galimni ti, ti baŋŋi, ni, Naawunni yiiko gaari ti teesa zaa, ka u mi bunseelli kam zaa.
62003021	Amaa ti teesa yi bu galimni ti, n zↄdima, dinŋↄna ti teesa zaa nin bɛ la Naawunni saani, vi ka ni.
62003022	Di yi ti bɛ lala, ti yi ti susiri seelli zaa u saani, ti nin nya; dama ti dↄli la u zaaligu yɛla ka tumni u sufu yuubu ŋↄn nyɛ seem maa.
62003023	U lala zaaligu maa nŋↄa : ni, ti niŋi Naawunni Bii maa yɛdda, Yisa Kirisita, ka laa n-wuri taaba hoo ŋↄn Naawunni ŋↄn wulisi ti seem la.
62003024	Ŋↄnkam dↄli u zaaligu yɛla zaa nyɛ la ŋↄn bɛ ŋↄn Naawunni saani, ka Naawunni mun gba bɛ u saani. Din kyɛ ka ti baŋŋi, ni, u kpalim m-bɛ ti saani nyɛ la : ni, ŋↄn daa zaŋŋi u Siiya n-ti ti maa zugu.
62004001	M mabiisi, yan di deaai sↄkam zaa ŋↄn yɛnni, ni, u mari Naawunni Sii maa, n-niŋi u yɛligu yɛdda; amaa ya zamsim di daama n-nya u yɛligu yiiko yi la Naawunni Sii maa saani na, bee? - Dama ziri anabidima pam pun yi duniya wa na.
62004002	Yan nin niŋi seem m-baŋŋi yiikoseaa din yi la Naawunni Sii ni na, ni din pa Naawunni dinni, nŋↄa :- ŋↄnkam zaa sakkri, ni, Yisa Masiiya daa leebi ninsaala n-kyɛ na, ŋↄna n nyɛ sↄ ŋↄn mari Sisↄ ŋↄn yi Naawunni saani na.
62004003	Sↄ mun yi bu sakki lala, di daama yɛligu yiiko bu yi la Naawunni Siiya saani na. U sii maa yiiko yi la Masiiya Dindaana la saani na. Ya daa pun wum, ni, lala Dindaana ya kyɛ na; u mun pun bɛ duniya wa puuni.
62004004	M biisi, yarima ŋↄna - Naawunni n su ya; ya mun nyaŋŋi ziri anabidima wa, dama ŋↄn bɛ ya saani maa mari yiiko n-gaari ŋↄn bɛ duniya wa dima saani maa.
62004005	Ban muna - duniya wa yiiko n su ba yɛla, ka ba tↄ'asiri la duniya wa yɛttↄ'a; di zugu duniya wa dima wumni n-tiri ba.
62004006	Tirima ŋↄna, Naawunni n su ti yɛla: ŋↄnkam mi Naawunni wumni n-tiri ti. Ŋↄn mun pa Naawunni nira ku wum n-ti ti. Dinŋↄ nin kyɛ ka ti baŋŋni yɛlimaŋni yiiko ni ziri dinni.
62004007	Tↄ, n zↄdima, ya kyɛ ka ti wuri taaba, dama wurilim yi la Naawunni saani na. Ŋↄnkam zaa yi mari wurilim, u nyɛ la Naawunni biiya, ka mi Naawunni.
62004008	Wurilim yi ka sↄ zaa ni, di daama zi Naawunni, dama Naawunni nyɛ la wurilim.
62004009	Dinŋↄ ka Naawunni daa tum n-wulisi ti u wurilim soori: u daa tum u Bii yinni duniya wa na, ni ti ti nya nyↄvuri u zugu.
62004010	Wurilim mun ŋↄn nyɛ seem nla :- pa la tirima n wuri Naawunni, amaa Ŋↄna n wuri ti ka tum u Bii la na ni u ti leebi maaligu kan ti ti soori n-kyɛ ka ti nya kyɛ-m-pɛŋŋi ti tumbeeri zugu.
62004011	N zↄdima, Naawunni ŋↄn siri wuri ti lala, dinŋↄna ya kyɛ ka ti wuri taaba.
62004012	Sↄsↄ na zi n-nya Naawunni; amaa ti yi ti wuri taaba, ŋↄn Naawunni nin la'am m-bɛ ti ni, ka u wurilim maa zaa siri nin bɛ ti saani.
62004013	Ti mi halli, ni, ti la'amni m-bɛ la Naawunni ni, ka ŋↄn Naawunni mun la'am m-bɛ ti ni, dama u pun zaŋŋi u Sii maa n-ti ti.
62004014	Ka ti gba nya ka yɛtti n-wulisiri tin ŋↄn nya seem maa, ni, ti Ba maa tum la u Bii la na ni u ti leebi duniya wa Tiligra.
62004015	Ŋↄnkam zaa yɛnni, ni, Yisa nyɛ la Naawunni Biiya, di daama la'am m-bɛ ni ni Naawunni, ka Naawunni nin la'am ni u m-bɛ ni.
62004016	Ka ti mammansi mi wurilim seaa Naawunni ŋↄn mari n-tiri ti maa, ka ti niŋni lala wurilim yɛdda. Naawunni nyɛ la wurilim, ka sↄ yi bɛ wurilim beesigu ni, di daama la'am la ni Naawunni m-bɛ ni, ka Naawunni gba la'am ni u m-bɛ ni.
62004017	Wurilim paari ka tariga ti saani, ka lala nin kyɛ ka ti mari sufukpeemni ka ku ti di vi, sariya karibu daari maa; dama ti duniya wa ni nyↄvuri ni ti Dugma Yisa dinni nyɛ la yummu.
62004018	Dabeem ka wurilim ni; wurilim seaa din nyɛ bummaŋni zaa, di katti dabeem zaa m-basira. Tubdarigri zugu ka dabeem bɛ ni, ka ninvugsↄ ŋↄn zↄri dabeem maa na ka wurilim ni yɛlimaŋni.
62004019	Tirim mari la wurilim maa, Naawunni ŋↄn daŋŋi n-wuri ti la zugu.
62004020	Sↄ yi yɛli, ni, u wuri Naawunni, ka na yaai u mabiiya - ziri daana n nyɛ u. U nini pun nya u mabiiya ka u bu wuri u, dizugu u ya niŋi la wula n-wuri Naawunni, sↄ u nini ŋↄn na zi n-nya?
62004021	Zaaligu seaa Yisa ŋↄn daa zaŋŋi n-ti ti maa nyɛ la nŋↄa :- ŋↄnkam zaa wuri Naawunni, di sumni ka u wuri u mabii gba.
62005001	Tↄ: ŋↄnkam zaa niŋi yɛdda, ni, Yisa nyɛ la Masiiya maa, di daama nyɛ la Naawunni biiya. Ka ŋↄnkam wuri ninvugsↄ, see ka u wuri di daama bii maa gba.
62005002	Dinŋↄ n kyɛ ka ti baŋŋi, ni, ti wuri Naawunni biisi maa: tin wuri Naawunni ka tumni u zaaligu tuma zugu nla.
62005003	Ti Naawunni wurilim nŋↄa : ti yi tumni u zaaligu tuma maa. Ka u zaaligu tuma bu tↄ ni,
62005004	dama Naawunni bii zaa nyaŋŋni la duniya wa. Ka lala nyaŋŋni din nyaŋŋi duniya wa nyɛ la bↄa? - Ti yɛdda niŋbu nla.
62005005	Ka ŋↄni n nin nyaŋŋi duniya wa? - Pa la ŋↄn niŋi yɛdda, ni, Yisa nyɛ la Naawunni Biiya? - Ii, ŋↄna!
62005006	Ŋↄn Yisa Masiiya Kirisita n nyɛ ŋↄn daa dↄli koom soori, ni ziim soori m-paasi, n-kyɛ na. Pa koom kↄkↄ n-daa la, amaa koom ni ziim zaa. Ka Naawunni Sii maa n nyɛ ŋↄn diri di sɛhara, dama ŋↄn Naawunni Sii maa nyɛ la yɛlimaŋni.
62005007	Dizugu sɛhara dima ata m-bɛ ni:
62005008	Naawunni Sii Kasi m bɛ ni, ni koom suubu yɛla bɛ ni, ni ŋↄn daa kpi ka u ziim yi na yɛla m-paasi: ka babata wa sakkri n-tiri la taaba.
62005009	Ti deaari ninsaala sɛhara n-niŋni di yɛdda; amaa Naawunni sɛhara gaari lala zaa. Dama Naawunni sɛhara nla, ŋↄn di sɛharaseaa zaŋŋi n-kyaŋŋi u Bii maa yɛla.
62005010	Nira kam ŋↄn niŋi Naawunni Bii maa yɛdda mari la lala sɛhara maa u maŋtoori sufu ni. Ŋↄn kam mun ku sakki, ni, u niŋi Naawunni yɛla yɛdda, di daama n kur yɛtti, ni, Naawunni nyɛ la ziri daana, dama u bu niŋi Naawunni ŋↄn di sɛharaseaa yɛdda, sɛhara zaŋŋi n-kyaŋŋi u Bii maa yɛla maa.
62005011	Ka sɛhara maa nŋↄa : Naawunni ti ti la nyↄvuri kan ka naari, ka lala nyↄvuri wa bɛ la u Bii maa saani.
62005012	Nira kam ŋↄn mari Naawunni Bii maa mari la nyↄvuri; ka ŋↄn mun ka Naawunni Bii maa ka nyↄvuri.
62005013	Tↄ: n sↄbri anŋↄ n-tiri yaseeba ban niŋi Naawunni Bii maa yuuri yɛdda la, ni ya ti baŋŋi, ni, ya mari nyↄvuri kan ka naari.
62005014	Lala sufukpeemni ka ti mari m-paari Naawunni saani, ka vi ka ti: ni, ti yi ti susi bunseelli kam u saani, ka di dↄli la u yuubu ŋↄn nyɛ seem, u nin wum n-ti ti.
62005015	Ka ti yi mi, ni, u wumni ti susigu zaŋŋi n-kyaŋŋi bunseelli kam zaa, ti laa m-mi, ni, ti nin nya di u saani.
62005016	Sↄ yi ti nya ka u mabisↄ tum tumbɛseelli kan ku taasi u kum ni, ŋↄn susima Naawunni u mabii wa zugu, ka Naawunni nin kyɛ ka tumbeeri daana maa laa n-nya nyↄvuri. Tumbɛseesi m bɛ ni n-taasiri niriba kum ni - pa ana ka n yɛtti maa.
62005017	Tunseesi an bu tuusi zaa maa nyɛ la taalli tumbeeri, amaa taalli tumbɛseesi m bɛ ni an bu taasiri kum ni.
62005018	Tↄ: ti mi halli, ni, ninvugsↄ zaa ŋↄn nyɛ Naawunni biiya - u bu kpalim n-tumni tumbeeri; dama Yisa, Naawunni ŋↄn dↄ'ai sↄ, nin ti gↄsi u yɛla; ka Sintaani ŋↄn su tumbeeri fukumsi la ku niŋi u seela.
62005019	Ti laa m-mi, ni, Naawunni n su ti yɛla, ka duniya wa zaa mun bɛ la ŋↄn su tumbeeri fukumsi maa nuusi ni.
62005020	Ti mi, ni, Naawunni Bii maa daa kyɛ na ni u ti ti ti bamsim, ni ti baŋŋi Naawummaŋni maa. Ka ti bɛ la Naawummaŋni maa saani - di nyɛ la : ti bɛ la u Bii Yisa Kirisita saani. Ŋↄna n nyɛ Naawummaŋni, ka laa n-nyɛ nyↄvuri kan ka naari maa.
62005021	Tↄ, ka dinŋↄna, m biisi, ya mari ya mansi ka di gyeem ba'a bee buga.
63001001	Mani ŋↄn sↄbri gbaŋŋu wa - man kpeema maa nla: n sↄbri n-tiri nyini, m ma: Naawunni pun yiisi i n-niŋi u dinni, ni i biisi maa m-paasi i zugu. N wuri ya ni n sufu zaa, yɛlimaŋni maa zugu - halli di pa la man kↄkↄ n wuri ya, amaa seeba zaa ban mi yɛlimaŋni la gba wuri ya ni.
63001002	Ti wuri ya lala yɛlimaŋni maa zugu; yɛlimaŋni maa mun na kur kpalim m-bɛ ti saani saha din ka tariga.
63001003	M puusiri ya zaa, ni, ti Ba Naawunni, ŋↄn ni Yisa Kirisita u Bii maa zaa, nin suŋŋi ti ka zↄ ti namboo, ka kyɛ ka ti nya sufudoaa. Anŋↄ zaa ka ti nin nya, ka kpalim yɛlimaŋni ni wurilim puuni.
63001004	Di daa niŋi ma nya'asim pam, man ŋↄn daa nya ka i biisi la seeba dↄli la yɛlimaŋni soori maa, kaman ti Ba Naawunni ŋↄn daa zaali ti seem la.
63001005	Tↄ, m ma, wumma! Pampaŋŋↄ n susiri i, ni, ti kyɛ ka ti wuri taaba. Di pa la n sↄbri la zaalipaalli n-tiri i, amaa di nyɛ la zaaliseaa tin daa deaai piiligu ni la maa.
63001006	Ka wurilim wa nyɛ la: ni, ti dↄli Naawunni zaaligu yɛla zaa. Ya daa pun wum lala n-yi piiligu ni, halli ni zuna - ni, zaaligu mun nyɛ la: ni, ti dↄli wurilim soori.
63001007	Dama pampaŋŋↄ ka ninvugseeba ban yↄmsiri niriba yiiri la duniya wa na, ba bↄbgu gba. Ba nyɛ la seeba ban ku sakki, ni, Yisa Masiiya daa leebi ninsaala n-kyɛ duniya wa ni na. Sↄ ŋↄn yɛli lala zaa nyɛ la ŋↄn yↄmsira, halli n nyɛ sↄ ŋↄn nyɛ la Masiiya Dindaana maa.
63001008	Dizugu ya mari ya mansi suŋŋa, ka di zaŋŋi yan pun tum tunseesi maa anfaani la m-basi ka ka yi ya nuusi ni; ay! - see ka ya nya a sanyoaa ka bu pↄsigi seela.
63001009	Ninvugsↄ ŋↄn bu dↄli Yisa wulisigu yɛla, amaa ka yakkri a maa, di daama ku kpalim m-bɛ Naawunni saani; amaa ŋↄnkam sakki n-ti Yisa wulisigu ka kpalim m-bɛ lala, di daama mari la ti Ba Naawunni u saani, ni Naawunni Bii maa m-paasi.
63001010	Dizugu sↄ yi ti kyɛ ya saani na ka bu mari wulisigu wa yɛla na, yan di sakki ka u kpɛ ya yiya ni, halli yan di puusi u gba.
63001011	Dama halli ninvugsↄ ŋↄn gyaari di daama gba, di ŋmanni hoo ŋↄn paasi u zugu ka ba la'am n-tumni tumbeeri maa seem.
63001012	Tↄ. N na mari yɛla pam ni n ya yɛli n-ti ya, amaa ni lala zaa yↄri, n bu boori n sↄbi a m-pa gbaŋŋu zugu n-ti ya na. Dama m mari tama, ni, n nin kyɛ ya saani na n-kaai ya, ka ti nini nya taaba ka ti di taaba azama, dinŋↄ nin kyɛ ka ti nya sufupeelli pam.
63001013	Tↄ: i sunzↄ bɛ la n saani; ŋↄn gba ka Naawunni yiisi n-niŋi u dinni ka ŋↄna ni u biisi gba puusiri i ni suŋŋasuŋŋa.
64001001	Mani ŋↄn sↄbri gbaŋŋu wa - man kpeema maa nla: n sↄbri n-tiri nyini, Gayusi. N wuri i ni n sufu zaa, yɛlimaŋni maa zugu.
64001002	N zↄsuŋŋu, m puusiri i ni, ka susiri Naawunni, ni, bunseelli kam zaa niŋi suŋŋa n-ti i, ka i mari alaafɛa, hoo man mi suŋŋa, ni, i sii maa mari alaafɛ zaa seem la.
64001003	Ti Kirisita mabitaaba ŋↄn daa paai na ka yɛli ma i yɛdda ŋↄn nyɛ seem, ni, i na dↄli la yɛlimaŋni sↄsuŋŋu ni nimbirimoaa, ka di daa niŋi ma nya'asim pam.
64001004	Dama seelli ka ni m-maari n sufu n-gaari n yi wum, ni, m biisi maa bɛ la yɛlimaŋni beesigu.
64001005	N zↄsuŋŋu, i tumni yɛdda tuma n-suŋŋni ti Kirisita mabitaaba la, halli ni ba daa pa ya timbiisi gba.
64001006	Ba daa pun tↄ'asi i wurilim yɛla n-wulisi n-ti ti kpa wa mabiisi maa. Kur kpaŋŋma i maŋŋa n-suŋŋi ba ba kyɛnni maa ni, hoo Naawunni ŋↄn boori seem.
64001007	Dama Yisa yuuri zugu ka ba yi soori, ka dizugu ba ku sakki ni ba deaai sɛseelli ninvugseeba ban bu dↄli Yisa maa saani.
64001008	Di sumni ni ti deaai niriba wa taabu ti yiya ni, ka lala nin kyɛ ka ti zaa la'amni taaba n-tumni yɛlimaŋni maa tuma.
64001009	Tↄ: n daa pun sↄbi gbaŋŋu n-ti ya bɛni sa niriba ban la'amni n-gyeemni Naawunni la, amaa Diyↄtirifiisi ŋↄn boori u su ba fukumsi maa ku sakki n-deaai n noori.
64001010	N yi ti kyɛ ya saani na, n nin kyɛ ka u baŋŋi ma zaŋŋi n-kyaŋŋi ŋↄn niŋi seem maa zaa - halli yɛlibɛseesi ni ziriseesi ŋↄn ma'ari n-tiri ma la. Ni lala maa zaa di na bu sakki u: u ku sakki ni u deaai ti Kirisita mabitaaba ban yi kyɛnni ya saani na. Halli seeba yi boori ni ba deaai ba, u bu sakkra, ka katti lala niriba n-yiisiri gyeemniba la'aŋŋu maa ni.
64001011	N zↄsuŋŋu, di dↄli ban tumni din bu dↄli soori nyaaŋŋa. Ay! - see ka i dↄli ban tumni din tuusi soori maa. Dama ŋↄnkam tumni din tuusi yi la Naawunni saani na, ŋↄn mun tumni din bu tuusi maa na zi n-nya Naawunni.
64001012	Sↄkam zaa tↄ'asiri Dimitiriyusi yɛla, ni, u nyɛ la ninvugsuŋŋu; yɛlimaŋni maa gba tↄ'asiri u yɛla la suŋŋa. Tirima gba zaŋŋi tin mi seem m-paasi n-wulisi u veelim ŋↄn bɛ seem, ka i mi, ni, tin yɛtti seem maa nyɛ la yɛlimaŋni.
64001013	Tↄ. N na mari yɛla pam ni n ya n-yɛli n-ti i, amaa di zaa yↄri, n bu boori n sↄbi a n-niŋi gbaŋŋu ni n-ti i na.
64001014	Dama m mari tama, ni, di bu ya n-yuui ka n nin kyɛ i saani na n-kaai i, ka ti nini nya taaba ka ti di taaba azama. Alaafɛ ni sufudoaa bɛ i saani. I zↄdima m puusiri i ni. Puusima ti zↄdima zaa yinniyinni.
65001001	Man Gyuuda, Gyeemsi sunzↄ la, n sↄbri gbaŋŋu wa n-tiri ya; man ŋↄn nyɛ sↄ ŋↄn tumni n-tiri Yisa Kirisita Masiiya hoo u daabri la. Yarima ka n sↄbri gbaŋŋu maa n-tiri ya, dama n wuri ya ti Ba Naawunni yɛla zugu, ka ba pun booli ya Naawunni saani na ka Yisa Kirisita mari ya suŋŋa.
65001002	Ya nin nya namboo Naawunni saani, ni alaafɛ ni wurilim zaa.
65001003	M mabiisi, n wuri ya pam ka di zugu n da yi boori la n sↄbi gbaŋŋu n-ti ya zaŋŋi n-kyaŋŋi man ni yan zaa ŋↄn la'am n-nya tiliginsim seem maa; amaa di kpa la talasi ni n daŋŋi n-sↄbi yɛttↄ'a n-susiri ya, ni, ya kpaŋŋma ya mansi n-zaŋŋi ya kpeeŋŋu zaa m-moora, ni ya ti zɛ yɛdda yɛla maa nyaaŋŋa - yɛdda yɛliseesi Naawunni ŋↄn daa pun zaali n-ti u niriba la.
65001004	Dama ninvugseeba pun sↄ'ai n-kpɛ ya saani na, ka za'asiri Naawunni gyeeŋŋu yɛla. Halli ba daa pun sↄbi lala niriba yɛla, ni, ba nin kari ba sariya n-lusi ba. Ninvugbeeri wa n kur zeemni ti Dugma Naawunni piinisuma, halli nti takki Naawunni yɛla ka a leebi la da'ari tuma an bu dↄli soori; ka ba za'asiri ti Dugma Yisa Masiiya yɛla, halli ni ŋↄn kↄkↄ ŋↄn su ti yɛla zaa gba.
65001005	M boori ni n teaai ya zaŋŋi n-kyaŋŋi Naawunni ŋↄn daa pun tum seem, halli ni yan pun wum di lahabaari gba: ni, Naawunni daa daŋŋi n-tiligi u niriba n-yiisi ba Igyipti tingbaŋŋu ni na, amaa di zaa yↄri, u daa naayi kyɛ ka baseeba ban daa za'asi yɛdda niŋbu la daa ti baasi yↄri.
65001006	Halli malaakadima maa gba - baseeba ban daa bu sakki, ni, ba ti kpalim ba maŋtoori naam fukumsi yɛla ni, ka daa kyɛ ba beebu ziiya m-bakki la - ban ka Naawunni daa lↄ la kyↄrimseesi an ku toaai n-lↄrigi sahakam, n-kpari zibsim zii maa ni, halli n-guri sariya karibu daari maa.
65001007	Lala gba ka Sↄdoom dima, ni Gↄmↄra dima, ni tinseesi an daa gyiligi bɛni niriba m-paasi daa bɛ ni. Ba daa tumni la zina tuma ka dↄli la kↄrisi yɛliseesi an bu dↄli soori; ka lala zugu ka Naawunni daa kyɛ ka ba nya tubdarigri saha din ka naari, bugum maa ni; halli ka ba yɛla ti leebi la wulisigu n-kpamsiri sↄkam zaa.
65001008	Tↄ, ka lala deede ka niriba wa zaasiri zaasibeeri, ka di zugu ba sa'amni la ba maŋtoori ningbina, ka za'asiri la fukumsi ka tuuri la gyirima daandima.
65001009	Ya bu nya, halli malaakadima zuguraana maa, Maikyɛli la, daa bu tu Sintaani gba, Musa ŋↄn daa kpi ka ba daa mari nangbankpeemni n-ti taaba zaŋŋi n-kyaŋŋi u ningbiŋŋu yɛla. Ay! - u daa kur yɛli u, ni, "Ti Dugma nin boosi i!"
65001010	Amaa niriba wa muna - ba yi bu baŋŋi bunseelli gbinni, kana ka ba tuura. Halli ba yi ti baŋŋi bunseesi, ba mari la yam hoo bunkↄbri ŋↄn mari seem m-baŋŋi a, ka bamsim din bu tuusi wa mun kyɛ ka ba basi la yↄri.
65001011	Waai, waai, waai! Ba yɛla basi la yↄri! Dama ba dↄli la Kyeen sↄbeoo la. Ba mun sufu kpɛ Beelɛm yↄmsigu yɛla ni, ka ba nin nya tubdarigri hoo ŋↄn Beelɛm ŋↄn daa nya seem la. Halli ba za'asiri yɛlimaŋni soori hoo Koora ŋↄn daa za'asi seem, ka ba nin nya baasiyↄri hoo ŋↄna.
65001012	Ya yi ti la'amni n-diri bundirigu wurilim zugu, lala niriba kpeeri na n-sa'amni ya yɛla, ka vi bu kpɛ ba di zugu. Ba ŋmanni la pɛguriseeba ban bu guri peesi maa, amaa ba maŋtoori yɛla ka ba gↄsira; bee, sangbana an ka saa ka pɛsiŋŋu kur zeeri a ka a kyɛnni kpa, n-labri kpa; bee, tiseesi an bu wanni wala halli ni waligu saha ŋↄn paai maa zaa yↄri - a pun kpi napↄmbuyi, ka ba nin foaai a m-basi.
65001013	Ba laa n-ŋmanni la teeku kooma; a damni la kↄmiisi n-tumni la toom n-yiisiri la fufukka - ba vi tuma nla; bee, saŋmariwuusi n nyɛ ba, seesi an goori n-goora, halli ka zibsim din ka naari ti deaai ba m-mara.
65001014	Inↄkyi daa nyɛ la Adam ya'aŋŋa, sↄ ŋↄn daa yi badima ayↄpↄi Adam nyaaŋŋa ni na: ŋↄna n daa tↄ'asi anabitiri yɛttↄ'a zaŋŋi n-kyaŋŋi niriba wa yɛla, ni, "Ya nyama! Naawunni kyɛ na, ŋↄn ni u nyaaŋŋa - u toori niriba tusatusa la;
65001015	u kyɛ na ni u ti kari sↄkam sariya. U nin darigi ba zaa tubri ba tumbeeri zugu, ni ban daa tↄ'asi yɛttↄ'abeeri n-za'asi ŋↄn Naawunni maa zugu - ala'akyi dima n nyɛ ba ka ba za'asiri Naawunni noori."
65001016	Niriba wa nyɛ la yɛttↄ'adↄ'asa daandima, ba kur fabinni la yↄriyↄri; ba dↄli la ba kↄribeeri sↄya, n-tↄ'asiri n-nyuuri bara; ba bu tiri niriba gyirima, amaa ba ya n-yↄmsi ba n-kyɛ ka ba nini tigi ba yɛla.
65001017	Yarima muna, m mabiseeba man wuri suŋŋa wa, ya teaama yɛttↄ'aseesi yan daa pun wum la, aseesi ti Dugma Yisa Kirisita tuumudima ŋↄn daa daŋŋi n-tↄ'asi n-ti ya la.
65001018	Ni, ba daa yɛli, "Saha nin ti kyɛ na din nyɛ naari saha ka ninvugseeba nin ti bɛ ni n-niŋni ansarisi, n-dↄli la ba kↄribeeri, ka za'asiri Naawunni yɛla."
65001019	Lala niriba n nyɛ baseeba ban purigi ya ka kyɛ ka ya wↄligi taaba. Ba dↄli la ba duniya wa yam yɛla, ka kↄŋŋi Naawunni Sii maa zaa.
65001020	Yarima muna, m mabiisi, ya kpalimma n-zɛ yummu ya yɛdda maa ni, dama di zaa nyɛ la Naawunni dinni. Ya puusima Sii Kasi maa yiiko ni,
65001021	ka kur kpalimma Naawunni wurilim la puuni. Ya dim sugru n-guusiri ti Dugma Yisa Kirisita nambↄzoaa saha la, dama lala saha maa ka ya nin ti nya nyↄvuri kan ka tariga.
65001022	Ya zↄm namboo n-ti ninvugseeba ban birisira.
65001023	Ninvugseeba muna - ya faama ba m-basi bugum ni na. Seeba yaasa ya zↄm ba namboo, amaa ka zↄ ba dabeem gba, halli nti kyisi ba bunyeera da'ari siisigu gba, dama ba ningbinkↄrisi yɛla sa'amni a ni.
65001024	Naawunni kↄkↄ n nyɛ ti tiligra, ka ŋↄn nin toaai n-guri ya n-kyɛ ka ya kpalim m-bɛ kasi. U nin zaali ya u gyirima zii tooni, ka da'ari ka ni, ka kyɛ ka ya sufu pɛligi zaa di zugu. Ya kyɛ ka ŋↄn Naawunni nya gyirima ti Dugma Yisa Kirisita Masiiya maa zugu, ka nya duusigu, ni kpeeŋŋu, ni yaa. Ka di daa daŋŋi m-bɛ la lala, ka na bɛ la lala zuna, ka di nin kpalim m-bɛ lala saha din ka naari. Ammi.
66001001	Gbaŋŋu wa lahabaari wulisiri la Naawunni ŋↄn daa kyɛ ka Yisa Kirisita Masiiya ti kasigi n-wulisi n-ti u nyaandↄliba la. Di nyɛ la lahabaari zaŋŋi n-kyaŋŋi duniya yɛliseesi an ya n-niŋi pampaŋŋↄ zaŋŋi n-kyɛnna. Yɛla wa zugu ka Masiiya maa daa tum u malaakasↄ man Gyↄni saani, man ŋↄn nyɛ u daabri maa.
66001002	Dizugu man Gyↄni nini ŋↄn daa nya yɛliseesi maa zaa m-bɛ gbaŋŋu wa puuni. A zaa nyɛ la Naawunni yɛlimaŋni yɛla ka Yisa Masiiya daa kasigi a n-dooli paalu ni.
66001003	Dizugu zugsuŋŋu pam bɛ nira zaa ŋↄn karim gbaŋŋu wa n-ti u taaba. Ninvugseeba ban nin wum gbaŋŋu wa yɛligu ka sakki n-ti ka yɛla gba mari zugsuŋŋu pam. Dama saha bu ya yuui ka gbaŋŋu wa puuni yɛla wa zaa nin yi paalu ka niriba nini nya.
66001004	Pampaŋŋↄ man Gyↄni m puusiri yaseeba ban dↄli Yisa ka la'amni taaba gyeeŋŋu ziisi ayↄpↄi seesi an bɛ Ԑseaa tingbaŋŋu ni la. Yɛttↄ'a wa ka n ya n-yɛli ya: Naawunni daa bɛ ni, ka na bɛ ni, halli u nin bɛ ni sahakam: u nin zↄ ya zaa namboo ka ti ya sufudoaa, yaseeba ban dↄli Yisa. Ka u siiya buyↄpↄi bɛ u naam zizii tooni maa, ka ŋↄn gba nin niŋi lala n-ti ya.
66001005	Yisa Kirisita n daa tuui n-neaai kum ni, ka nyɛ yɛdda daana ni sɛharaditta maa; ŋↄn gba nin zↄ ya namboo ka ti ya sufudoaa. Dama ŋↄna n nyɛ duniya zaa nadima Naaba. Ŋↄn Yisa wuri ti pam, ka lala zugu ka u daa kpi n-yiisi ti ti tumbeeri taalli ni.
66001006	Ka u laa n-kyɛ ka ti leebi nabiisi ka gyeemni u Ba Naawunni hoo gyeeŋŋu toondaandima. Gyirima ni yiiko pam bɛ ŋↄn Yisa Kirisita Masiiya saani, halli saha din ka tariga! Ammi.
66001007	Ya gↄsima n-nya! U bɛ sangbana ni n-kyɛnni na; Di saha ya zaa nini nin nya u - Halli ninvugseeba ban daa kusi u maa gba: Dizugu ninsaala bura zaa niriba Nin kum ka fabli u zugu. Lala n nyɛ di. Ammi.
66001008	Ti Dugma Naawunni yɛliya: "Mani n nyɛ piiligu, ka n mun nyɛ naari. Mani n nyɛ sↄ ŋↄn na bɛ ni, ka daa pun bɛ ni, halli n nin ti kyɛ na: Naawunni Ŋↄn Gaari Zaa."
66001009	Tↄ: mani n nyɛ ya mabii Gyↄni n-sↄbri wa; ka man ni yarima zaa la'amni n-diri wahala ni sugru, Yisa yuuri zugu, ni ti Dugma Naawunni naam la zugu. Tↄ, ka n daa bɛ la Patimↄsi tingbaŋŋu ni, tingbanseaa kan bɛ teeku kooma sunsukkuni. N daa bɛ bɛni Naawunni yɛligu zugu, man daa moonni u yɛla n-wulisiri niriba maa zugu.
66001010	Di daari maa daa nyɛ la ti Dugma dabsiri maa, Alahari; ka n Dugma Sii maa daa paali ma ni, halli ka n ti wum kukↄri n nyaaŋŋa, ka ka kumni pampam hoo kikaa ŋↄn kumni seem.
66001011	Ni, "Sↄbma i nini ŋↄn nya bunseesi ka i tuba gba wum yɛttↄ'aseesi maa zaa. Sↄbma a n-tↄlim n-ti Yisa niriba maa seeba ban la'amni taaba n-gyeemni Naawunni gyeeŋŋu ziisi ayↄpↄi, tinsi ayↄpↄi puuni: ka lala tinsi yuya nŋↄa :- Ԑfɛsusi, Simeena, Peegamↄn, Tayatayira, Saadisi, Filadɛlifiya ni Leoodisiiya."
66001012	Di saha maa n daa gyeaai, ni n ti nya ninvugsↄ ŋↄn tↄ'asiri maa; ka daa nya ka salima buna ayↄpↄi n zɛya, ka firiladima tↄm n-tↄm a zugu.
66001013	Ka n daa nya firiladima maa sunsukkuni, ka sↄ n daa zɛya n-ŋmanni hoo ninsaala, ka yɛ zalabia ka u sɛlooriga nyɛ salima bunni.
66001014	U zugu ni u zↄbri daa pɛligi la hoo gumni, bee, hoo la'apeeliga, ka u nini nya'asiri ni hoo bugunsaala.
66001015	U nↄba nya'ari hoo wuntaŋŋa, ka u kukↄri daa ŋmanni la hoo kↄpↄbra pam damni.
66001016	Di saha maa u daa gyi la saŋmariwuusi ayↄpↄi u nudirigu ni, ka takoobi dittigu yiiri u noori ni na. Ka u nindaa mun kur nya'ari hoo wuntaŋŋa ŋↄn yi bii n-nya'ari seem la.
66001017	Man daa nya u sahanseaa la, n daa lu la tiŋŋa m-pↄbri u toonni hoo man kpi ni la; ka u zaŋŋi u nudirigu m-pa n zugu ka yɛli ma, ni, "Di kyɛ ka dabeem mari i, dama mani n nyɛ ŋↄn nyɛ piiligu ni naari!"
66001018	Di saha ka u laa n-yɛli, "Mani n nyɛ ŋↄn nɛ maa! N daa kpi ni, ka neaai nti kpalim saha din ka tariga; di zugu kum ni kpiimma tiŋŋa fukumsi zaa bɛ la n saani.
66001019	Dinzugu sↄbma yɛliseesi i nini ŋↄn nyari wa zaasa, dama a nyɛ la yɛliseesi an niŋni pampaŋŋↄ ni yɛliseesi an nin kyɛ na di nyaaŋŋa.
66001020	Nyin ŋↄn nyari saŋmariwuusi ayↄpↄi ni firila tↄmpu ziisi wa - tↄ, a zaa nyɛ la yɛlisↄ'ara ka laa m-mari a gbinni, a gbinni: saŋmariwuusi ayↄpↄi maa nyɛ la malaakaseeba ban guri Naawunni niriba ban la'amni n-gyeemni u, tinsi ayↄpↄi maa puuni la. Ka firiladima ayↄpↄi la gba nyɛ la lala Naawunni niriba maa."
66002001	Ni, "Sↄbma dinŋↄ n-ti malaaka sↄ ŋↄn su fukumsi zaŋŋi n-kyaŋŋi ban bɛ Ԑfɛsusi tiŋŋa n-la'amni n-gyeemni ma :- 'Ŋↄn gyi la saŋmariwuusi ayↄpↄi u nudirigu ni la yɛligu nŋↄa; ŋↄn kyɛnni salima firilatↄmna sunsukkuni maa. Ŋↄna n yɛtti ya, ni :-
66002002	"M mi ya tuma ŋↄn bɛ seem, ni, ya tumni tunkara ka diri sugru; ka ya bu boori tumbeeri tumniba, halli ninvugseeba ban ma'ari ziri n-yɛtti, ni, ba nyɛ la Yisa tuumudima: ban ka ya viisiri suŋŋa m-baŋŋi, ni, ba pa la lala.
66002003	Ka ya diri sugru, ka zaŋŋni sufukpeemni n-tumni n-tiri ma, ka bu gyeera.
66002004	Amaa m mari yɛttↄ'aseaa n nin yɛli n-galim ya, ni, ya daa daŋŋi n-wuri ma suŋŋa, amaa ya bu laa n-wuri ma lala.
66002005	Dizugu ya teaama yan daa du saazugu seem ka baŋŋi yan lu n-sigi seem; ka takki ya teesa ni ya beesigu, ka laa m-maali n-tumni hoo yan daa daŋŋi n-tumni seem maa. Ya yi bu niŋi lala, n nin kyɛ na n-yiisi ya firilatↄmnigu la ka zaazii maa ni m-basi.
66002006	Halli bunsuŋŋu na kpalim m-bɛ ya saani. Dama ya ku sakki Nikↄlaati dima yɛla, hoo man gba ŋↄn ku sakki ba yɛla seem."
66002007	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la: "Sↄkam ŋↄn nyaŋŋi, n nin kyɛ ka u di nyↄvuri tii maa wala, tiseaa kan zɛ Naawunni zisuŋŋu la puuni maa." ' "
66002008	Ni, "Sↄbma dinŋↄ n-ti malaaka sↄ ŋↄn su fukumsi zaŋŋi n-kyaŋŋi ban bɛ Simeena tiŋŋa n-la'amni n-gyeemni ma :- 'Ŋↄn n nyɛ piiligu ka laa n-nyɛ naari yɛligu nŋↄa : u daa kpiya, ka laa n-yisigi n-nɛa. Ŋↄna n yɛtti ya, ni :-
66002009	"M mi ya wahala ni ya fara beesigu ŋↄn bɛ seem: amaa - ya bu nya? - ya nyɛ la bundaandima. M mi niriba wa ŋↄn tuuri ya seem maa - ninvugseeba ban yɛtti, ni, Izraɛli dima n nyɛ ba, halli ni ba pa la lala, amaa Sintaani la'aŋŋu duu niriba n nyɛ ba.
66002010	Yan di zↄ dabeem yan yɛ n-nya namsigu seem zugu. Ya bu nya? - Sintaani nin kyɛ ka ba gbaasi yaseeba n-kpari sarika duu ni n-namsi ya, ka ya nin nya wahala dabsipiiya. Ya kur zɛ yummu m-mari ya yɛdda niŋbu kirikiri, halli nti paai kum, ka mani nin zaŋŋi piinisuma n-ti ya - di nyɛ la nyↄvuri."
66002011	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la: "Sↄkam ŋↄn nyaŋŋi, kum din paasiri buyi maa ku toaai n-niŋi u seelli." ' "
66002012	Ni, "Sↄbma dinŋↄ n-ti malaaka sↄ ŋↄn su fukumsi zaŋŋi n-kyaŋŋi ban bɛ Peegamↄn tiŋŋa n-la'amni n-gyeemni ma :- 'Ŋↄn mari takoobi maa yɛligu nŋↄa. Ŋↄna n-yɛtti ya, ni :-
66002013	"M mi yan bɛ seela maa, ni, Sintaani naam zizii bɛ la bɛni. Ya bu nya? - ka halli ni dinŋↄ zaa, ya na mari n yuuri yɛla suŋŋa, ka bu za'asi yan niŋi ma yɛdda seem, halli Antipasi saha gba - Antipasi sↄ ŋↄn daa mooli n yɛla ka ba daa ku u ya tiŋŋa maa puuni, kan nyɛ Sintaani ŋↄn bɛ seela.
66002014	Amaa m mari yɛttↄ'aseesi ni n nin yɛli n-galim ya, ni, ninvugseeba bɛ ya saani ban dↄli la Beelɛm wulisigu yɛla. Dama ŋↄn Beelɛm daa nyɛ dↄsↄ ŋↄn daa wulisi NaaBalakku ŋↄn nin niŋi seem n-kyɛ ka Izraɛli dima tum tumbeeri. Ka lala daa kyɛ ka ba daa burigi soori, n-tↄtti maaligu numni n-dira, ka a daa yi la ziri wuna la sara ni na; ka u daa laa n-kyɛ ka ba tumni zina m-paasi.
66002015	M-paasi yaasa, ya mari ninvugseeba ban dↄli Nikↄlaati dima wulisigu la.
66002016	Dizugu ya takkma ya teesa ni ya beesigu la! Di yi pa lala, n nin kyɛ ya saani yooma na, n-zaŋŋi n noori ni takoobi maa n-tuusi ya tↄppu."
66002017	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la: "Sↄkam ŋↄn nyaŋŋi, n nin zaŋŋi 'manna' disↄ'ara n-ti u, ka laa n-ti u kugpeelli, ka ba sↄbi yupaalli n-niŋi ka, ka sↄ ku mi lala yuuri maa na'ala ŋↄn deaai kugri maa." ' "
66002018	Ni, "Ka dinŋↄ ka i sↄbi n-ti malaaka sↄ ŋↄn su fukumsi zaŋŋi n-kyaŋŋi ban bɛ Tayatayira tiŋŋa n-la'amni n-gyeemni ma :- 'Naawunni Bii yɛligu nŋↄa; sↄ ŋↄn mari u nini hoo bugunsaala maa, ka u nↄba nya'ari hoo wuntaŋŋa. Ŋↄna n-yɛtti ya, ni :-
66002019	"M mi ya tuma ŋↄn bɛ seem, ni ya wurilim, ni ya yɛdda maa; m mi yan tumni n-suŋŋni niriba seem, ka ya sufu ŋↄn laa n-kpeem seem maa. Halli ya naayi tumni tunkara ka a gaari yan daa daŋŋi n-tum seesi la.
66002020	Amaa m mari yɛttↄ'aseaa n nin yɛli n-galim ya, ni, ya kyɛ ka pↄ'a wa, Gyɛzibɛla, wulisiri n-yↄmsiri n niriba la. U ma'ai la ziri n-yɛtti, ni, pↄ'a-anabi n nyɛ u, ka yↄmsiri ba ni ba ti tumni zina, ka diri ziri wuna sara.
66002021	N pun ti u saha ni u takki u teesibeeri ni u beesigu la, amaa u bu sakki, ni, u kyɛ u zina tuma la.
66002022	Dizugu n nin zaŋŋi u m-basi namsigu gadu zugu, ŋↄn ni ban tumni zina u saani la m-paasi, ka ba yi bu takki ba teesibeeri ni tumbɛseesi pↄ'a wa ŋↄn wulisi ba la zaa, ba nin di wahala pam.
66002023	N nin kyɛ ka u biisi maa ti kpi zaa. Lala saha maa ka ninvugseeba ban la'amni n-gyeemni ma tinsi tinsi puuni maa nin ti baŋŋi, ni, man nyɛ la sↄ ŋↄn viisiri niriba sufu ni teesa, ka nin ti tisi ya sↄkam hoo u maŋtoori tuma ŋↄn sumsi ni u deaai seem maa.
66002024	Amaa kyɛ ka n tↄ'asi n-ti ya Tayatayira dimseeba ban kpalim la, yan bu deaai wulisigu wa zaa. Ya bu bamsi ban boonni 'yɛlisↄ'ara, bunzulima' la - Sintaani yɛlisↄ'ara n kur nyɛ a! Tↄ, yarima muna - n ku ziili ya ziseaa m-paasi,
66002025	di yi pa la ya kpalim n-gyi yan na mari bunseesi maa, halli ka n ti ya kyɛ ya saani na.
66002026	Sↄkam ŋↄn nyaŋŋi, sↄkam ŋↄn mari n tuma tumpu suŋŋa halli nti paai yɛla zaa naari maa :- 'N nin zaŋŋi fukumsi n-ti u Ka u nin ti su niriba kam zaa.
66002027	U nin guri ba hoo bunkↄbgura, U nin zaŋŋi kutti damni n-guri ba. U yi ti zaŋŋi ka n-ŋmeera, Ba nin ŋma hoo dukku ŋↄn ŋmaari seem la.'
66002028	Tↄ: lala fukumsi ka m Ba pun zaŋŋi n-ti ma. Ka n nin zaŋŋi bɛŋmariga n-ti di daama."
66002029	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la.' "
66003001	Ni, "Sↄbma dinŋↄ n-ti malaaka sↄ ŋↄn su fukumsi zaŋŋi n-kyaŋŋi ban bɛ Saadisi tiŋŋa n-la'amni n-gyeemni ma :- 'Ŋↄn su Naawunni siiya buyↄpↄi yɛttↄ'a, ka u su la saŋmariwuusi ayↄpↄi gba. Ŋↄna n yɛtti ya, ni :- "M mi ya tuma an bɛ seem, ni, ba yɛtti ya yɛla, ni, ya neaai ni maa, amaa ya kpi ni.
66003002	Ya neaama! ka kpamsi din kpalim ya saani, halli an ya n-kpi gba, dama m bu nya ya tuma maa ka a nya tummuna Naawunni saani.
66003003	Di zugu ya teaama yan daa deaai seelli, ni yan daa wum seelli maa; ya wumsima anŋↄ zaa ka kyɛ ka ya sufu sa'am ya tumbeeri taalli zugu, ka takki ya beebu di zugu. Dama ya yi ku neaai, n nin kyɛ na hoo na'ayiga ŋↄn kyɛ na seem, ka ya ku baŋŋi sahaseaa man nin kyɛ ya saani na.
66003004	Amaa ya Saadisi dima maa seeba bu sa'am ya situra ni da'ari tuma. Ban nin ti yɛ situripeela ka man ni ban nin la'am n-kyɛnna, dama ba sum la lala.
66003005	Sↄkam ŋↄn nyaŋŋi, ŋↄn gba nin ti yɛ situripeela ka man ku kyɛ ka ba nyeesi u yuuri n-yiisi nyↄvuri bukku maa ni m-basi. N nin di u sɛhara n-zɛ u nyaaŋŋa m Ba Naawunni saani ni u malaakadima saani."
66003006	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la.' "
66003007	Ni, "Sↄbma dinŋↄ n-ti malaaka sↄ ŋↄn su fukumsi zaŋŋi n-kyaŋŋi ban bɛ Filadɛlifiya tiŋŋa n-la'amni n-gyeemni ma :- 'Ŋↄn n nyɛ Naawunni dinni, yɛlimaŋni daana maa yɛttↄ'a nŋↄa. Ŋↄna m mari la NaaDauda saafibii maa: ka u yi ti yoaai seelli, sↄ n ku toaai n-yↄa; ka u mun yi ti yↄ seelli, sↄ n ku toaai n-yoaai. Ŋↄna n yɛtti ya, ni :-
66003008	"M mi ya tuma ŋↄn bɛ seem: ya bu nya? - za'anↄri ka n yoaai m-basi ya la, ka sↄ ku toaai n-yↄ ka. Dama m mi halli, ni, ya yaa bu zoaai, amaa ya deaari n noori maa ka bu yi n nyaaŋŋa.
66003009	Sintaani la'aŋŋu duu dima maa muna - baseeba ban yɛtti, ni, ba nyɛ la Izraɛli dima maa, amaa ba ma'ari ni, ba pa lala - n nin kyɛ ka ban nin kyɛ ya saani na n-gbaani ya tooni ka baŋŋi, ni, n wuri ya.
66003010	Ya daa deaai n noori ka di sugru n-dↄla, di zugu n nin deaai ya n-guri ya suŋŋa, ka wahalaseaa kan ti ya kyɛ na la ku niŋi ya seela - ka nin ti kyɛ na sahaseaa n-zamsi duniya wa ni niriba zaa.
66003011	Pampaŋŋↄ ka n kyɛnni na. Ya gbaama yan mari seelli la kpeeŋŋa, ka di kyɛ ka sↄ ti fa ya naam zupiliga ya saani.
66003012	Sↄkam ŋↄn nyaŋŋi, n nin zaŋŋi u n-kyɛ ka u leebi hoo zaantↄliga ka ba sa m Ba Naawunni Gyeeŋŋu Yiri maa puuni, ka u ku laa n-yi bɛni na yaasa. N nin sↄbi m Ba Naawunni yuuri m-pa n-niŋi u, ni ŋↄn Naawunni timpaalli la yuuri, di nyɛ la Gyɛrusalɛm bumpaalli la. Tiŋŋa wa ya n-yi saazugu, m Ba saani, n-sigi na. Ka n nin sↄbi m mammantoori yupaalli m-pa di daama ni m-paasi."
66003013	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la.' "
66003014	Ni, "Sↄbma dinŋↄ n-ti malaaka sↄ ŋↄn su fukumsi zaŋŋi n-kyaŋŋi ban bɛ Leoodisiiya tiŋŋa n-la'amni n-gyeemni ma :- 'Ŋↄn yuuri boonni, ni, 'Ammi' yɛttↄ'a nŋↄa: ŋↄna n nyɛ yɛdda ni yɛlimaŋni daana, sↄ ŋↄn diri sɛhara suŋŋa. Ŋↄna n daa piili Naawunni ŋↄn daa naam bunseelli kam, ka su di zaa fukumsi. Ŋↄna n-yɛtti ya, ni :-
66003015	"M mi ya tuma ŋↄn bɛ seem: ni, ya bu maasa, ya mun bu tuula - man da boori ka ya nyɛ la a yinni.
66003016	Dinŋↄna yan bu maasa ka mun bu tuula zugu, ka kur kpalim n-nyɛ bunŋmamm, n ya n-ti ya ni n-yiisi n noori ni m-basi.
66003017	Halli ya yɛtti, ni, 'Bundaandima n nyɛ ti - ti mari la marigu pam ka bu kↄŋŋi seelli!' - amaa ya bu baŋŋi, ni, ya siri nyɛ la faradima, ka wahala mari ya, ka ya kↄŋŋi bunseelli kam; ya laa n-zoom zaa ka kyɛnni beelli, situra ka ni.
66003018	Mani n kpaamni ya, ni, ya kyɛm n saani na n-da salima - ban zaŋŋi bugum n-kuri seesi ka a ti leebi kasikasi maa - ka ya siri nin leebi bundaandima: ya daama situripeela n-yɛa, ka lala nin ligi ya beelli kyɛnni vi maa: halli ka da nini mirigri gba, ka di nin kyɛ ka ya nini neaara.
66003019	Ya bu nya? - Man ŋↄn wuri seeba zaa, ban ka n sa'asiri ka kpamsiri, ni ba ti bamsi yam. Dinzugu ya kyɛ ka ya nini moaai ka takki ya teesibeeri ni ya tumbeeri soori.
66003020	Nnya ma! N zɛ la za'anↄri maa ni n-kpaasiri m-boonna; ka ŋↄnkam yi wum n kukↄri maa ka yoaai n-ti ma, n nin kpɛ na n-di diibu u saani, halli man ni ŋↄna nin ti la'am n-di.
66003021	Sↄkam ŋↄn nyaŋŋi, n nin ti u soori ni u zinni man saani n naam gbana zugu, hoo man gba daa pun nyaŋŋi ka zinni m Ba naam gbana zugu seem la."
66003022	Ŋↄn mari tuba n-wumna, kyɛ ka u wum Sii Kasi maa ŋↄn yɛtti seela n-tiri ban la'amni tinsi tinsi puuni n-gyeemni Naawunni la.' "
66004001	Tↄ: anŋↄ nyaaŋŋa ka n daa nya, ka arizana ziiya ka ba yoaai hoo kyɛburu: ka n daa wum man ŋↄn daa pun wum kukↄseaa la, ka ka bɛ hoo kikaa kunkuma maa. Kukↄri maa yɛtti nŋↄa :- "Duuma kpa na, ka n nin wulisi i din ti ya niŋi dinŋↄ nyaaŋŋa."
66004002	Ka Naawunni Sii Kasi daa paali ma, ka n nya naam ziziiya arizana puuni ka sↄ n ziya.
66004003	Ŋↄn daa ziya maa gↄsibu daa veela hoo mansↄ'asi kugveela ban boonni 'gyasipa' ni 'Sadiisi kugri' la ŋↄn veela seem. Ka sasuu veelim daa gyiligi naam zizii maa hoo mansↄ'asi veelim ŋↄn bɛ seem.
66004004	Ka ziziisi pisi ni anaasi gba daa bɛ ni n-gyiligi naam zizii maa, ka kpambaya pisi ni anaasi zi a ni: ba daa yɛ bunyeeripeela n-ziya, ka pili salima naam zupilisi ba zugri ni.
66004005	Ka saa daa nya'asiri ka tasiri m-mari vuuri pam naam zizii maa ni na, ka bugum mↄkpala ayↄpↄi neaari zizii maa tooni - Naawunni siiya buyↄpↄi n kur nyɛ ana.
66004006	Ka bunseelli daa dooni naam zizii maa tooni hoo mↄ'ari, ka ka gↄsibu ŋmanni la hoo mansↄ'asi. Ka bunvuya anaasi n daa zɛ n-gyiligi naam zizii maa sunsukkuni, ka ba lugri kam mari la nini n-gↄsira.
66004007	Ka bunvusↄ ŋↄn daŋŋi tooni maa daa ŋmanni la gbigimni, ka ŋↄn pa nyaaŋŋa ŋmanni la na'araa, ka ŋↄn paasi buta mari nindaa hoo ninsaala dinni, ka ŋↄn paasi bunaasi mun ŋmanni la wubga n-yikkra.
66004008	Ka babanaasi maa zaa daa mari kpunkpama ayooyoobu, ka ba lugri kam mari la nini n-gↄsira. Ba daa kur yuumni yuuma sahakam, wuntaŋŋa ni yuŋŋu, ni :- "Kasi! kasi! kasi! Ti Dugma Naawunni Ŋↄn Ka Kpeaa Nyɛ la ŋↄn bɛ kasi maa! Ŋↄna n nyɛ ŋↄn daa pun bɛ ni, Ka u kpalim m-bɛ ni pampaŋŋↄa, Halli ŋↄn ya kyɛ na."
66004009	Ka bunvuya maa daa yi yuumni lala, n-tibgri Ŋↄn zi naam zizii maa ni, ka tiri u gyirima, ni, u nin bɛ saha din ka naari. Ka lala saha maa
66004010	ka kpambaya pisi ni anaasi maa gbaantiri la tiŋŋa n-tiri Ŋↄn zi naam zii maa, ka bɛ ni saha din ka naari; ka ba zaŋŋi ba naam zupilisi m-piligri m-basiri tiŋŋa, naam zizii maa tooni. Ka ba yɛtti, ni :-
66004011	"Nyini n nyɛ ti Dugma, Nyini n nyɛ Naawunni, I sumni tibgri ni gyirima, I sumni yiiko marigu! Dama nyini n daa naam bunseelli kam, I yuubu zugu ka a zaa daa naam, I yuubu zugu ka a zaa daa ti bɛ ni."
66005001	Ka n daa gↄsi nti nya bukkubila, ka Sↄ ŋↄn daa zi naam zizii maa ni la daa mari ka u nudirigu ni. Ka sↄppu daa bɛ ka puuni, ni ka nyaaŋŋa m-paasi; ka ba zaŋŋi ka n-kpabi, ka tabli buntabinna ayↄpↄi.
66005002	Ka n daa nya malaaka kpeeŋŋu daansↄa, ka u tasiri m-boonni pampam, ni, "Ŋↄni n sum ni u ti lakki buntabinna maa n-yoaai bukku wa?"
66005003	Amaa sↄsↄ daa ka ni n-nin nyaŋŋi n-yoaai bukku maa, halli n-gↄsi ka gba; saazugu sↄ ka ni, tingbaŋŋu gba sↄ ka ni, halli tingbanlↄŋŋu ni gba sↄ ka ni.
66005004	Man mun daa kum pam, dama sↄ daa ka ni n-sumsi ni u yoaai bukku maa, halli n-gↄsi ka gba.
66005005	Amaa kpambaya pisi ni anaasi sↄ daa yɛli ma, ni, "Di kumna! Dama Gbigimni maa nyaŋŋiya, Gyuuda za'anↄri Gbigimni la; NaaDauda dↄ'am tuŋŋu maa Nya'ari gba n nyɛ u. Ŋↄna n nin toaai n-lakki buntabinna ayↄpↄi n-yoaai bukkubila maa."
66005006	Di saha ka n daa nya pɛbilisↄa. U daa zɛya naam zizii la puuni, ka bunvuya anaasi ni kpambaya maa daa gyiligi u, ka di daa bɛ la hoo ban pun kↄrigi u seem la. U daa mari yiila ayↄpↄi ni nini ayↄpↄi, an wulisi Naawunni siiya buyↄpↄi la, ka u mari a n-tumni ni a kyaŋŋi duniya wa zaa puuni la.
66005007	Ka Pɛbila wa daa kyɛ na n-deaai bukku maa, Ŋↄn daa zi naam zizii maa ni saani.
66005008	Ka ŋↄn daa deaai bukku la sahanseaa maa, bunvuya anaasi la daa gbaani tiŋŋa u tooni; ka kpambaya pisi ni anaasi gba daa niŋi lala, ka daa mari sↄkam zaa yinniyinni u goongyi, ni u salima laa - laasi mun paali ni turaali, di nyɛ la Naawunni niriba wunsusigu.
66005009	Ka ba daa yuumni n-yɛtti, ni :- "Nyin n sumsi ni i deaai bukku maa, I mun sumsi ni i lakki ka buntabinna! Dama nyini ka ba daa pun kↄrigi, Ka i lala kum zugu daa yↄ sↄkam samni N-da ba n-ti Naawunni na: Zuliya pam, ni yɛttↄ'azuna pam dima, Ni tinsi pam niriba, ni bura pam.
66005010	I daa kyɛ ka ba di naam Naawunni saani, Ka diisi ba Gyeeŋŋu Toondaandima n-ti u - Ban mun nin ti di duniya wa ni naam."
66005011	Di saha ka n daa nya, ka daa wum malaakadima pam damni - malaaka tusatusa, bee miiliyↄnmiiliyↄn. Ba daa zɛ n-gyiligi naam zizii maa, ni bunvuya ni kpambaya maa ziiya.
66005012	M-boonni pampam n-yɛtta :- "Pɛbila maa sumni seelikam deaari! Ba daa kↄrigi u, ka u sumni anŋↄ zaa : U sum ni u deaai kpeeŋŋu ni arizikki, U sum ni u deaai yam ni yaa, U sum ni u deaai pɛ'abu, ni gyirima, ni yɛlisuma!"
66005013	Di saha ka n daa wum, ka ban daa naam bunseelli kam zaa gba daa tↄ'asira - an bɛ saazugu, ni an bɛ tingbaŋŋu ni, ni an bɛ tingbanlↄŋŋu ni, halli an bɛ teeku ni zaa - n-yɛtti, ni :- "Pɛ'abu ka ba zaŋŋi n-ti u: Ba tisi Ŋↄn zi naam zizii maa ni, Pɛbila maa gba ka ba tisira - Pɛ'abu, ni gyirima, ni fukumsi Halli ni saha din ka naari."
66005014	Ka bunvuya anaasi maa daa sakki, ni, "Ammi!"; ka kpambaya maa daa gbaani tiŋŋa n-gyeemna.
66006001	N daa nya, ka Pɛbila maa daa lakki buntabinna ayↄpↄi la yinni; ka n daa ti wum bunvuya anaasi maa yinni ŋↄn tasiri kaman satasiŋŋa n-yɛtti, "Kyɛm na!"
66006002	Ka n daa gↄsi n-nya wuripeelli, ka ŋↄn daa ba u maa mari taroo, ka ba zaŋŋi naam zupiliga n-ti u, ka u daa yi na ni u ti tuusi tↄppu n-nyaŋŋi.
66006003	N daa laa n-nya, ka Pɛbila maa daa lakki buntabinni kan paasiri buyi la; ka n daa wum bunvusↄ ŋↄn paasi buyi daana la ŋↄn gba n yɛtti, "Kyɛm na!"
66006004	Ka wurizeaa daa yi na, ka sↄ ŋↄn daa ba u maa, ka ba zaŋŋi yiiko n-ti u ni u ti fa duniya zaa sugru ni nangbanyinni ba saani, din nin kyɛ ka daadam kuuri taaba. Ka ba zaŋŋi takoobi titaari n-niŋi u nuu ni.
66006005	N daa laa n-nya, ka Pɛbila maa daa lakki buntabinni kan paasiri buta la; ka n daa wum bunvusↄ ŋↄn paasi buta la ŋↄn gba n yɛtti, "Kyɛm na!" Ka n daa gↄsi n-nya wurisabilli, ka ŋↄn daa ba u maa daa mari gbarigbinni kan ma'asiri kyi u nuu ni.
66006006	Ka n daa wum hoo kukↄri n-tasiri pampam bunvuya anaasi la sunsukkuni, ni, "Kyɛ ka ba tumni dabsimunni n-kur nyari kasuma gbarigbinni yinni, bee, kabeeri gbarigbina ata - a ligri nla! - amaa di sa'am kpaam maa, bee, daam maa!"
66006007	N daa laa n-nya, ka Pɛbila maa daa lakki buntabinni kan paasiri bunaasi la; ka n daa wum bunvusↄ ŋↄn paasi bunaasi la ŋↄn gba n yɛtti, "Kyɛm na!"
66006008	Ka n daa gↄsi n-nya wuripirisiri, ka ŋↄn daa ba u maa yuuri boonni la 'Kum', ka u taraana 'Kpiimma Tiŋŋa' daa dↄla. Ka ba daa zaŋŋi yiiko n-ti ba zaŋŋi n-kyaŋŋi duniya purigri bunaasi zugu yinni niriba, ni ba zaŋŋi takoobi fukumsi n-kuuri ba, ni kↄm fukumsi, ni dooru ni mooni bungbaara dinni m-paasi.
66006009	N daa laa n-nya, ka Pɛbila maa daa lakki buntabinni kan paasiri bunu la; ka n daa gↄsi nti nya ninvugseeba ka ba daa pun ku ba, ban daa mooli Naawunni yɛligu la zugu, ni ban daa wulisi yɛliseesi ban daa nya ka wum Naawunni saani la zugu; banŋↄ zaa siisi daa bɛ la wungyeeŋŋu teebuli maa lↄŋni.
66006010	Ka ban zaa n daa tasiri kpeeŋŋakpeeŋŋa n-yɛtti, ni "Ti Dugma, nyin kur nyɛ la Yɛlimaŋni Daana kasikasi! - ka bↄ saha ka i nin ti kari ti sariya n-ti ti, ka zaali duniya dima samni, ti kum zugu?"
66006011	Di saha ka ba daa zaŋŋi bunyeeripeela n-ti ba zaa, ka daa yɛli ba, ni, ba vuusima beela, halli ka ba taaba zaa saha gba ti paai, ba mabiseeba ban gba nyɛ Naawunni daaba maa - seeba duniya niriba ya n-ku m-paasi ba zugu la.
66006012	N daa laa n-nya, ka Pɛbila maa daa lakki buntabinni kan paasiri buyoobu la; ka n daa gↄsi nti nya ka tingbaŋŋu daa dam pampam. Ka wuntaŋŋa maa daa sↄbgi libilibi, ka namboaa daa moaai zimizimi zaa,
66006013	halli saŋmariwuusi gba daa luri tingbaŋŋu ni na, hoo sahanseaa sunzↄpiliŋŋa ŋↄn zeeri n-zɛ'asiri kinkaŋŋa ka ka wala luri tiŋŋa ni seem maa.
66006014	Ka sangbaŋŋu maa daa kpabi hoo sↄŋŋu m-bakki, ka tingbaŋŋu ni zↄya la daa yigsi a beesigu ziiya, ni tingbanseesi an bɛ teeku ni la gba.
66006015	Di saha ka n daa nya duniya nadima ni ninvugkara ni kpambaya, m-paasi bundaandima ni ban mari kpeeŋŋu la, ni sↄkam zaa, daaba ni sumaŋdima zaa: ka ba zaa daa zaŋŋi ba mansi n-sↄ'ari la zↄya ni feeri ni tampiisi lↄŋni.
66006016	Ka ba daa boonni n-yɛtti zↄya ni tampiisi maa, ni, "Ya luma ti zugri na n-sↄ'ai ti, ka Sↄ ŋↄn zi naam zizii la di nya ti, halli Pɛbila wa suuri di paai ti na!
66006017	Dama ba suuri yisigri dabsiri maa paai ti na, ka sↄsↄ ku toaai n-kpalim n-zɛ ba tooni."
66007001	Tↄ: dinŋↄ nyaaŋŋa ka n daa maali n-nya, ka malaakadima anaasi daa zɛya: duniya luga anaasi ka ba daa bɛ ni nti gyi pɛsigu zii bunaasi zaa n-ta'ari ni, ni pɛsigu zaa di zeeri tingbaŋŋu maa ni, bee teeku ni; halli ni a di zeeri n-niŋni tiisi gba.
66007002	Di saha ka n daa nya, ka malaakasↄ daa doaai wuntampusiri zii ni na, ka u daa mari bunseelli kan nyɛ Naawunni Nyↄvuri Daana dinni, ka ka daalimni ŋↄn Naawunni maŋtoori buna. Malaaka wa daa tasi pampam n-tiri u taaba babanaasi seeba ban daa mari yiiko ni ba sa'amni tingbaŋŋu ni teeku maa,
66007003	n-yɛtti ba, ni, "Ya di sa'am tingbaŋŋu maa, bee teeku, bee tiisi la, see ka man daalim Naawunni niriba n-niŋi ba gbeeri maa n-naai, ni, Naawunni n su ba."
66007004	Di saha ka n daa wum niriba maa kaaligu ŋↄn daa nyɛ seem: ni, ban daa daalim ninvugseeba zaa maa daa nyɛ niriba tusa kↄbga ni tusa pisinaasi ni tusa anaasi. Ba daa yi Izraɛli za'anↄya zaa ni na :
66007005	za'anↄri kam zaa niriba tusa pii-ni-ayiyi. Di nyɛ la :- Gyuuda za'anↄri niriba tusa pii-ni-ayi, ni Ruubɛn za'anↄri lala, ni Gaddi za'anↄri;
66007006	Aseeri za'anↄri tusa pii-ni-ayi, ni Naftaali za'anↄri lala, ni Manaasi gba;
66007007	Simiyↄn za'anↄri tusa pii-ni-ayi, ni Liivai za'anↄri lala, ni Isakaari gba;
66007008	Zɛbulↄn za'anↄri tusa pii-ni-ayi, ni Yisifu za'anↄri lala, ni Bɛngyamin gba. Banŋↄ zaa ka ba daa daalim.
66007009	Anŋↄ nyaaŋŋa ka n daa gↄsi n-nya, ka ninvugbↄbgu daa bɛ naam zizii maa tooni n-zɛya, ni Pɛbila maa tooni. Niriba wa daa nyɛ la bura pam niriba, ni zuliya pam, ni tinsi pam niriba, ni yɛttↄ'azuna pam dima, ka ba daa yɛ situripeela n-zɛya, ka daa mari abe tiisi wula ba nuusi ni.
66007010	Ka ba daa kaasiri pampam n-yɛtti, ni :- "Naawunni ti Dugma kpalim n-ziya, ka ŋↄn ni Pɛbila maa n su tiliginsim yɛla zaa."
66007011	Di saha ka malaakadima zaa ban daa zɛ n-gyiligi naam zizii maa daa gbaani tiŋŋa, ban ni kpambaya maa ni bunvuya anaasi la m-paasi, ka ba zaa daa gyeemni Naawunni
66007012	n-yɛtta :- "Naawunni ti Dugma su la yɛlisuma, ni gyirima, ni yam, ni puusigu, ni gyeeŋŋu, ni yiiko, ni yaa; Ka di bɛ la lala halli ni saha din ka tariga. - Ammi, ammi!"
66007013	Ka kpamma maa ninvugsↄ daa boosi ma n-yɛli, ni, "Ninvugseeba ban yeeri situripeela wa - bandima n nyɛ ba? Ni, yani ka ba yi na?"
66007014	Ka n daa labsi n-yɛli u, ni, "M Ba, nyini m mi di." Ka u daa yɛli ma, ni, "Tↄ; ba nyɛ la ninvugseeba ban yi wahala diibu toom ni na; Pɛbila maa ziim ka ba daa zaŋŋi m-peaai ba situra, ni a ti pɛligi nyain lala.
66007015	Lala zugu kyɛ ka ba bɛ la Naawunni naam zizii maa tooni, ka ba gyeemni u wuntaŋŋa ni yuŋŋu zaa, Naawunni Gyeeŋŋu Yiri puuni: Ka Naawunni kpalim m-bɛ ba saani n-ziya; U zi la naam zizii maa ni saha kam.
66007016	Kↄm ku laa m-mari ba, kↄnyuuri mun ku laa m-mari ba gba: Halli wuntaŋŋa ku laa m-bii n-niŋi ba, bee, n-kyɛ ka wↄligu wumni ba.
66007017	Dama Pɛbila maa bɛ la naam zizii puuni, ka u nin guri ba suŋŋa hoo pɛgura ŋↄn guri u peesi seem; U nin kyɛ ka ba dↄli kↄsuŋŋu bulisi n-nya nyↄvuri, ka u laa n-nyeesiri ba nini nintam n-tiri ba sahakam."
66008001	Ka sahanseaa ka Pɛbila maa daa lakki buntabinni kan paasiri buyↄpↄi la, arizana puuni zaa ka di daa fↄ surimm n-yuui beela.
66008002	Di nyaaŋŋa ka n daa nya malaakadima ayↄpↄi seeba ban zɛ Naawunni tooni maa, ka ba daa zaŋŋi kikaasi ayↄpↄi n-ti ba.
66008003	Ka malaakasↄ daa yi n-kyɛ na nti zaani gyeeŋŋu teebuli maa tooni, m-mari salima turaalinyooriga. Ka ba daa zaŋŋi turaali zum pam n-ti u ni u ti nyↄa, ni, lala ka u nin ti maali Naawunni niriba wunsusigu zaa n-tisi, salima gyeeŋŋu teebuli maa zugu - kan zɛ naam zizii maa tooni la.
66008004	Ka turaali la nyoobu nyoosi daa yi malaaka maa nuu ni n-du Naawunni tooni, ni Naawunni niriba maa wunsusigu zaa m-paasi.
66008005	Ka di nyaaŋŋa ka malaaka maa daa gbeaai bugum teebuli maa zugu m-paali u bunni, ka zaŋŋi n-lↄbi tingbaŋŋu ni na; ka saa daa nya'asi ka tasi m-mari vuuri pam, ka tingbaŋŋu mun daa dam.
66008006	Di saha ka malaakadima ayↄpↄi, kikaasi daandima maa, daa niŋi siri ni ba peebi :
66008007	Malaaka tooni daana maa ŋↄn daa peebi, ka sakuga ni bugum daa gyɛri ni ziim n-kpaari n-luri tingbaŋŋu ni na. Ka duniya wa daa puri buta, ka purigri yinni daa di bugum, ni ka tiisi, ka duniya mↄmaasa zaa gba daa di bugum.
66008008	Ka malaaka ŋↄn pa buyi zugu daa peebi, ka bunseelli hoo zↄtitaari kan diri bugum daa lↄbi n-lu teeku koom ni na. Ka teeku maa yi puri buta, ka ka purigri yinni daa leebi ziim;
66008009	ka teeku koom ni bunvuya purigri buta gba daa kpi, ka nyarima purigri buta daa sa'am.
66008010	Ka malaaka ŋↄn pa buta daa peebi, ka saŋmariwutitaari daa yi sangbana ni n-lu na, ka ka yuuri boonni 'Toom'. Ka daa diri bugum hoo mↄkpalli ŋↄn di bugum seem. Ka kulisi ni kↄbulisi daa puri buta ka a purigri yinni ka 'Toom' daa lu a koom ni, ka bu ti leebi la bun tↄ pam, halli ka niriba pam daa nyu lala koom ka daa kpi di zugu.
66008012	Ka malaaka ŋↄn pa bunaasi daa peebi, ka wuntaŋŋa purigri buta daa ŋmɛa, ni namboaa gba dinni, ka saŋmariwuusi gba daa puri buta ka a purigri yimmu daa ŋmɛa. Ka wuntaŋŋa saha yi puri buta, ni yuŋŋu gba, ka a purigri buta yinni yinni daa kↄŋŋi neesim di zugu.
66008013	Tↄ: ka di saha maa ka n daa gↄsi n-nya, ka wubga daa yigri saazugu agbaa ziiya; ka n daa wum ka u tasiri pampam n-yɛtti, "Yɛla! Yɛla! Yɛla! Dabeem yɛla nin paai ban bɛ duniya puuni, sahanseaa malaakadima ata ban kpalim la yi ti peebi ba kikaasi!"
66009001	Ka malaaka ŋↄn pa bunu zugu la daa peebi. Ka n daa nya saŋmariwuseaa: ka ka daa lu n-yi saazugu m-paai tingbaŋŋu ni na, ka daa deaai saafibii kan kparigri bↄ'azuliŋŋu maa noori la.
66009002	Ka u daa yoaai bↄ'azuliŋŋu noori maa, ka nyoosi pam daa yi na, halli n-ligi wuntaŋŋa ni saazugu zaa neesim, hoo bugum ŋↄn diri moo puuni n-yiisiri nyoosi seem.
66009003	Ka bunyigra hoo toori daa yi nyoosi maa ni n-sigi na, ka ba daa kyɛ ka toori maa mari yiiko hoo naŋŋa dumpu taabu.
66009004	Ba daa yɛli ba, ni, ba di niŋi moori, bee bumbula, bee tiisi seelli, amaa ninsaaliseeba ban ka Naawunni daalimni ba gbeeri ni la ka ba daamna.
66009005	Toori maa daa ka soori ni ba ku lala niriba maa, amaa ni ba namsi ba gↄya anu. Ba namsigu maa beerim ŋmanni la naŋŋa dumpu beerim.
66009006	Lala gↄya anu maa puuni ka ba nin bↄ kum ziiya n-kↄŋŋi: ba nin boori ni ba kpi, amaa kum nin zↄ ka kyɛ ba.
66009007	Toori wa muna - ba daa ŋmanni la wuriseeba ban maanni siri ni ba kyaŋŋi tↄppu ni; ba zugri pili la bunseesi hoo salima naam zupilisi, ka ba nindaasi ŋmanni ninsaala nindaa.
66009008	Ba zↄbri daa ŋmanni la pↄ'a zↄbwↄ'ala la, ka ba nyina ŋmanni gbigma nyina.
66009009	Ba nyaari daa ligi la bunseesi an ŋmanni kutti dawↄ'ari, ka ba mari n-ta'ari piima ni kuga toobu ni; ka ba kpunkpama vuuri daa ŋmanni la wuri pam ŋↄn datti tarↄkudima n-zↄri n-wa tↄppu ni ka a mari vuuri seem la.
66009010	Ba zuya daa ŋmanni la nansi zuya, ka ba dumpu daa ŋmanni la nansi dumpu, halli ba zuya puuni ka ba yiiko daa bɛ ni, ni ba ti daamni niriba maa gↄya anu maa.
66009011	Ka ba daa mari la naaba ŋↄn gↄsiri ba: ŋↄna n nyɛ malaakasↄ ŋↄn su bↄ'azuliŋŋu maa fukumsi la. U yuuri Hibruuli yɛttↄ'a ni boonni, ni, 'Abaddↄn', ka Griiktiri yɛttↄ'a maa ni, ni, 'Apↄliyↄn' (di gbinni nyɛ la 'Sa'am-Sa'amna').
66009012	Tↄ: ka daŋŋni dabeem yɛlli maa gaariya; amaa ka nyaaŋŋa ka dabeem yɛla ayi n yɛ n-dↄla.
66009013	Ka malaaka ŋↄn pa buyoobu daa peebi, ka n daa wum kukↄri ka ka tↄ'asiri n-yi gyeeŋŋu teebuli maa luga anaasi maa zaa ni na - salima bunseaa kan zɛ Naawunni tooni maa nla.
66009014	Ka kukↄri maa daa booli malaaka maa ŋↄn pa buyoobu zugu ka mari u kikaa maa; n-yɛli u, ni, "Basim malaakadima anaasi ban daa ba seeba n-dooli Yufreetisi mↄ'atitaari la ni la!"
66009015	Ka ba siri daa lↄrigi malaaka anaasi maa m-basi: dama saha kanŋↄa - zuna dabsiri wa, gↄri kanŋↄa, yuumni wa puuni - saha wa zugu ka ba daa zaali ba ni ba gura. Ba daa yiisi ba na ni ba ti ku duniya wa niriba - ba yi ti puri niriba zaa zii buta, ka malaakadima wa nin ku ba purigri yimmu.
66009016	Ba daa mari ba tↄbbiisi, ban daa ba wuri n-tuusira: ba daa zoaai pampam, halli ka ba paai la miiliyↄna ayi - n daa wum ba kaalli, ni, di nyɛ la lala.
66009017	Ka n zii nyaabu maa ni ka n daa nya wuri ni ban baari ba ŋↄn bɛ seem maa. Niriba maa daa mari kutti buna n-yɛ n-ta'ari ba nyaari, ka a seesi daa moaai la hoo bugum la, ka seesi sↄbgi hoo bulu din nya'ara, seesi mun ŋmanni la farinwuta. Wuri maa mun zugri daa ŋmanni la gbigma zugri, ka bugum nyoosi daa yiiri ba nↄya ni na, ni farinwuta m-paasi.
66009018	Bugum, ni nyoosi, ni farinwuta an daa yiiri wuri maa nↄya ni na maa - anŋↄ abata zaa n daa nyɛ an daa ku niriba purigri buta la yimmu.
66009019	Dama wuri maa yiiko daa bɛ la ba nↄya ni ba zuya ni. Ba zuya maa ŋmanni la wugi, m-mari zugri: anŋↄ ka ba mari n-daamni niriba maa.
66009020	Di saha maa ka ninsaaliseeba daa kpalim, baseeba yɛlibeeri wa daa bu ku ba. Di zaa yↄri ba daa bu takki ba teesibeeri ni ba tumbeeri sↄya beebu, amaa ba daa kpalim n-gyeemni wunseesi ba mammansi ŋↄn maali la. Ba daa bu kyɛ arizimbeeri gyeeŋŋu, bee bugseesi ban zaŋŋi salima m-maali la, bee anzulifa, daanya, kuga, bee daari m-maali, halli ni anŋↄ zaa ku toaai n-nyara, bee n-wumna, bee n-kyɛnna.
66009021	Ba mun daa bu takki n-zↄ n-yi ba ninvugkuubu la ni, bee ba tiima ni, bee ba pↄ'agoorilim bee dↄgoorilim ni, bee ba na'ayiga tuma zaa ni.
66010001	Tↄ: ka di saha maa ka n daa nya malaaka kpeeŋŋu daansↄa, ka u yi arizana ni n-sigri na. Ka u gↄbi la sangbaŋŋu hoo kyinkyingↄbrigu, ka sasuu daa pili u zugu; u nindaa daa ŋmanni la wuntaŋŋa ka u gbaya ŋmanni langbindaari bugum.
66010002	U daa zali litaafibila fiiŋ, ka ka yoaai ni m-pa'ai u nuu zugu. Ka u zaŋŋi u nↄba maa n-tↄm duniya wa ni: u nudirigu dinni mun noori teeku zugu, ka seaa la noori tingbankuumni zugu.
66010003	Ka u tasi m-booli kukↄzuliŋŋu, kan zulisim ŋmanni gbigimni nyuriŋŋu. Ka ŋↄn daa booli lala maa, satasinsi buyↄpↄi daa zaŋŋi ba gba kunkuma n-tasi n-sakki.
66010004	Ban daa tasi n-naai, n daa ya sↄbi la ban yɛli seem maa, amaa n daa wum kukↄri ŋↄn tↄ'asiri n-yiiri arizana ni na n-yɛtti, ni, "Satasinsi buyↄpↄi maa ŋↄn yɛli seesi maa - a nyɛ la yɛlisↄ'ara. Di sↄbi a n-dooli!"
66010005	Ka malaaka sↄ man daa pun nya, sↄ ŋↄn daa zɛ n-tↄm teeku ni tingbaŋŋu maa zugu maa - ŋↄna daa 'zaŋŋi u nudirigu n-wukki saazugu
66010006	m-pↄ Naawunni, Naawunni ŋↄn nɛ m-bɛ ni saha din ka tariga la', ka daa naam saazugu, ni tingbaŋŋu, ni teeku, ni bunseelli kam din bɛ a ni zaa. U daa pↄ lala n-yɛli, ni, "Guusigu laa n-ka ni!
66010007	See ka malaaka ŋↄn pa buyↄpↄi la yi peebi u kikaa maa: lala saha ka Naawunni nin tum u tunsↄ'arigu la n-naai hoo ŋↄn daa pun yɛli n-ti anabidima maa seem, ban daa nyɛ u tuntumniba maa."
66010008	Ka n daa laa n-wum kukↄseaa kan daa tↄ'asi n-yi arizana ni na la, ka ka yɛtti n-tiri ma yaasa, ni, "Kyɛma n-zaŋŋi litaafiseaa kan yoaai m-bɛ malaaka maa nuu ni - malaakasↄ ŋↄn tↄm teeku ni tingbaŋŋu zugu la."
66010009	Tↄ, ka n daa kyaŋŋi nti yɛli malaaka maa, ni, u tim ma litaafibila maa. Ka u daa yɛli ma, ni, "Deaam n-ŋↄbi! Ka nin leebi bunseaa kan tↄ i puuri ni, halli ni i noori ni ka ka ya m-malisa hoo siiri."
66010010	Dinŋↄna n daa deaai litaafibila maa u nuu ni n-ŋↄbi, ka ka siri daa malisa n noori ni hoo siiri, amaa man daa vↄli n-naai maa, ka daa leebi buntoori n puuri ni.
66010011	Ka ba daa yɛli ma, ni, "See ka i laa n-tↄ'asiri anabitiri yɛla zaŋŋi n-kyaŋŋi tinsi pam niriba, ni bura pam, ni yɛttↄ'azuna pam dima, ni nadima pam."
66011001	Ka ba daa zaŋŋi kika'ari n-ti ma, ni n ti mari ka m-ma'asira; ni, "Doaama m-ma'asi Naawunni Gyeeŋŋu Duu wa, ni ka teebuli maa, ni baseeba ban puusiri bɛni la!
66011002	Amaa di ma'asi dundↄŋŋu kan bɛ Gyeeŋŋu Duu maa nyaaŋŋa la; kyɛli ka kpaŋŋa sa! Dama ba zaŋŋi ka n-ti tinzuna dima, ka ba nin kpɛ tinkasi maa puuni na n-kyɛnni n-noori ka n-niŋi gↄya pisinaasi ni ayi.
66011003	N sɛhara dima ayi la muna - n nin tum ba na n-ti ba soori ni ba ti tↄ'asi m-moonni n anabitiri yɛla maa; ba nin yɛ la bootu kpari n-wulisi ba sufusa'aŋŋu ŋↄn bɛ seem, ka nin tↄ'asiri lala n-niŋi dabsa tusiri ni kↄbsiyi ni pisiyoobu."
66011004	Ban n nyɛ ↄlivii kpaam tiisi ayi maa, ni firilatↄmna ayi an zaantiri ti Dugma Ŋↄn Su Duniya Wa Zaa tooni la.
66011005	Ka sↄ yi ti boori u namsi ba, bugum nin yi ba noori ni na n-di ba dindaandima wa; sↄ yi boori ni u namsi ba, di sumni ni di daama kpi lala.
66011006	Niriba ayi wa mari yiiko ni ba kpatti sangbana, ka saa ku mi dabsiseesi ban ya tↄ'asiri ti Dugma yɛla maa. Ba laa m-mari yiiko kulisi zugu, n-nin toaai n-kyɛ ka a koom leebi ziim. Ka ba laa n-toaai n-kyɛ ka dabeem yɛla balibu kam ti niŋi duniya maa, ka a maali n-niŋi sahaseaa sɛharadima wa sufu yi boora.
66011007	Ka ba yi ti mooli ba anabitiri yɛla n-naai, bunkↄbsↄ nin yi bↄ'azuliŋŋu maa ni n-du na nti tuusi ba tↄppu n-nyaŋŋi ba n-ku ba.
66011008	Ba nin kpi n-kpalim n-dↄ tintitaari maa sↄroo la puuni, tinseaa ban daa zaŋŋi sɛharadima wa dugma maa n-kpaasi n-tabli dↄpulli zugu ka puuni maa. Tiŋŋa wa niriba tumbeeri zugu ka ba pa ka yupaasi, ni, 'Sↄdoom', bee, 'Igyipti'.
66011009	Ka tinsi pam niriba ti gↄsi, ni zuliya pam, ni yɛttↄ'azuna pam dima, ni bura pam. Ba gↄsiri ban kpalim n-dↄya seem n-niŋi dabsa ata ni purigri, ka lala saha maa ba ku sakki ni ba sↄ'ai ba.
66011010	Ka duniya wa niriba sufu yi maai pam ba kum maa zugu. Ba diri la kyuu ka tiri taaba piini, dama anabidima ayi wa daa nyɛ seeba ban daa diisi duniya dima wahala pam.
66011011	Amaa daba ata ni purigri nyaaŋŋa, Naawunni nyↄvuri vuusim daa kpɛ ba na, ka ba daa ti doaai n-zaani ba gbaya zugu ka dabeem pam gbaai seeba ban nya ba maa.
66011012	Di saha ka anabidima ayi maa daa wum kukↄri ka ka yi arizana ni na n-yɛli ba, "Ya duuma kpa na!" ka ba siri daa kpɛ sangbaŋŋu ni n-du n-kyaŋŋi arizana ni; ka ba dindaandima nini daa nya.
66011013	Ka di nyaaŋŋa ka tingbaŋŋu daa dam, ka tintitaari maa purigri yinni piiya zugu daa lu. Niriba tusa ayↄpↄi daa kpi tingbaŋŋu dampu maa ni, ka dabeem gbaasi ban kpalim la, ka ba pɛ'ai Naawunni Arizana Daana maa.
66011014	Dabeem yɛlli buyi zugu gaariya, ka din pa buta zugu kyɛnni na ka bu ya n-yuui.
66011015	Ka malaaka ŋↄn paasiri buyↄpↄi daa peebi u kikaa, ka kukↄya daa tasiri n-yiiri arizana ni na n-yɛtti, ni :- "Duniya zaa naam leebi ti Dugma naam, Ni ŋↄn daa diisi sↄ Masiiya, Yisa, dinni. U naam ku ti mari baasigu Halli saha din ka tariga."
66011016	Ka kpambaya pisi ni anaasi ban bɛ Naawunni tooni n-zi ba gyirima ziziisi ni la - ba zaa daa dooni m-pibli tiŋŋa n-gyeemni Naawunni,
66011017	n-yɛtti, ni :- "Ti puusiri i ni, ti Dugma Naawunni, Nyin Naawunni Ŋↄn Gaari Zaa - Nyin ŋↄn bɛ ni, ka daa pun bɛ ni. I deaari la i yiiko din galisi; Pampaŋŋↄ ka i di naam.
66011018	Tinsi niriba suuri yisigiya Amaa nyin gba suuri saha paaya - Sahaseaa nyin zaŋŋi ban kpi la n-kari ba zaa sariya: Sahaseaa nyin zaŋŋi laara ni piinisuma n-tiri anabidima ban daa tum n-ti i la, n-tiri i niriba, ni ban zↄri i yuuri la, n-tiri ba zaa, birikyindima ni tarimma zaa. Saha paaya ni i ti zaŋŋi ban daa sa'am duniya maa n-sa'am ba gba yɛla zaa."
66011019	Di saha ka Naawunni arizana puuni Gyeeŋŋu Duu daa yoaai, ka adakka maa bɛ bɛni, Naawunni nangbanyinni yɛla bunni la. Ka saa daa nya'asi ka tasi m-mari vuuri pam, ka tingbaŋŋu mun daa dam, ka sakuga daa lu na, bunkara ni buntibsa pampam.
66012001	Tↄ: ka bunni kan mari alahazibu pam daa bɛ arizana puuni n-yi na; ka di mari di gbinni, bunsↄ'arigu :- pↄ'a n daa bɛ ni, ka u sↄ la wuntaŋŋa neesim, ka u gbaya tↄmni namboaa zugu, ka saŋmariwuusi pii ni ayi n daa gyiligi u zugu n-ŋmanni hoo kubibↄbga.
66012002	Pↄ'a maa daa mari la puuwa, ka u bɛ la dↄ'am wahala ni - dↄ'am beerim n daa mari u, ka u kaasiri di zugu.
66012003	Ka alahazibu yɛliseaa yaasa daa bɛ arizana puuni n-yi na, ka bunseelli kan ŋmanni Nyɛbga m bɛ ni, ka u daa galisi pam; bunzeoo n daa nyɛ u, ka u mari zugri ayↄpↄi ni yiila piiya; ka ba daa zaŋŋi bunveela ayↄpↄi n-vili u zugu hoo kubibↄbsi la.
66012004	Ka u zuuri daa daari saŋmariwuusi purigri yimmu buta zugu m-basiri tingbaŋŋu maa na. Ka Nyɛbga wa zɛ pↄ'a maa tooni u dↄ'am maa saha, ni, u yi ti dↄ'ai bii maa sahanseaa, ŋↄn nin ŋↄbi u.
66012005	Pↄ'a maa daa dↄ'aya: u dↄ'ai la doowa, ka u bii maa n nyɛ sↄ ŋↄn ti ya n-su duniya tinsi zaa naam, ka zaŋŋi u kutti damni n-kari ba sariya. Ka ba daa fa u ya'abi n-taasi Naawunni saani, ŋↄn Naawunni naam zizii maa ya'ari sa.
66012006	Ka pↄ'a maa mun daa zↄ n-kpɛ yoo ni, seela Naawunni ŋↄn daa pun maali u beebu ziiya siri n-ti u. Bɛni ka ba nin guri u ka diri dabsa tusiri ni kↄbsiyi ni pisiyoobu la.
66012007	Di saha ka tↄppu daa doaai arizana ni, ka Maikyɛli ni u malaakadima tuusiri Nyɛbkarigu wa, ka ŋↄna ni u malaakadima gba daa tuusi ba.
66012008	Amaa Nyɛbga dima maa daa bu nyaŋŋi, halli ka ba daa bu laa n-nya beebu ziiya arizana ni.
66012009	Ba daa tↄ Nyɛbkarigu wa m-basi tiŋŋa; ŋↄna n nyɛ kurilim ni sa Waafu la, ban boonni sↄ 'Yibrisi', bee 'Sintaani' la, ka u yↄmsiri la duniya wa zaa. Ba daa tↄ u m-basi na, ŋↄna ni u malaakadima zaa.
66012010	Ka n daa wum, ka kukↄri tↄ'asiri arizana puuni, n-yɛtti, ni :- "Pampaŋŋↄ tiliginsim nyɛ la Naawunni dinni - Yiiko ni naam nyɛ la u dinni, Fukumsi nyɛ la u Masiiya gba dinni! Dama sↄ ŋↄn daa galim ti mabiisi la luya, U daa galimni ba Naawunni saani, Wuntaŋŋa ni yuŋŋu zaa ka u daa galimni ba!
66012011	Pɛbila ziim la zugu ka ba nyaŋŋi u - Ba nyaŋŋi u Naawunni yɛla la zugu; Dama ba daa moonni Naawunni yɛla - ban daa nya ka wum u saani yɛttↄ'aseesi la. Ba pa la seeba ban boori ba nyↄvuya Halli ni ba kum ni.
66012012	Yan Arizana maa, ya mari sufupeelli, Ya mari sufupeelli, yaseeba ban bɛ bɛni! Ya mun tingbaŋŋu, ni teeku, ya nya zugbeoo, Dama Sintaani sigi ya saani na; U suuri yi yisigi pampam; Dama u mi, ni, u saha ku laa n-yuui!"
66012013	Tↄ; ka Nyɛbga wa ŋↄn daa ti baŋŋi, ni, ba zaŋŋi u m-basi la duniya ni na, u daa kari pↄ'a maa nↄba, pↄ'asↄ ŋↄn dↄ'ai bidibga maa.
66012014	Amaa ba daa zaŋŋi wubga kpunkpanyigra ayi n-ti pↄ'a maa, ni u ti yikki saazugu n-kpɛ yoo ni m-paai u maŋtoori ziiya; ka ba ti guri u bɛni n-niŋi saha yinni, saha buyi ni purigri, ka Wa'abeoo maa ku ti paai u na.
66012015	Ka Nyɛbga wa daa tusiri koom pam n-yiiri u noori ni na hoo mↄ'ari, ka koom maa daa pↄbri n-dↄli pↄ'a maa nyaaŋŋa ni bu ti di u.
66012016	Amaa tingbaŋŋu daa suŋŋi pↄ'a maa, ka daa yaai ka noori n-nyu koom maa, koom bun pↄbri n-yiiri Nyɛbga la noori ni na maa.
66012017	Di saha ka Nyɛbga maa daa gyɛ suuri n-niŋi pↄ'a maa ka daa kyaŋŋi ni u ti lↄ tↄppu n-tuusi u biseeba ban kpalim la zaa, ban dↄli Naawunni zaaligu zaa deede, ka zɛ yummu m-moonni Yisa yɛla maa.
66012018	Ka u daa zɛ teekuduuri mↄ'abisigu zugu.
66013001	Ka n daa nya bunkↄbsↄ yaasa, ka u daa yiiri teeku koom maa ni na. U daa mari yiila piiya ni zugri ayↄpↄi, ka bunveela daa vili u yiila maa yinni yinni zaa. Ka yubeeri m bɛ u zugri ni n-tuuri Naawunni.
66013002	Man daa nya bunkↄbsↄ wa daa ŋmanni la kaliiya, amaa u nↄba ŋmanni la bunkↄbsↄ nↄbkara an nunyeesi wa'a pam; u noori mun ŋmanni la gbigimni dinni. Nyɛbkarigu maa daa zaŋŋi u maŋtoori yiiko ni u naam zizii maa n-ti bunkↄbbeoo wa, ka zaŋŋi fukumsi pam n-ti u.
66013003	Tↄ, ka bunkↄbgu wa zugri maa yinni daa bɛ la hoo ban daa pun kↄrigi ka; amaa u kum daŋŋa maa daa gaari ni, ka lala daa gyɛri duniya niriba zaa pam, ka ba daa dↄli bunkↄbbeoo maa nyaaŋŋa.
66013004	Saalidima daa gyeemni Nyɛbga maa, ŋↄn daa zaŋŋi lala yiiko n-ti bunkↄbbeoo maa zugu, ka ba daa laa n-gyeem bunkↄbgu maa, ni, "Ŋↄni n bɛ ni n-ŋmani hoo bunkↄbgu wa? Sↄsↄ ku toaai n-zabi n-nyaŋŋi u!"
66013005	Ka ba daa kyɛ ka bunkↄbgu wa mari la noori n-tↄ'asiri u sufu yuubu yɛlibeeri n-tuuri Naawunni. Ba daa ti u soori ni u ti su fukumsi n-niŋi gↄya pisinaasi ni ayi.
66013006	Ka u daa yaai u noori n-tↄ'asiri yɛlibeeri n-tuuri Naawunni, ni u ti sa'am Naawunni yuuri, ka tuuri u beebu ziiya ni seeba ban bɛ arizana ni maa.
66013007	Ba daa laa n-ti u soori ni u ti tuusi tↄppu n-nyaŋŋi Naawunni niriba, ka u su fukumsi m-mari zuliya pam, ni tinsi pam niriba, ni yɛttↄ'azuna pam dima, ni bura pam.
66013008	Ka sↄkam ŋↄn bɛ duniya tingbaŋŋu zugu zaa nin gyeemni u, ŋↄnkam yuuri bu sↄbi n-dooli nyↄvuri bukku maa ni; lala bukku ka Pɛbila maa mara, Pɛbilisↄ ban daa kↄrigi duniya piiligu ni halli ni zuna.
66013009	Ŋↄn mari tuba n-wumna, ŋↄn wumma!
66013010	Ba yi ya n-gbaai sↄ daabri, Ban gbaam di daama! Ba yi ya n-zaŋŋi takoobi n-ku sↄ, Ban kuum di daama! Dizugu see ka Naawunni niriba mari sufukpeemni, See ka ba zɛ yummu n-niŋi yɛdda.
66013011	Tↄ; ka n daa laa n-nya bunkↄbsↄ yaasa, ka u yi tingbantiŋni n-du na. U daa mari la yiila ayi, kaman pɛbila, amaa u daa tↄ'asiri kaman Nyɛbkarigu la.
66013012	Ka u daa deaai daŋŋni bunkↄbbeoo maa yiiko, halli nti su u fukumsi tuma zaa n-tumni n-tiri u. Ka ŋↄn daa deaai u yiiko maa, u daa kyɛ ka duniya ni niriba zaa gyeemni daŋŋni bunkↄbgu maa, sↄ ŋↄn daa daŋŋi n-yi na ka u kum daŋŋa nya tippu maa.
66013013	U daa tum makkri tunnyalima pam, halli nti kyɛ ka bugum yi saazugu n-sigi tingbaŋŋu ni na, ka daadam nya.
66013014	Ka makkri seesi ŋↄn nya yiiko n-tumni n-tiri daŋŋni bunkↄbgu la, ana n daa yↄmsiri duniya dima. Ka u yɛli ba, ni, ba maalim bunni ka ka ŋmanni bunkↄbgu la, bunkↄbsↄ ŋↄn daa nya takoobi daŋŋa ka laa n-neaai maa.
66013015	Ka ba daa ti u yiiko ni u kyɛ ka ban daa maali bunseaa la ti nɛ ka vuusira, ka laa n-toaai n-tↄ'asira. Ka kyɛ ka ba ku ninvugseeba ban ku sakki n-gyeem bummaannigu kan ŋmanni bunkↄbgu la zaa.
66013016	Ka laa n-kyɛ ka sↄkam deaai la daalimni u nudirigu ni, bee, u gbeoo ni; ni, ba zaa deaama - tarimma ni birikyindima, bundaandima ni faradima, ban su ba mansi ni daaba zaa.
66013017	Ni, sↄ ku toaai n-daari neema, bee, n-koosira, na'ala u mari la daalimni maa, di nyɛ la bunkↄbbeoo yuuri la, bee, u yuuri maa kaaligu namba la.
66013018	[Kpa wa n nyɛ yam yɛlli; kyɛ ka ŋↄn mari hankali baŋŋi bunkↄbgu kaaligu namba gbinni: u kaaligu kↄbsiyoobu ni pisiyoobu ni ayoobu - din wulisiri la ninsaalisↄa yɛla.]
66014001	Di saha ka n daa gↄsi n-nya, ka Pɛbila maa bɛ ni, n-zɛya Zayↄn zoori zugu. Niriba tusa kↄbga ni tusa pisinaasi ni anaasi daa dↄli u, ka u yuuri daa sↄbi ba gbeeri ni, ni u Ba yuuri gba.
66014002	Ka n daa wum kukↄri ŋↄn yi arizana ni na, din ŋmanni kↄpↄbrim pam damni, bee saa ŋↄn tasi pampam; halli man daa wum kukↄseaa la daa ŋmanni la hoo goongyidima ban ŋmeeri ba bunŋmeera.
66014003	Ka ba daa yuumni yuumpaalli naam zizii maa tooni, ni bunvuya anaasi ni kpambaya maa tooni. Sↄ daa bu nyaŋŋi m-bamsi lala yuumni maa, na'ala niriba tusa kↄbga ni pisinaasi ni anaasi la, ban daa pun yↄ seeba samni n-tiligi ba duniya wa ni la.
66014004	Ban n daa nyɛ seeba ban mari ba mansi suŋŋa ka bu boori pↄ'aba, ka ba daa bu di pↄ'aba. Ba daa dↄli Pɛbila maa n-kyaŋŋi ŋↄn daa yi wa seelikam zaa. Ninsaalidima zaa sunsukkuni, ban ka ba daa daŋŋi n-yↄ ba samni n-tiligi n-ti Naawunni ni Pɛbila maa.
66014005	Ka ziri ka ba nↄya ni, dama galinsi ka ba saani halli beela.
66014006	Ka n daa laa n-nya malaakasↄ yaasa, ka u yigri sangbana zii ni, m-mari lahabasuŋŋu ni u mooli n-ti ninvugseeba ban bɛ duniya wa ni, halli n-tiri bura pam, ni zuliya pam, ni yɛttↄ'azuna pam dima, ni tinsi pam niriba.
66014007	Ka u daa tasi pampam n-yɛli, ni, "Ya zↄma Naawunni! Ka ti u gyirima, dama u sariya karibu saha la paaya! Ya gyeemma u, dama u daa naam saazugu ni tingbaŋŋu, ni teeku, ni kↄbulisi la zaa!"
66014008	Di saha ka malaakasↄ, ŋↄn paasi buyi la, daa dↄli na n-yɛtta, "Luuwa! Babɛlↄn tintitaari wa luya! Dama duniya wa zaa daa nyu u daam maa - u pↄ'agootiri daam bun mari yaa la."
66014009	Di saha ka malaakasↄ, ŋↄn paasi buta la, daa dↄli na n-tasiri n-yɛtta, "Sↄ yi gyeem bunkↄbbeoo bummaannigu la, u nin nyu Naawunni sugyeaa daam maa; sↄ yi deaai bunkↄbgu daalimni u gbeoo ni, bee, u nuu ni,
66014010	ŋↄn gba nin nyu. Dama Naawunni maanni la u daam bun kpeem pam la, m-boaari n-niŋni u suyisigri ŋmanni maa puuni n-tiri ba ni ba nyu. Ba nin laa n-zaŋŋi ba n-lↄsi farinwuta bugum ni, n-diisi ba wahala pam ka Naawunni malaakasuma nin nya, ni Pɛbila maa.
66014011	Ka ba wahala bugum la nyoosi duuri la saazugu, zuna ni saha din ka tariga; ba ku mari vuusim, yuŋŋu bee wuntaŋŋa. Ban n nyɛ ban gyeemni bunkↄbbeoo maa ni u bummaannigu la, ni ban deaai u yuuri daalimni la."
66014012	Kpa wa ka ti nya Naawunni niriba ban zɛ yummu ka di sugru seem maa: ba kpalim n-dↄli Naawunni zaaligu yɛla suŋŋa, ka niŋi yɛdda ni Yisa.
66014013	Ka n daa wum ka kukↄri yiiri arizana ni na n-yɛtta "Sↄbma dinŋↄa: Zugsuŋŋu bɛ ni n-ti kpiimma ban kpi ti Dugma zugu pampaŋŋↄ zaŋŋi n-wa!" Ka Sii Kasi maa yɛli, "Ii! Zugsuŋŋu siri bɛ ni n-tiri ba; dama ba vuusiri ba tunkpeema zugu, ka ba tunsuma laara dↄli ba!"
66014014	Di saha ka n daa gↄsi n-nya, ka sangbampeelli daa bɛ ni, ka ninvugsↄ zi ka zugu, ka u ŋmanni la ninsaalimaŋni; ka u pili la salima naam zupiliga, ka gↄriga kan diri pam bɛ u nuu ni.
66014015	Ka malaakasↄ daa yi Gyeeŋŋu Duu maa ni na, m-boonni pampam n-yɛtti n-tiri ŋↄn zi sangbaŋŋu ni la, ni "Zaŋŋma i gↄriga maa m-piili n-ŋma duniya wa kyi, dama a ŋmaabu saha la yi paaya, ka duniya bunŋmaara bi suŋŋa."
66014016	Di saha ka ŋↄn zi sangbaŋŋu ni maa daa gbaai u gↄriga maa m-piili duniya ni ŋmaabu, ka u daa ŋma duniya ni kyi maa zaa n-naai.
66014017	Ka malaakasↄ laa n-yi arizana Gyeeŋŋu Duu maa ni na, ka ŋↄna gba mari la gↄriga kan diri pam.
66014018	Ka malaaka sↄ yaasa daa yi Gyeeŋŋu Duu teebuli maa ni na, ka u su bugum fukumsi. Ka u daa tasi m-booli pampam n-yɛli ŋↄn mari gↄriga maa, ni, "Zaŋŋma i gↄriga maa m-piili tiwala la'asigu, tiwaliseesi an bɛ duniya zaa ni, ka a gba saha paaya!"
66014019	Dizugu malaaka maa daa zaŋŋi u gↄriga n-gbaai duniya ni tiwala la'asigu. U daa zaŋŋi tiwala maa n-lↄbi bↄ'aseaa ban niŋni a ka puuni n-ŋma'asiri n-yiisiri a koom la na ni ba ti maali daam - di nyɛ la Naawunni sugyeaa ziiya.
66014020	Ka ba daa nↄ a n-ŋma'asi tintitaari maa nyaaŋŋa, ka ziim daa yi daam ŋma'asigu bↄ'ari maa na m-pↄbra; halli ka i yi ti dↄli n-kyaŋŋi maalisi kↄbsiyi, di na zulim pam; ka yoofu yi ti ya n-kpɛ, ziim maa nin paai u noori la ziiya.
66015001	N daa laa n-nya alahazibu yɛlikarigu yaasa, ka di bɛ la arizana ni: n-nya ka malaakadima ayↄpↄi daa bɛ ni, ka ba mari dabeem yɛla ayↄpↄi la, seesi an nyɛ baasigu dina, dama Naawunni ya n-zaŋŋi a m-baasi u sugyeaa tuma zaa.
66015002	N daa laa n-nya bunseelli ka di ŋmanni mↄ'ari ka ka koom ni bugum la'amni m-bɛ ni. Ka niriba n zɛya n-tabi bɛni: ba nyɛ la baseeba ban nyaŋŋi bunkↄbbeoo la, ni u bummaannigu la, ni u yuuri kaaligu namba. Ba nyaŋŋiya ka daa zɛ bɛni, m-mari goongyidima ba nuusi ni, ni ba ti gyeemni Naawunni.
66015003	Ka ba daa yuumni Musa yuumni la, dↄsↄ ŋↄn daa tum Naawunni tuma la yuumni maa, ka laa n-yuumni Pɛbila maa yuumni la, ni :- "Alahazibu yɛlikara n nyɛ i tuma maa, Ti Dugma Naawunni Ŋↄn Gaari Zaa! Yɛlimaŋni n nyɛ i sↄya, An tuusi n nyɛ a, Bura bura zaa niriba Naaba!
66015004	Ti Dugma, sↄ ka ni n ku zↄ dabeem Ka pɛ'ai i yuuri maa. Nyin kↄkↄ n nyɛ kasi. Bura kam dima nin kyɛ na Ni ba ti gyeemni i tooni. Dama i sariya karibu mari yɛlimaŋni Ka sↄkam zaa nya ka baŋŋi."
66015005	Di nyaaŋŋa ka n daa gↄsi n-nya, ka ba daa yoaai Gyeeŋŋu Duu kan bɛ arizana ni Gyeeŋŋu Yiri puuni la, Sugri yiri kan daa wulisiri Naawunni yɛla la nla.
66015006	Ka n nya malaakadima ayↄpↄi maa, ban mari baasigu dabeem yɛla ayↄpↄi la. Ba daa yɛ neenpeela faratiti, ka ba zaŋŋi la salima sɛloorisi n-lↄ ba seesi.
66015007	Di saha ka bunvuya anaasi maa yinni daa zaŋŋi salima laasi ayↄpↄi n-ti malaakadima wa, ka a paali ni Naawunni sugyeaa - ŋↄn Naawunni sↄ ŋↄn bɛ ni saha din ka tariga.
66015008	Ka Gyeeŋŋu Duu maa zaa daa paali ni nyoosi, an bɛ ni Naawunni gyirima ni u yiiko la zugu. Ka sↄ n daa bu nyaŋŋi n-kpɛ Gyeeŋŋu Duu maa ni, halli ka dabeem yɛla ayↄpↄi ti niŋi n-naai, seesi malaakadima maa ŋↄn mara.
66016001	Di saha ka n daa wum kukↄri kan tasiri n-yiiri Gyeeŋŋu Duu maa ni na n-tↄ'asiri n-tiri malaakadima ayↄpↄi maa, n-yɛtta, "Ya kyɛma n-zaŋŋi ya laasi n-kpaai Naawunni sugyeaa m-basi duniya maa ni!"
66016002	Ka dizugu malaakasↄ ŋↄn daŋŋi tooni maa daa kyaŋŋi n-zaŋŋi u laa la n-kpaai m-basi duniya wa ni na. Ka nↄra daa niŋi niriba, m-beera, n-wum ba pam; ninvugseeba nↄra maa ŋↄn daa niŋi maa daa nyɛ ban daa deaai bunkↄbbeoo la daalimni ka gyeemni ban daa maali bunseelli n-ŋmanni u la maa.
66016003	Ka malaakasↄ ŋↄn pa buyi zugu maa daa zaŋŋi u laa la n-kpaai m-basi teeku maa ni, ka teeku kooma zaa leebi la ziim hoo kpiima ziim, ka bunvurikam ŋↄn bɛ teeku koom maa ni daa kpi.
66016004	Ka malaakasↄ ŋↄn pa buta zugu maa daa zaŋŋi u laa la n-kpaai m-basi kulisi ni kↄbulisi zaa ni, ka a gba kooma leebi ziim.
66016005	Di saha ka n daa wum malaakasↄ ŋↄn su kooma maa fukumsi ka u yɛtta :- "Nyini n nyɛ ŋↄn bɛ ni, Ni ŋↄn daa pun bɛ ni, Ka nyɛ kasi zaa: Nyin ŋↄn kari sariya seem wa, Di siri nyɛ la din tuusi.
66016006	Dama ba daa ku i ninvugsuma maa, Ba daa ku anabidima maa, Ka daa kyɛ ka ba ziim yi na. Dizugu i kyɛ ka ba nyuuri la ziim - Ba siri sum ni lala."
66016007	Di saha ka n daa wum ka Gyeeŋŋu Duu puuni teebuli la daa tↄ'asi n-yɛli, ni :- "Ii, yɛlimaŋni, ti Dugma, Naawunni Ŋↄn Gaari Zaa, Nyin ŋↄn katti sariya seem, Din tuusi ni yɛlimaŋni n nyɛ di!"
66016008	Ka malaakasↄ ŋↄn pa bunaasi zugu maa daa zaŋŋi u laa la n-kpaai m-basi wuntaŋŋa la ni, ka kyɛ ka ka biisim diri niriba hoo bugum.
66016009	Halli ni wuntaŋŋa maa ŋↄn daa bii n-diri niriba seem la zaa yↄri, ba daa bu takki ba teesibeeri ni ba ti ti Naawunni gyirima: ay! - ba daa tuuri u yuuri, ŋↄn daa su dabeem yɛla wa fukumsi zugu.
66016010	Ka malaakasↄ ŋↄn pa bunu zugu maa daa zaŋŋi u laa la n-kpaai m-basi bunkↄbbeoo la zizii maa ni. Ka bunkↄbgu maa naam tiŋŋa daa zibgi, zimm! Ka u niriba daa ŋↄbri ba zulima ba beerim la zugu.
66016011	Ka ba daa tuuri Naawunni sↄ ŋↄn bɛ arizana ni, n-tↄ'asiri u yɛttↄ'abeeri ba wahala zugu, ni ba nↄra zugu. Ba daa bu takki ba sufu ni teesa ka kyɛ ba tumbeeri tuma.
66016012	Ka malaakasↄ ŋↄn pa buyoobu zugu maa daa zaŋŋi u laa la n-kpaai m-basi mↄ'atitaari koom maa ni, di nyɛ la Yufreetisi mↄ'ari. Ka koom la zaa daa nyuusi m-basi, m-maali soori siri n-ti naseeba ban ya yi wuntampusiri luga ni na.
66016013	Di saha ka n daa nya siisi ata ban nyɛ bumbeeri pam, ka ba daa ŋmanni lↄna. Ba daa yiiri la Nyɛbga la noori ni na, ni bunkↄbbeoo la noori, ni ziri anabi la noori ni na.
66016014	Arizimbeeri siisi n nyɛ ba, ka ba tumni tunnyalima n-gyɛtti niriba. Ba yiiri n-gyinni duniya wa zaa, ni ba ti la'asi duniya nadima maa taaba. Ba la'asi ba, ni ba ti tuusi tↄppu di Dabsiri maa - dindahinseaa ka Naawunni Ŋↄn Gaari Zaa zaali n-ti ba la.
66016015	Ni, "Ya bu nya? N nin kyɛ na hoo na'ayiga ŋↄn kpeeri na seem. Zugsuŋŋu bɛ ni n-ti ninvugsↄ ŋↄn bu gbisiri goom, ka kpalim n-yɛ u kyinkyina la - lala ka u ku kyɛnni yↄriyↄri ka ba gↄsiri u n-diisi u vi."
66016016	Ka ba daa la'asi nadima maa taaba n-kyaŋŋi ya'aseaa ban boonni Hibruuli yɛttↄ'a maa ni, ni, 'Arimagyɛddↄn' la.
66016017	Ka malaakasↄ ŋↄn pa buyↄpↄi zugu maa daa zaŋŋi u laa la n-kpaai m-basi pɛsigu maa ni. Di saha ka kukↄri daa tasi pampam n-yiiri Gyeeŋŋu Duu maa ni na, naam zizii la saani, n-yɛli, ni, "Di naaya!"
66016018	Ka saa daa nya'asi ka tasi m-mari vuuri pam, ka tingbaŋŋu mun daa dam pampam: tingbandampu wa daa galisiya pam, halli ka tingbaŋŋu na bu dam lala, ninsaala ŋↄn daa bɛ duniya wa ni sahaseelli halli ni zuna.
66016019	Ka tintitaari maa daa bↄkki m-puri buta, ka tinzundima tinsi lu la zaa. Di saha maa ka Babɛlↄn, tintitaari wa, yɛla daa nya teaari Naawunni saani, ka Naawunni daa kyɛ ka Babɛlↄn ti nyu daam u kↄbeaa puuni, bun nyɛ u sugyeaa ni u sufu yisigri maa.
66016020	Ka tingbanseesi an daa bɛ teeku kooma sunsukkuni maa zaa daa vuui m-bakki, halli zↄya daa bu laa n-nyari yaasa.
66016021	Ka sakugtibsa pam daa lu na. A daa yiiri saazugu m-paari niriba zugu na. Ka niriba maa daa tuuri Naawunni, sakuga beerim zugu, dama di daa wum ba halli nti yakki.
66017001	Di saha ka malaakadima ayↄpↄi yinni - malaakaseeba ban daa mari laasi ayↄpↄi maa - malaaka yinni maa daa kyɛ n saani na nti yɛli ma, ni, n kyɛm na ka u nin wulisi ma pↄ'agoorli ŋↄn galisi la yɛla, pↄ'asↄ ŋↄn daa du n-zi n-tↄm kooma pam zugu la. Ni, u ti wulisi ma ban ya kari u sariya n-lusi u seem.
66017002	Ni, ŋↄna n nyɛ sↄ duniya nadima zaa ŋↄn daa doontiri u saani la, ka duniya zaa daa bugi u pↄ'agootiri maa zugu hoo ban nyuuri daam m-bugi seem maa.
66017003	Tↄ; ka Naawunni Sii daa na mari ma, ka malaaka maa daa zi ma n-kyaŋŋi yoo ni. Ka n ti nya pↄ'asↄ ka u zi bunkↄbzeaa zugu, ka Naawunni tuubu yuya daa sↄbi n-niŋi bunkↄbgu wa lugri kam, ka u mari u zugri ayↄpↄi ni yiila piiya.
66017004	Ka pↄ'a maa daa yɛ situriveela an nyɛ bunzeesi wuyiŋ ni bunzeesi zimizimi, ka ba paasi la salima ni mansↄ'asi kugveeliseesi an ligri zoaai pam, halli bumpeela gba. U daa zali salima kↄbeaa u nuu ni, ka u tumbeeri daa paali ka, ni u pↄ'agootiri da'ari yɛla maa zaa.
66017005	Ka yuseaa daa sↄbi m-pa u gbeoo zugu - ka din daa sↄbi seem maa nŋↄa : 'Babɛlↄn titaari', ni, 'Ŋↄn dↄ'ari la duniya zaa pↄ'agootiri ni da'ari yɛla zaa.' - ka lala yuuri mari la ka gbinni, amaa ka sↄ'aya.
66017006	Ka n daa nya, ka pↄ'a maa nyuuri Naawunni niriba ziim m-bugra, ni ninvugseeba ban daa mooli Yisa yɛla ban daa nya ka wum seesi maa - ba gba ziim ka u nyuura. Ka man daa nya lala maa ka di niŋi ma alahazibu pam.
66017007	Ka malaaka maa daa boosi ma, ni, "Bↄ zugu ka i kyɛ ka di niŋi i alahazibu? N nin wulisi i yɛlisↄ'ara maa gbinni ŋↄn nyɛ seem, zaŋŋi n-kyaŋŋi pↄ'a maa ni bunkↄbsↄ ŋↄn baara, ka u mari u zugri ayↄpↄi ni yiila piiya maa."
66017008	Ni, "Nyin nya bunkↄbsↄ maa nyɛ la ŋↄn daa pun bɛ ni, ka laa n-ka ni pampaŋŋↄa, ka u ti ya n-du n-yi bↄ'azuliŋŋu maa ni na. Amaa u kur wa la baasiyↄri ziiya. Ka duniya dimseeba ban yuya pa la an daa pun sↄbi nyↄvuri bukku maa puuni duniya piiligu saha maa - di nin niŋi ba alahazibu pam, ban gↄsi n-nya bunkↄbbeoo maa yɛla, ni, ŋↄn daa bɛ ni, ka laa n-ka ni, ka mun ya n-kyɛ na.
66017009	Tↄ! [Kpa wa ka nira yi zaŋŋi yam m-baŋŋi di gbinni suŋŋasuŋŋa] bunkↄbgu zugri ayↄpↄi la, anŋↄ mun nyɛ kunkuna ayↄpↄi seesi zugu pↄ'a maa ŋↄn ziya maa. Ni nadima ayↄpↄi n nyɛ a gba.
66017010	Nadima maa mun sunsukkuni, ba niriba anu pun lu, ka ninvugyinni na bɛ ni, yinni mun na bu paai na, amaa u yi ti paai na sahanseaa u nin yuui beela.
66017011	Ka bunkↄbgu maa muna - sↄ ŋↄn daa pun bɛ ni ka laa n-ka ni la - ŋↄna n nyɛ ŋↄn paasi anii daana, halli ka u nyɛ la nadima ayↄpↄi maa sunsukkuni. Ka u wa la baasiyↄri ziiya.
66017012	Nyin nya yiila piiya maa muna - tↄ, a gba nyɛ la nadima piiya. Ba na bu di naam, amaa ba nin ti ti ba yiiko, ka ba di naam m-paasi bunkↄbgu zugu n-niŋi saha beela.
66017013	Banŋↄ nin ti niŋi nangbanyinni ni taaba, n-zaŋŋi ba fukumsi ni ba yiiko n-niŋi bunkↄbbeoo maa nuu ni.
66017014	Ka banŋↄ zaa nin ti la'am taaba n-tuusi Pɛbila maa tↄppu, amaa ka Pɛbila maa nin ti nyaŋŋi ba, dama u nyɛ la dugmadima zaa Dugma ni nadima zaa Naaba. Ka ban bɛ u saani maa nyɛ la ŋↄn booli ninvugseeba maa, ka u yiisi ba ka ba zɛ yummu u nyaaŋŋa."
66017015	Di saha ka malaaka maa daa laa n-yɛli ma, ni, "Ammi, i nya kooma wa? - kↄseesi pↄ'agoorli la ŋↄn du n-zi a zugu maa? - tↄ: a nyɛ la tinsi pam niriba, daadam ban la'am n-zoaai pam, ni yɛttↄ'azuna pam dima, ni bura pam.
66017016	Ka nyin nya bunkↄbsↄ ni u yiila piiya seem maa, ban nin laa n-yaai pↄ'agoorli maa halli nti sa'am u yɛla zaa ka kyɛ u yↄriyↄri, ka ba nin toosi u niŋŋa n-ŋↄbi ka naayi zaŋŋi din kpalim n-nyↄ bugum.
66017017	Naawunni n daa zaŋŋi lala teesa n-niŋi ba zaa sufu ni, ni ba ti tum ŋↄn Naawunni yuubu - ni ba ti niŋi nangbanyinni n-zaŋŋi ba yiiko zaa n-ti bunkↄbbeoo maa, halli nti paai sahanseaa Naawunni tuma ŋↄn ti tum n-naai hoo ŋↄn daa pun yɛli seem la.
66017018	Halli ka nyin ŋↄn nya pↄ'asↄ la nyɛ la tintitaari maa - tinseaa kan su duniya nadima zaa fukumsi ni yiiko la."
66018001	Dinŋↄ nyaaŋŋa ka n daa nya malaaka sↄa, ka u yi arizana ni n-sigri na. U daa mari yiiko pam, ka u gyirima veelim daa neaai, halli ka u neesim daa paali duniya wa zaa.
66018002	U daa kaasiya pam, ni :- "Luuwa! Babɛlↄn titaari luya! Arizimbeeri n yi mari ka; Siisi bunda'arisi yi bɛ la bɛni, Niinsi gba, bunda'arisi, yi bɛ bɛni, Ni ban yaai bunseesi zaa.
66018003	Dama duniya wa zaa daa nyu u daam maa - U pↄ'agootiri daam bun mari yaa la. Duniya nadima daa doontiri u ni, Ka duniya daa biisi daa nya arizikki U pↄ'agootiri ligri zugu."
66018004	Ka n daa laa n-wum kukↄseaa kan tↄ'asiri n-yi arizana ni na, ni :- "Ya yim na, n niriba! Ya yim u saani na! Yan di la'am n-tumni u tuma - U ala'akyi tumbeeri maa! Yan di kyɛ ka u tubdarigri paai ya na!
66018005	Dama u zaŋŋi u tumbeeri tuma n-tↄm a taaba, Halli ka a ti paai arizana ni. Ka Naawunni teaai u ala'akyi maa yɛla.
66018006	Ya niŋma u hoo ŋↄn daa niŋi ya seem la! Ya yooma u ŋↄn daa namsi ya seem la taabu buyi! Ya zaŋŋma u maŋtoori dadukku M-paali u kↄbeaa; paalima ka daam bun kpeem pam - Boaama bu taabu buyi n-ti u ka u nyu!
66018007	U daa gↄsi u maŋŋa pam, U daa dↄli la u ningbina kↄrisi ni nimmoaa, Dizugu ya tim u wahala pam, Tim u sufusa'aŋŋu ni nimmoaa gba. Dama u yɛtti la u maŋŋa saha kam, ni :- 'Kpa ka n ziya, pↄ'a-naaba! M pa la pukoori, n sira bu kpi, N ku baŋŋi wahala ŋↄn bɛ seem!'
66018008	Dinŋↄ zugu dooribeoo nin ti mari u - Dahinyinni ka dooribeeri bↄbgu nin mari u gba :- U niriba nin kpi, U sufu nin sa'am, U nin kↄŋŋi bundira, Ka di nyaaŋŋa ka bugum nin di u. Dama ti Dugma Naawunni kari u sariya - Ti Dugma Naawunni ŋↄn galisiya ni."
66018009	Di zugu ka duniya wa nadima nin ti kum u zugu pampam. Ba daa la'am n-tum u zina tuma ka dↄli u ningbinkↄrisi yɛla, ka pampaŋŋↄ bugum n diri u. Ba nin ti nya di nyoosi ŋↄn duuri saazugu seem ka kumni u zugu.
66018010	Ba nin zaani wa'aligu, dama u wahala maa gↄsibu nin ti kpeesi ba dabeem. Ba nin yɛli, ni :- "Waay, waay, waay! Yɛlibeeri! Yɛlitoosi! Babɛlↄn tintitaari wa, Tinkpeeŋŋu wa! Saha beela puuni Ka ba kari i sariya n-lusi i."
66018011	Duniya wa daa biisi gba nin kum ka fabli n-ti u, dama sↄ bu laa n-daari ba neema yaasa.
66018012	Sↄ bu laa n-daari ba salima, anzulifa, mansↄ'asi kugnya'ara ni a bumpeela; ba ku daari ba situra - kyinkyina an nyɛ faalafaala, agoo, ni taaru; bee, ba daari ba taabu daseesi an nyuuŋŋu nya'asa, bee, ba bunveela ban zaŋŋi wↄbnyina ni taabu veela m-maali seesi la; bee, ba kutti neema, ba daanya neema, bee ba dangalikuga.
66018013	Sↄ bu laa n-daari ba bunnyuuma hoo turaali; sↄ bu daari ba daama ni ba kpaama; sↄ bu daari ba boroboro zum ni ba kyi zaa; bee, ba nigi, ba peesi, ba wuri ni ba tarↄkku dima. Halli ban koosiri daaba gba, ninsaalidima nyↄvuya, ka sↄsↄ bu laa m-bɛ ni, ni u ti da.
66018014	Ni :- "Tiwaliseesi zaa nyin daa boora, Ka teesi, ni, a sum la nyin kↄkↄa - Anŋↄ zaa bↄrigiya. Arizikki ni bↄbri maa zaa - A zaa bↄrigi ka kyɛ i, I ku laa n-nya a yaasa!"
66018015	Daa biisi wa ban daa di Babɛlↄn daa maa n-nya arizikki dizugu, ba siri nin zaani wa'aligu, dama ba zↄri la u tubdarigri maa. Ba nin kum ka fabli,
66018016	ka yɛli, ni :- "Waay, waay, waay! Yɛlibeeri! Yɛlitoosi! - Zaŋŋi n-ti tintitaari wa! U daa yi bↄbi la bↄbsuma - Situriveela zaa. U daa zaŋŋi salima nangↄkↄrisi n-yɛa, Ka kpa tukparinya'ara gba.
66018017	Saha beela puuni Ka u kↄŋŋi arizikki ana zaa!" Duniya wa nyarima dima zaa - ban su a, ni sↄkam ŋↄn kpeeri a maa, ni ŋↄn duusiri maa, bee, n-tumni nyarima tuma teeku maa ni - ban gba daa zɛ wa'aligu
66018018	ka daa nya nyoosi ŋↄn duuri saazugu maa, din yiiri bugum ŋↄn diri Babɛlↄn seela maa ni na. Di saha ka ba daa kaasi n-yɛli, ni, "Tintitaari wa taabu na zi m-bɛ ni!"
66018019	Ba daa gbeaai tankpoo n-niŋi ba zugri, sufusa'aŋŋu zugu, ka ba kumni ka kaasiri ka fabinna; ni :- "Waay, waay, waay! Yɛlibeeri! Yɛlitoosi! - m-paai tintitaari wa! Nyariŋŋu daandima zaa zugu - Dama ba daa nya arizikki i saani: Ban tumni teeku ni tuma la zaa, Ba daa leebi bundaandima I arizikki maa zugu. Saha beela puuni Ka i kↄŋŋi bunseelli kam zaa!
66018020	Saazugu arizana, ya wumma! Kyɛ ka ya sufu maai Babɛlↄn sa'aŋŋu maa zugu. Ya mari sufumaasim, Naawunni niriba, mari sufumaasim, Anabidima ni Naawunni tuumudima zaa! Dama Naawunni kari sariya n-ti ya - U kari Babɛlↄn sariya n-lusi u."
66018021	Ka malaaka kpeeŋŋu daansↄ daa zaŋŋi kugtitaari hoo neeri taabu n-lↄbi teeku ni, ka yɛli, ni :- "Nŋↄ taabu ka ba nin ti lↄbi u - Ba nin ti lↄbi tintitaari wa, Babɛlↄn. Sↄ ku laa n-nya u yaasa.
66018022	Yuuma ni bunŋmeera zaa - Ba ku laa n-wum anŋↄ i saani; Kikaasi ni yiisi peebgu - Ba ku laa n-wum anŋↄ i saani; Ban mi tuma zaa suŋŋa - Ba ku laa n-nya ba i saani; Ban neemni zum damni - Ba ku laa n-wum dinŋↄ i saani;
66018023	Halli firila bugum - Ba ku laa n-nya di i saani; Doowa ni u pↄ'apaalli yɛttↄ'a - Ba ku laa n-wum anŋↄ gba i saani yaasa. Ban daa kyɛnni i saani na Ni ba ti di daa - Duniya wa zaa zuguraandima n daa nyɛ ba; Dama i daa zaŋŋi i tiima n-yↄmsi ba, Ka daa kyɛ ka tinsi zaa niriba bↄrigra.
66018024	Babɛlↄn wa nyari la wahala Dama bɛni ka ba daa yiisi ninvugsuma ziim; Bɛni ka ba daa ku anabidima, Ni Naawunni niriba, Ni ban daa ku seeba zaa duniya wa puuni maa."
66019001	Dinŋↄ nyaaŋŋa n daa wum vuuri pampam; di daa ŋmanni niriba pam ŋↄn tasiri n-kaasiri seem, ka daa bɛ arizana ni n-yɛtti, ni :- "Allɛluuya, ya pɛ'ama Naawunni! Tiliginsim nyɛ la Naawunni dinni, Naam gba nyɛ la u dinni Ni yiiko yaasa m-paasi!
66019002	U katti la sariya ni yɛlimaŋni, Ka lasim ka ni. Dama u lusi pↄ'agoorli wa, Pↄ'agoora toondaana wa, Sↄ ŋↄn daa sa'amni duniya wa zaa m-basi zaa, u zina tuma zugu. Ka Naawunni lusi u n-darigi u tubri Ŋↄn daa ku u niriba la zugu."
66019003	Ka ba daa laa n-tasi yaasa, ni :- "Allɛluuya, ya pɛ'ama Naawunni! Bugum diri n-diri Babɛlↄn, Ka bu nyoosi duuri saazugu Zuna ni saha din ka tariga!"
66019004	Di saha ka kpambaya pisi ni anaasi maa, ni bunvuya anaasi maa gba, daa gbaani tiŋŋa n-gyeem Naawunni ŋↄn zi u naam zizii maa zugu. Ba daa yɛliya, ni, "Allɛluuya, ya pɛ'ama Naawunni. Ammi!"
66019005	Tↄ: ka kukↄseaa yi naam zizii maa ni na n-yɛtti, ni :- "Ya pɛ'ama Naawunni, Tin gyeemni sↄ maa! Yaseeba ban gyeemni u la, pɛ'ama! Yaseeba ban zↄri u la, pɛ'ama! - Halli yan poora ni yan galisi maa zaa."
66019006	Ka n daa wum vuuri din ŋmanni niriba pam kukↄya, bee kↄpↄbrim pam damni, bee saa ŋↄn tasi pampam, n-yɛtti, ni :- "Allɛluuya, ya pɛ'ama Naawunni! Dama ti Dugma Naawunni di la naam - Tin gyeemni Naawunni maa, Ŋↄn Gaari Zaa.
66019007	Ya kyɛ ka ti deem ni sufumaasim, Ya kyɛ ka ti tiri u naam gyirima! Dama Pɛbila maa amriya saha paai na, Yisa Kirisita ya n-di u pↄ'a maa. U pↄ'a mun maali u siri.
66019008	Ba zaŋŋi siturisuma n-yeeli u, Kyinkyinveela an nya'ari nyain." (Situriveela gbinni nyɛ la Naawunni niriba yɛlimaŋni tunsuma la.)
66019009	Ka malaaka maa yɛli ma, ni, "Sↄbma : 'Zugsuŋŋu daandima n nyɛ ban booli seeba n-zuusi ni ba ti di Pɛbila amriya kyuu diibu maa!' " Ka u laa n-yɛli m-paasi, ni, "Naawunni yɛttↄ'amaŋni nŋↄa."
66019010	Dinŋↄ zugu n daa gbaani tiŋŋa u nↄba tooni, ni n gyeem u; amaa u daa yɛli ma, "Gↄsima! Di niŋi lala! N gba nyɛ la i taraana. Man ni nyini ni i taaba ban moonni ban nya ka wum bunseesi Yisa saani maa - ti zaa tumni Naawunni tuma. Gyeemni ŋↄn Naawunni!" Ban moonni Yisa yɛliseesi maa, ni anabidima yɛla, a nyɛ la yummu.
66019011	Tↄ; ka di saha maa n daa nya arizana ka a yoaai n-zɛya. Ka wuripeelli daa bɛ ni, ka ŋↄn baari u maa yuuri boonni la 'Yɛdda Daana' ni 'Yɛlimaŋni Daana'; ka u zaŋŋni yɛlimaŋni n-katti sariya ka tuusiri tↄppu.
66019012	U nini ŋmanni la bugum bunnya'ara, ka u zugu vili la bunveela pam an ŋmanni kubibↄbsi la. U mari yuuri ka ba sↄbi n-niŋi u ni, ka sↄsↄ na zi u yuuri wa, na'ala u mammaŋŋa m mi.
66019013	Ŋↄn yɛ kpariseaa maa tari la ziim. Ka u yuuri boonni 'Naawunni Yɛligu' maa.
66019014	Ban tuusiri tↄppu daa dↄli u nyaaŋŋa, baseeba ban bɛ arizana ni maa. Ba gba daa ba wuripeela ka yɛ situriveela bumpeeliseesi an nyɛ kasi.
66019015	Ka takoobi kan dira yiiri u noori ni na: kana ka u ya n-zaŋŋi n-kyɛ tinsi pam niriba; ni, "u nin zaŋŋi kutti damni n-guri ba", ni, u nin "tumni Naawunni Ŋↄn Gaari Zaa daam dugbu ziiya u kↄkↄa, daam maa mun wulisiri la Naawunni suuri yɛla."
66019016	Ba sↄbi yuseaa n-niŋi u kparigu, ni u kpiiligu ziiya, ni 'Nadima Naaba, ni Dugmadima Dugma'.
66019017	Di saha ka n daa nya malaaka ka u zɛ wuntaŋŋa puuni ka kaasi m-booli niinsi ban yigri m-bɛ saazugu zaa, ni "Ya kyɛm na! Ya la'amma na n-di Naawunni bundirigu!
66019018	Ya nin di nadima kpiima numni, ni soogyadima toondaandima ni ninvugtibsa numni. Ya nin di wuri ni ban baari ba numni, ya nin di niriba kam zaa kpiima numni - ban su ba mansi ni daaba, tarimma ni birikyindima zaa."
66019019	Ka n daa nya ka bunkↄbbeoo maa, ni duniya wa nadima maa, daa la'am taaba, ban ni ba tↄbbiisi la, ni ba ti tuusi tↄppu n-zabi ŋↄn ba yoofu maa ni u tↄbbiisi maa.
66019020	Amaa ba daa gbaai bunkↄbbeoo maa, ni ziri anabi ŋↄn daa tum alahazibu tuma bunkↄbgu wa yuuri ni maa. Lala alahazibu tuma maa ka u daa zaŋŋi n-yↄmsi ninvugseeba ban daa deaai bunkↄbgu maa daalimni la, ni ban daa gyeemni bunseelli ban daa maali n-ŋmanni u la maa. Ba daa zaŋŋi babayi zaa, ka ba na bɛ la ba nyↄvuri ni, n-lↄsi farinwuta bugum mↄ'ari maa ni.
66019021	Ka ban daa kpalim la muna - ba daa zaŋŋi takoobi maa n-ku ba, ŋↄn baari yoofu maa takoobi maa, kan yi u noori ni na maa. Ka niinsi zaa daa di ba kpiima numni maa n-tigi.
66020001	Di saha ka n daa nya malaaka sↄa, ka u yi arizana ni n-sigri na. U daa mari saafibiiya, saafibiseaa kan kpatti la bↄ'azuliŋŋu maa noori, ka u zali kyↄrimtitaari u nuu ni.
66020002	U daa gbaai Nyɛbga maa n-lↄ u, ni u yuui lala n-niŋi yuuntusiri; kurilim ni sa Waafu nla, ban boonni sↄ 'Yibrisi', bee, 'Sintaani' la.
66020003	U daa zaŋŋi u n-lↄsi bↄ'azuliŋŋu maa puuni, ka ligi ka noori, n-kpari u n-niŋi sa; ni lala nin kyɛ ka u ku toaai n-yↄmsi duniya niriba halli ni yuuntusiri wa ti gaari. Yuuma wa nyaaŋŋa, ba nin yoaai u m-basi ka u niŋi u yuubu, amaa lala saha maa ku yuui.
66020004	Di nyaaŋŋa n daa nya naam ziziisi, ka ba daa zi a zugu n-deaai yiiko ni ba ti kari sariya. Ka n daa laa n-nya niriba siisi - ban daa pun fikki seeba zugri la n-ku ba, ban daa mooli Yisa tuma ni Naawunni yɛla lahabaari la zugu. Ban daa bu gyeem bunkↄbbeoo maa, bee u bummaannigu maa, ka daa bu deaai u daalimni ba gbeeri bee ba nuusi ni. Banŋↄ zaa daa doaai kum ni, ka ban ni Yisa daa di naam n-yuui n-niŋi yuuma tusiri.
66020005	Tↄ, ban daŋŋi n-doaai kum ni la lahabaari nla. Ban daa kpalim la mun daa bu doaai lala saha maa, amaa halli ni yuuntusiri nyaaŋŋa.
66020006	Zugsuŋŋu daana n nyɛ ninvugsↄ ŋↄn la'am m-bɛ bɛni maa, Naawunni ninvugkasi n-nyɛ u. U bɛ la ban daŋŋi n-doaai kum ni la sunsukkuni. Ka kum din paasiri buyi la ka yiiko lala niriba saani, amaa ba bɛ la niriba tooni n-gyeemni Naawunni ni Kirisita, ka ban ni Yisa nin di naam yuuntusiri.
66020007	Tↄ, ka yuuma tusiri wa nyaaŋŋa ba nin kparigi n-yiisi Sintaani sarika bↄ'azuliŋŋu maa ni na.
66020008	Ka u nin kyaŋŋi n-gyinni duniya wa luga anaasi la zaa n-yↄmsiri niriba ni u ti la'asi ba zaa na - halli Gↄgyi ni Magↄgyi dima gba - ka ba la'am na n-kyaŋŋi tↄppu ni. Ka ba zoaai pam, halli ka ba kaalli ŋmanni la mↄ'abisigu kaalli maa ŋↄn nyɛ seem.
66020009	Ka ba kyɛnni n-kyɛnni na m-paanni tingbaŋŋu maa, halli nti gyiligi Naawunni niriba ŋↄn daa gbɛ seela maa - ni ba tiŋŋa maa gba, Naawunni ŋↄn wuri tinseaa la. Amaa di saha maa ka bugum yi arizana ni n-sigi na n-di ba zaa.
66020010	Ka Yↄmsira maa, Yibrisi Sintaani la, sↄ ŋↄn daa kyɛ ka niriba maa bↄrigi la, ŋↄna ka ba daa gbaai n-zaŋŋi n-lↄsi farinwuta bugum mↄ'ari maa ni, ya'aseaa ba daa pun lↄsi bunkↄbbeoo maa, ni u ziri anabi maa. Ka ba zaa bɛ bɛni n-diri wahala wuntaŋŋa ni yuŋŋu, saha din ka tariga.
66020011	Tↄ: ka dinŋↄ zaa nyaaŋŋa ka n daa laa n-nya naam ziziiya, bumpeelli, ka ka daa galisi pam. Ka Naaba zi bɛni. Tingbaŋŋu ni saazugu daa zↄ m-bakki u saani, ka a daa bu laa n-nya beebu ziiya yaasa.
66020012	Ka n daa nya kpiimma, birikyindima ni tarimma zaa, ka ba zaa daa bɛ la naam zizii maa tooni n-zɛya. Di saha ka ba daa lakki buksi maa; ka daa laa n-lakki bukseaa - kana n nyɛ nyↄvuri bukku la. Niriba tuma yɛla daa sↄbi n-dooli buksi maa puuni, kpiimma wa ban daa tum tunseesi zaa la. Ka ba daa kari kpiimma maa sariya zaŋŋi m-pa ba tuma ŋↄn sↄbi seem la.
66020013	Teeku ni mↄ'a maa daa yiisi niriba na - seeba an daa di maa. Ka kum ni kpiimma tiŋŋa gba daa yiisi niriba na - seeba ban daa kpi m-bɛ a fukumsi ni maa zaa. Ka ba daa kari sↄkam sariya n-dↄli ban daa tum seem.
66020014	Halli kum ni kpiimma tiŋŋa gba ka ba daa zaŋŋi n-lↄsi farinwuta bugum mↄ'ari maa ni. Lala bugum mↄ'ari maa nyɛ la kum din paasiri buyi maa.
66020015	Ŋↄn kam yuuri daa bu sↄbi n-dooli nyↄvuri bukku maa ni, ba daa zaŋŋi di daama n-lↄsi lala bugum mↄ'ari maa ni.
66021001	Ka n daa nya arizampaala, ni tingbampaalli; dama arizana ni tingbaŋŋu seesi an daa pun bɛ ni la daa gaariya. Ka teeku mↄ'ari daa laa n-ka ni.
66021002	Naawunni tinkasi maa gba ka n daa nya, Gyɛrusalɛm, ka ka daa yi arizana ni, Naawunni saani, n-sigri na. Ka maanni la siri hoo pↄ'apaalli ŋↄn bↄbi n-guri u sira seem.
66021003	Ka n daa wum kukↄri arizana ni, ka ka tasi n-yɛli pampam, ni, "Pampaŋŋↄ Naawunni beebu zii paai niriba saani na, ka u nin ti bɛ ba saani. Ba nin ti nyɛ u niriba, ka Naawunni mammaŋŋa nin bɛ ba saani ka u nin nyɛ Naawunni n-tiri ba.
66021004	U nin nyeesi ba nintam zaa; kum ku laa m-bɛ ni, bee sufusa'aŋŋu bee kunkuma, bee toom; dama bunseesi kam an daa daŋŋi m-bɛ ni la gaariya."
66021005	Di saha ka ŋↄn daa zi naam zizii maa ni la daa yɛli, ni, "Gↄsima! M maanni la bunseela zaa bumpaala." Ka laa n-yɛli, ni, "Sↄbma dinŋↄ n-dooli! Dama yɛttↄ'a anŋↄ mari yɛdda ka nyɛ yɛlimaŋni."
66021006	Ka u daa laa n-yɛli ma, ni, "Di niŋiya. Mani n nyɛ piiligu, ka man laa n-nyɛ naari. Kↄnyuuri ŋↄn mari sↄkam - mani nin zaŋŋi kↄseebu bun yi nyↄvuri kↄbuliga la ni n-ti u yↄri, ka samni ka ni.
66021007	Sↄkam ŋↄn nyaŋŋi maa - anŋↄ zaa ka u nin ti di faari, ka man nin nyɛ Naawunni n-tiri u, ka ŋↄn mun nin nyɛ m biiya.
66021008	Amaa dabeem dima, ban ka yɛdda, ni putoo dima, ni ninvugkuuriba ni ban tumni zina, ni ban tumni tiima ka gyeemni buga ni ziri kam zaa dima - ban zaa ziiya nyɛ la farinwuta bugum mↄ'ari maa ni. Lala bugum mↄ'ari maa nyɛ la kum din paasiri buyi maa."
66021009	Tↄ; ka malaakasↄ daa paai ma na, ka u daa nyɛ la babayↄpↄi ban daa mari laasi maa yinni, laseesi an mari duniya naari wahala buyↄpↄi maa m-paali zaa la. U daa kyɛ n saani na nti yɛli ma, ni, "Kyɛm na! N nin wulisi i pↄ'apaalli maa, Pɛbila maa pↄ'a la."
66021010	Di saha ka Naawunni Sii daa na mari ma, ka malaaka maa daa zi ma m-bakki n-kyaŋŋi m-paai zↄtitaari kan wↄ'a n-du pam zugu; ka n daa nya tinkasi maa, Gyɛrusalɛm, ka ka daa yi la arizana ni, Naawunni saani, n-sigri na.
66021011	Tiŋŋa maa daa nya'ari Naawunni gyirima veelim zugu. Ka daa nyalisiri hoo gyasipa - mansↄ'asi kugveeliseaa kan ligri zoaai halli nti yakki nla.
66021012	Ka daa mari la goonwa'alli kan daa zɛ n-gyiligi ka zaa, ka goomni maa za'anↄya daa paai za'anↄya pii ni ayi. N daa nya ka malaakadima pii ni ayi daa zɛ n-guri za'anↄya maa zaa yinniyinni. Izraɛli dima dↄ'am za'anↄya pii ni ayi yuya daa sↄbi n-niŋi tiŋŋa maa za'anↄya ni.
66021013	Za'anↄya ata n daa bɛ ka wuntampusiri lugri ni, abata daa bɛ nudirigu lugri ni, abata daa bɛ wuntanluri lugri ni, ka abata anla daa bɛ tiŋŋa nuzaa lugri ni.
66021014	Tiŋŋa maa goomni maa daa mari la ka nyeeba pii ni ayi. Ka ba daa sↄbi Pɛbila tuumudima pii ni ayi yuya m-pa a ni.
66021015	Malaakasↄ ŋↄn daa tↄ'asi n-ti ma la daa mari la salima kika'ari kan ma'asiri wa'alim. U daa zaŋŋi ka, ni u ti ma'asi tiŋŋa maa, ni ka za'anↄya ni ka gooma.
66021016	Ba daa boaai tiŋŋa maa bummↄkku - ka wa'alim ni ka yɛlisim daa sa'ai taaba. U daa ma'asi n-nya, ka ka wa'alim ni ka yɛlisim zaa daa paai maalsi tusiri ni kↄbsinu, ka ka saazugu wa'alim gba daa sa'ai lala.
66021017	U daa ma'asi ka goomni maa n-nya kan gyigsa seem, ni, nudula kↄbga ni pisinaasi ni anaasi - ninsaalidima ma'asa nla, dama lala ka malaaka maa daa ma'asira.
66021018	Gyasipa mansↄ'asi kugveela ka ba daa zaŋŋi m-mɛ goomni la, ka tiŋŋa maa zaa mun nyɛ la salima an veela hoo mansↄ'asi taabu.
66021019	Ba daa zaŋŋi mansↄ'asi kugveela an ligri zoaai pam m-maali gooma nyeeba maa. A zaa daa nyɛ kookooba. Kan piili maa nyɛ la gyasipapeelli, buyi daana nyɛ la lala kugseaa kan nyɛ bulu, buta nyɛ la bumpirisiri, bunaasi nyɛ la bɛŋkoom,
66021020	bunu nyɛ la bunzɛpeelli, buyoobu nyɛ la bunzeoo zimizimi, buyↄpↄi nyɛ la dↄzum, bunii nyɛ la bunfaasiri, buwai nyɛ la bumpupↄriga, kan pa piiya nyɛ la vamaasa, pii ni yinni nyɛ la zɛkamvoo, ka kan mun pa pii ni ayi nyɛ la bunzeoo wulawula.
66021021	Za'anↄya pii ni ayi maa, seelli kam daa nyɛ kugkpilli yinni, bummunni, kugseesi an pɛligi wain ka a ligri zoaai. Ka tiŋŋa maa puuni sↄroo la daa nyɛ salima, ka ŋmanni mansↄ'asi kan gↄsiri m-punna.
66021022	Tↄ; ka n daa bu nya gyeeŋŋu yiri tiŋŋa maa puuni, dama Naawunni Ŋↄn Gaari Zaa nyɛ la ka gyeeŋŋu yiri, ni Pɛbila maa gba.
66021023	Tiŋŋa maa bu boori wuntaŋŋa neesim, bee namboaa dinni, dama Naawunni gyirima neesim neaari bɛni, ka Pɛbila maa nyɛ la ka firila.
66021024	Tinsi zaa niriba bɛ la ka neesim la ni, ka duniya wa nadima zaŋŋi la ba naam gyirima ni veelim m-mari na.
66021025	Beoo kam tiŋŋa maa za'anↄya kpalim n-yoaai suŋŋa wuntaŋŋa ni, halli ka yuŋŋu laa n-ka bɛni.
66021026	Ka tinsi zaa nya'asim, ni gyirima, ni veelim ka ba nin mari na n-zaali ka puuni.
66021027	Da'ari halli fiiŋ ku kpɛ tiŋŋa maa puuni, bee ŋↄn tumni vi bee ziri tuma, na'ala ban yuya bɛ Pɛbila ŋↄn su nyↄvuri bukku maa ni la.
66022001	Ka malaaka maa daa laa n-wulisi ma nyↄvuri koom kuliga, ka bu neaai kasikasi m-pↄbri n-yiiri naam zizii maa ni na, kan nyɛ Naawunni ni Pɛbila maa dinni.
66022002	Kuliga koom maa daa pↄbri n-dↄla tiŋŋa maa sↄyɛliŋŋu sunsukkuni. Ka nyↄvuri tiisi daa zɛ kↄsoori maa ya'a ayi zaa, n-wanni wala balim pii ni ayi, n-wanni gↄri gↄri. Ka tiisi maa vaari daa nyɛ la an tibri tinsi zaa niriba.
66022003	Naawunni ŋↄn yɛli yɛlibeoo n-niŋi bunseelli kam ku laa m-bɛ bɛni. Naam zizii maa kan nyɛ Naawunni ni Pɛbila maa dinni nin bɛ tiŋŋa maa puuni: ka ban gyeemni u maa nin pɛ'ari u ka tiri u gyirima.
66022004	Ka ba nin nya u nindaa, ka u mun yuuri nin pa ba gbeeri ni.
66022005	Yuŋŋu ku laa m-bɛ ni. Ba ku laa m-boori firila, halli wuntaŋŋa neesim gba ka ba ku laa m-boora; dama ti Dugma Naawunni nin neaari n-tiri ba. Ka ba nin di naam, saha din ka tariga.
66022006	Di saha ka malaaka maa daa yɛli ma, ni, "Yɛttↄ'a anŋↄ mari la yɛdda ka nyɛ yɛlimaŋni. Ti Dugma Naawunni daa su anabidima siisi maa, ka ŋↄn Naawunni tum u malaaka na, ni u ti wulisi u tuntumniba maa bunseesi an nin niŋi ka bu ya n-yuui la."
66022007	Ni, "Nyama! Pampaŋŋↄ ka n kyɛnni na." Ni, "Zugsuŋŋu bɛ ni n-ti sↄkam zaa ŋↄn dↄli yɛttↄ'a wa, anabitiri yɛttↄ'aseesi an sↄbi bukku wa ni la."
66022008	Tↄ. Ka man, Gyↄni, muna - mani n daa wum ka nya anŋↄ zaa. Ka man ŋↄn daa wum ka nya a maa, n daa gbaani tiŋni, malaaka maa tooni - malaaka sↄ ŋↄn daa wulisiri yɛla wa maa - ni n ti gyeem u.
66022009	Amaa u daa yɛli ma, ni, "Di niŋi lala! Man gba nyɛ la i taraana, sↄ ŋↄn gyeemni Naawunni, n-la'amni ni nyini ni i mabiisi, anabidima maa, ni baseeba ban dↄli bukku wa yɛttↄ'a maa. Naawunni ka i gyeemna!"
66022010	Ka u laa n-yɛli ma, "Di kpabi bukku wa n-tabli, ni ka anabitiri yɛttↄ'a la! Dama a saha maa bu ya yuui.
66022011	Kyɛ ka tumbeeri daana kpalim n-tumni u tumbeeri, kyɛ ka da'ari daana kpalim n-tumni u tunda'arisi, ka kyɛ ka yɛlimaŋni daana mun kpalim n-tumni din tu ni yɛlimaŋni, ka ŋↄn nyɛ Naawunni nira kpalim n-nyɛ bunkasi n-tiri u."
66022012	Ni, "Nyama, pampaŋŋↄ ka n kyɛnni na! Man ŋↄn ya yↄ ba yoori maa muna, m mari ka n-kyɛnni na. Sↄkam nin deaai u tuma ŋↄn sumsi seem.
66022013	Mani n nyɛ piiligu ka mun laa n-nyɛ naari, man daŋŋi tooni ka laa n-dↄli nyaaŋŋa."
66022014	Ni, "Zugsuŋŋu bɛ ni n-ti baseeba ban peaai ba situra nyain; lala ka ba nin su soori ni ba ti paai nyↄvuri tii maa ni na, ka laa n-nyaŋŋi n-kpɛ za'anↄya maa ni m-paai tiŋŋa maa puuni.
66022015	Baasi mun kpalimni m-bɛ kpaŋŋa sa. Ban niŋni tiima, ni zina, ka kuuri niriba nla; ba gyeemni la bunseesi an pa Naawunni."
66022016	Ti Dugma Yisa yɛliya, "Mani, Yisa, tum n malaaka ni u ti ti ya lahabaari wa, ka ban la'amni tinsi tinsi n-gyeemni ma la nin ti wum. Mani n nyɛ NaaDauda dↄ'am tuŋŋu maa Nya'ari: u bii n nyɛ ma gba. Mani n nyɛ bɛŋmariga ka neaari nyain."
66022017	Naawunni Sii maa gba, ni Pɛbila pↄ'apaalli maa m-paasi n yɛtti, ni, "Kyɛm na!" Kyɛ ka ŋↄn wumni gba yɛli, ni, "Kyɛm na!" Kↄnyuuri yi mari sↄ zaa, kyɛ ka u kyɛ na, ka sↄ zaa ŋↄn boora: ba nin ti nyu nyↄvuri koom maa yↄri, ka samni ka ni.
66022018	Tↄ: ka ya wumiya! N yɛtti sↄkam zaa ŋↄn wumni bukku wa anabitiri yɛttↄ'a maa, ni, yan di zaŋŋi sɛseelli m-paasi yɛttↄ'a wa zugu; sↄ yi ti paasi, Naawunni nin paasi u wahala seesi bukku wa ŋↄn yɛli wa.
66022019	Ka sↄ mun yi yiisi bukku wa yɛttↄ'aseesi m-basi, Naawunni nin yiisi u tↄrli m-basi, ka u ku toaai n-nya nyↄvuri tii maa, ni tiŋŋa kasi la, ban sↄbi seesi yɛla bukku wa ni la.
66022020	Sↄ ŋↄn niŋi anŋↄ zaa sɛhara la yɛtti, ni, "Ii pampaŋŋↄ ka n kyɛnni na." Ammi: n Dugma Yisa kyɛm na!
66022021	Tↄ: Ti Dugma Yisa piinisuma bɛ sↄkam saani. Ammi.
