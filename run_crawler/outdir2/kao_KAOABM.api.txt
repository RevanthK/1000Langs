40001001	Isa Kirisita burujuwo fele: Isa bota mansaxe Dawuda to, Dawuda bota Burehima to.
40001002	Burehima xa Nsiyaxa bange, Nsiyaxa xa Yaxuba bange, Yaxuba xa Yuda nin a badinxelu bange.
40001003	Yuda xa Faresi nin Sera bange, wolu na tun mu Tamare le ti. Faresi xa Eseron bange, Eseron xa Arama bange.
40001004	Arama xa Aminadabe bange, Aminadabe xa Nason bange, Nason xa Salumon bange,
40001005	Salumon xa Bowasi bange, wo na tun mu Arahabu le ti. Bowasi xa Yobede bange, wo na tun mu Ruti le ti. Yobede xa Yese bange.
40001006	Yese xa mansaxe Dawuda bange. Mansaxe Dawuda xa mansaxe Sulemani bange, wo na tun mu Uri musu le ti.
40001007	Sulemani xa Robuwamu bange, Robuwamu xa Abiya bange, Abiya xa Asafu bange,
40001008	Asafu xa Yosafati bange, Yosafati xa Yoramu bange, Yoramu xa Osiyasi bange,
40001009	Osiyasi xa Yowatamu bange, Yowatamu xa Asasi bange, Asasi xa Esekiyasi bange.
40001010	Esekiyasi xa Manase bange, Manase xa Amon bange, Amon xa Yosiyasi bange.
40001011	Yosiyasi xa Yekoniya nin a badinxelu bange, Banisirayila dinŋolu mutata xa taxa Babilone tumo men.
40001012	Banisirayila dinŋolu taxaninma Babilone jamano xan, Yekoniya xa Salatiyeli bange, Salatiyeli xa Sorobabeli bange,
40001013	Sorobabeli xa Abiyode bange, Abiyode xa Eliyakime bange, Eliyakime xa Asore bange,
40001014	Asore xa Sadoke bange, Sadoke xa Asime bange, Asime xa Eliyude bange,
40001015	Eliyude xa Eleyasare bange, Eleyasare xa Matan bange, Matan xa Yaxuba bange,
40001016	Yaxuba xa Mariyama xe Yusufu bange, Isa men be kilila xo Kirisita, Mariyama xa wo bange.
40001017	X'a ta Burehima ma fo xa si Dawuda ma, yelemakun tan nin naani le tanbita. Wo xo, x'a ta Dawuda ma fo xa si Banisirayila dinŋolu muta waxato ma xa taxa Babilone jamano xan, yelemakun tan nin naani le tanbita. X'a damuta wo waxato ma fo xa si Kirisita bange tumo ma, yelemakun tan nin naani le tanbita.
40001018	Isa Kirisita la wuluwo naɲa fele: A na Mariyama tun mu Yusufu mamutamuso le ti. Jannin Yusufu x'a lon musu ti, a arajigeta Ni Senunŋo barako to.
40001019	A xe Yusufu tun mu moxo tilinninŋo le ti. A tun nte a fe xa Mariyama toxo tiɲa. Yusufu x'a latege a fan xono x'a futukuwo dabula duguwo to.
40001020	X'a tu í miirila wo ma, Marigi la melekiyo do nata a ma siibo to, x'a fo a ɲen xo: «Yusufu, Dawuda mamarinŋo, í xana sila xa Mariyama ta í musu ti, a arajigeninŋo be dinŋo men na, wo keta Ni Senunŋo le barako to.
40001021	A be nala wulula dinxe la. Í si a toxola xo Isa, bawo a be nala a la moxolu kisila i la junubolu ma.»
40001022	Wo kuwolu bee keta, walasa Marigi xa xumo men dun a la kila da, wo xa ke,
40001023	xo: «Xarafandin xelonbalo si arajige, a si wulu dinxe la, men si toxola xo Emanuyeli», wo toxo xoto xo: «Ala nin ntelu mu».
40001024	Yusufu wulininma sinnoxo to, a xa ɲin ku innu ke í xo Marigi la melekiyo x'a fo a ɲen ɲa men. A xa Mariyama ladun,
40001025	bari ku man dun i nin i ɲoxo te jannin Mariyama xa wulu wo dinxe la. Yusufu xa dinŋo toxola xo Isa.
40002001	Isa bangeta Betileheme, Yude maro xono, mansaxe Herode tilo, a bangeninŋo xo, lonna dolu bota Koton xa si Yerusaleme, xa ŋininxalo ke xo:
40002002	«Yahudiyalu la mansaxe men birin bangela, a be min? N x'a la loolo je Koton, n nata x'a batu.»
40002003	Mansaxe Herode xa wo me tumo men, a hakilo ɲaxamita anin Yerusaleme bee.
40002004	A xa jamano sadaxalasibaxa kuntigolu bee nin sariya karanmoxolu kamari x'e ŋininxa Kirisita xa xan xa bange dula men.
40002005	I x'a jaabi xo: «Betileheme, Yude maro la», bawo kila xa men safe, wo felenti:
40002006	«Betileheme, ite men be Yuda jamano to, í nte gallundin ti Yuda gallubalu to; bawo kuntigo do be nala bola ite to, men si ń na jamano, Banisirayila mara.»
40002007	Herode xa lonnalu kili duguwo to, x'e ŋininxa loolo bowaxati jonjonŋo la.
40002008	Wo xo, a x'e ki Betileheme x'a fo i ɲen xo: «Alu taxa deenano xibaruya jonjonŋo ŋinin. Nin alu x'a je, alu na ń nabo a xalama, walasa ń du xa taxa a batu.»
40002009	I xa mansaxe la xumolu me tumo men, i taxata. I xa loolo je, i tunnu xa men nakorosi Koton, a bulata i ɲa, fo xa taxa í lo dindinŋo be dula men kunto.
40002010	I xa loolo je tumo men, i nitodiyata haali.
40002011	I dunta bugo xono, i xa dindinŋo nin a na Mariyama je. I x'e ɲongi, xa dindinŋo batu. Wo xo, i x'e la donolu tofirin x'a so sano nin digico la, anin fen suma dimanŋo do, men toxo xo mire.
40002012	Wo xo, Ala xa lonnalu lasobi siibo to xo i xana i koppa Herode bata ma. I xa je goori, xa taxa sila xote fe i la jamano xan.
40002013	Lonnalu taxaninma, Marigi la melekiyo do x'é yita Yusufu la siibo to, x'a fo a ɲen xo: «Wuli í xa dindinŋo nin a na ta, í x'é bori xa taxa Misira jamano xan. Tu je fo nte x'a fo í ɲen tumo men í x'é koppa; bawo Herode be nala dindinŋo ŋininna x'a faxa.»
40002014	Yusufu wulita suwo to, xa dindinŋo nin a na ta xa taxa Misira, x'é dugu non.
40002015	A tuta je fo Herode sata tumo men. Wo ɲa ma, Marigi xa men dun a la kila da, wo keta xo: «Ń xa ń dinxe kili xa bo Misira.»
40002016	Herode x'a lon tumo men xo lonnalu x'a janfa, a diminbeteta. A xa moxolu bula xa Betileheme nin a senbetogallolu dindinŋolu bee faxa, mennu siyo man tanbi san fula la, x'a ben lonnalu la waxati foninŋo ma.
40002017	Wo to, kila Yeremi la xuma foninŋo keta xo:
40002018	«Moxolu xa kulexanŋo me xa bo Rama gallo to, kule nin xasixanba, Raseli le be xasila a dinŋolu la saya la, a nte a fe a juso xa mafaxa, bawo i sata xa ban.»
40002019	Herode saninma, Marigi la melekiyo do x'a fan yita Yusufu la, siibo to, Misira jamano xan,
40002020	x'a fo a ɲen xo: «Wuli í xa dindinŋo nin a na ta, í nin i x'e koppa Banisirayila jamano xan, bawo men tunnu be dindinŋo nofe x'a faxa, wolu sata.»
40002021	Yusufu wulita wo ɲa in xa dindinŋo nin a na ta, x'é koppa Banisirayila jamano xan.
40002022	Bari kabirin a x'a me xo Arakelawusi bulata a fa Herode no to Yude mansaxeya la, a silata xa taxa non. Ala xa Yusufu lasobi siibo to, a taxata Galile maro xono.
40002023	A sigita gallo do to men toxo xo Nasareti. Wo ɲa ma, kilalu la ɲin xuma fonin in keta xo: «A si kili xo Nasaretingo.»
40003001	Wo tumo, Batiselila Yaya bota, xa waajulo damuta Yude wulo xono xo:
40003002	«Alu tuubi; katugala Ala la Mansaya sutiyata.»
40003003	Kila Esayi xumata men na kuwo to, wo mu Yaya le ti, a xo: «Moxo do fetenxanŋo si bo wulo xono x'a fo xo: Alu Marigi la silo toben, x'a la sila mesenŋolu latilin!»
40003004	Ɲogomati doroko le tun be Yaya xanna, a la tetositilanŋo tun mu gulo le ti. A baluwo tun mu tonŋo nin wulaxonoliyo le ti.
40003005	Yerusaleme gallo moxolu, Yude maro moxo bee anin Yuruden babulo lamininŋo bee tunnu be nala a ma.
40003006	I tunnu b'e loxan i la junubolu la. A tun be wolu batisela Yuruden bajiyo to.
40003007	Yaya x'a je tumo men xo Farisiyalu nin Sadusen diino moxolu kiika be nala nin i si batise, a xo i ɲen xo: «Fofoonedinŋolu! Jon x'a yita alu la, alu si kisi ɲa men Ala la diminŋo ma, men be nanin?
40003008	Alu kewalolu ke mennu s'a yita xo alu tuubita.
40003009	Alu xana i miiri x'a fo alu xono to xo: “N mu Burehima mamarinŋolu ti.” Ń b'a fola alu ɲen xo Ala si sin no xa ɲin kuru innu yelema x'e ke Burehima bonsonŋolu ti.
40003010	Ŋendo tata yirolu lillo tego xanma xa ban. Yiri wo yiri nte din ɲuma kela, wo si tege xa fili ta to.
40003011	Nte ken be alu batisela jiyo le la x'alu latuubi. Bari men be nanin nte xo, wo barako xa bun nte ti. Haali nte nin a man xan xa a la samatolu bo a to. Wo si alu batise Ni Senunŋo nin ta la.
40003012	A la ɲosurundulanŋo b'a bulu x'a la ɲo surundu. A si ɲokeso ke kurukuro xono, bari ŋaɲa, a si ta sabalo ke xa wo jani.»
40003013	Wo tumo, Isa bota Galile xa na Yaya bata Yuruden bada la nin a s'a batise.
40003014	Yaya tun man son. A xo a ɲen xo: «Nte le maakuwo b'a la ite xa nte batise, ite dun si nte haabandi ɲa di, xo ń x'é batise?»
40003015	Isa x'a jaabi xo: «A tu wo xa ke saasa, bawo n xa xan xa Ala sago dafa.» Wo to, Yaya sonta.
40003016	Isa batiseta doron, a yeleta xa bo jiyo to, sanxulo dayeleta, a xa Ala Niyo jigito je a xan í xo jenetubanŋo.
40003017	Xumaxanŋo do bota sanŋo to xo: «Ɲin mu ń Dinxe baato le ti, men na kuwo xa di bete nte ɲen.»
40004001	Wo xo, Ala Niyo taxata Isa ti wulo xono, walasa Sentane x'a xotobo.
40004002	A xa tan naani tili nin tan naani su ke a nte domoli kela. Wo xo, xonxo x'a muta.
40004003	Sentane x'é sodun a la x'a fo a ɲen xo: «Nin í mu Ala Dinxe le ti, a fo xo ɲin kuru innu xa yelema xa ke buurolu ti.»
40004004	Isa x'a jaabi xo: «A be safenin Kitaabo to xo: “Moxo nte balula domolifenŋo doron na, bari xuma wo xuma be bola Ala da, a be balula wo lelu la.” »
40004005	Wo xo, Sentane taxata a ti gallu senunŋo to, nin wo mu Yerusaleme ti, x'a lalo Alabatusuba sanŋo to,
40004006	x'a fo a ɲen xo: «Nin í mu Ala Dinxe le ti, í butun dugo ma xo; bawo a be safenin Kitaabo to xo: “Ala si yanmarolu di a la melekiyolu ma í la kuwo la, i s'í ta i bulolu to, walasa í sinŋo xana xosi kuru la.” »
40004007	Isa x'a jaabi xo: «A be safenin Kitaabo to xo: “Í xana Marigi í la Ala xotobo.” »
40004008	Sentane taxata a ti tugun kurujanba do sanŋo to, xa duniya jamanolu nin i xono nafalu bee yita a la.
40004009	A xo a ɲen xo: «Ń si ɲinnu bee di í ma, nin í x'é ɲongi ń xoto, xa ń batu.»
40004010	Wo to, Isa xo a ɲen xo: «Taxa xa bo jan, Sentane! Bawo a be safenin Kitaabo to xo: “Í si Marigi í la Ala batu, xa baaro ke ate kilin doron ɲen.” »
40004011	Wo xo, Sentane x'é soobo a la. Melekiyolu x'e sodun a la, x'a maakuwolu ɲiɲa.
40004012	Isa x'a me tumo men xo Yaya bulata kaso la, a taxata Galile.
40004013	A bota Nasareti xa taxa sigi Kaperenahun gallo to, wo men be siginin Galile dalaba da la, Sabulon nin Nefutali maro xono.
40004014	Wo ɲa ma, kila Esayi xa xumo men fo, wo keta xo:
40004015	«Sabulon maro, Nefutali maro, maro men be ɲatilinnin dalaba ma, anin men be Yuruden bajiyo xofe, Galile maro, ite men mu siya tolu sigidula ti!
40004016	Jamano moxo men tunnu be siginin dibo to, wolu xa keneyaba je! Moxo men tunnu be siginin jamana dibima xono, anin men tunnu be saya bulu, keneya bota wolu ɲen.»
40004017	Kabirin wo tumo, Isa xa waajulo damuta xo: «Alu tuubi, katugala Ala la Mansaya x'é sutiya!»
40004018	Xa Isa tu í taxamala Galile dalaba senbo fe, a xa badinma fula je; Simon, nin a be kilila xo Piyere, anin a doxoxe Andere. I tunnu be jalafilo la dalaba to, bawo molila le tunnu mu.
40004019	Isa xo i ɲen xo: «Alu a lo ń nofe, ń si alu ke moxoŋininnalu ti.»
40004020	Wo no bee to, i x'e la jalalu bula, x'a lo a nofe.
40004021	Isa taxata ɲa dondin tumo men, a xa badinma fula xote je; Yaxuba nin a doxoxe Yaya. Sebede dinŋo le mu wolu ti. I tunnu nin i fa Sebede le be i la xulunŋo xono, x'e la jalalu toben. Isa x'e kili.
40004022	Wo no bee to, i x'e fa nin i la xulunŋo tu je, x'a lo Isa nofe.
40004023	Isa tun be taxaxan Galile maro dula bee. A tun be moxolu laxaranna i la Alabatusuwolu xono, xa Ala la Mansaya xibaru Dimanŋo fo, xa moxolu la jangarolu nin i la felu bee kendeya.
40004024	A toxo bota Siri jamano dula bee, i xa jangarutolu bee lasi a ma: Jangaru sifa kiika nin dimin kiika be moxo mennu la, jinnetolu, ketujangarutolu anin namatolu. Isa xa wolu kendeya.
40004025	Jamaba x'a lo a nofe, xa bo Galile nin Dekapole maro xono, xa bo Yerusaleme nin Yude maro anin Yuruden ba xo.
40005001	Isa xa wo jamaba je tumo men, a yeleta kuro do xan. A x'é sigi tumo men, a la xarandinŋolu x'e sodun a la.
40005002	A x'a damuta x'e laxaran xo:
40005003	«Mennu x'a lon xo i mu fangantanŋo ti Ala ɲa xoto, heero be wolu ɲen; bawo Ala la Mansaya mu i lelu ta ti.
40005004	«Mennu juso be xasinin, heero be wolu ɲen; bawo i juso si sumaya.
40005005	«Mennu be sabarinin, heero be wolu ɲen; bawo i si duguxulo soto ke ti.
40005006	«Tilinninɲa xonxo nin a mindoxo be mennu la, heero be wolu ɲen; bawo i si fa.
40005007	«Hinno be mennu jusukunŋo la, heero be wolu ɲen; bawo hinno si ke wolu la.
40005008	«Mennu jusukunŋo xa senu, heero be wolu ɲen; bawo i si Ala je.
40005009	«Mennu be benŋo ŋininna moxolu te, heero be wolu ɲen; bawo i si kili xo Ala dinŋolu.
40005010	«Mennu be tooronin tilinninɲa silo taxamo xanma, heero be wolu ɲen; bawo Ala la Mansaya mu i lelu ta ti.
40005011	«Nin moxolu be alu nanila, x'alu tooro, xa jaxuxaro la alu la nte la kuwo koso, heero be alu ɲen.
40005012	Alu ɲaɲa, xa ɲaxali; bawo baraajiba be alu ɲen sanŋo to. Kila mennu nata alu ɲa, wo dulu toorota wo ɲa in ne.
40005013	«Ate lelu mu duniya xooxo ti. Nin xooxo diya bota a la, a si ke no xooxo ti ɲa di tugun? Nafa fusi nte a la tugun fo x'a bon banto to, moxolu x'e taxama a xan.
40005014	«Ate lelu mu keneya ti duniya ɲen. Gallo men be siginin kuro kunte to, wo me dugu no.
40005015	Moxo me lanpo lamana xa miranŋo do labuti a kun na. Bari í b'a lamanala le x'a sigi a sigilanŋo xan, nin a si keneya bo luxonomoxolu ɲen.
40005016	Alu la keneya xa xan xa bo wo ɲa kilin in ne ma moxolu ɲa xoto, walasa nin i si alu la kewale ɲumalu je, x'alu Fa tantu, men be sanŋo to.
40005017	«A xana ke alu ɲen xo nte nata le xa Musa la sariya nin kilalu la xumolu bo je. Ń man na x'e bo je, ń nata le x'e dafa.
40005018	Tonɲa la, ń b'a fola alu ɲen xo: Jannin sanxulo nin duguxulo xa sanko, haali sariya safedin doxomandin kilin, walla a xumadin mesemandin kilin me bo je, fo kuwo bee xa si a danŋo ma.
40005019	Wo le x'a tu, men je sariyalu bee to doxomandinŋo sooso, xa tolu digi wo la, wo tigo si doxoya bee ti Ala la Mansaya xono. Bari moxo wo moxo je sariya labatu xa tolu digi wo ɲoxon na, wo si bunɲa Ala la Mansaya xono.
40005020	Ń b'a fola alu ɲen xo: Nin alu man tilin xa tanbi sariya karanmoxolu nin Farisiyalu xan, alu me dun Ala la Mansaya xono abada.
40005021	«Alu x'a me xo a fota alu benbalu ɲen xo: “Í xana moxo faxa. Moxo wo moxo je a moxoɲoxo faxa, kiito xa xan xa tege wo tigo xan.”
40005022	Bari nte b'a fola alu ɲen xo: Moxo wo moxo je dimin a moxoɲoxo xoto, wo tigo nin kiito xa xan. Moxo wo moxo je a moxoɲoxo kili xo “naluma”, Yahudiyalu la Kiititegekafo xa xan xa kiito tege wo tigo xan. Men b'a moxoɲoxo kilila xo “jage”, wo tigo nin jahanaba ta xa xan.
40005023	Nin í nin í la sadaxo taxata sadaxajanidula, xo í b'a dila Ala ma, nin í hakilo jigita a la xo í x'é moxoɲoxo junubo ta,
40005024	í la sadaxo tu sadaxajanidula, xa taxa benŋo ŋinin í nin í moxoɲoxo te folo. Wo xo, í si na í la sadaxo di Ala ma.
40005025	«Nin í nin í keleɲoxo be taxanin kiititegedula, í tariya xa benŋo ŋinin í nin a te, x'alu tu wo silo xan, walasa a xana í dun kiititegela bulu, wo x'é dun garado bulu x'é bula kaso la.
40005026	Tonɲa la, ń b'a fola í ɲen xo í me bo non abada nin í man wo julo bee sara. Haali kuseeti, a me tu í la.
40005027	«Alu x'a me xo a fota xo: “Í xana fuyanɲa ke.”
40005028	Bari nte b'a fola alu ɲen xo: Moxo wo moxo je wandimuso mafele, xa jarabi a la, wo tigo xa fuyanɲa ke a jusukunŋo la xa ban.
40005029	Nin í kininbulu ɲakeso le be junubo lasila í ma, a woloxoti, x'a fili dulajan; bawo í xa bono í balasubo dula kilin to, wo xa fisa í balasubo muume xa fili jahanaba xono.
40005030	Nin í kininbulo le be junubo lasila í ma, a tege x'a fili dulajan; bawo í xa bono í balasubo dula kilin to, wo xa fisa í ma, í balasubo muume xa fili jahanaba xono.
40005031	«A fota tugun xo: “Nin men x'a musu futuwo sa, wo tigo xa xan xa futusakayito di a ma.”
40005032	Bari, nte b'a fola alu ɲen xo: Moxo wo moxo je a musu bula, x'a tara a man fuyanɲa ke, wo b'a musu bulala fuyanɲa la; xe men du je musu futusaninŋo ta, wo xa fuyanɲa ke.
40005033	«Alu x'a me tugun xo a fota n benbalu ɲen xo: “Í xana í xalixanŋo tiɲa, bari nin í x'é xali Marigi ɲa xoto, í xalixanŋo latimme.”
40005034	Bari nte b'a fola alu ɲen xo alu xana i xali muume. Alu xana i xali sanxulo la, bawo wo mu Ala la mansasigilanŋo le ti;
40005035	alu xana i xali duguxulo la, bawo wo mu Ala sinxoto korondome le ti; alu xana i xali Yerusaleme la, bawo wo mu Mansaba la gallo le ti.
40005036	Í xana í xali í fan mansakunŋo du la, bawo í me a no xa í kunsina kilin laxoyiya walla x'a lafin.
40005037	Alu la xumo xa ke “iyo” walla “ayi” doron ti. Nin do kafuta wo ma, wo bota Sentane le to.
40005038	«Alu x'a me xo a fota xo: “Ɲa sara mu ɲa le ti, ɲinŋo sara mu ɲinŋo ti.”
40005039	Bari nte b'a fola alu ɲen xo alu xana alu ta sara moxo jaxolu ma. Nin do x'é fenta í kininbulu tama to, boxo do du lo a ɲen.
40005040	Nin do b'a fe xa í kili kiititegedula, xa í la dorokexotobulo ta, a tu je a xa í la dorokeba du ta.
40005041	Nin moxo do xa í diyakuwa x'a la dono la í kun, xa kilometere kilin ɲoxon ke, a la í kun xa kilometere fula ke.
40005042	Nin men x'é tara, wo so. Nin do b'a fe xa fen do donto í ma, í xana í ban wo ma.
40005043	«Alu x'a me xo a fota xo: “Í moxoɲoxo xanu x'é ban í jaxo to.”
40005044	Bari nte b'a fola alu ɲen xo: Al'alu jaxolu xanu. Mennu b'a lola alu nofe, x'alu tooro, alu Ala matara wolu ɲen,
40005045	walasa alu xa ke alu Fa men be sanŋo to dinŋolu ti. Katugala ate b'a la tilo labola moxo jaxolu nin moxo betolu bee ɲen. A be sanjiyo lanala moxo tilinninŋolu nin moxo tilinbalolu bee ɲen.
40005046	Nin alu be alu xanubaxolu doronnu xanula, alu si baraaji joman soto? Sagallemutala dulu nte wo ɲoxon kela ba?
40005047	Nin alu be alu badinŋolu doron nelu xontonna, wo mu kuba ti ba? Alalonbalo dulu nte wo ɲoxon kela ba?
40005048	Atelu kennu xa ke moxo dafaninŋolu ti, í xo alu Fa men be sanŋo to be dafanin ɲa men.
40006001	«Al'alu fannu korosi, alu xana alu la Alaɲasilanɲa kuwolu ke x'alu fannu yita moxolu la. Nin alu xa wo ke, alu me na baraaji soto alu Fa la, men be sanŋo to.
40006002	Nin í be sadaxo dila segebaxantunŋo ma, xana buutu fo í ɲa walasa moxolu x'é je x'é lasaxa. Fulankafo lelu b'a kela ten Alabatusuwolu xono anin bedolu to. I be wo kela nin moxolu s'i jagi. Tonɲa la, ń b'a fola alu ɲen xo i x'e la baraajo soto xa ban.
40006003	Bari nin ite be sadaxo dila segebaxantunŋo ma, í numanbulo xana í kininbulo la ku keta lon,
40006004	walasa wo xa ke fen duguninŋo ti. Nin wo keta, í Fa men be ku duguninŋolu jela, wo si í baraaji.
40006005	«Nin alu be Ala matarala, alu xana a ke í xo fulankafolu b'a kela ɲa men; bawo a xa di wolu ɲen x'e lo Alabatusuwolu xono anin bedolu to xa Ala matara, walasa moxolu x'e je. Tonɲa la, ń b'a fola alu ɲen, wolu x'e la baraajo soto xa ban.
40006006	Bari ite, nin í be Ala matarala, dun í la bugo xono, xa da taxun í da la. Í Fa matara non, men be dula duguninŋo. Ate men be ku duguninŋolu jela, wo si í baraaji.
40006007	«Nin alu be Ala matarala, alu xana saagi xumolu xan fu sinɲa kiika ti, í xo Alalonbalolu b'a kela ɲa men. Wolu hakilo la x'e la xuma kiika le b'a tula i la taralolu be mutala.
40006008	Alu xana wolu ladigi; bawo alu Fa men be sanŋo to x'a lon alu maakuwo be fenŋo mennu la, jannin alu xa wolu ŋinin a la.
40006009	Atelu xa xan xa Ala matara ɲa men, wo fele: “N Fa men be sanŋo to, í toxo la senuya xa lon,
40006010	na í la Mansaya ti, í sago be kela sanŋo to ɲa men, a xa ke duguxulo xan wo ɲa ma.
40006011	N na bi baluwo di n ma,
40006012	n na haxxolu yaafa n ma, í xo n dulu be yaafala n haxxetabaxolu ma ɲa men.
40006013	Í xana a tu n xa dun xotoboliku xono, bari n kisi Jaxumanŋo ma. [Katugala mansaya nin sintigiya anin nooro mu ite le ta ti, fo abada. Amiini.]”
40006014	«Nin alu be yaafala moxolu ma, alu Fa men be sanŋo to si yaafa alu dulu ma;
40006015	bari nin alu nte yaafala tolu ma, alu Fa me alu dulu la haxxolu yaafa alu ma.
40006016	«Nin alu be sunna, alu xana alu ɲalu tosiisi í xo fulankafolu b'a kela ɲa men. Wolu b'e ɲa tosiisila, walasa moxolu x'a lon xo i be sunnin. Tonɲa la, nte b'a fola alu ɲen xo i x'e la baraajo soto xa ban.
40006017	Bari ite, nin í be sunna, í ɲada ku, xa latikolonŋo ke í kunŋo la,
40006018	walasa moxolu xana a lon xo í be sunnin, fo í Fa men be dula duguninŋo kilin doron. Í Fa men ɲa be ku duguninŋolu la, wo si í baraaji.
40006019	«Alu xana naafulu lakamari x'a lamara alu fannu ɲen ɲin duniya in to, tunbolu si a tiɲa jan men, sama walla sonŋo si a muta jan men, sunŋo dulu si dalu xati, xa suuɲalo ke jan men.
40006020	Bari alu naafulo lakamari alu fannu ɲen sanŋo to; tunbolu me a soto non x'a tiɲa, sama me a muta non, sunŋolu me non dalu xati no xa talo ke.
40006021	Bawo í la naafulo be jan men, í jusukunŋo du be kela non ne.
40006022	«Moxo ɲa le mu a balo lanpo ti. Nin í ɲalu xa ɲin, í balo bee be keneya la.
40006023	Bari nin í ɲalu man ɲin, í balo bee be dibo le to. Bari keneya men xa xan xa ke ite la, nin wo keta dibo ti, wo mu dibiba le ti de.
40006024	«Moxo si me baaro ke no marigi fula ɲen. Nin a be kilin jaxuyanin, a be do xanunin ne. Walla nin a be notonin kilin na, a nte do jaatela. Alu me baaro ke no Ala nin xaaliso ɲen i ɲoxo la.
40006025	«Wo le x'a tu, ń b'a fola alu ɲen xo: Alu xana hanme alu baluɲa la x'a fo xo: “Ntelu si mun domo, anin n si mun min?” Alu xana hanme alu feetofataɲa la x'a fo xo: “Ntelu si n feetofato soto ɲa di?” Nilamaya man xole domolo ti ba, fo balo man xole faano ti?
40006026	Alu xonolu mafele, i nte fen lanna, i nte fen tegela, i nte fen nasawula kurukuru xono, bari alu Fa men be sanŋo to be i labalula. Atelu man fisa bete wolu ti ba?
40006027	Jon be alu to, nin wo la hanmo si haali dondin kafu no a siyo ma?
40006028	«Mun dun na alu be hanmela faanu kuwo la? Alu wulaxonobaxolu firo boɲa mafele. I nte baara kela, i nte wurundili kela.
40006029	Wo bee nin a ta, nte b'a fola alu ɲen xo, haali mansaxe Sulemani nin a la saramaya bee, a la faanolu beteya man wolu kilin ta bo.
40006030	Nin Ala be wulaxonobinŋo feetofatala ten, wo men be je bi, sinin a si fili ta to, a me atelu feetofata bete ba xa tanbi wo xan? Alu la lannaya xa doxo.
40006031	Alu xana hanme x'a fo xo: “N si mun domo? N si mun min? N si mun ke xa n fannu feetofata?”
40006032	Alalonbalo lelu be wo fenŋolu bee ŋininna tuma bee. Alu Fa men be sanŋo to x'a lon xo alu maakuwo be wo fenŋolu bee la.
40006033	Alu Ala la Mansaya nin a la tilinninɲa ŋinin folo. Nin wo keta, wo fenŋolu bee si di alu ma xa kafu wolu ma.
40006034	Alu xana hanme sinin kuwo la; bawo sinin be sinin ma. Lunŋo bee sege si a fan bo.
40007001	«Alu xana kiiti tege moxo xan, kiiti me tege alu dulu xan,
40007002	bawo alu be kiito tegela tolu xan ɲa men, kiito si tege alu dulu xan wo ɲa kilin in ma. Alu be tolu ta sumanna sumannilanŋo men na, alu ta si suman wo la.
40007003	Mun na dokkondinŋo men be í badinŋo ɲa to, í be í ɲa lola wo to, x'a tara salo men be í fan ɲa to, í ɲa nte wo la?
40007004	Í s'a fo ɲa di í badinŋo ɲen xo: “Í lo, ń xa dokkondinŋo bo í ɲa to,” x'a tara salo be í fan ɲa to?
40007005	Fulankafu in, salo bo í fan ɲa to folo; nin wo keta, í si jelo ke a ɲa ma, xa dokkondinŋo bo í badinŋo ɲa to.
40007006	«Alu xana fen senumanŋolu fili wulolu xoto, i xana taxa i yelema x'alu serende. Alu xana xononkese daxolenŋolu fili lelu xoto, i yelemato xana taxa lo i to.
40007007	«Alu Ala matara, a si di alu ma; alu ŋininno ke, alu si soto ke; alu da konkon, da si yele alu ɲa.
40007008	Moxo wo moxo je Ala matara, wo si soto ke; men je ŋininno ke, wo si fen je; men je da konkon, da si yele wo ɲa.
40007009	Atelu to, moxo joman si son xa kuro di a dinŋo ma, nin a xa buuro ŋinin a la?
40007010	Walla a si sa di a dinŋo ma nin a xa ɲego ŋinin a la?
40007011	Atelu mennu xa jaxu, nin atelu xa fen ɲuma diɲa lon alu dinŋolu ma, alu Fa men be sanŋo to, wo me fen ɲumalu di a tarabaxolu ma bete bete ba, xa tanbi atelu xan?
40007012	«Awa, fen wo fen nin alu b'a fe moxolu x'a ke alu ɲen, alu dulu xa wo ɲoxon ke i ɲen. Wo le fota Musa la sariya nin kilalu la kitaabolu xono.
40007013	«Alu dun da doxomandinŋo fe. Bawo da men be taxala halagilo ma, wo da xa bun, a silo taxama xa di, a taxamabaxolu xa sa.
40007014	Bari silo men be taxala nilamaya banbalo ma, wo da xa doxo, a silo taxama xa xole, a taxamabaxolu man sa.
40007015	«Alu i korosi kila fanolu ma. I saaxama be nala alu ma, bari i xono to, i mu turuma lelu ti.
40007016	Alu s'i lon i la kewalolu ma. Resendin moninŋo si xati ɲogonsaase la ba? Walla turodinŋo si xati ŋaninjuwo la ba?
40007017	Yiri ɲuma si din ɲuma ke, bari yiro men man ɲin, wo si dinŋo ke men man ɲin.
40007018	Yiri ɲuma me din ke no, men man ɲin. Yiro men du man ɲin, wo me din ɲuma ke no.
40007019	Yiri wo yiri nin a nte din ɲuma kela, wo si tege xa fili ta to.
40007020	Wo ɲa kilin in ma, alu si kila fanolu lon i la kewalolu ma.
40007021	«Mennu be ń kilila xo: “Marigi, Marigi”, wolu bee nte dunna Ala la Mansaya xono, fo ń Fa men be sanŋo to sago kebaxolu.
40007022	Kiito lunŋo, moxo kiika s'a fo ń ɲen xo: “Marigi, Marigi”, n man kilaya ke í toxo la ba? N man jinnolu xoyi moxolu to í toxo la ba? N man kawaku kiika ke í toxo la ba?
40007023	Wo to, nte s'a fo wolu ɲen xo: “Ń man alu lon abada. Alu bo ń xoto, kujaxukela innu.”
40007024	«Nte be men fola alu ɲen ɲin ti, xo moxo wo moxo be nte la ɲin xuma innu lamela, x'e ke, wo tigo be le í xo moxo hakilima, men x'a la bunŋo jusigi fataxulo xan.
40007025	Sanjiyo nata, xolu woyota, foɲolu tegeta xa na wo bunŋo xan, bari a man boyi; bawo a tun be lonin fataxulo xan.
40007026	Bari nte be men fola alu ɲen ɲin ti, nin moxo wo moxo be nte la ɲin xuma innu lamela, nin a nte i kela, wo tigo be le í xo hakilintanŋo, men x'a la bunŋo jusigi keɲo xan.
40007027	Sanjiyo nata, xolu woyota, foɲolu tegeta xa na wo bunŋo xan, a woman in boyita muruxumerexe.»
40007028	Isa x'é soto wo xaranŋo la tumo men, jama dabaro tuta bannin a la moxolaxaranɲa la,
40007029	bawo ate tun nte i laxaranna í xo i la sariya karanmoxolu; katugala barako tun be ate la xaranŋo le to.
40008001	Isa jigininma xa bo kuro to, jamaba x'a lo a nofe.
40008002	Bagito do x'é sodun, x'é ɲongi a xoto, x'a fo a ɲen xo: «Marigi, nin a xa di í ɲen, í si sin no xa nte kendeya, anin xa ń senuya.»
40008003	Isa x'a bulo tosaba x'é maxa a la, a xo: «A diyata ń ɲen, senuya!» Wo no bee to, a senuyata, bago x'a bula.
40008004	Wo xo, Isa xo a ɲen xo: «Í xana fen fo moxo si ɲen, bari taxa í yita sadaxalasibaxo la. Kila Musa xa sadaxo men waajibiya, wo bo, men s'a yita i la xo í senuyata.»
40008005	Isa dunta Kaperenahun gallo xono tumo men, sorodasi jalatigiba do x'é sodun, x'a matara xo:
40008006	«Marigi, ń na baaradinŋo be lanin luwo ma, a be muruxunin, a be degunin bete.»
40008007	Isa xo a ɲen xo: «Ń si taxa a lakendeya.»
40008008	Sorodasi jalatigiba x'a jaabi xo: «Marigi, nte nin a man xan í xa dun nte la luwo ma, bari xuma kilin doron fo, ń na baaradinŋo si kendeya.
40008009	Bawo kuntigo dolu be nte kunna, nte du be sorodaso dolu kunna. Ń s'a fo do ɲen xo: “Taxa,” a si taxa. Ń s'a fo do xote ɲen xo: “Na,” a si na. Ń s'a fo ń na jonxe ɲen xo: “Ɲin ke,” a si wo ke.»
40008010	Isa xa wo xumo me tumo men, a dabaro banta x'a fo a nofemoxolu ɲen xo: «Tonɲa la, ń b'a fola alu ɲen xo: Ń man ɲin ɲoxon lannaya je moxo si la, haali Banisirayila xono.
40008011	Ń b'a fola alu ɲen xo moxo kiika si na xa bo koton nin tiliboyi x'e sigi, i nin Burehima nin Nsiyaxa nin Yaxuba, xa domolo ke sanxulo Mansaya xono.
40008012	Bari men tunnu be kela Ala la Mansaya dinŋolu ti, wolu si fili banto to, dibo to. Xaso nin dafatakinŋo si ke non.»
40008013	Wo xo, Isa x'a fo sorodasi jalatigiba ɲen xo: «Taxa, í xa men fo, wo si ke í ɲen, x'a la í la lannaya xan.» Wo waxato fan, a la baaradinŋo kendeyata.
40008014	Isa taxata Piyere la luwo ma. A xa Piyere bitanmusu tara lanin, xando b'a la.
40008015	Isa x'é maxa a bulo la tumo men, xando fatata a ma. A wulita xa Isa la haajolu ke.
40008016	Suwo kuta tumo men, moxolu nin jinnetolu kiika nata Isa ma. A xa jinnolu xoyi a la xumaxanŋo la, xa jangarutolu bee kendeya.
40008017	Wo ɲa ma, kila Esayi la xuma in keta xo: «A x'é dun n na toorolu xoto, xa n na jangarolu kendeya.»
40008018	Isa xa jama je a lamininnin tumo men, a x'a la xarandinŋolu yanmaru xo i xa taxa dalaba boxo do.
40008019	Sariya karanmoxo do x'é sodun a la x'a fo a ɲen xo: «Karanmoxo, í je taxa dula wo dula, ń s'a lo í nofe.»
40008020	Isa xo a ɲen xo: «Wuwo be kunkuwulolu kun, ɲaxanŋo be xonolu kun, bari dula nte Moxo Dinxe bulu, a s'í tofoɲo jan men.»
40008021	A la xarandin kilin xote x'a fo a ɲen xo: «Marigi, a tu folo, nte xa taxa ń fa fure lasi.»
40008022	Isa x'a jaabi xo: «A lo ń nofe, a tu furelu x'e la furelu lasi.»
40008023	Isa nin a la xarandinŋolu dunta xulunŋo xono.
40008024	Ɲakun kilin ma, foɲoba wulita dalaba xan fo fanfe tun be ŋinin xa xulunŋo latunu. Wo x'a tara, Isa tun be sinnoxonin.
40008025	Xarandinŋolu x'e sutiya a la, x'a lakuni, x'a fo a ɲen xo: «Marigi, n kisi! N je tu de!»
40008026	Isa x'e jaabi xo: «Mun na alu be silala? Alu la lannaya xa doxo.» A woman in wulita xa xuma xolen foɲo nin jiyo ɲen. Wo keninma, foɲo lota, jiyo x'é mala lep.
40008027	Bee dabaro banta, i xo: «Ɲin mu jon ti, nin haali foɲo nin jiyo b'a xumaxanŋo labatula?»
40008028	Isa sita dalaba boxo do tumo men, Gadarangolu la jamano xan, jinneto fula bota xaburufe to xa na a kunben. I la jaxuya kujaxo, moxo si tun me fatiya xa tanbi wo silo fe.
40008029	Wo jinnetolu kuleta xo: «Ala Dinxe, mun x'é si ntelu ma? Í nata le ba xa n tooro jan, jannin waxato xa si?»
40008030	Legooreba do tun be dulajan, domolo la.
40008031	Jinnolu xa Isa matara xo: «Nin í be n xoyila, n bula n xa taxa dun ɲin legoore in to.»
40008032	Isa x'e jaabi xo: «Alu taxa!» Wo keninma, jinnolu bota xe fula innu to, xa taxa dun legoore in to. Wo ɲa in, wo legoore gidita, x'e parati kurumalanŋo la, xa jigi dalaba to, xa sa.
40008033	Lenegaanilalu x'e bori xa taxa gallo xono, xa wo kuwolu bee laxali, anin men keta wo jinnetolu la.
40008034	Wo ɲa in, gallo moxo bee bota xa taxa Isa kunben. I x'a je tumo men, i x'a matara xo a xa taxa, xa bo i la jamano xono.
40009001	Isa dunta xulunŋo xono, xa dalaba tege xa taxa a la gallo to.
40009002	Moxolu nata xe muruxunte do ti a bata, a be lanin laranŋo to. Isa xa wo moxolu la lannaya je tumo men, a xo xe muruxunte ɲen xo: «Ń din, í hakilo lasigi! Í la junubolu yaafata!»
40009003	Wo to, sariya karanmoxo dolu xo i xonoto xo: «Ɲin xe in be Ala toxo tiɲala.»
40009004	Isa x'e la miiriya lon, a xo: «Mun na ɲin miiri jaxu in be alu jusukunŋo la?
40009005	X'a fo: “Í la junubolu yaafata,” walla: “Wuli, í x'é taxama.” Wo xuma fulo to, joman fo xa di?
40009006	Bari ń b'a fe le alu x'a lon xo a sinŋo be Moxo Dinxe ɲen xa junubolu yaafa duguxulo xan.» Wo to, a xo muruxunte ɲen xo: «Ń x'é yanmaru, wuli, í x'é la laranŋo ta, xa taxa í bata!»
40009007	Xe wulita wo ɲa in, x'a la laranŋo ta, xa taxa a bata.
40009008	Moxolu xa wo je tumo men, i silata. I xa barako bula Ala ɲen, bawo a xa ɲin ɲoxon sin di hadamadinŋolu ma.
40009009	Isa tanbito dula do la, a xa xe do je siginin sagallemutadula, wo tun toxo xo Macu. Isa xo a ɲen xo: «A lo ń nofe.» Macu wulita x'a lo a nofe.
40009010	Isa tun be domolo la Macu bata; x'a tu non, sagallemutala kiika nin kujaxukela xotelu nata kafu a nin a la xarandinŋolu ma xa domolo ke.
40009011	Farisiyalu xa wo je tumo men, i xo Isa la xarandinŋolu ɲen xo: «Mun na alu karanmoxo nin sagallemutalalu nin kujaxukelalu be domolo kela i ɲoxo fe?»
40009012	Isa xa wo xumolu me tumo men, a xo: «Moxo kendolu maaku nte dogotooro la, jangaruto lelu maakuwo b'a la.
40009013	Alu taxa i miiri ɲin xuma innu xoto ma xo: “Men xa di ń ɲen, wo mu hinno le ti, marafen sadaxa nte.” Bawo moxo mennu be i fannu jaatenin moxo tilinninŋolu ti, nte man na wolu kili, nte nata junubeto lelu kili, x'e kisi.»
40009014	Wo to, Batiselila Yaya la xarandinŋolu x'e sodun Isa la, x'a ŋininxa xo: «Mun na ntelu nin Farisiyalu be sunna, x'a tara ite la xarandinŋolu nte sunna muume?»
40009015	Isa x'e jaabi xo: «Maaɲoxe toɲoxolu si nitokuwa no ba, x'e nin maaɲoxe tu i ɲoxo fe? Abada, wo me ke no. Bari lunŋo si na, maaɲoxe si buusi i la, nin wo keta, i si sun.
40009016	«Moxo si me faanuxono kuto la faanu xoto ma. Nin wo keta, wo kuto si xotomanŋo saba, x'a fara fo faraɲa jaxu.
40009017	Moxo me dolo kuto ke sumalle xotolu to. Nin wo keta, dolo kuto kumuto si sumallolu te; bono si ke dolo to, sumallolu si tiɲa. Bari, dolo kuto kedula mu sumalle kuto lelu ti. Nin wo keta, i bee si lamara bete.»
40009018	Xa Isa tu wo xumo la, Yahudiyalu la ɲamoxo do nata í ɲongi a xoto, x'a fo a ɲen xo: «Ń dinmuso birin banna saasa. Í me na í bulo la a xan ba, nin a si nilamaya?»
40009019	Isa nin a la xarandinŋolu wulita x'a lo a nofe.
40009020	Laada banbalo tun be muso do la, kabirin san tan nin fula. Wo nata Isa xo ma, x'é sodun a la, x'é maxa a la dorokexuwo la.
40009021	Bawo a tun be í son a xonoto xo: «Nin haali ń maxata a la doroko la, ń si kendeya.»
40009022	Isa x'é xofele, x'a je, a xo a ɲen xo: «Ń dinmusu, í hakilo lasigi, í la lannaya x'é kendeya» Wo nondin kilinŋo to, muso kendeyata.
40009023	Isa sita ɲamoxo in na luwo ma tumo men, xa fulefolalu je anin jama, wolu be sonxola, a xo:
40009024	«Alu bo jan; bawo dindinŋo man sa. A be sinnoxonin ne.» I jeleta a ma.
40009025	Jama labota banto to tumo men, Isa dunta bunŋo xono, xa dindinŋo saninŋo muta a bulo ma doron, a wulita.
40009026	Wo xibaro wanwanta jamano dula bee.
40009027	Isa taxata xa bo non, a tanbito, fiyonto fula x'a lo a nofe, i be kulexan xo: «Dawuda Mamarinŋo, hinna n na!»
40009028	Isa sita luwo ma tumo men, fiyontolu x'e sodun a la, Isa x'e ŋininxa xo: «Alu be lanin a la xo nte si alu ɲalu yele no ba?» I x'a jaabi xo: «Iyo, Marigi.»
40009029	Wo to, Isa x'é maxa i ɲalu la x'a fo xo: «A xa ke alu ɲen x'a ben alu la lannaya ma.»
40009030	I ɲalu yeleta. Isa x'a xoleya i ma xo: «Alu xana a tu moxo si x'a lon de!»
40009031	Bari, kabirin i bota, i xa Isa toxo fo wo jamano dula bee.
40009032	I be nala taxala tumo men, moxolu nata xe jinneto do ti Isa bata, men tun mu muumuwo ti.
40009033	Kabirin Isa xa wo jinno xoyi, muumuwo xa xumo damuta. Jama dabaro banta. I xo: «Ɲin ɲoxon man je Banisirayila abada.»
40009034	Bari Farisiyalu tunnu b'a fola xo: «A be jinnolu xoyila xa bo moxolu to jinnolu la kuntigo le barako la.»
40009035	Isa tun be taxaxan gallubalu nin gallundinŋolu to, xa moxolu laxaran i la Alabatusuwolu xono, xa Ala la Mansaya xibaru Dimanŋo fo. A tun be jangaru ɲasifa nin felu bee kendeyala.
40009036	Isa xa jama je tumo men, i hinno x'a muta; bawo i tunnu segeta, anin i gigo meseyata, í xo negaanibaxa nte saaxo mennu ma.
40009037	Wo to, a x'é xantu a la xarandinŋolu ɲen xo: «Senefen nadarata xa sa, bari baarala xa doxo.
40009038	Wo to, alu fuututigo matara, walasa a xa baarala kiika bula i xa taxa a la senefenŋolu ladara.»
40010001	Isa x'a la xarandin tan nin fulo kili xa sinŋo di i ma xa jinnolu xoyi xa bo moxolu to, xa jangaruto ɲasifa nin felu bee kendeya.
40010002	Kiladin tan nin fulo toxolu fele: Folo, Simon, nin a be kilila xo Piyere, nin a doxoxe Andere; Sebede dinxelu: Yaxuba nin a doxoxe Yaya;
40010003	Filipe nin Baratelemi; Tomasi nin sagallemutala Macu; Alife dinxe Yaxuba nin Tade;
40010004	Simon, men be kilila xo Seloti, nin Yudasi Isikariyoti men xa Isa janfa.
40010005	Isa x'a la xarandin tan nin fulo ki xa taxa waajulo la, xa ɲin yanmaru innu di i ma xo: «Alu xana taxa siya tolu bata, alu xana dun Samaringo dulu la gallu si xono.
40010006	Alu taxa Banisirayila moxolu bata, wo mennu mu saaxa sankoninŋolu ti.
40010007	Alu taxato xa waajulo ke x'a fo moxolu ɲen xo Ala la Mansaya sutiyata.
40010008	Alu jangarutolu kendeya, xa furelu lakuni, xa bagitolu senuya, xa jinnolu xoyi x'e labo moxolu to. Alu xa men soto Ala la fu, alu wo di moxolu ma fu.
40010009	Alu xana sanu, walla xaalisi, walla xaalisi mesen bula alu kun.
40010010	Alu xana fudi ta taxamo xanma, walla doroke fula, walla samatolu, walla guma. Baarakela nin a la domolo xa xan.
40010011	«Nin alu sita gallu wo gallu to, galluba walla gallu mesendin, alu ŋininxalo ke nin moxo be je, men si alu jigiya a bata. Nin wo moxo sotota, alu tu non fo alu taxatumo xa si.
40010012	Nin alu dunta luwo ma, alu xontonno ke.
40010013	Nin wo luwo moxolu sonta x'alu jigiya, alu la heero si jigi wo luwo moxolu xan, bari nin i man son x'alu jigiya, alu la heero me jigi wo luwo xan.
40010014	Awa, nin lu wo lu moxolu walla gallu wo gallu moxolu man alu jigiya, anin nin i man alu la xumolu lame, alu boto wo luwo walla wo gallo xono, alu si alu sinnabanxo konkon x'a bo alu sinŋolu la.
40010015	Tonɲa la, ń b'a fola alu ɲen xo: Kiito lunŋo, Sodome nin Gomore gallolu la kiito si newoya xa tanbi wo gallo ta xan.»
40010016	«A fele, nte be alu kila í xo saaxolu, warolu temo to. Alu kewuya í xo salu, xa ke jalagibalo ti í xo jenetubanŋo.
40010017	Al'alu fannu korosi hadamadinŋolu ma, bawo i si alu muta xa taxa alu dun kiititegelalu bulu, x'alu buwo gaɲo la i la Alabatusuwolu xono.
40010018	I si taxa alu ti goferenerolu nin mansaxelu ɲa xoto nte la kuwo koso. Wo si ke sabaabu ti, alu xa nte la kuwo seedeya wolu nin siya tolu ɲen.
40010019	Bari nin i taxata alu ti kiititegedula, alu xana hanme alu la xuma foɲa walla alu la xuma fotalu la. Alu xa xan xa men fo, wo si dun alu da wo tumo fan.
40010020	Bawo wo xumolu nte bola alu to, bari alu Fa fan ne be wo xumo dunna alu da a Niyo la.
40010021	Moxo dolu s'i badinŋolu dun bulo to, i xa faxa; fa do dulu si wo ɲoxon ke i dinŋolu la. Dinŋo dolu si wuli i wulubaxolu xanma, x'e dun bulo to, i xa faxa.
40010022	Moxo bee si alu jaxuya nte toxo nofe. Bari moxo men je wo toorolu muɲa lannaya to, fo labanŋo xa si, wo si kisi.
40010023	Nin i x'alu tooro gallo do to, alu i bori xa taxa gallu xote to. Tonɲa la, ń b'a fola alu ɲen xo: Alu me Banisirayila gallolu bee taxama x'e ban, x'a tara Moxo Dinxe man na.
40010024	«xarandinŋo man bun a karanmoxo ti, jonŋo du man bun a marigi ti.
40010025	Xarandinŋo danŋo mu le a xa ke í xo a karanmoxo, jonŋo du danŋo mu le a xa ke í xo a marigi. Nin i xa lutigo kili xo Bilisa, toxo men je la luxonomoxolu la, wo me jaxuya lutigo ta ti ba?»
40010026	«Wo xanma, alu xana sila moxolu ɲa! Fusi nte dugunin nin a me bo keno la. Fusi nte gullo to nin a me lon.
40010027	Ń be men fola alu ɲen dibo to, alu wo fo keneya la. Men je kondikondi alu ɲen, alu wo gangu bunŋolu sanŋo to.
40010028	Mennu si moxo faxa no, bari i me ku tiɲa a niyo ma no, alu xana sila wolu ɲa. Men si a no xa moxo balo nin a niyo halagi jahanaba xono, alu xa xan xa sila wo le ɲa.
40010029	Titine fula nte fiirila kuseeti kilin na ba? Bari wo bee nin a ta, haali kilin me butun dugo ma x'a tara alu Fa Ala man son.
40010030	Haali atelu kunsinolu, i bee jaateninŋo le mu.
40010031	Wo to, alu xana sila. Alu xa fisa titinolu bee ti.»
40010032	«Moxo men je a yita xo a mu nte ta ti moxolu ɲala, nte du s'a yita ń Fa ɲala, men be sanŋo to, xo wo tigo mu nte ta le ti.
40010033	Bari moxo wo moxo je bo nte la, moxolu ɲala, nte du si ń bo wo tigo la ń Fa ɲala, men be sanŋo to.»
40010034	«A xana ke alu ɲala xo ń nata benŋo le ti duguxulo xan. Ayi, ń man na benŋo ti, ń nata kelo le ti.
40010035	Ń nata le xa dinxe nin a fa tala, xa dinmuso nin a na tala, xa bitanmusundinŋo nin bitanmusuba tala.
40010036	Moxo badinŋolu si ke a jaxolu ti.
40010037	Moxo wo moxo be a fa walla a na fe xa tanbi nte xan, wo tigo nin nte man xan. Moxo wo moxo be a dinxe walla a dinmuso fe xa tanbi nte xan, wo tigo nin nte man xan.
40010038	Moxo wo moxo nte a fan gengenyiro tala, x'a lo nte nofe, wo tigo nin nte man xan.
40010039	Moxo men b'a fe x'a niyo kisi, wo si bono a niyo to, bari moxo men je bono a niyo to nte la kuwo xanma, wo niyo si kisi.»
40010040	«Moxo wo moxo je alu jigiya, wo xa nte le jigiya. Men du xa nte jigiya, wo xa ń kibaxo le jigiya.
40010041	Moxo wo moxo je kila do jigiya a la kilaya xanma, kila be baraajo men sotola, wo tigo si wo ɲoxon soto. Moxo men du je Alaɲasilanɲabaxo do jigiya a la Alaɲasilanɲa xanma, Alaɲasilanɲabaxo be baraajo men sotola, wo tigo si wo ɲoxon soto.
40010042	Moxo wo moxo je haali jitafe ɲa kilin jisuma di ɲin dindin innu do ma, x'a la a xan xo nte la xarandinŋo le mu, tonɲa la, ń b'a fola alu ɲen xo wo tigo me bono a la baraajo to.»
40011001	Isa x'é soto a la xarandin tan nin fulo laxaranna wo kuwolu la tumo men, a bota non xa taxa jamano gallubalu to, xa moxolu laxaran, x'e waaju.
40011002	Xa Batiselila Yaya tu kaso la, a xa Kirisita la kebaarolu xibaro me. Wo tumo, a x'a la xarandinŋo dolu ki Isa ma xo:
40011003	«Men xa xan xa na, ite le mu wo ti ba, walla n xa xan xa do xote le laxono?»
40011004	Isa x'e jaabi xo: «Alu be men mela anin alu be men jela, alu taxa wo fo Yaya ɲen:
40011005	“Fiyontolu be ma xa dula je, sin kilinŋolu b'e taxamaxan, bagitolu be senuyaxan, tuluxutiyolu be ma xa melo ke, furelu be kunixan, xibaru Dimanŋo be fola fangantanŋolu ɲen.”
40011006	Moxo men man bo lanin nte la, heero be wo tigo ɲen.»
40011007	Yaya la kiladinŋolu taxaninma, Isa x'a damuta xa xuma jama ɲen Yaya la kuwo to. A xo i ɲen xo: «Alu taxata mun fen mafele wulo xono? Alu taxata badoxala gansanŋo le mafele ba, foɲo be men namaxala?
40011008	Alu dunnu taxata mun fen mafele? Faanubetetigo ba? Bari faanubetedunnalu be mansaxe lelu la luwolu xono.
40011009	Alu dunnu taxata mun ne mafele? Kila do le mu ba? Iyo, kila do le mu. Nte b'a fola alu ɲen xo Yaya xa bun kila ti.
40011010	A be safenin Kitaabo to ate le xan: “Ala xo: Ń fele ń na kiladinŋo kila í ɲa, xa í la silo toben í ɲen.”
40011011	Tonɲa la, nte b'a fola alu ɲen xo: Din man nala dinnalaranŋo to, men xa bun Batiselila Yaya ti. Bari, wo bee nin a ta, Ala la Mansaya xono, moxolu bee to doxomandinŋo xa bun Yaya ti.
40011012	Kabirin Batiselila Yaya la waxato fo bi, Ala la Mansaya be ŋininna barako le la, baraketigo lelu b'e balanna x'a soto.
40011013	Kilalu bee anin kila Musa la sariya xumata Ala la Mansaya xan, fo xa na si Batiselila Yaya la waxato ma.
40011014	Nin alu si son xa la ɲin na: Yaya le mu wo Eli ti, kila men tun na nalixumo fota.
40011015	Tulo be men ma xa lamelo ke, wo xa lamelo ke!
40011016	«Ń si bi moxolu xaaɲan jon ma? I be le í xo dindinŋolu be siginin beralu to x'e ɲoxo kili xo:
40011017	“N xa fule fo alu ma, alu man i don. N xa sanŋabundala donkilo do la, alu man xasi.”
40011018	Bawo Yaya nata, a tun nte domoli kela, a nte minfen minna. Bari a fota a ma xo ma xo: “Jinno le b'a to”.
40011019	Moxo Dinxe nata, a be domolo kela, x'é min, i xo: “Ɲin xe in mu nuxuma nin dolominna le ti. A xanunte mu sagallemutalalu nin junubekela lelu ti.” Bari tonɲa dita Ala la hakilitigiya ma a la kebaarolu fe.»
40011020	Wo tumo, Isa x'a la kawakuwolu kiika ke gallo mennu to, a x'a damuta xa wolu jalagi; bawo wo gallo moxolu man son x'e xodi i la junubolu la.
40011021	A xo: «Korasin gallo moxolu, bone be alu ɲen! Betesayida gallo moxolu, bone be alu ɲen! Bawo kawakuwo mennu keta alu bata, nin wo tunnu keta Tire nin Sidon, biyan x'a tara non moxolu xa faanu kurunŋolu dun, xa bugutixoyo ke i kunŋo la, walasa x'a yita xo i tuubita.
40011022	Wo le x'a tu, ń b'a fola alu ɲen xo kiito lunŋo, alu la tooro si bunɲa xa tanbi Tire nin Sidon ta xan.
40011023	Ite dun Kaperenahun, í la miiro la xo í si xotota ba fo sanxulo ma? Ayi de! Í be majigila le fo lahara. Bawo kawakuwo mennu keta í bata, nin wo tunnu keta Sodome gallo xono, wo gallo tun si tu je fo bi.
40011024	Wo le x'a tu, ń b'a fola alu ɲen xo kiito lunŋo, í la tooro si bunɲa xa tanbi Sodome ta xan.»
40011025	Wo waxato, Isa xa xumo ta xo: «Ń Fa, sanxulo nin duguxulo Marigi, ń be barako bulala í ɲen; bawo í xa ɲin ku innu dugu hakilitigolu nin moxo xaranninŋolu ma, x'e yita dindinŋolu la.
40011026	Ń Fa, a keta ten; bawo wo le diyata í ɲen.
40011027	«Ń Fa xa kuwo bee dun ń bulu. Moxo si man Dinxe lon, fo Fa kilinpe. Moxo si du man Fa lon nin Dinxe kilinpe nte, anin a xa di Dinxe ɲen x'a yita mennu la.
40011028	«Alu na nte ma, atelu mennu bee be segenin alu la dono xoto, nte si lafiya di alu ma.
40011029	Alu ń na suwo ta, ń be men lala alu xanŋo la, x'a tu ń x'alu laxaran; bawo ń be sabarinin, ń be majiginin. Wo ɲa ma, alu si lafiya soto.
40011030	Ń be alu bulala suwo men tala, wo ta man xole; ń na dono xa fe.»
40012001	Wo tumo, Isa xa alixaamafuuto dolu tofara tofoɲolunŋo. Xonxo tun b'a la xarandinŋolu la, i woman innu xa kunŋo dolu tege, x'e keso ɲimi.
40012002	Farisiyalu xa wo je tumo men, i xo Isa ɲen xo: «A fele, men nte dagenin tofoɲolunŋo, í la xarandinŋolu be wo kela.»
40012003	Isa x'e jaabi xo: «Wo tumo Dawuda xa men ke, alu man wo xaran ba, tumo men xonxo x'a nin a nofemoxolu muta?
40012004	Buurolu mennu be dila Ala ma sadaxo ti, a dunta Ala la bunŋo xono xa wolu ta, x'e domo. Wolu domo tun nte dagenin ate nin a nofemoxolu ma. I domo tun be dagenin sadaxalasibaxolu doron nelu ma.
40012005	Alu man a xaran sariya to ba xo sadaxalasibaxolu be tofoɲolunŋo sariya tiɲala Alabatusuba baaro la, tofoɲolun wo tofoɲolun, x'a tara i nte jalagila?
40012006	Ń b'a fola alu ɲen xo do be jan, men xa bun Alabatusuba ti.
40012007	Nin alu tun xa Kitaabo la ɲin xuma innu xoto lon xo: “Men xa di ń ɲen, wo mu hinno le ti, marafen sadaxa nte”, alu tunnu me jalagibalolu jalagi.
40012008	Bawo tofoɲolunŋo tigo mu Moxo Dinxe le ti.»
40012009	Isa bota non xa taxa dun i la Alabatusuwo xono.
40012010	Xe bulu saninŋo do tun be je. Farisiya dolu xa Isa ŋininxa xo: «A be dagenin tofoɲolunŋo xa moxo kendeya ba?» I xa wo fo, walasa x'a jalagi.
40012011	Isa xo i ɲen xo: «Moxo joman be alu to nin saaxa kilin doron b'a bulu, wo saaxo xa bula dinxo xono tofoɲolunŋo, nin a me a saba x'a labo.
40012012	Moxo man xole bete saaxo ti ba? Awa, a be dagenin xa ɲuma ke tofoɲolunŋo.»
40012013	Isa woman in xo xe ɲen xo: «Í bulo tosaba!» A x'a bulo tosaba. A woman in bulo kendeyata xa ke í xo a bulu do.
40012014	Farisiyalu bota xa taxa i ɲoxo je Isa faxaɲa xan.
40012015	Isa xa wo lon tumo men, a bota non. Jamaba x'a lo a nofe, a xa wolu bee kendeya.
40012016	Bari a x'a xoleya bete i ma, xo i xana a tu moxolu xa ate lon.
40012017	Wo ɲa ma, Ala xa xumo men dun kila Esayi da, wo keta xo:
40012018	«Ń na baaradinŋo fele, ń xa men sugandi, ń na baato, men na kuwo xa di ń ɲen haali. Ń be ń Niyo lajigila a xan. A si tonɲa silo yita siyalu la.
40012019	A me soosoli ke, a me feten. Moxo si me a fetenxanŋo me bedolu to.
40012020	A me badoxala laninŋo xati, a me lanpa sato faxa, fo tilinninɲa xa sigi dula bee.
40012021	Siyalu bee s'i gigo la a xan.»
40012022	Wo to, moxolu nin xe jinneto do nata Isa bata, men tun mu fiyonto nin muumuwo ti. Isa xa wo kendeya. A x'a damuta xa xuma. A ɲa dulu yeleta.
40012023	Jama bee dabaro banta. I xo: «Ɲin mu Dawuda Mamarinŋo le ti ba?»
40012024	Farisiyalu xa wo me tumo men, i xo: «Ɲin xe in be jinnolu xoyila xa bo moxolu to jinnolu la kuntigo Bilisa le barako la.»
40012025	Isa tun x'e xonokuwo lon; wo to, a xo i ɲen xo: «Mansaya wo mansaya nin a boxo kilinŋo wulita a boxo do xanma, wo mansaya si te. Gallu wo gallu, walla lu wo lu nin a boxo kilinŋo wulita a boxo do xanma, wo gallo walla wo luwo si te.
40012026	Nin Sentane be a fan ta do xoyila, a wulita a fan ne xanma. Awa, a la mansaya si tu siginin ɲa di?
40012027	Nin nte be jinnolu xoyila xa bo moxolu to Bilisa le barako la, ate dunnu la moxolu be jinnolu xoyila jontigi barako la? Wo le x'a tu, itelu fan nelu be a yitala xo boloxo nte alu kun.
40012028	Bari nin nte be jinnolu xoyila Ala Niyo le barako la, wo b'a yitala xo Ala la Mansaya sita alu ma.
40012029	«Moxo joman si dun no xe barakema la luwo xono x'a bulufenŋolu ta, x'a tara a man wo xe barakema siti folo? Nin a xa wo ke le mu, a si a la luwo te.
40012030	Moxo men nte ń ɲin ti, wo tigo mu ń jaxo le ti. Moxo men nte ń deemala xa kamarilo ke, wo be jenjenno le kela.
40012031	Wo le x'a tu, ń b'a fola alu ɲen xo: Junubo ɲasifa bee, anin Ala toxotiɲakuwolu bee si yaafa moxolu ma, bari Ni Senunŋo toxo tiɲalo me yaafa muume.
40012032	Moxo men je xuma jaxo fo Moxo Dinxe ma, yaafo si ke wo tigo ma, bari moxo men je xuma jaxo fo Ni Senunŋo ma, wo tigo me yaafo soto ɲin duniya in to, a me a soto lahara du.»
40012033	Isa xo i ɲen xo: «A xa ke xo yiro do xa ɲin, a dinŋo du si ɲan, walla yiro do man ɲin, a dinŋo du me ɲan; bawo yiro be lonna a dinŋo le ma.
40012034	Fofoonedinŋolu, ate mennu xa jaxu, alu si xuma ɲuma fo no ɲa di? Bawo moxo sondonmo be fanin men na, a da be wo le fola.
40012035	Moxo ɲuma si ku ɲuma labo a sondonme ɲuma la. Moxo jaxo si ku jaxo labo a sondonme jaxo la.
40012036	Ń b'a fola alu ɲen xo: Moxolu je xuma kuntanŋo fen wo fen fo, i si ŋininxa wolu la kiito lunŋo.
40012037	Í la tilinninɲa soto be bola í la xuma fota lelu to, í la jalago du be bola í la xuma fota lelu to.»
40012038	Wo ɲa in, sariya karanmoxo dolu nin Farisiyalu xo Isa ɲen xo: «Karanmoxo, n b'a fe í xa taagumanseedo do yita n na.»
40012039	Isa x'e jaabi xo: «Bi moxo jaxu innu anin moxo banninŋolu be taagumanseedo do ŋininna, bari taagumanseede si me yita i la nin kila Yunusi ta nte.
40012040	Kila Yunusi xa tili saba nin su saba ke ɲegeba xono ɲa men, wo ɲa ma, Moxo Dinxe du be nala tili saba nin su saba kela duguxulo xoto.
40012041	Kiito lunŋo, Niniwengolu si wuli xa bi moxolu jalagi, bawo Niniwengolu nimisita i la junubolu la Yunusi la waajulo koso. Men dun fele, wo xa bun kila Yunusi ti.
40012042	Kiito lunŋo, Worodugu mansamuso si wuli xa bi moxolu jalagi; bawo ate nata xa bo duguxulo danŋo ma, walasa xa mansaxe Sulemani la hakilitigiya xumolu lame. Men dun fele, wo xa bun Sulemani ti.
40012043	«Nin jinno bota moxo do to, a si wula jarolu tobori, tofoɲodula ŋininno la. Bari a me dula soto.
40012044	Wo to, a s'a fo a fan ɲen xo: “Ń be ń koppala ń na bunŋo ma, ń bota jan men.” A koppaninŋo si a tara xo wo bunŋo be toxulunɲanin, a be fitanin, a be tobennin.
40012045	Wo to, a si taxa, xa na jinna woorowula xotelu ti, mennu xa jaxu xa tanbi ate xan. A nin wolu si dun x'e sigi je. Wo moxo labanɲa si jaxuya xa tanbi folo xan. Bi moxo jaxolu ta be nala kela ten ne.»
40012046	Xa Isa tu xumala jama ɲen, a na nin a badinxelu tunnu be lonin banto to, i tunnu b'a fe x'a xumaɲoxoya.
40012047	Moxo do xo a ɲen xo: «Í na nin í badinxelu be lonin banto to, i b'a fe x'e xumaɲoxoya.»
40012048	Isa x'a jaabi xo: «Jon nin jon mu nte na nin ń badinxelu ti?»
40012049	A x'a la xarandinŋolu ɲoomi xo: «Nte na nin ń badinxe lelu fele.
40012050	Moxo men be ń Fa men be sanŋo to sago kela, wo le mu nte badinxe nin ń badinmuso nin ń na ti.»
40013001	Wo lunŋo, Isa bota luwo ma xa taxa í sigi dalaba da la.
40013002	Jamaba kamarita je, fo Isa dunta xulunŋo do le xono, x'é sigi. Jama bee tun be lonin dalaba da la.
40013003	A tun be fen kiika fola i ɲen taliyolu to, a xo: «Senekela do bota xa taxa sarilo ke.
40013004	X'a tu sarilo la, keso dolu butunta silasenbo fe. Xonolu nata wolu sokki.
40013005	Keso do xotelu butunta kurumadulalu, banxuba nte dula mennu. Wolu falinta tariya, katugala i man bula banxuba to.
40013006	Tilo xuniyata tumo men, wolu fasanfasanta, xa ja lillintanɲa bulu.
40013007	Keso dolu butunta ŋaninŋolu to, ŋaninŋolu bunɲata xa wolu muta.
40013008	Do xotelu butunta duguxulu beto to. Wolu falinta, xa wulu. Kunŋo dolu xa kese keme ke, dolu tan wooro, dolu tan saba.
40013009	Tulo be men ma, wo xa lamelo ke!»
40013010	xarandinŋolu x'e sodun Isa la x'a ŋininxa xo: «Mun na í be xumala i ɲen taliyolu to?»
40013011	Isa x'e jaabi xo: «Lonŋo dita ate lelu ma xa Ala la Mansaya gullolu soto, bari a man di wolu ma.
40013012	Bawo fen be men bulu, do si di wo ma x'a siyaya, bari fen nte men bulu, haali dondinŋo men b'a bulu, wo si muta a la.
40013013	Wo le x'a tu, ń be xumala i ɲen taliyo to; bawo i si felelo ke, i nte jeli kela; i s'i tulolu lo, i nte meli kela, i nte faamuyali kela.
40013014	Kila Esayi tun xa kilaya xumo men fo, wo keta ɲinnu la kuwo to xo: Ala xo: “Alu si melo ke ɲa wo ɲa, bari alu me faamuyali ke. Alu si felelo ke ɲa wo ɲa, bari alu me jeli ke.
40013015	Bawo ɲin siya in jusukunŋo xoleyata, i x'e tulolu sukki x'e ɲalu taxun, walasa i ɲalu xana jeli ke, i tulolu xana meli ke, i xana faamuyali ke i hakilolu la, i xana taxa i yelema nte Ala ma, nin nte si i kendeya.”
40013016	«Bari atelu kennu, heero be alu ɲen; bawo alu ɲalu be jelo kela, alu tulo dulu be melo kela.
40013017	Tonɲa la, nte b'a fola alu ɲen xo, kila kiika anin Alaɲasilanɲabaxo kiika tunnu b'a fe x'alu la ku jetalu je, bari i man i je; x'alu la xuma metalu me, bari i man i me.»
40013018	«Awa, alu i tulo lo senekela la taliyo xoto la.
40013019	Keso mennu butunta silasenbo fe, wo xoto mu le: Moxo mennu xa Ala la Mansaya xumo lame, nin i man a faamu, Sentane si na xa xumo bo wolu xono.
40013020	Keso mennu butunta kurumadulalu, wo mu moxo lelu ti, mennu be Ala la xumo lamela, wo no bee to, i s'a muta, xa ɲaɲa a la.
40013021	Bari lilli nte i xoto, i la lannaya mu waxatindin ne ti. Nin xoleya nata i ma, walla nin i xa tooro soto Ala la xumo nofe doron, i si lannaya bula.
40013022	Keso mennu butunta ŋaninŋolu to, wolu mu moxo do lelu ti, mennu be Ala la xumo lamela, bari duniya to hanmekuwolu anin naafulo jarabo si i soto. Wo si ke sabaabu ti xa Ala la xumo naxasi, fo a me nafa dun.
40013023	Keso mennu butunta duguxulu beto to, wolu mu moxo do lelu ti, mennu be Ala la xumo lamela, x'a faamu. Wolu be í xo lanfenŋo, mennu xa dinŋo ke. Kunŋo dolu xa kese keme ke, dolu tan wooro, dolu tan saba.»
40013024	Isa xa tali xote fo i ɲen xo: «Ala la Mansaya be le í xo moxo do, men xa si ɲuma sari a la fuuto to.
40013025	Lun do suwo to, moxolu sinnoxoninma, a jaxo do nata bin jaxo sari a la alixaamo ɲala, xa taxa a fan ɲen.
40013026	Lannifenŋo boninma, xa wulu, xa keso ta, bin jaxu in du funtita.
40013027	Fuututigo la jonŋolu nata a fo a ɲen xo: “Marigi, í man si ɲuma le sari í la fuuto to ba? Ɲin bin jaxu in dun bota min?”
40013028	A x'e jaabi xo: “Jaxo do le taxata a sari je.” A la jonŋolu xo a ɲen xo: “Í b'a fe ba n xa taxa bin jaxo bo je?”
40013029	A xo: “Ayi, alu xana bin jaxu in bo, alu xana taxa alixaamajuwolu wutu a fe.
40013030	Alu i tu je, i xa bunɲa i ɲoxo fe fo tegelitumo. Wo lunŋo, ń s'a fo tegelilalu ɲen xo: Alu soxo bin jaxo ma, x'a siti, x'a jani. Wo xo, alu si alixaamo kamari x'a ke ń na buntunŋo xono”.»
40013031	Isa xa taliyo do xote la i ɲen xo: «Ala la Mansaya be le í xo mutaradekeso. Moxo do xa wo lan a la fuuto to.
40013032	A le kesolu xa doxo lannifenŋolu bee ti. Bari nin a falinta, a si bunɲa xa tanbi naaxoxonofenŋolu bee xan. A si ke yirijuwo ti, fo xonolu si ɲaxanŋolu la a bulolu la.»
40013033	Isa xa taliyo do xote la i ɲen xo: «Ala la Mansaya be le í xo farinfuunulanŋo. Muso do x'a ta x'a nin farinŋo kilo muxan nin luulu ɲaxami, fo farinŋo bee fuunuta.»
40013034	Isa xa wo xumolu bee fo moxolu ɲen taliyo lelu to. A tun me fusi fo i ɲen nin taliyolu to nte.
40013035	Wo ɲa ma, kila xa xumo men fo, wo keta xo: «Nte si xuma i ɲen taliyolu to. Kuwo men tunnu be dugunin kabirin duniya da tumo, ń si wolu fo i ɲen.»
40013036	Wo to, Isa bota jama to xa taxa dun bunŋo xono. A la xarandinŋolu x'e sodun a la x'a ŋininxa xo: «Taliyo men lata bin jaxo xan, wo xoto fo n ɲen.»
40013037	Isa x'e jaabi xo: «Men be si ɲuma sarila, wo mu Moxo Dinxe le ti.
40013038	Fuuto, wo mu duniya le ti. Si ɲuma, wo mu mennu sonta Ala la Mansaya ma lelu ti. Bin jaxo, wo mu Sentane dinŋolu ti.
40013039	Jaxo men xa bin jaxo sari fuuto to, wo mu Sentane le ti. Tegelitumo, wo mu duniya labanŋo ti. Tegelilalu, wolu mu melekiyolu ti.
40013040	Bin jaxo be wutula xa fili ta to, x'a jani ɲa men, a be kela wo ɲa kilin in ne ma duniya laban tumo.
40013041	Moxo Dinxe si a la melekiyolu ki. Moxo mennu be i toɲoxolu suyila xa junubo ke, anin mennu be ku jaxo kela, melekiyolu si na wolu bee labo Ala la Mansaya xono,
40013042	x'e fili takenbuba to, xaso nin dafatakinŋo be kela jan men.
40013043	Wo tumo, moxo tilinninŋolu si ŋelenxu i Fa Ala la Mansaya xono í xo tilo. Nin tulu be men ma xa lamelo ke, wo xa lamelo ke!
40013044	«Ala la Mansaya be le í xo naafuluba men be dugunin fuuto to. Xe do x'a je, a x'a todugu. Ɲaɲo bulu, a taxata a kunfenŋo bee fiiri, xa wo fuuto san.
40013045	«Ala la Mansaya be le í xo jaagukela do, men be xononkese betemanŋolu ŋininna.
40013046	A xa xononkese daxolenŋo do je tumo men, a taxata a bulufenŋo bee fiiri, xa wo xononkeso san.
40013047	«Ala la Mansaya be le í xo ɲegemutajala, moxolu be men filila xooxojiyo to xa ɲege ɲasifa bee muta.
40013048	Nin jala fata tumo men, ɲegemutalalu si a saba x'e sigi xanxunda la, xa ɲegolu totonbon. Mennu xa ɲin, i si wolu bula sinsolu xono; mennu man ɲin, i si wolu fili.
40013049	Duniya laban tumo, a be kela wo ɲa kilin in ne ma. Melekiyolu si na xa moxo tilinninŋolu nin moxo jaxolu bo i ɲoxo to,
40013050	xa moxo jaxolu fili takenbuba to, xaso nin dafatakinŋo be kela jan men.»
40013051	Isa x'a la xarandinŋolu ŋininxa xo: «Alu xa ɲin xuma innu bee faamu ba?» I x'a jaabi xo: «Iyo.»
40013052	Isa xo i ɲen xo: «Wo le x'a tu, sariya karanmoxo fen wo fen xaranta Ala la Mansaya la, wo be le í xo lutigo, men be fen kuto nin fen xoto bola a la naafulu maradula.»
40013053	Isa x'é soto wo taliyolu lala tumo men, a bota non.
40013054	A taxaninma a fasuwo la, a tun be moxolu laxaranna i la Alabatusuwo xono, fo i dabaro bee banta, i xo: «A xa ɲin hakilitigiya in soto min? A si ɲin kawaku innu ke no ɲa di?
40013055	A fo yirileesula dinxe le nte ɲin ti? Mariyama le nte a na ti ba? A badinxelu nte Yaxuba nin Yusufu nin Simon anin Yude lelu ti ba?
40013056	A badinmusolu bee nte siginin n kun jan ba? A dun xa ɲin sintigiya in bee soto minto?»
40013057	Wo kuwolu sabaabo la, i man la a la. Isa xo i ɲen xo: «Kila me doxoya dula, nin a fasuwo la nte, anin a la luwo ma.»
40013058	Isa man kawaku kiika ke non, moxolu la lannayabaliya koso.
40014001	Wo tumo, mansaxe Herode xa Isa toxo me.
40014002	A xo a la baaradinŋolu ɲen xo: «Ɲin mu Batiselila Yaya le ti. A kunita xa bo furelu to. Wo le x'a tu, a si kawakuwolu ke no.»
40014003	Awa, mansaxe Herode tun x'a latege xo Yaya xa muta xa siti, x'a bula kaso la. Wo keta Herodiya le koso, nin wo mu a badinxe Filipe musu ti.
40014004	Yaya tun x'a fo Herode ɲen xo: «A nte dagenin í xa í badinxe musu ta x'a nilama tu.»
40014005	Herode tun b'a fe xa Yaya faxa, bari a silata jama ɲa; bawo wolu tunnu be Yaya jaatenin kila le ti.
40014006	Herode bange lunŋo sanyelema tulunŋo do to, Herodiya dinmuso x'é don moxo kilininŋolu ɲa xoto. Wo diyata Herode ɲen
40014007	fo a x'é xali xarafandin in ɲen, xo a je fen wo fen ŋinin a la, x'a si wo di a ma.
40014008	Wo to, a na x'a xonotosuruxu, a xo: «Batiselila Yaya kunxulo di ń ma jan, miranŋo do la.»
40014009	Mansaxe nitokuwata, bari a la xalixanŋo nin a domoliɲoxolu koso, a xa yanmaruya di xo Yaya kunxulo xa di a ma.
40014010	A xa moxo do ki xa taxa Yaya kunxulo tege kasobunŋo xono.
40014011	A kunxulo dita xarafandinŋo ma, miranŋo do la. Wo du taxata a di a na ma.
40014012	Yaya la xarandinŋolu nata a fure ta, x'a lasi. Wo xo, i taxata wo xibaro fo Isa ɲen.
40014013	Isa xa wo me tumo men, a dunta xulunŋo xono, xa bo non xa taxa wulo xono, a danna. Jama xa wo lon tumo men, i bota gallolu to x'a lo Isa nofe i sinŋo la.
40014014	Isa bota xulunŋo xono tumo men, a xa jamaba je. I hinno x'a muta. Jangaruto men tunnu be i to, a xa wolu kendeya.
40014015	Wura la, a la xarandinŋolu x'e sodun a la x'a fo a ɲen xo: «N be wulo le xono jan, suwo dun be ŋinin xa ku. Jama labula i xa taxa senbetogallolu to, nin i si domolo san i fannu ɲen.»
40014016	Bari Isa x'e jaabi xo: «I taxakun nte dula to, alu fannu xa domolo di i ma!»
40014017	Xarandinŋolu x'a jaabi xo: «Fen xote nte n bulu jan nin buurukun luulu anin ɲegexala fula nte.»
40014018	Isa xo: «Alu na wolu di ń ma jan.»
40014019	A xa yanmaro di jama ma xo i x'e sigi binŋo to. A xa buurukun luulo anin ɲegexala fulo ta, x'a ɲa xotota sanŋo to, xa barako bula Ala ɲen. Wo xo, a xa buurolu tokutun, x'e di a la xarandinŋolu ma, xo i x'e tala jama te.
40014020	I bee xa domolo ke x'e fa. Xarandinŋolu xa sinsi tan nin fula fa tokutunŋolu la.
40014021	Moxo haxxo men tun xa wo domolo ke, wo be taxala í lola xeba wulu luulu ɲoxon ma, musolu nin dindinŋolu sin nte wo la.
40014022	Wo no bee to, Isa x'a la xarandinŋolu diyakuwa xo i xa dun xulunŋo xono, xa bula a ɲa, xa taxa dalaba boxo do, jannin a be jama labulala.
40014023	A xa jama labula tumo men, a yeleta kuro to, xa Ala matara a danna. Suwo kuta x'a kilin tu je.
40014024	Xulunŋo nin dandanŋo te janfayata. Fanfe tun be xulunŋo tinlaxula; bawo i nin foɲo tun be benna.
40014025	Saxuyelenda la, Isa tun be í taxamala dalaba xan, taxanin a la xarandinŋolu ma.
40014026	I xa Isa je í taxamala dalaba xan tumo men, i ja wulita, i xo: «Fure do le x'é yita n na.» I silaninŋo keta a ma xa xuure.
40014027	Wo no bee to, Isa xo i ɲen xo: «Alu i ja sigi, nte le mu. Alu xana sila!»
40014028	Wo keninma, Piyere xo a ɲen xo: «Marigi, nin í le mu, a yanmaru nte xa ń taxama jiyo xan xa taxa í bata.»
40014029	Isa xo: «Na!» Piyere bota xulunŋo xono x'é taxama jiyo xan taxanin Isa ma.
40014030	Bari a x'a je tumo men xo foɲo barako xa bun, a silata. A tun boyita dunna, a woman in xuureta xo: «Marigi, ń kisi!»
40014031	Wo no bee to, Isa x'a bulo tosaba a ma, x'a muta. A xo a ɲen xo: «Í la lannaya xa doxo, mun na í sikkata?»
40014032	I dunta xulunŋo xono doron, foɲo lota.
40014033	Men tunnu be xulunŋo xono, wolu x'e ɲongi Isa xoto, i xo: «Tonɲa la, í mu Ala Dinxe le ti.»
40014034	Isa nin a la xarandinŋolu xa dalaba tege, xa si tinto la, Genesareti jamano to.
40014035	Wo dula moxolu xa Isa mategeninŋo lon, i xa jamano bee lalon a la. I nata jangarutolu bee ti a bata.
40014036	Moxolu xa Isa matara xo a x'é lo i x'e maxa a la dorokebulo doron na. Moxo wo moxo x'é maxa a la, wolu bee kendeyata.
40015001	Farisiya dolu nin sariya karanmoxo dolu bota Yerusaleme xa na Isa bata. I x'a ŋininxa xo:
40015002	«Mun na í la xarandinŋolu be n na moxobalu la laadolu soosola? Bawo, i nte i bulolu kula jannin i xa domolo ke.»
40015003	Isa x'e jaabi xo: «Mun na ate dulu be Ala la sariya soosola alu la laadolu ɲen?
40015004	Bawo Ala xo: “Í na nin í fa bunɲa.” A xo du xo: “Moxo wo moxo je xuma jaxo fo a fa walla a na ma, wo tigo xa xan xa faxa.”
40015005	Bari atelu xo xo nin do x'a fo a fa walla a na ɲen xo: “Nte tun xa xan xa í deema naafulo men na, wo dita Ala ma,”
40015006	wo tumo, waajibi nte wo tigo x'a fa deema tugun. Wo ɲa ma, alu xa Ala la xumo ke fuwo ti, x'alu fannu la laadolu latimme.
40015007	Fulankafu innu! Kila Esayi xa men fo alu ma, wo benta le fan. Ala x'a bula a fola xo:
40015008	“Ɲin moxo innu be nte bunɲala i da le to gansan, bari i jusukunŋo nin nte xa jan i ɲoxo la.
40015009	I be ń batula fu le; katugala i be moxolu laxaranna hadamadinŋolu la sariya daraninŋo lelu ma.” »
40015010	Isa xa jama kili x'a fo i ɲen xo: «Al'alu tulolu lo xa faamuyalo ke.
40015011	Fenŋo men be dunna moxo da, wo nte a noxola, bari fenŋo men be bola moxo da xono, wo le b'a noxola.»
40015012	Isa la xarandinŋolu x'e sodun a la x'a fo a ɲen xo: «Í x'a lon xo í la xumo digita Farisiyalu la ba?»
40015013	A x'e jaabi xo: «Nte Fa men be sanŋo to man yiri wo yiri tutu, wo si wutu xa bo je.
40015014	Alu i tu je, i be i fiyonto ɲoxo lelu la guma sabala. Nin fiyonto x'a fiyonto ɲoxo la guma saba, i fulo bee si boyi dinxo xono.»
40015015	Piyere xo a ɲen xo: «Ɲin tali in xoto fo ń ɲen».
40015016	Isa xo: «Ate dulu, alu man faamuyali ke ba?
40015017	Alu man a lon ba xo fen wo fen be dunna moxo da, wo be taxala a xono le to, wo xo a si bo?
40015018	Bari men be bola moxo da, wo be bola a jusukunŋo le la, wo le be moxo noxola Ala ɲa xoto.
40015019	Kuwo mennu be bola moxo jusukunŋo la, wolu mu miiriya jaxo lelu ti: Moxofaxo, fuyanɲa, malibaliya kuwolu, suuɲalo, faniya anin toxotiɲaxumolu.
40015020	Wo kuwo lelu be moxo noxola, bari xa domolo ke í bulukubalo la, wo nte moxo noxola.»
40015021	Isa bota non xa taxa Tire nin Sidon jamano to.
40015022	Kanangamuso do tun be siginin non, wo nata Isa ma xa feten xo: «Marigi, Dawuda Mamarinŋo, hinna ń na! Jinno be ń dinmuso degunin kujaxu.»
40015023	Bari a man sege fili a to. Isa la xarandinŋolu x'e sodun a la x'a fo a ɲen xo: «Musu in xoyi a xa taxa; bawo a be fetenna n nofe.»
40015024	Isa x'e jaabi xo: «Nte man ki moxo si ma fo Banisirayila moxolu, wolu mennu be í xo saaxa sankoninŋolu.»
40015025	Bari wo muso nata í ɲongi Isa xoto x'a matara xo: «Marigi, ń deema!»
40015026	Isa x'a jaabi xo: «A man ɲin xa dindinŋolu la domolo ta i xoto, x'a fili wulundinŋolu xoto.»
40015027	Musu in xo: «Marigi, wo mu tonɲa le ti. Bari domolo mennu be butunna wulundinŋolu marigilu xoto, i si wolu domo.»
40015028	Wo to, Isa x'a jaabi xo: «Muso, í la lannaya xa bun, í diyanɲo mu men ti, wo xa ke í ɲen.» Wo waxato fan, a dinmuso kendeyata.
40015029	Isa bota non xa taxa Galile dalaba da la. A yeleta kuro to x'é sigi je.
40015030	Jamaba x'é sodun a la, i nin sinkilinŋolu nin fiyontolu nin muruxuntelu nin muumuwolu anin jangaruto kiika. I x'e bula a xoto, a x'e kendeya.
40015031	Jama dabaro banta, bawo i x'a je muumuwolu be xumaxan, muruxuntelu be kendeyaxan, sinkilinŋolu b'e taxamaxan, fiyontolu be jelo kexan. Wo to, jama xa Banisirayila la Ala tantu.
40015032	Isa x'a la xarandinŋolu kili x'a fo i ɲen xo: «Ɲin jama in maɲumo be nte la; bawo i tili sabo le je i be nte bata, domolifen dun nte i bulu. Ń nte a fe xa i xonxoto bula xa taxa, i barako xana taxa ban silo to.»
40015033	Xarandinŋolu xo a ɲen xo: «Ntelu si domolo soto minto wula in xono jan, xa ɲin ɲoxon jamaba daŋinin?»
40015034	Isa xo i ɲen xo: «Buurukun jelu be alu bulu?» I x'a jaabi xo: «Woorowula anin ɲege mesenŋo dolu.»
40015035	A xa yanmaro di jama ma xa sigi dugo ma.
40015036	A xa buurukun woorowula innu anin ɲege mese innu ta, xa barako bula Ala ɲen, x'e tokutun kutun x'e di a la xarandinŋolu ma. Wolu x'e di jama ma.
40015037	I bee xa domolo ke, x'e fa. Xarandinŋolu xa sinsi woorowula fa domoli to la.
40015038	Mennu xa domolo ke, wo tunnu mu wulu naani xeba le ti, musolu nin dindinŋolu sin nte wo la.
40015039	Isa xa jama labula, wo xo, a dunta xulunŋo xono, xa taxa Magadan jamano to.
40016001	Farisiya dolu nin Sadusenŋo dolu x'e sodun Isa la xo i be a xotobola. I xo a ɲen xo a xa taagumanseedo do ke i ɲala, men s'a yita xo a be bola Ala bata.
40016002	Isa x'e jaabi xo: «Nin wura sita, nin alu xa sanxulo je wuleyanin, alu s'a fo xo sanji nte nala bi.
40016003	Saxo ma, nin sanjiyo x'a fin, alu s'a fo xo sanjiyo be nala bi. Nin alu si sanxulo keɲalu bo no i ɲoxo to, mun na alu be korila waxatolu taagumanseedolu lonna?
40016004	Bi moxo jaxu moxo banninŋolu be taagumanseedo do ŋininna, bari taagumanseede si me yita i la nin kila Yunusi ta nte.» Wo xo, a x'e tu je xa taxa.
40016005	Isa nin a la xarandinŋolu taxata dalaba boxo do tumo men, i tunnu ŋinata i man buuru ta.
40016006	Isa xo i ɲen xo: «Alu ɲa nte, alu i korosi Farisiyalu nin Sadusenŋolu la farinfuunulanŋo ma.»
40016007	Isa la xarandinŋolu x'e miiri i xonoto xo: «A be ɲin fola x'a la a xan n man buuru men ne ta.»
40016008	Bari Isa x'a lon i tunnu be men ma x'a fo, a xo: «Mun na alu b'a miirila xo alu man buuru ta, xo wo le x'a tu nte be ɲin xuma innu fola? Alu la lannaya xa doxo!
40016009	Atelu man faamuyali soto haalibi ba? Nte xa buurukun luulu kutun kutun moxo wulu luulu te, atelu xa sinsi jaate men fa wo buurukun kutunŋo la, alu hakilo bota wo kun ba?
40016010	Nte xa buurukun woorowula kutun kutun moxo wulu naani te, atelu xa sinsi jaate men fa wo to la, alu ŋinata le wo kun ba?
40016011	Atelu me a faamu no gani xo ń nte xumaxan alu ɲen buuru ku xan? Alu i korosi Farisiyalu nin Sadusenŋolu la farinfuunulanŋo ma.»
40016012	Wo to le, a la xarandinŋolu x'a faamu xo a tun man a fo xo i x'e fannu korosi farinfuunulanŋo fan fan ma, bari xo i x'e korosi Farisiyalu nin Sadusenŋolu la xaranŋo ma.
40016013	Isa nin a la xarandinŋolu taxata Sesare Filipe la jamano xan. I sininma non, a x'e ŋininxa xo: «Moxolu be mun fola Moxo Dinxe la kuwo to?»
40016014	I x'a jaabi xo: «Dolu xo, xo í mu Batiselila Yaya le ti, dolu xo kila Eli, do xotelu xo kila Yeremi, walla kilalu to do.»
40016015	Isa xo i ɲen xo: «Ate dunnu b'a fola xo ń mu jon ti?»
40016016	Simon Piyere x'a jaabi xo: «Í mu Kirisita le ti, Ala nilama Dinxe.»
40016017	Wo to, Isa xo a ɲen xo: «Heero b'é ɲen Yunusi dinxe Simon; bawo hadamadin man ɲin ku in yita í la, bari ń Fa men be sanŋo to, wo le x'a yita í la.
40016018	Nte x'é toxola xo Piyere, wo xoto xo fataxulo. Ń si Ala la jama lo wo fataxulo xan. Saya me fusi tiɲa no wo ma.
40016019	Ń si Ala la Mansaya xundinŋolu d'í ma. Í man son fen wo fen ma duguxulo xan, sonŋo me ke wo ma sanŋo to; í je son fen wo fen ma duguxulo xan, sonŋo si ke wo ma sanŋo to.»
40016020	Wo xo, Isa x'a xoleya bete a la xarandinŋolu ma, xo i xana a fo moxo si ɲen xo a mu Kirisita ti.
40016021	Kabirin wo tumo, Isa x'a damuta x'a yita a la xarandinŋolu la xo waajibo le mu a xa taxa Yerusaleme, xo moxobalu nin sadaxalasibaxa kuntigolu anin sariya karanmoxolu si a tooro bete, x'a si faxa. A sa tili sabo, a si kuni.
40016022	Piyere taxata a ti senbo to, x'a laxosi xo: «Marigi, Ala x'é kisi wo ma! Ayi, wo me ke í la abada!»
40016023	Bari Isa x'é yelema x'a fo Piyere ɲen xo: «Bo ń nofe, Sentane! Í mu takkinnafenŋo le ti nte ɲen. Bawo í miiriyalu nte Ala la kuwolu xan, fo hadamadinŋolu talu.»
40016024	Wo xo, Isa xo a la xarandinŋolu ɲen xo: «Nin moxo do b'a fe x'a lo nte nofe, wo x'é ban a fan to, x'a fan gengenyiro ta, x'a lo ń nofe.
40016025	Moxo men je a fo, xo a b'a fan niyo lakisila, wo si bono a niyo to. Bari moxo men je bono a niyo to nte la kuwo xanma, wo tigo si a niyo soto tugun.
40016026	Duniya bee soto si mun ɲan moxo ɲen, nin a si na bono a niyo to le? Moxo si mun ke no x'a niyo kunbo?
40016027	Nin Moxo Dinxe nin a la melekiyolu nata a Fa la nooro to lun men, a si bee sara í la kebaarolu la.
40016028	Tonɲa la, nte b'a fola alu ɲen xo: Moxo dolu be jan, wolu me sa x'a tara i man Moxo Dinxe nin a la Mansaya nato je.»
40017001	Wo xo tili wooro, Isa taxata Piyere nin Yaxuba nin wo doxoxe Yaya ti i danna, kuru janba do sanŋo to.
40017002	Isa sawuro mayelemata i ɲala je. A ɲada ɲarata í xo tilo. A la faanolu xoyiyata í xo kotondibuna.
40017003	Ɲakun kilin, xarandinŋolu xa kila Musa nin kila Eli je, i nin Isa be xumala.
40017004	Piyere xa xumo ta, a xo Isa ɲen xo: «Marigi, alan be jan, wo xa ɲin. Nin a xa di í ɲen, ń si tillisi saba lo jan, ite ta mu kilin ti, kila Musa ta kilin, kila Eli ta kilin.»
40017005	Xa Piyere tu xumo la, xaba ɲaraninŋo do jigita i xan, x'e dugu. Xumaxanŋo bota wo xabo to x'a fo xo: «Ɲin mu ń Dinxe baato le ti, men na kuwo xa di bete nte ɲen. Alu a lame!»
40017006	Xarandinŋolu xa wo xumaxanŋo me tumo men, i silata fo xa danmatanbi, i x'e ɲadalu buti dugo ma.
40017007	Isa x'é sodun i la, x'a bulo la i xan x'a fo i ɲen xo: «Alu xana sila, alu wuli!»
40017008	I x'e kunŋo xotota tumo men, i man moxo xote je nin Isa kilin nte.
40017009	Xa i jigito tu xa bo kuro to, Isa x'a fo x'a xoleya i ma xo: «Alu xa men je, alu xana wo laxali moxo si ɲen, fo Moxo Dinxe xa kuni tumo men xa bo furelu to.»
40017010	Xarandinŋolu xa Isa ŋininxa xo: «Mun na sariya karanmoxolu b'a fola xo kila Eli xa xan xa na folo?»
40017011	Isa x'e jaabi xo: «Tonɲa le mu, Eli xa xan xa na folo, xa fenŋo bee toben.
40017012	Bari nte b'a fola alu ɲen xo Eli nata xa ban, moxolu korita a lonna. I xa i sago bee ke a la. Moxo Dinxe du be toorola i bulu wo ɲa in ne.»
40017013	Xarandinŋolu x'a faamu wo ɲa in ne, xo a tun be xumaxan i ɲen Batiselila Yaya le la kuwo to.
40017014	Isa nin a la xarandinŋolu be sila jama ma tumo men, xe do x'é sodun Isa la x'é ɲongi a xoto.
40017015	A x'a fo xo: «Marigi, hinna nte dinxe la; bawo ketujangaro le b'a la, a be tooronin kujaxu. Nin a x'a muta, tumo dolu a si boyi ta to, tumo dolu a si boyi jiyo to.
40017016	Ń nata a ti í la xarandinŋolu bata, bari i korita a kendeyala.»
40017017	Isa xo: «Moxo lannayabalolu anin kukebalikelalu, nte si tu alu bata fo waxati joman? Nte si muɲa alu xoto fo waxati joman? Alu na a ti jan.»
40017018	Isa xa jinno madigaamu. Jinno bota dindinŋo to, a kendeyata wo dulandin kilinŋo bee.
40017019	Xarandinŋolu x'e sodun Isa la xa taxa a ti i danna, x'a fo a ɲen xo: «Mun na ntelu korita ɲin jinna in xoyila?»
40017020	Isa xo i ɲen xo: «Bawo alu la lannaya xa doxo kujaxu. Tonɲa la, nte b'a fola alu ɲen xo: Haali nin alu la lannaya tun xa bun í xo mutaradekeso, alu tunnu s'a fo ɲin kuru in ɲen xo: “Bo jan xa taxa je fen”, a si taxa. Alu me kori fusi ma. [
40017021	Bari ɲin jinne sifa in me xoyi no, nin Alamatara nin sunŋo kafuninŋo nte.]»
40017022	Lun do, xa xarandinŋolu tu kamarinin i ɲoxo xan Galile, Isa xo i ɲen xo: «Moxo Dinxe be nala dunna moxolu bulu.
40017023	I s'a faxa, bari a sa tili sabo, a si kuni xa bo furelu to.» Wo xa xarandinŋolu nitokuwa bete.
40017024	Isa nin a la xarandinŋolu sita Kaperenahun tumo men, Alabatusuba xaalisi mutalalu x'e sodun Piyere la x'a ŋininxa xo: «Alu la karanmoxo nte Alabatusuba xaaliso sarala ba?»
40017025	Piyere x'e jaabi xo: «Iyo, a b'a sarala.» Piyere dunta bugo xono tumo men, Isa folo xa xumo ta xo: «Simon, ite hakililata mu mun ti? Jon xa xan xa sagallo nin sagallendinŋo sara ɲin duniya in mansaxelu ma? Jamanadinŋolu walla luntanŋolu?»
40017026	Piyere x'a jaabi xo: «Luntanŋolu». Isa xo a ɲen xo: «Wo tuma, jamanadinŋolu man xan x'a sara.
40017027	Wo bee nin a ta, n nte a fe xa ɲin moxo innu lajusu. Taxa dolinŋo fili dalaba to; ɲege folo men j'í ta, wo muta. Nin í x'a muta, í s'a da yele xa xaalisi gananŋo tara je. Wo xaaliso ta xa taxa nte la sagallendinŋo nin í fan ta sara.»
40018001	xarandinŋolu x'e sodun Isa la wo tumo, x'a ŋininxa xo: «Jon xa bun bee ti Ala la Mansaya xono?»
40018002	Isa xa dindinŋo do kili x'a lalo i temo to,
40018003	a xo: «Tonɲa la, ń b'a fola alu ɲen xo, nin alu man yelema xa ke í xo dindinŋolu, alu me dun no Ala la Mansaya xono.
40018004	Men be í fan majigila xa ke í xo ɲin dindin in, wo le xa bun bee ti Ala la Mansaya xono.
40018005	Moxo men je ɲin dindin in ɲoxon do mutakubete nte la kuwo la, wo xa nte fan ne mutakubete.
40018006	«Ɲin dindin in mennu xa lannaya ke nte la, moxo men je ke sabaabu ti, xa wolu to kilin na lannaya tiɲa, a tun xa fisa wo tigo ma, xa kuru belebeleba siti a xanŋo la x'a fili xooxojiyo dinoya to.
40018007	Bone be duniya ɲen bawo a be kela sabaabu ti xa moxolu bula junubo kela. A me ke nin moxolu man bula junubo kela, bari moxo men be kela a sabaabo ti, bone be wo ɲen.
40018008	Nin í bulo walla í sinŋo le be junubo lasila í ma, a tege, x'a fili dulajan. Í bulu kilinma walla í sin kilinma xa dun arajanna xono, wo xa fisa don ti, í bulu fulama walla í sin fulama xa fili ta sabalo to.
40018009	Nin í ɲakeso le be junubo lasila í ma, a woloxoti x'a fili dulajan. Í ɲa kilinma xa dun arajanna xono, wo xa fisa don ti, í ɲa fulama xa fili jahanaba ta to.»
40018010	«Al'alu fannu korosi, alu xana ɲin dindin innu si jaate fuwo ti. Nte b'a fola alu ɲen xo i la melekiyolu be lonin nte Fa ɲa xoto tuma bee, men be sanŋo to. [
40018011	Mennu be sankonin, Moxo Dinxe nata wo lelu kisi.]
40018012	«Alu xo di? Nin saaxa keme be moxo do kun, kilin xa sanko wolu to, a me tan xononto nin xononto tu kuro to ba, xa taxa sankoninŋo ŋinin folo?
40018013	Nin a x'a je, tonɲa la, ń b'a fola alu ɲen, a si ɲaxali wo saaxa sankoninŋo la xa tanbi to tan xononto nin xononto xan, wolu mennu man sanko.
40018014	Wo ɲa kilin in ma, alu Fa men be sanŋo to sago nte ɲin dindin innu si kilin xa sanko.»
40018015	«Nin í badinŋo x'é haxxo ta, taxa a ma, í xa a la filo yita a la, í kilin nin a kilin. Nin a x'é lame, í nin í badinŋo keta i ɲoxo ɲen moxo ti tugun.
40018016	Bari nin a man í lame, moxo kilin walla moxo fula la í fan xan, walasa kuwo bee xa ɲabo x'a la moxo fula walla saba la seedeya xan.
40018017	Nin a man son xa wo dulu lame, a kuwo lasi Ala la jama ma. Nin a man son xa Ala la jama lame, í x'a muta í xo Alalonbalo, walla sagallemutala.
40018018	«Tonɲa la, nte b'a fola alu ɲen xo, nin alu man son ku wo ku ma duguxulo xan, son me ke wo ma sanŋo to. Alu je son ku wo ku du ma duguxulo xan, sonŋo si ke wo ma sanŋo to.
40018019	«Tonɲa la, ń b'a fola alu ɲen du xo, nin alu moxo fula benta ku wo ku to duguxulo xan, xa Ala matara wo la, ń Fa men be sanŋo to si wo di alu ma.
40018020	Bawo moxo fula walla moxo saba je kamari dula wo dula nte toxo la, nte be wolu temo to.»
40018021	Wo to, Piyere x'é sodun a la x'a ŋininxa xo: «Marigi, nin nte badinŋo tuta ń haxxo tala, ń xa xan xa yaafa a ma fo sinɲa jelu? Fo sinɲa woorowula ba?»
40018022	Isa x'a jaabi xo: «Ń man a fo í ɲen xo fo sinɲa woorowula, bari í si yaafa a ma fo sinɲa woorowula sigidulama tan woorowula.
40018023	Wo le x'a tu, Ala la Mansaya si xaaɲan ɲin ma: A be le í xo mansaxe do nin a la jonŋolu la jaatebo.
40018024	A xa jaate damuta tumo men, i xa jonŋo do lasi a ma, mansaxe la talan xaaliso wulu tan tun be wo la.
40018025	Wo xaaliso saraɲa tun nte wo jonŋo ɲen. A marigi x'a waajibiya xo a nin a musu nin a dinŋolu nin a bulufenŋolu bee xa fiiri, x'e ke a la julusara ti.
40018026	Wo jonŋo x'é ɲongi a marigi xoto x'a matara xo: “Muɲa ń ɲen, ń s'í la julo bee sara.”
40018027	Jon in hinno x'a marigi muta, a x'a la julo bula a ɲen, x'a bula xa taxa.
40018028	Wo jonŋo boninŋo, a nin a jon ɲoxo do benta, a la xaalisindin tun be wo la. A xa wo muta a xanŋo to x'a fo a ɲen xo: “Ń na julo sara!”
40018029	A toɲoxo in x'é ɲongi a sinŋo xoto x'a matara xo: “Muɲa ń ɲen, ń s'í sara.”
40018030	Bari a man son wo ma. A taxata x'a bula kaso la fo a x'a la julo sara tumo men.
40018031	A toɲoxolu xa wo je tumo men, i diminta kujaxu. Men keta, i taxata wo laxali i marigi ɲen.
40018032	Wo to, wo marigo xa jon in kili, x'a fo a ɲen xo: “Jon jaxu in, ń yaafata í la julo bee ma, bawo í tun xa ń matara.
40018033	Í du tun man xan ba xa hinna í toɲoxo la, í xo nte hinnata í la ɲa men?”
40018034	A marigi diminbeteta, a taxata a bula kaso la x'a tooro, fo a x'a la julo bee sara tumo men.
40018035	«Wo ɲa ma, nin alu dulu fen wo fen man yaafa alu badinŋo ma alu jusukunŋo bee la, nte Fa men be sanŋo to du si alu ke wo ɲa in.»
40019001	Isa x'é soto wo xaranŋo la tumo men, a bota Galile xa taxa Yude maro la, Yuruden ba boxo do.
40019002	Jamaba x'a lo a nofe, a x'e to jangarutolu kendeya.
40019003	Farisiya dolu x'e sodun a la x'a xotobo. I x'a ŋininxa xo: «A be dagenin xeba ɲen ba, x'a musu futuwo sa sabaabo bee la?»
40019004	Isa x'e jaabi xo: «Alu man a xaran Kitaabo to ba, xo: “Folofolo, Dabaxo xa muso nin xe le da?”
40019005	A xo du xo: “Wo le x'a tu, xeba si a na nin a fa bula x'é noto a musu la. I fulo si ke kilin ti.”
40019006	Wo ɲa ma, i nte fula ti tugun, i mu kilin ne ti. Ala xa mennu kafu, moxo xana wolu tala.»
40019007	Farisiyalu xa Isa ŋininxa xo: «Mun dun na Musa x'a waajibiya xo xeba xa futusakayito ke x'a di a musu ma, nin a b'a bulala?»
40019008	Isa xo i ɲen xo: «Alu la sondonme xoleya le x'a tu nin Musa sonta alu xa wo ke. Nin wo nte, folofolo, a tun nte ten.
40019009	Ń b'a fola alu ɲen xo: Moxo men je a musu bula, x'a tara a man fuyanɲa ke, xa do xote futu, wo xa fuyanɲa ke.»
40019010	Isa la xarandinŋolu xo a ɲen xo: «Nin xeba la ɲa be wo ɲa in ne a musu ma, musufutubaliya le xa fisa mene.»
40019011	Isa x'e jaabi xo: «Bee me ɲin xuma in faamu no, fo nin Ala xa wo sinŋo di men ma.
40019012	Sabaabo kiika le be je mennu be moxolu bulala futubaliya la: Dolu nin i ta be wulula la; dolu la futubaliya mu moxo lelu no ti, bawo i x'e xeya faxa; do dulu nte sonna xa futu ke Ala la Mansaya xanma. Men si ɲin xuma innu faamu no, wo x'e faamu!»
40019013	Moxo dolu nin dindinŋo dolu nata Isa bata nin a si a bulo la i xan, xa Ala matara i ɲen. Bari xarandinŋolu xa wolu madigaamu.
40019014	Isa xo: «Alu dindinŋolu tu je i xa na ń bata, alu xana i bali, bawo Ala la Mansaya mu i ɲoxon nelu ta ti.»
40019015	A x'a bulo la wo dindinŋolu xan, xa duwa i ɲen. Wo xo, a taxata xa bo je.
40019016	Xe do x'é sodun Isa la x'a ŋininxa xo: «Karanmoxo, ń xa xan xa ku ɲuma joman ke walasa ń xa nilamaya banbalo soto?»
40019017	Isa xo a ɲen xo: «Mun na í be nte ŋininxala ɲumaya kuwo la? Ala kilin doron ne mu ɲuma ti. Nin í b'a fe xa nilamaya banbalo soto, Ala la sariyalu labatu.»
40019018	Xe x'a ŋininxa xo: «Wo mu sariya joman innu ti?» Isa x'a jaabi xo: «Í xana moxo faxa, í xana jadoya ke, í xana suuɲali ke, í xana xaro la í moxoɲoxo la.
40019019	Í na nin í fa bunɲa, í xa í moxoɲoxo xanu í xo í fan.»
40019020	Wo xamarindinŋo xo: «Nte xa ɲin sariya innu bee labatu, mun xote be xo haalisa?»
40019021	Isa xo a ɲen xo: «Nin í b'a fe xa ke moxo dafaninŋo ti, taxa í bulufenŋo bee fiiri, xa wo xaaliso di segebaxantunŋolu ma. Nin wo keta, naafuluba si ke í kun sanŋo to. Wo xo, í si na a lo nte nofe.»
40019022	Xamarindinŋo xa wo xumolu me tumo men, a nitokuwaninba wulita xa taxa, bawo naafulo kiika tun b'a kun.
40019023	Isa xo a la xarandinŋolu ɲen xo: «Tonɲa la, ń b'a fola alu ɲen xo naafulubatigo dunŋo xa xole Ala la Mansaya xono.
40019024	Ń b'a fola alu ɲen du xo ɲogomo dunŋo mesendiwuwo fe, wo xa newo xa tanbi naafulubatigo dunŋo ti Ala la Mansaya xono.»
40019025	Xarandinŋolu xa wo xumolu me tumo men, i dabaro banta kujaxu fo i xo: «Jon dun si kisi no?»
40019026	Isa x'e mafele x'a fo i ɲen xo: «Hadamadinŋolu bulu, wo me ke no, bari Ala me kori ku ma.»
40019027	Wo to, Piyere xa xumo ta x'a fo xo: «A fele, ntelu buruta fenŋo bee to, x'a lo í nofe. Mun ne be kela ntelu ɲen?»
40019028	Isa x'a fo i ɲen xo: «Tonɲa la, ń b'a fola alu ɲen xo nin Moxo Dinxe sigita a la mansasigilan nooroma xan duniya kuto to tumo men, atelu moxo tan nin fulo mennu x'a lo nte nofe, alu dulu si sigi mansasigilan tan nin fula xan, xa kiito tege Banisirayila bunda tan nin fulo xan.
40019029	Moxo wo moxo je ɲiɲa a la luwo xo, walla a badinxelu, walla a badinmusolu, walla a fa, walla a na, walla a dinŋolu, walla a la fuutolu xo, nte toxo nofe, wo tigo si wo fenŋolu bee ɲoxon keme soto, xa saagi xa nilamaya banbalo soto.
40019030	Ɲamoxo kiika si ke xomoxo ti, xomoxo kiika si ke ɲamoxo ti.»
40020001	«A fele, Ala la Mansaya be le í xo fuututigo do, a bota saxo ma junna xa baaradinŋo dolu ta x'e bula a la resenfuuto to.
40020002	A nin i benta deɲe xaalisi ganan kilin to tilo xono. A x'e bula taxanin a la resenfuuto to, xa taxa baaro la.
40020003	Tilo wololafa, a bota tugun xa moxo dolu loninŋo tara bera to, i tunnu nte fusi la.
40020004	A xo wolu ɲen xo: “Alu dulu xa taxa baaro ke ń na resenfuuto to, alu nin sara men xa xan, ń si wo di alu ma.”
40020005	Wo moxolu taxata resenfuuto to. Tilinkunte tumo, fuututigo bota xa do xotelu ta baaro la. Wura la, a bota tugun xa wo ɲoxon ke.
40020006	Wurasuma la, a bota tugun xa moxo do xotelu tara lonin bera to, a xo wolu ɲen xo: “Mun na alu xa tilo muume bee ban jan, alu man baara ke?”
40020007	I x'a jaabi xo: “Bawo moxo man n ta baaro la.” Fuututigo xo i ɲen xo: “Alu dulu xa taxa ń na resenfuuto to.”
40020008	Fitiro ma, resenfuuto tigo x'a la kuɲabobaxo kili x'a fo a ɲen xo: “Baaradinŋolu kili, í xa bee la sara di a ma. Mennu labanta tala baaro la, í xa wolu folo sara, xa laban fololu ma.”
40020009	Mennu xa baaro damuta wurasuma la, wolu nata. I bee xa deɲe xaalisi ganan kilin soto.
40020010	Folo mennu xa baaro damuta dulu nata. Wolu tunnu ɲen x'e la xaaliso si siya tolu ta ti. Bari i dulu xa deɲe xaalisi ganan kilin ne soto.
40020011	Wo xaaliso dita i ma tumo men, i xa fuututigo jalagi.
40020012	I xo: “Ɲinnu mennu nata laban in na, i xa waxatindin doron ne baara. Bari í xa wolu nin ntelu xaaɲan, ntelu mennu xa tilo muume ke baaro la, xa tili funtano nin sege muɲa.”
40020013	Fuututigo xa wolu kilin jaabi xo: “Ń terixe, ń man ku benbali ke í la. Alan man fata deɲe xaalisi ganan kilin ne ma ba?
40020014	Í la sara ta í xa taxa. Ɲin men man baaro damuta junna, ń b'a sara nin í ta xaaɲanna le!
40020015	Ń man xan ba xa ń na naafulo ke ń sago ti? Walla nte la ɲumaya moxolu ma, wo le be diginin í la ba?” »
40020016	Wo xo, Isa xo tugun xo: «Wo ɲa kili in ma, xomoxolu si ke ɲamoxolu ti, ɲamoxolu si ke xomoxolu ti.»
40020017	Isa tun be nala taxala Yerusaleme tumo men, a x'a la xarandin tan nin fulo kili i danna, x'a fo i ɲen xo:
40020018	«Alan taxato fele Yerusaleme, Moxo Dinxe si dun sadaxalasibaxa kuntigolu nin sariya karanmoxolu bulu. I si a jalagi, x'a faxalo latege,
40020019	x'a dun Alalonbalolu bulu xa jele a ma. I si a buwo gaɲo la, x'a gengen yiro ma. A sa tili sabo, a si kuni xa bo furelu to.»
40020020	Wo to, Sebede musu nin a dinxe fulo x'e sodun Isa la. Wo muso x'é ɲongi Isa xoto x'a matara.
40020021	Isa x'a ŋininxa xo: «Í be mun fe?» Muso x'a jaabi xo: «Nte dinxe fula innu mennu felenti, a latege nin í sigita í la Mansaya la, do xa sigi í kininŋo fe, do xa sigi í numanŋo fe.»
40020022	Isa x'e jaabi xo: «Alu be men ŋininna, alu man wo lon. Nte xa xan xa ń min tooro jitafe men na, alu s'i min no wo la ba?» I x'a jaabi xo: «N si wo no».
40020023	Isa xo i ɲen xo: «Tonɲa le mu, nte xa xan xa ń min tooro jitafe men na, alu dulu si i min wo la. Bari xa sigi ń kininŋo fe walla ń numanŋo fe, nte nte wo lategela. Nte Fa xa wo dulalu toben mennu ɲen, i be dila wo lelu ma.»
40020024	To tanŋo xa wo me tumo men, i diminta wo badinxe fulo xoto.
40020025	Bari Isa x'e kili x'a fo i ɲen xo: «Alu x'a lon xo jamanolu kuntigolu be i marala i la kuntigiya la, anin moxobalu be i la fango yitala i la.
40020026	A man xan xa ke ten atelu tema. Bari nin men b'a fe xa ke moxoba ti alu to, wo tigo xa xan xa ke alu la baaradinŋo ti.
40020027	Nin men b'a fe xa ke ɲamoxo ti alu to, wo xa ke alu la jonŋo ti:
40020028	Wo ɲa ma, Moxo Dinxe man na xo moxo xa baaro ke a ɲen; bari a nata le, xa baaro ke moxolu ɲen, anin x'a niyo di, xa moxo kiika kunbo.»
40020029	I boto Yeriko, jamaba x'a lo Isa nofe.
40020030	Fiyonto fula tun be siginin silada la. Wolu x'a me tumo men xo Isa be tanbixan, i kuleta xo: «Marigi, Dawuda Mamarinŋo, hinna n na!»
40020031	Moxolu x'e madigaamu xo i x'e de. Bari wo bee xan, i xa do kafu kule ma, x'a fo xo: «Marigi, Dawuda Mamarinŋo, hinna n na!»
40020032	Isa lota. A x'e kili x'e ŋininxa xo: «Alu b'a fe ń xa mun ke alu ɲen?»
40020033	I xo a ɲen xo: «Marigi, n b'a fe xa dula je!»
40020034	I hinno xa Isa muta, a x'é maxa i ɲalu la. Wo no bee to, i xa dula je, i x'a lo Isa nofe.
40021001	Isa nin a la xarandinŋolu sutiyaninma Yerusaleme la, fo xa si Oliwe kuro ma, Betefaje galluda la, a x'a la xarandin fula ki.
40021002	A xo i ɲen xo: «Alu taxa gallo to, men be alu ɲafe. Nin alu sita doron, alu si falimuso do tara sitinin je, a dinŋo b'a senbo to. Alu s'i firin, xa na i di ń ma.
40021003	Nin do xa fen fo alu ɲen, alu s'a jaabi xo: “Marigi le haajo b'e ma.” A woman in si i bula xa na wo no bee to.»
40021004	Wo keta, walasa kila la ɲin xuma innu xa ke xo:
40021005	«Alu a fo Siyon gallo ɲen xo: “A fele, í la mansaxe be nanin í bata, mansaxe sabarininŋo, a be siginin falimuso xan, a be falindinŋo xan, falimuso dinŋo.” »
40021006	Xarandinŋolu taxata x'a ke í xo Isa x'a fo i ɲen ɲa men.
40021007	I nin falimuso nin a dinŋo nata, i x'e la faanolu feene i xan. Isa sigita a xan.
40021008	Moxo kiika x'e la faanolu feene silo to, dolu xa fitabulolu tege x'e feene silo xan.
40021009	Jama men tun be Isa xo nin a ɲa, wolu tunnu be fetenna xo: «Tanto be Dawuda Mamarinŋo ɲen! Men nato fele Marigi toxo la, duwawo be wo fe! Tanto xa ke Ala ɲen sanjanbalu to!»
40021010	Isa dunta Yerusaleme tumo men, gallo bee gidita xa bo. I tunnu be i son xo: «Ɲin mu jon ti?»
40021011	Jama xo: «Kila Isa le mu, Nasaretingo le mu xa bo Galile maro to.»
40021012	Isa dunta Alabatusuba xono. Moxo men tunnu bee be fiiro nin sanno la je, a xa wolu xoyi. A xa xaalisifalinnalu la tabalolu anin jenetuban fiirilalu la sigilanŋolu kundinmayelema.
40021013	Isa xo i ɲen xo: «A be safenin Kitaabo to xo: “Nte la bunŋo si kili xo Alamatarabunŋo,” bari atelu kennu x'a ke boyinxannilalu dugudula ti.»
40021014	Fiyonto dolu nin sin kilinŋolu x'e tosodun Isa la Alabatusuba xono, a xa wolu kendeya.
40021015	Dindinŋo dolu tunnu be Alabatusuba xono, wolu fetenta xo: «Tanto be Dawuda Mamarinŋo ɲen!» Sadaxalasibaxa kuntigolu nin sariya karanmoxolu xa Isa la kawaku keninŋolu je tumo men, xa dindinŋolu fetenxanŋo me, i diminta.
40021016	I xo Isa ɲen xo: «I be men foxan, í tulo be wo la ba?» Isa x'e jaabi xo: «Iyo, alu man a xaran Kitaabo to ba xo: “Ala xa tantuli donkilo dun dindinŋolu nin deenanolu da.” »
40021017	Wo xumolu foninŋo, Isa x'e tu je xa bo gallo xono, xa taxa Betani, xa si non.
40021018	Wo lun do saxo ma, Isa koppato xa taxa Yerusaleme gallo xono, xonxo x'a muta.
40021019	A xa turojuwo do je silada la, a x'é sodun wo la, bari a man fusi tara a la, fo fito doron. A xo turojuwo ɲen xo: «Í me din ke tugun fo abada!» Wo no bee to, turojuwo jata.
40021020	xarandinŋolu xa wo je tumo men, i dabaro banta xo: «Ɲin turoju in jata ɲa di ɲa kun kilin ma?»
40021021	Isa x'e jaabi xo: «Tonɲa la, ń b'a fola alu ɲen xo: Nin lannaya be alu la, nin alu nte sikkala muume, nte xa men ke turojuwo la, alu me dan wo ɲoxon ma. Haali nin alu x'a fo ɲin kuru in ɲen xo: “Wutu jan í xa taxa í fili xooxojiyo to,” wo si ke.
40021022	Alu je fen wo fen tara Ala la, lannaya to, alu si wo soto.»
40021023	Isa dunta Alabatusuba xono. X'a tu moxolu laxaranna, sadaxalasibaxa kuntigolu nin jamano moxobalu nata a bata x'a ŋininxa xo: «Fanga joman x'é bula ɲin ku innu kela? Jon x'é yanmaru xa fiirilalu xoyi jan?»
40021024	Isa x'e jaabi xo: «Nte du be nala alu ŋininxala ku kilin ne la. Nin alu xa nte jaabi, wo tumo, men xa fango di ń ma xa ɲin ku innu ke, ń du si wo fo alu ɲen.
40021025	Jon xa Yaya bula batiselo la, Ala ba, fo moxolu?» I xo i ɲoxo ɲen xo: «Nin n xo: “Ala le x'a ki”, a s'a fo xo: “Mun dun na alu man la a la?”
40021026	Nin n dunnu xo: “Moxo lelu x'a ki”, n xa xan xa sila jama ɲa, katugala moxolu bee be Yaya mutanin kila do le ti.»
40021027	Wo to, i xa Isa jaabi xo: «Ntelu man wo lon.» Isa du xo i ɲen xo: «Awa, men xa fango di nte ma xa ɲin ku innu ke, nte du nte wo fola alu ɲen.»
40021028	Isa xo: «Atelu xo di ɲin ku in to? Xe do le, dinxe fula b'a kun. A xo dinxe folo ɲen xo: “Ń dinxe, taxa baaro ke ń na resenfuuto to bi.”
40021029	Wo x'a jaabi xo: “Nte me taxa no.” Bari wo xo, a x'é miiri, a taxata.
40021030	Fa xa wo baaro fo dinxe fulananŋo du ɲen. Wo x'a jaabi xo: “Baaba, ń si taxa.” Bari a man taxa.
40021031	Wolu din fulo to, joman ne xa fa sago ke?» I x'a jaabi xo: «Folo.» Wo ɲa in, Isa xo i ɲen xo: «Tonɲa la, nte b'a fola alu ɲen xo, sagallemutalalu nin jadomusolu si dun alu ɲa Ala la Mansaya xono.
40021032	Bawo Batiselila Yaya nata alu ma, xa sila tilinninŋo le yita alu la; alu man son xa la a la. Bari sagallemutalalu nin jadomusolu lata a la. Haali alu xa wo je, wo bee nin a ta, alu man tuubi xa la a la.»
40021033	«Alu tali xote lame. Xe do le, a xa resenfuuto bo, x'a sansan. A xa resenjibodinxo jaga a xono, xa kantalibento lo. Wo xo, a xa resenfuuto xarifa senekela dolu ma, xa taxama.
40021034	Resenmo waxato sita tumo men, fuututigo x'a la jonŋo dolu ki resenfuuto senebaxolu ma, xo i x'a la resenmo di a ma.
40021035	Bari resenfuuto senebaxolu x'a la jonŋolu muta, xa do buwo, xa do faxa, xa do bun kurolu la.
40021036	Fuututigo xa jonŋo do xotelu ki, mennu xa sa fololu ti. Resenfuuto senebaxolu xa wo dulu muta í xo fololu.
40021037	A labanŋo la, a x'a dinxe ki i ma. A xo: “I si ń dinxe ken bunɲa.”
40021038	Bari kabirin resenfuuto senebaxolu x'a dinxe je, i xo i ɲoxo ɲen xo: “A ketabaxo fele. Alu na, alan x'a faxa. A ke si ke alan ta ti.”
40021039	I x'a muta x'a fili resenfuuto xo ma, x'a faxa.
40021040	«Awa, nin resenfuututigo nata, a si mun ke resenfuuto senebaxolu la?»
40021041	I x'a jaabi xo: «A si wo moxo jaxolu faxa, fo faxaɲa jaxu, xa resenfuuto xarifa moxo xotelu ma, mennu si a la resenmo di a ma a waxato.»
40021042	Wo xo, Isa xo i ɲen xo: «Alu man ɲin xaran Kitaabo to ba? “Kurubunlolalu x'e ban kuro men to, wo keta bunŋo jusigikuro ti. Marigi le xa wo ke. Kawakuwo le mu ntelu bulu!”
40021043	«Wo le x'a tu, nte b'a fola alu ɲen xo Ala la Mansaya si muta alu la x'a di siya xote ma, men be nala a silo taxamala, xa Ala sago ke. [
40021044	Moxo men je boyi wo kuro to, wo tigo si tote. A je boyi men to, a si wo tigo nooni.]»
40021045	Sadaxalasibaxa kuntigolu nin Farisiyalu xa Isa la taliyo me tumo men, wolu x'a faamu xo a be ite lelu ma.
40021046	I tunnu be feere ŋininna x'a muta, bari i silata jama ɲa. Bawo bee tun be Isa jaatenin kila do le ti.
40022001	Isa xa taliyo do xote la i ɲen xo:
40022002	«Ala la Mansaya be le í xo mansaxe do, men xa maaɲoya domolo toben a dinxe ɲen.
40022003	A x'a la jonŋolu ki xo i xa taxa moxo kilininŋolu nofe, i xa na maaɲoya domolo ke. Bari wolu man son xa na.
40022004	Mansaxe xa jonŋo do xotelu ki i ma xo: “Alu taxa a fo moxo kilininŋolu ɲen xo domolo banta saasa. Nte xa ń na tuuralu anin ń na marafen toloninŋolu kiika faxa. Fenŋo bee tobenta, alu na maaɲoya domolo la.”
40022005	Bari moxo kilininŋolu man wo si jaate, i taxata i haajolu la. Do taxata a la fuuto to, do taxata a la jaago la.
40022006	Tolu xa mansaxe la jonŋolu muta x'e tooro fo x'e faxa.
40022007	Wo keninŋo, mansaxe diminta. A x'a la sorodasolu bula xa taxa wo moxofaxalalu faxa, x'e la gallo jani.
40022008	Wo xo, a xo a la jonŋolu ɲen xo: “Maaɲoya domololu mota, bari moxo kilininŋolu nin i man xan.
40022009	Alu taxa bedolu to, alu je moxo wo moxo je, alu si i kili xa na.”
40022010	Jonŋolu wulita xa taxa bedolu to, i xa moxo wo moxo tara je, moxo bete mu ba, moxo jaxu mu ba, i xa wolu bee kili xa na, fo maaɲobunŋo fata domolila la.
40022011	Mansaxe dunta xa wo moxolu mafele tumo men, a xa moxo do tara je, faanu ɲuma nte a xanna men si dun maaɲoya to.
40022012	A xo wo tigi ɲen xo: “Ń terixe, í dunta jan ɲa di, x'a tara faanu ɲuma nte í xanna men si dun maaɲoya to?” Wo xe man sege fili a to.
40022013	Mansaxe xo baaradinŋolu ɲen xo: “Alu a sinŋo nin a bulolu siti x'a fili banto to, dibo to, xaso nin dafatakinŋo be kela jan men.”
40022014	Isa xo: “Moxo kiika be kilinin, bari sugandininŋo man sa”.»
40022015	Wo to, Farisiyalu taxata i ɲoxo je, xa feere dara i si Isa muta a fan datoxanŋolu ma ɲa men.
40022016	I x'e la xarandinŋo dolu nin Herode la moxo dolu ki, x'a fo Isa ɲen xo: «Karanmoxo, n x'a lon xo í mu tonɲatigo le ti. Í be moxolu laxaranna Alasilo ma x'a xoyiya. Í nte silala moxo si ɲa; bawo moxolu bee xa xan í ɲen.
40022017	Ite bulu, a be dagenin ba ntelu xa sagallo sara Rome mansaxe ma, walla a nte dagenin?»
40022018	Bari Isa xa i la korojugaya lon, a xo i ɲen xo: «Fulankafu innu, mun na alu be nte xotobola?
40022019	Alu be xaaliso men kela xa sagallo sara, alu wo do yita ń na.» I xa deɲe xaalisi ganan kilin yita a la.
40022020	Isa x'e ŋininxa xo: «Jon kunxulo nin jon toxo be safenin xaalisi in xan?»
40022021	I x'a jaabi xo: «Rome mansaxe le mu». Wo to, Isa xo i ɲen xo: «Awa, mansaxe ta mu men ti, alu wo di a ma, xa Ala ta di Ala ma.»
40022022	I xa wo jaabo me tumo men, i dabaro banta. I x'e soobo Isa la xa taxa.
40022023	Wo lunŋo fan, Sadusen diino moxo dolu nata Isa bata. Wo lelu xo, xo furelu nte kunila. I x'a ŋininxa xo:
40022024	«Karanmoxo, kila Musa x'a fo xo, nin xe do sata, x'a tara a musu man din soto, a badinxe xa xan xa wo muso ta, xa dinŋo do soto a ma, a badinxe saninŋo ɲen.
40022025	Awa, ntelu to, badinxe woorowula keta je. Folo xa muso futu, wo sata, x'a tara a man din soto. A doxo du xa musu in ta.
40022026	Badinxe fulananŋo nin sabananŋo ta keta wo ɲa kilin in ma, fo xa si woorowulananŋo ma.
40022027	I bee saninŋo xo, muso du sata.
40022028	Furekuniyo lunŋo, jontigi kilin ta be kela musu in ti; katugala i woorowulo bee kilin wo kilin x'a ta muso ti?»
40022029	Isa x'e jaabi xo: «Alu be filo xono, bawo alu man Kitaabo xumolu lon, alu man Ala la sintigiya du lon.
40022030	Furekuniyo xo, xe nte musu futula, musu du nte sigila xe kun, bari i be kela le í xo melekiyolu be ɲa men sanŋo to.
40022031	Men mu furekuniyo kuwo ti, Ala xa men fo alu ɲen, alu man wo xaran ba? A xo:
40022032	“Nte mu Burehima la Ala le ti, Nsiyaxa la Ala, anin Yaxuba la Ala.” Ala nte furelu la Ala ti, nilamalu la Ala le mu.»
40022033	Jama xa wo xumo me tumo men, i dabaro banta a la xaranŋo ma.
40022034	Farisiyalu x'a me tumo men xo Isa xa Sadusenŋolu xumada xati, i x'e ɲoxo lakamari.
40022035	Sariya karanmoxo do tun be i to, wo x'a mafele xo a be Isa xotobola. A xa Isa ŋininxa xo:
40022036	«Karanmoxo, Ala la sariyalu bee to, joman xa bun?»
40022037	Isa x'a jaabi xo: «Í si Marigi í la Ala xanu í jusukunŋo bee la, í niyo bee la, í miiro bee la.
40022038	Wo le xa bun sariyalu to anin wo le mu i to folo ti.
40022039	Fulanan men be wo ma, nin a nin wo xa xan, wo fele xo: “Í xa í moxoɲoxo xanu í xo í fan.”
40022040	Musa la sariya bee anin kilalu la xumolu bee be wo sariya fula in ne xono.»
40022041	Xa Farisiyalu kamarininŋo tu i ɲoxo xan, Isa x'e ŋininxa xo:
40022042	«Alu be mun fola Kirisita la kuwo to? Jon mamarinŋo mu?» I x'a jaabi xo: «Dawuda le mamarinŋo mu.»
40022043	Isa xo i ɲen xo: «Mun dun na Dawuda x'a kili Ni Senunŋo barako to xo Marigi? Bawo Dawuda xo:
40022044	“Marigi x'a fo nte Marigi ɲen xo: Í sigi ń kininŋo xoto, fo nte xa í jaxolu ke í sinxotofenŋo ti.”
40022045	Nin Dawuda be a kilila xo Marigi, a dun si ke a mamarinŋo ti ɲa di?»
40022046	Moxo si man sin xa Isa jaabi haali xuma kilin na. X'a bo wo lunŋo ma, moxo si man fatiya x'a ŋininxa tugun.
40023001	Wo xo, Isa xumata jama nin a la xarandinŋolu ɲen.
40023002	A xo: «Xa moxolu laxaran Musa la sariya la, wo mu sariya karanmoxolu nin Farisiya lelu la baaro ti.
40023003	I je fen wo fen fo alu ɲen, alu wolu bee mara x'e ke. Bari alu xana i la ku ketalu ladigi, bawo i be men fola, i nte wo kela.
40023004	I si doni xulinŋolu siti x'e la moxolu kun, bari i me son x'e buluxonondin kilin ke xa wolu deema x'e la donolu ta.
40023005	I be i la kuwolu bee kela, walasa moxolu x'e je x'e lasaxa. Wo le x'a tu, i b'e fodalasafelu nin i buluxan na safelu kela belebeleba ti, x'e la doroke bunsanŋolu janɲa.
40023006	Domoliba dulalu, ɲafesigidulalu xa di i ɲen. Alabatusuwo xono, ɲafesigilanŋolu xa di i ɲen.
40023007	Don du xa di i ɲen moxolu x'e xonton bete beralu to anin x'e kili xo “Karanmoxo.”
40023008	Bari atelu xana son moxo si x'alu kili xo “Karanmoxo”; bawo Karanmoxo kilin doron ne be alu ma. Alu bee mu badinma lelu ti alu nin i ɲoxo te.
40023009	Alu xana moxo si kili duguxulu in xan xo alu “Fa”; bawo Fa kilinpe le be alu kun, men be sanŋo to.
40023010	Alu xana son du alu xa kili xo “Kuntigo”; bawo Kuntigi kilinpe le be alu ma, nin wo mu Kirisita ti.
40023011	Alu bee to moxoba le be kela alu la baaradinŋo ti.
40023012	Moxo wo moxo je a fan xotota, wo si majigi; moxo wo moxo je a fan majigi, wo si xotota.»
40023013	Isa xo: «Bone be alu sariya karanmoxolu anin Farisiyalu ɲen! Fulankafu innu! Alu be Ala la Mansaya dataxunna moxolu ɲa; alu fannu nte dunna anin mennu b'a fe xa dun, alu be wolu balila xa dun. [
40023014	«Sariya karanmoxolu anin Farisiyalu, bone be alu ɲen! Fulankafu innu! Alu be musujaxelu bulufenŋolu bee mutala i la, wo xo, xa taxa Alamatara janŋolu ke, x'alu fannu yita. Wo le x'a tu, alu la kiito si xoleya bete.]
40023015	«Sariya karanmoxolu anin Farisiyalu, bone be alu ɲen! Fulankafu innu! Alu be taxama janŋo kela duguxulo nin jiyo xan, xa moxo kilin ŋinin x'a ladun alu la diino to. Bari nin wo moxo dunta, alu fannu si a yelema x'a ke jahanaba dunke ti, x'a lajaxuya fo sinɲa fula xa tanbi alu fannu xan.
40023016	«Ɲamoxo fiyontolu, bone be alu ɲen! Ate mennu b'a foxan xo nin moxo wo moxondin je í xali Alabatusuba toxo la, wo xalilo me wo tigi muta; bari xo nin moxo wo moxondin je í xali Alabatusuba xono sano la, wo xalilo si wo tigo muta.
40023017	Hakilintan innu! Fiyonto innu! Joman xa bun? Sano ba, walla Alabatusuba men be sano kela fen senunŋo ti?
40023018	Alu xo du xo moxo wo moxo je í xali sadaxajanidula toxo la, wo xalilo me wo tigo muta. Bari sadaxo men be sadaxajanidula, moxo wo moxo je í xali wo la, wo xalilo si wo tigo muta.
40023019	Fiyonto innu! Joman xa bun? Sadaxo ba, walla sadaxajanidula, men be sadaxo kela fen senunŋo ti?
40023020	Awa, moxo wo moxo je í xali sadaxajanidula toxo la, fen wo fen b'a xan, a x'é xali wo bee le la.
40023021	Moxo wo moxo be í xalila Alabatusuba la, wo be í xalila Alabatusuba nin Ala le la, wo men be siginin a xono.
40023022	Moxo wo moxo be í xalila sanxulo la, wo tigi be í xalila Ala la mansasigilanŋo la anin a xansigibaxo.
40023023	«Sariya karanmoxolu anin Farisiyalu, bone be alu ɲen! Fulankafu innu! Alu be naaxoxono fen mesenŋolu jakko bola: Nanaye, fenele, anin kumen. Bari alu be sariyalu bee la bunbumabalu tula je, nin wo mu tilinninɲa, nin hinno, anin xantigiya ti. Alu tunnu xa xan xa wo lelu ke, xa wo fen mesenŋo dulu kafu a ma.
40023024	Ɲamoxo fiyontolu. Alu be alu minjiyo sensenna xa fen mesenŋolu bo a to, x'a tara fenŋo mennu be tanbila xa taxa alu xono, wolu si ɲogomo bo bunɲa to.
40023025	«Sariya karanmoxolu anin Farisiyalu, bone be alu ɲen! Fulankafu innu! Alu be jitafelu nin tasolu xomala lelu kula x'e senuya, x'a tara i xonolu to be fanin alu la suuɲalifenŋolu nin alu nege jaxolu la.
40023026	Farisiya fiyonto! Jitafe xono ku folo, wo to, a xomala du si senuya.
40023027	«Sariya karanmoxolu anin Farisiyalu, bone be alu ɲen! Fulankafu innu! Alu be le í xo xaburo mennu laxuuruta; i xa bete ɲa la, bari i xonolalu be fanin fure xulu gansanŋo la, anin fen noxonin kiika.
40023028	Alu dulu be ten. Alu be alu fannu kela moxo tilinninŋo ti moxolu ɲa xoto, bari alu jusukunŋo be fanin fulankafuya nin jaxuya la.
40023029	«Sariya karanmoxolu anin Farisiyalu, bone be alu ɲen! Fulankafu innu! Alu be xaburu betolu darala kilalu ɲen, xa moxo tilinninŋolu la xaburolu jangu, x'a fo xo:
40023030	“Nin n tunnu be balunin n benbalu la waxato, n me i deema xa kilalu faxa.”
40023031	Wo ɲa ma, alu b'a yitala xo alu mu kilalu faxabaxolu mamarinŋolu ti.
40023032	Awa, alu taxa ɲa, alu benbalu xa baara jaxo men damuta, alu wo dafa.
40023033	Sa innu! Fofoonedin innu! Atelu si kisi jahanaba tooro ma ɲa di?
40023034	Wo le x'a tu, nte be kilalu nin moxo hakilitigolu nin sariya karanmoxo soobe dolu kila alu ma. Alu si dolu faxa, xa dolu gengen yiro ma, xa dolu buwo gaɲo la alu la Alabatusuwolu xono, x'a lo i nofe, x'e tooro gallolu to taxanin.
40023035	Wo ɲa ma, moxo tilinninŋo fen wo fen jelo bonta duguxulu in xan, wo bee haxxo si den alu la, x'é ta moxo tilinnin Abila jelo ma, fo xa taxa a bula Barasi dinxe Sakariya jelo ma, alu xa wo men faxa Alabatusuba nin sadaxajanidula te.
40023036	Tonɲa la, ń b'a fola alu ɲen xo: Wo moxo mennu faxata ten, wo bee haxxo si den bi moxolu la.»
40023037	«Yerusaleme, Yerusaleme, ite men be kilalu faxala, xa Ala la kiladinŋolu bun kuro la x'e faxa! Sinɲa kiika ti, nte keta a fe x'é la moxolu kamari í xo sisejibo be a dinŋolu kamarila a danfatanŋolu xoto ɲa men. Bari alu man son.
40023038	A fele, alu la luwo toxulunŋo si tu alu bulu.
40023039	Bawo nte b'a fola alu ɲen xo, alu me nte je bitugun, fo alu x'a fo lunŋo men xo: “Men nato fele Marigi toxo la, duwawo be wo fe!” »
40024001	Isa bota Alabatusuba xono. A taxato, a la xarandinŋolu x'e sodun a la xa Alabatusuba loɲa yita a la.
40024002	A x'a fo i ɲen xo: «Alu ɲa be ɲin bee la de, xodi? Tonɲa la, nte b'a fola alu ɲen xo kuru si me tu kuru xan jan, i bee si boyi.»
40024003	Isa taxata í sigi Oliwe kuro to. A la xarandinŋolu x'e sodun a la i danna, x'a ŋininxa xo: «Wo kewaxato fo n ɲen, anin í la na nin duniya banŋo taagumanseedo si ke mun ti.»
40024004	Isa x'e jaabi xo: «Alu i korosi, moxo si xana alu lafili.
40024005	Moxo kiika si na nte toxo la, x'a fo xo ite lelu mu Kirisita ti. I si moxo kiika lafili.
40024006	Alu si kele xibarolu me, xa kele ŋuunuŋuunuxanŋolu me. Bari, alu xana sila. Waajibo le mu wolu xa ke bari wo kuwolu nte duniya wulo ti folo.
40024007	Siya do si wuli siya do xanma, mansaya do du si wuli mansaya do xanma. Xonxobalu nin duguxulu jarajarolu si ke dula kiika.
40024008	Wo kuwolu bee mu toorokuwolu damuto le ti, í xo muso la tinŋo wulito.
40024009	«Wo to, moxolu si alu dun bulo to, x'alu tooro, x'alu faxa. Siyalu bee si alu jaxuya nte toxo nofe.
40024010	Wo tumo, moxo kiika si lannaya bula, i si i ɲoxo janfa, x'e ɲoxo jaxuya.
40024011	Kila fano kiika si wuli, i si moxo kiika bula filo xono.
40024012	Jaxuya si siya, fo xanuya si doxoya moxo kiika jusukunŋo la.
40024013	Bari moxo men je muɲa fo xa si labanŋo ma, wo si kisi.
40024014	Ala la Mansaya xibaru Dimanŋo si jenjen duniya fanŋo bee, walasa siyalu bee xa wo seedeya me. Wo xo, duniya bantumo si si.»
40024015	«Fen haramuninŋo men, nin kila Daniyeli x'a la xumo fo, alu si wo loninŋo je dula Senumanŋo. Men je ɲin xaran, wo x'a faamu!
40024016	Wo je moxo mennu tara Yude maro xono, wolu x'e bori xa taxa kurolu to.
40024017	Wo je men tara a la bilo sanŋo to, wo xana jigi xa taxa a la buguxono fenŋo ta.
40024018	A je men tara a la fuuto to, wo xana í koppa xa taxa a la doroko ta.
40024019	Musu xonomalu, anin dinŋo be mennu sunjiyo la, wolu si tooro bete wo lunŋolu.
40024020	Alu Ala matara, walasa alu la boro xana ben neno waxato ma, a xana ben tofoɲolunŋo du ma.
40024021	Bawo tooroba si ke wo lunŋolu, men ɲoxon man dali xa ke, kabirin duniya datumo, fo xa na a bula bi la. A ɲoxon du nte kela tugun.
40024022	Nin Marigi tun man do bo wo lunŋolu la, moxo si tun me kisi. Bari a la moxo sugandininŋolu koso, do bota wo lunŋolu la.
40024023	Wo to, nin do xo alu ɲen xo: “Kirisita be jan!” walla: “A be non,” alu xana la wo la.
40024024	Bawo kirisita fanolu anin kila fanolu si wuli. I si taagumanseedebalu nin kawakuwolu ke, walasa xa moxolu lafili. Nin i tunnu si haali Ala la sugandininŋolu lafili no, i tunnu si wo ke.
40024025	A fele, ń janxa alu lasobi.
40024026	«Wo to, nin a fota alu ɲen xo: “A fele, a be wulo xono,” alu xana taxa je. Walla: “A felenti bugo xono,” alu xana la wo la.
40024027	Awa, sanjimeɲenxo be bola koton ɲa men, xa keneya bo fo tiliboyi, Moxo Dinxe du la na si ke ten.
40024028	Fen fure banna kela dula wo dula, dugolu si jigi non.»
40024029	«Wo lunŋolu tooro tanbo xo, tilo si dibi, xaro me xoyi tugun, loololu si tege xa bo sanxulo ma, sanxulo sintigiyalu si jarajara.
40024030	Wo to, Moxo Dinxe la taagumanseedo si je sanŋo to. Duniya siyalu bee si xasi. I si Moxo Dinxe nato je sanxulo xabolu xan, sintigiyaba nin nooroba xono.
40024031	Buutuba si fo. A si a la melekiyolu bula xa taxa duniya tonxon naano to, xa Ala la moxo sugandininŋolu kamari, x'a damuta duniya kun do ma, fo xa taxa a bula a kun do la.»
40024032	«Turojuwo be ɲayitalo men dila, alu wo faamu: Nin a bulolu nunguta, xa nerun, alu si a lon xo sama sutiyata.
40024033	Wo ɲa ma, nin alu xa wo kuwolu bee je, alu a lon xo Moxo Dinxe nawaxato sutiyata, a be da la fan.
40024034	Tonɲa la, ń b'a fola alu ɲen xo bi moxolu bee me sa, x'a tara ɲin ku innu bee man ke.
40024035	Sanxulo nin duguxulo si sanko, bari nte la xumaxanŋolu me sanko abada.»
40024036	«Moxo si man duniya banlunŋo nin a waxato lon. Melekiyo mennu be sanŋo to, wolu man a lon, Ala Dinxe du man a lon. Fa Ala kilinpe le x'a lunŋo lon.
40024037	Kuwo mennu keta Nuhun tilo, wolu ɲoxonnu si ke Moxo Dinxe du nalunŋo.
40024038	Bawo wo waxato, jannin waameba xa na, moxolu tunnu be domolo kela, x'e min, xa futuwo ke, x'e dinŋolu di futuwo la, fo Nuhun dunta xulunba xono lunŋo men.
40024039	I tunnu nte sikkanin fusi to, fo waameba nata lunŋo men, xa taxa i bee ti. A si ke ten Moxo Dinxe du nalunŋo.
40024040	Wo tumo, xeba fula si tara fuuto to, do si ta xa do tu je.
40024041	Musu fula si tara jurilo la, do si ta xa do tu je.
40024042	Wo to, alu hakili soto, bawo alu man alu Marigi nalunŋo lon.
40024043	Alu x'a lon xo nin lutigo tun xa sunŋo nawaxato lon suwo to, a tun si tu a ɲala, walasa a xana dun a la luwo xono.
40024044	Wo le x'a tu, alu dulu tobenninŋo xa tu, bawo alu hakili nte waxato men ma, Moxo Dinxe be nala wo waxato fan ne.»
40024045	«Jon mu jon xantigo nin hakilima ti, men marigi x'a lasigi a la luwo kunna, xo a xa jon tolu la domolo di i ma a tumo to?
40024046	Nin a marigi nata wo jonŋo tara wo baaro la, heero b'a ɲen.
40024047	Tonɲa la, ń b'a fola alu ɲen xo a marigi si a lasigi a bulufenŋo bee kunna.
40024048	Bari nin wo jon in xa jaxu, a si í miiri x'a fo a xonoto xo: “Ń marigi meta a man na.”
40024049	A si a damuta x'a jon toɲoxolu buwo, xa domolo nin minno ke, a nin minnikelalu xa kafu x'e fa dolo la.
40024050	Wo jonŋo marigi si na lunŋo do, a hakili nte lunŋo men ma, anin waxato do, a man men lon.
40024051	A si wo jonŋo xoyi, x'a nin fulankafolu sara ke kilin ti, x'a bula dula do, xaso nin dafatakinŋo si ke jan men.»
40025001	«Ala la Mansaya be le í xo xarafa tan na kuwo, men tunnu kilita maaɲoya la. I x'e la lanpolu ta, x'e be taxala maaɲoxe kunbenna.
40025002	Luulu tunnu mu hakilintanŋolu ti, luulu dolu mu hakilimalu ti.
40025003	Hakilintanŋolu x'e la lanpolu ta taxanin, bari i man tulu ta i bulu.
40025004	Hakilimalu x'e la lanpolu nin i la tulufelu ta taxanin.
40025005	Maaɲoxe meta a man na. I bee gingonta, wo xo i sinnoxota.
40025006	«Dugutala ma, xuurexanŋo bota xo: “Maaɲoxe fele, alu bo x'a kunben.”
40025007	Wo xarafalu bee wulita x'e la lanpolu toben.
40025008	Hakilintanŋolu xo hakilimalu ɲen xo: “Alu tulo dondin di n ma, n na lanpolu be ŋinin xa sa.”
40025009	Hakilimalu x'e jaabi xo: “Ayi, tulu nte ntelu kun, men si n bee bo. Alu me taxa fiirilalu bata, xa tulo do san alu fannu ɲen.”
40025010	I taxaninma tulu san dula, maaɲoxe nata fo i xo. Luulo men tunnu be tobennin, a nin wolu dunta maaɲoya bunba xono. I dunŋo xo, da taxunta.
40025011	Wo xo, xarafa tolu nata xa feten xo: “Marigi, marigi, da yele n ɲa!”
40025012	Bari a x'e jaabi xo: “Tonɲa la, ń b'a fola alu ɲen xo ń man alu lon.”
40025013	Isa xo: “Wo to, alu hakili soto, bawo alu man wo lunŋo nin a waxato lon”.»
40025014	«A si ke í xo xe do, men tun xa xan xa taxama. A taxato x'a la jonŋolu kili, x'a la naafulo xarifa i ma.
40025015	A xa talan xaaliso doronme luulu xarifa do ma, xa fula xarifa do ma, xa kilin xarifa do ma. A xa bee ta xarifa i ma, x'a la bee la sinŋo xan. Wo keninma, a taxata a la taxamo la.
40025016	Wo no bee to, men xa luulo soto, a taxata jaago ke wo la, xa luulu xote soto x'a kafu wo ma.
40025017	Wo ɲa ma, fula sotobaxo du xa jaago ke a ta la, xa fula kafu a la fulo ma.
40025018	Bari men xa kilin soto, wo taxata dinxo jaga, x'a marigi la xaaliso dugu je.
40025019	«A meta, wo xo, jon innu marigi nata. A nin jonŋolu xa jaate bo.
40025020	Talanluulutigo nin a la talanŋolu x'é sodun a la, a xo: “Ń marigi, í xa talan luulu le xarifa ń ma; a fele ń xa talan luulu xote soto x'a kafu wo ma.”
40025021	A marigi xo a ɲen xo: “Wo benta, í keta jon beto nin lannayamoxo ti. Í keta lannayamoxo ti kundinŋolu to, ń si kubalu xarifa í ma. Na, n xa ɲaxali i ɲoxo fe.”
40025022	Talanfulatigo du x'é sodun a la x'a fo a ɲen xo: “Ń marigi, í xa talan fula le xarifa ń ma; fula xote felenti, ń xa mennu soto.”
40025023	A marigi xo a ɲen xo: “Wo benta, í keta jon beto nin lannayamoxo ti. Í keta lannayamoxo ti kundinŋolu to, ń si kubalu xarifa í ma. Na, n xa ɲaxali i ɲoxo fe.”
40025024	Wo xo, talankilintigo x'é sodun a la x'a fo xo: “Ń marigi, nte tun x'a lon xo í la kuwo xa xole. Í man lanni ke jan men, í si tegelo ke non. Í man sarili ke jan men, í si xalo ke non.
40025025	Nte silata, ń taxata í la xaaliso dugu duguxulo xoto. Í la xaaliso fele.”
40025026	A marigi x'a jaabi xo: “Jon jaxu in, salabaxantun in! Í tun x'a lon xo ń man lanni ke jan men, ń si tegelo ke non, ń man sarili ke jan men, ń si xalo ke non.
40025027	Í tun xa xan xa ń na xaaliso bula bangi la, walasa ń koppaninŋo xa ń na xaaliso nin a tono ta.
40025028	Alu talan kilin in muta a la. Tanŋo be men bulu, alu a di wo ma.”
40025029	Fen be men bulu, do si di wo ma, kiika si ke a kun; bari fen nte men bulu, haali dondinŋo men b'a bulu, wo si muta a la.
40025030	Alu ɲin jon nafantan in fili banto to, dibo to. Xaso nin dafatakinŋo si ke non.»
40025031	«Nin Moxo Dinxe be nala a la nooro xono lunŋo men, anin a la melekiyolu bee, a s'í sigi a la nooro mansasigilanŋo xan.
40025032	Siyalu bee si kamari a ɲa xoto. A s'i bo i ɲoxo to í xo negaanila si saaxolu nin balu bo i ɲoxo to ɲa men.
40025033	A si saaxolu ke a kininbulo xoto, xa balu ke a numanbulo xoto.
40025034	Mansaxe woman in si a fo a kininbulu xoto talu ɲen xo: “Alu na, ate mennu xa ń Fa la duwawo soto. Ala la Mansaya fele, men tobenta alu ɲen kabirin duniya da tumo, alu a ta.
40025035	Bawo xonxo tun be ń na, alu xa domolo di ń ma; mindoxo tun be ń na, alu xa jiyo di ń ma. Ń tun be luntanɲa la, alu xa ń jigiya.
40025036	Feeto tun be ń na, alu xa ń feetofata. Ń tun man kende, alu taxata ń dulakulon. Ń tun be kaso la, alu taxata ń je.
40025037	Moxo tilinninŋolu woman innu si a jaabi xo: “Marigi, n x'é xonxoto je min, walla í mindoxoto, nin n xa domolo di í ma, xa jiyo di í ma?
40025038	N x'é luntanma je tuma joman nin n x'é jigiya? N x'é feetoto je tuma joman nin n x'é feetofata?
40025039	N x'é jangaruto je tuma joman, walla x'é je kaso la nin n taxata í je?”
40025040	Mansaxe s'i jaabi xo: “Tonɲa la, ń b'a fola alu ɲen xo sinɲa wo sinɲa, nin alu xa wo kuwolu ke nte badinŋolu to doxomandin kilin ɲen, alu x'a ke nte le ɲen.”
40025041	«Wo xo, mennu b'a numanbulo xoto, a si a fo wolu ɲen xo: “Alu i soobo ń na, dangato innu. Alu taxa ta sabalo to, men tobenta Sentane nin a la melekiyolu xanma.
40025042	Bawo xonxo tun be ń na, alu man domoli di ń ma; mindoxo tun be ń na, alu man ji di ń ma.
40025043	Ń tun luntanŋo mu, alu man ń jigiya. Feeto tun be ń na, alu man ń feetofata. Ń tun man kende, ń tun be kaso la, alu man na ń je.”
40025044	Wo dulu si a jaabi xo: “Marigi, n x'é xonxoto je min, walla í mindoxoto, walla í luntanma, walla í feetoto, walla í jangaruto, walla í be kaso la, nin n man í deema?”
40025045	A s'i jaabi xo: “Tonɲa la, ń b'a fola alu ɲen xo, tuma wo tuma, nin alu man wo kuwolu ke ɲin doxomandin innu to kilin ɲen, a be í xo alu man a ke nte le ɲen.”
40025046	Wolu si taxa ɲaani banbalo to, bari moxo tilinninŋolu si taxa nilamaya banbalo to.»
40026001	Isa x'é soto wo xumolu bee la tumo men, a xo a la xarandinŋolu ɲen xo:
40026002	«Alu x'a lon xo tili fula be n nin Tanbinxansallo te. Wo tumo, Moxo Dinxe si dun bulo to, xa gengen yiro ma.»
40026003	Wo to, sadaxalasibaxa kuntigolu nin jamano moxobalu x'e ɲoxo lakamari sadaxalasibaxa kuntigiba Kayife la luwo ma.
40026004	I benta a to xo i si Isa muta xalixaliya la, x'a faxa.
40026005	I tunnu b'e son xo: «A xana ke sallo to, nin wo nte, jama si muruti.»
40026006	Xa Isa tu bagitoxe Simon na luwo xono Betani,
40026007	muso do nin kurudaxandin daxolenŋo do x'é sodun a la. Wo tun be fanin tulu sumadiman daxolenŋo le la. A xa wo tulo bon Isa kunŋo xan x'a tu domolo la.
40026008	xarandinŋolu xa wo je tumo men, i diminta. I xo: «Ɲin tiɲali in dun kunŋo mu mun ti?
40026009	Wo tulu daxolenŋo tun si fiiri no xaalisiba la xa wo di segebaxantunŋolu ma.»
40026010	Isa xa wo lon tumo men, a xo: «Mun na alu be ɲin musu in toorola? A xa ku ɲuma le ke nte ɲen.
40026011	Alu nin segebaxantunŋolu b'e ɲoxo xan tuma bee. Bari alu nin nte nte tula kadawu.
40026012	Ɲin musu in xa tulu sumadimanŋo bon nte xan, x'a ke nte kasanke ɲasigilanŋo le ti.
40026013	Tonɲa la, nte b'a fola alu ɲen xo: Ɲin xibaru Diman in je fo duniya jan wo jan, musu in na ɲin kebaara in si laxali je, xa moxolu hakilo lajigi a kun.»
40026014	Isa la xarandin tan nin fulo to kilin, men toxo xo Yudasi Isikariyoti, wo taxata sadaxalasibaxa kuntigolu bata, x'a fo i ɲen xo:
40026015	«Alu si mun di ń ma, nin ń xa Isa dun alu bulu?» I xa xaalisixoyi tan saba jaate xa wo di a ma.
40026016	Kabirin wo tumo, Yudasi tun be waxati ɲuma ŋininna nin a si Isa dun i bulu.
40026017	Buurufuunulantan sallo lun folo, Isa la xarandinŋolu x'e sodun a la, x'a ŋininxa xo: «Í b'a fe n xa Tanbinxansallo domolo toben í ɲen min?»
40026018	A x'e jaabi xo: «Alu taxa gallo xono, xe bata, ń xa men toxo fo alu ɲen xo: “Karanmoxo xo, xo ate la waxato sita, xo a nin a la xarandinŋolu be nala Tanbinxansallo kela í bata.” »
40026019	Isa x'a fo ɲa men, xarandinŋolu x'a ke wo ɲa ma. I xa Tanbinxansallo domolo toben je.
40026020	Suwo kuta tumo men, Isa nin a la xarandin tan nin fulo x'e sigi domolo la.
40026021	X'e tu domolo la, Isa x'a fo i ɲen xo: «Tonɲa la, ń b'a fola alu ɲen xo, alu do be nala ń dunna bulo to.»
40026022	Xarandinŋolu juso xasibeteta. I bee kilin kilin keta a ma xa Isa ŋininxa xo: «Marigi, nte le mu ba?»
40026023	Isa x'e jaabi xo: «Nte nin men x'a bulo lajigi domolo to i ɲoxo la, wo tigo le be nala ń dunna bulo to.
40026024	Moxo Dinxe si sa, í xo a be safenin a la kuwo to ɲa men. Bari moxo men be nala Moxo Dinxe dunna bulo to, bone be wo tigo ɲen. A tun xa fisa wo tigo ma, a xana haali bo duniya to.»
40026025	Yudasi men tun b'a dunna bulo to, wo x'e xantu xo: «Karanmoxo, nte le mu ba?» Isa x'a jaabi xo: «Í fan ne x'a fo.»
40026026	X'e tu domolo la, Isa xa buuro ta, xa barako bula Ala ɲen. Wo xo, a x'a tokutun, x'a di a la xarandinŋolu ma, x'a fo xo: «Alu hun, alu x'a domo. Ɲin mu ń balo le ti.»
40026027	Wo xo, a xa minfen jipoto ta, xa barako bula Ala ɲen, x'a di i ma, x'a fo xo: «Alu bee xa do min.
40026028	Ɲin mu ń jelo le ti, Ala la Kafuxanŋo jelo, men bonta moxo kiika ɲen, junubeyaafo xanma.
40026029	Nte b'a fola alu ɲen xo, ń me ɲin resen in jiyo min bitugun, fo lunŋo men, nin ń nin alu be nala a kuto minna ń Fa la Mansaya xono.»
40026030	I xa Alatantu donkilolu la tumo men, i bota xa taxa Oliwe kuro to.
40026031	Wo to, Isa xo a la xarandinŋolu ɲen xo: «Bi su in to fan, alu bee si i bori xa ń kilin tu, bawo a be safenin Kitaabo to xo: “Ń si negaanila faxa, saaxolu si jenjen.”
40026032	Bari nin ń kunita xa bo furelu to, nte si bula alu ɲa xa taxa Galile maro la.»
40026033	Piyere xa xumo ta x'a fo a ɲen xo: «Haali nin bee x'e bori í ma, nte ken me ń bori í ma abada!»
40026034	Isa xo a ɲen xo: «Tonɲa la, ń b'a fola í ɲen xo, bi su in to fan, jannin duntunŋo xa kokori, í si í xaro í xo sinɲa saba, xo í man nte lon.»
40026035	Piyere xo a ɲen xo: «Haali nin nte nin í be sala le, nte me ń xaro a la, xo ń man í lon.» Xarandin to dulu bee xo ten.
40026036	Wo to, Isa nin a la xarandinŋolu taxata yirifuuto do to, xo Jetisemane. A xo i ɲen xo: «Alu tu jan, ń be taxala Ala matarala non.»
40026037	Isa nin Piyere nin Sebede dinxe fulo taxata i ɲoxo la. Jusuxaso nin silanɲaba boyita a mutala.
40026038	Wo to, a xo i ɲen xo: «Ń juso be xasinin, fo ń be ŋinin xa sa. Alu tu jan, n xa tu i ɲala i ɲoxo fe.»
40026039	A taxata ɲa dondin x'é boyi dugo ma, xa Ala matara ten xo: «Ń Fa, nin a si ke no, ɲin tooro jipoti in soobo nte la. Bari, nte sago xana ke, ite ta le xa ke!»
40026040	Isa x'é koppa a la xarandin sabo dula, a x'e tara sinnoxonin. A xo Piyere ɲen xo: «Alu korita tula i ɲala, alu nin nte, haali leere kilin xono ba?
40026041	Alu tu i ɲala xa Ala matara, walasa alu xana xotobo. Jusukunŋo be sonnin, bari balasubo barako xa doxo.»
40026042	Isa x'é soobo i la sinɲa fulananŋo xa taxa Ala matara tugun xo: «Ń Fa, ɲin tooro in men be nanin nte ma, nin nte me kisi no wo ma, wo tumo í sago xa ke.»
40026043	Wo xo, a nata tugun x'e tara sinnoxola, bawo sinnoxo tun be i ɲa to kujaxu.
40026044	Isa x'e tu je xa taxa tugun, xa Ala matara sinɲa sabananŋo to, xa ate xuma kilin innu fo.
40026045	Wo xo, a nata a la xarandinŋolu bata, x'a fo i ɲen xo: «Haalibi, alu be sinnoxola, x'e tofoɲo! Waxato sita. Saasa, Moxo Dinxe be nala dunna junubekelalu bulu.
40026046	Alu wuli, n xa taxa! Moxo men be ń dunna bulo to, wo nato fele.»
40026047	Xa Isa tu xumo la, Yudasi, nin wo mu a la xarandin tan nin fulo to do ti, wo nata, a nin jamaba. Fanŋolu nin gumalu tunnu be i bulu. Sadaxalasibaxa kuntigolu nin jamano moxoba le tunnu x'e ki.
40026048	Yudasi men be nala Isa dunna bulo to, wo tun xa taagumanseedo do di a mutabaxolu ma. A xo: «Ń je men baataya xonton, wo le mu. Alu si wo muta!»
40026049	Wo no bee to, Yudasi x'é sodun Isa la, x'a fo a ɲen xo: «Karanmoxo, í nin sege!» Wo xo, a x'a baataya xonton.
40026050	Isa x'a jaabi xo: «Ń xanunte, í nata men xanma, wo ke.» Wo to, i x'e sodun Isa la, x'a muta.
40026051	Isa nofemoxo do x'a la fanŋo boosi, xa sadaxalasibaxa kuntigiba la jonxe tulu kilinŋo carun.
40026052	Isa xo a la xarandinŋo ɲen xo: «Í la fanŋo bula a la xono; bawo moxo mennu be fanŋo tala, wolu si faxa fanŋo la.
40026053	Í man a lon ba xo nte si a no xa ń Fa matara, wo no bee to, a si melekiyo kelebulu tan nin fula di ń ma saasa?
40026054	Bari nin wo keta, Kitaabu xumolu si ke no ɲa di? Wo mennu x'a yita xo waajibo le mu ɲin ku innu xa ke ten.»
40026055	Wo xo, Isa xo jama ɲen xo: «Alu nin fanŋolu nin gumalu nata xa nte muta, a be í xo nin nte mu boyinxannila le ti. Nte tun nin alu be i ɲoxo xan lun wo lun Alabatusuba xono, xa moxolu laxaran. Alu dunnu man nte muta non de.
40026056	Bari ɲinnu bee be kela le, walasa kilalu xa men safe Kitaabo to, wo bee xa ke.» Wo to, xarandinŋolu bee x'e bori, x'a tu je.
40026057	Men tunnu xa Isa muta, wolu nin a taxata sadaxalasibaxa kuntigiba Kayife bata. Sariya karanmoxolu nin moxobalu tunnu be kamarinin non.
40026058	Piyere x'é tu dulajan, x'a lo Isa nofe, fo xa si sadaxalasibaxa kuntigiba la luwo ma. A dunta luwo ma, x'é sigi garadolu bata, xa kuwolu labanŋo laxono.
40026059	Sadaxalasibaxa kuntigolu nin Yahudiyalu la Kiititegekafo bee tun be seede jaxolu ŋininna, xa Isa jalagi i si a faxa ɲa men.
40026060	Seede jaxo kiika bota, bari wolu si man sila soto. Labanŋo la, seede fula nata.
40026061	I xo: «Ɲin xe in x'a fo xo: “Nte si sin no xa Alabatusuba te, x'a tolo tili saba xono”.»
40026062	Sadaxalasibaxa kuntigiba wulita x'é lo, x'a fo Isa ɲen xo: «Ɲin moxo innu be men fola í ma, í nte wolu jaabila ba?»
40026063	Isa man xuma. Sadaxalasibaxa kuntigiba xo: «Í xali Ala nilama toxo la, nin í le mu Kirisita ti, Ala Dinxe, wo fo n ɲen.»
40026064	Isa x'a jaabi xo: «Ń mu men ti, í fan da janxa wo le fo. Bari ń b'a fola alu ɲen xo bi tanbininŋo xo, alu si Moxo Dinxe sigininŋo je, Ala, Sinŋobeetigo kininŋo xoto, x'a nato je xabolu xan, xa bo sanŋo to.»
40026065	Wo to, sadaxalasibaxa kuntigiba diminta fo x'a fan na doroko tofara. A xo: «A xa Ala toxo tiɲa! N maakuwo be seede jomannu la tugun? Alu fannu birin a la Ala toxotiɲaxumo mela.
40026066	Alu xo di?» I xo: «A xa xan ne xa faxa.»
40026067	Wo xo, i xa dajiyo tuppu Isa ɲa to, x'a juri, dolu x'a fenta.
40026068	I tunnu b'a fola a ɲen xo: «Kirisita, kilaya ke. Í lippabaxo fo n ɲen!»
40026069	Piyere tun be siginin banto to, lukeno ma. Baaradinmuso do x'é sodun a la, x'a fo a ɲen xo: «Ite du tun nin Galilenga Isa be le i ɲoxo fe!»
40026070	Bari Piyere x'é xaro a la moxolu bee ɲala, a xo: «Nte man a lon, ite b'a fe xa men fo.»
40026071	A bota non x'é ɲatilin da mafanŋo la, baaradinmuso do xote x'a je. Wo x'a fo non moxolu ɲen xo: «Ɲin du tun nin Nasaretinga Isa be le i ɲoxo fe.»
40026072	Piyere x'é xaro a la tugun, x'é xali xo: «Nte man ɲin xe in lon.»
40026073	Wo xo dondin, moxo men tunnu be non, wolu x'e sodun Piyere la, x'a fo a ɲen xo: «Sikka nt'a to, í du mu moxo innu do le ti! Í xumaɲa be wo yitanin.»
40026074	Bari Piyere x'é xali, x'a fan danga xo: «Nte man ɲin xe in lon.» Wo no bee to, duntunŋo do kokorita.
40026075	Piyere hakilo jigita Isa la xumo la xo: «Jannin duntunŋo xa kokori, í s'í xaro nte la í xo sinɲa saba.» Wo to, Piyere bota banto to, xa taxa xasi bete.
40027001	Saxo yeleninma, sadaxalasibaxa kuntigolu nin jamano moxobalu bee x'e ɲoxo tara Isa faxo latego xanma.
40027002	I x'a siti xa taxa a dun Goferenere Pilate bulu.
40027003	Yudasi men tun xa Isa dun bulo to, wo x'a lon tumo men xo Isa faxalo lategeta, a nimisita. Sadaxalasibaxa kuntigolu nin jamano moxobalu tunnu xa xaalisixoyi tan sabo men di a ma, a xa wolu lasaagi i ma.
40027004	A xo i ɲen xo: «Ń xa junubo ke; xa moxo jalagibalo dun bulo to faxalo xanma.» Wolu x'a jaabi xo: «Ntelu la mun be wo to? Wo mu í kunku ti je.»
40027005	Yudasi xa xaalisi innu fili Alabatusuba xono, xa bo non xa taxa a fan den julu xutuntanŋo la, x'a fan faxa.
40027006	Sadaxalasibaxa kuntigolu xa xaalisi in tonbon, i xo: «A nte dagenin ɲin xaalisi in xa bula Alabatusuba xaalisimaradula, bawo jelu xaaliso le mu.»
40027007	I benta a to, xa wo xaaliso ke xa daxadala la fuuto san, xa non ke luntan furelasidula ti.
40027008	Wo le x'a tu, wo fuuto be kilila xo «Jelu fuuto» fo xa na a bula bi la.
40027009	Kila Yeremi tun xa xumo men fo, wo keta ten xo: «I xa wo xaalisixoyi tan sabo muta, Banisirayila dinŋolu xa wo jaate a sonŋo ti;
40027010	xa wo ke xa daxadala la fuuto san, í xo Marigi tun x'a fo ń ɲen ɲa men.»
40027011	I xa Isa lalo Goferenere Pilate ɲa xoto, wo x'a ŋininxa xo: «Í mu Yahudiyalu la mansaxe le ti ba?» Isa x'a jaabi xo: «Nte mu wo le ti, a be í xo í x'a fo ɲa men.»
40027012	Sadaxalasibaxa kuntigolu nin jamano moxobalu xa Isa jalagi fen wo fen to, a man wolu si jaabi.
40027013	Wo to, Pilate x'a ŋininxa xo: «I be í jalagila kuwo mennu bee to, í tulu nte wolu la ba?»
40027014	Bari Isa man Pilate jaabi fen si la. Wo xa Pilate dabaro ban bete.
40027015	San wo san, Tanbinxansallo to, Goferenere Pilate tun si kasolamoxo kilin bula. Jama je men ŋinin a la, a si wo bula.
40027016	Wo tumo, xe do tun be kaso la, a toxo xo Barabasi. Bee tun x'a lon a la kujaxuko fe.
40027017	X'e kamarininŋo tu, Pilate xa jama ŋininxa xo: «Alu b'a fe ń xa jon kilin ne bula, Barabasi ba, walla Isa, men be kilila xo Kirisita?»
40027018	Pilate x'a lon xo Isa la kuwo kiiliya le x'a tu, i x'a dun bulo to.
40027019	Xa Pilate tu siginin kiititegedula, a musu xa kila bula a ma xo: «Fusi xana dun í nin ɲin moxo tilinnin in te, bawo suwo to, nte toorota siibo to kujaxu a la kuwo to.»
40027020	Sadaxalasibaxa kuntigolu nin moxobalu xa jama xonotosuruxu, xo i x'a fo Pilate ɲen xo a xa Barabasi le bula, xa Isa faxa.
40027021	Goferenero x'e ŋininxa tugun xo: «Ɲinnu fulo to, alu b'a fe ń xa jon kilin bula?» I x'a jaabi xo: «Barabasi.»
40027022	Pilate x'e ŋininxa xo: «Ń dun si mun ke Isa la, men be kilila xo Kirisita?» I bee x'a jaabi xo: «A gengen yiro ma!»
40027023	Pilate xo: «A xa mun kujaxu le ke?» I fetenbeteta xo: «A gengen yiro ma!»
40027024	Pilate x'a je tumo men xo ate me fusi ta no ku in to, xo murutilo be ma xa jaxuya, a xa jiyo ta x'a bulolu ku jama ɲala. A xo: «Nte sin nte ɲin moxo tilinnin in faxalo to de, wo be alu fannu ma je.»
40027025	Jama bee x'a jaabi xo: «A la saya xa den ntelu nin n dinŋolu la.»
40027026	Wo to, Pilate xa Barabasi bula, a x'a tu Isa xa buwo gaɲo la, wo xo, x'a dun i bulu, a xa gengen yiro ma.
40027027	Goferenere Pilate la sorodasolu nin Isa taxata goferenero la xube la, x'e toɲoxolu bee kamari a ma.
40027028	I xa Isa la faanolu bo a ma, xa dorokeba wulenŋo do dun a xanna.
40027029	I xa mansakufuno dara ŋaninŋo la, x'a ke a kunŋo la, xa guma dun a kininbulo to. Wo xo, i x'e ɲongi a xoto, xa jele a ma, i xo: «Yahudiyalu la mansaxe, í nin sege!»
40027030	I xa dajiyo tuppu a ma, x'a lippa a kunŋo to guma la.
40027031	I x'e soto jelela a ma tumo men, i xa dorokeba bo a xanna, x'a fan na faanolu dun a la. Wo xo, i taxata a ti, x'a gengen yiro ma.
40027032	X'e taxato tu, i nin Sireningo do benta xo Simon. Sorodasolu xa wo diyakuwa, x'a bula Isa gengenyiro tala.
40027033	I sininŋo dula do xo Goligota, wo xoto: «Kunxuludula»,
40027034	i xa dolo nin fen xunimanŋo do ɲaxamininŋo di a ma. A x'a nene tumo men, a man son x'a min.
40027035	I xa Isa gengen yiro ma tumo men, i xa dokkolo ke, x'a la faanolu tala i ɲoxo te.
40027036	Wo xo, i x'e sigi x'a lakorosi.
40027037	Isa jalagikunŋo safeta yiro ma a kunnamato xo: «Ɲin mu Isa le ti, Yahudiyalu la mansaxe.»
40027038	I xa boyinxannila fula gengen a senbo to. Kilin b'a kininŋo, do b'a numanŋo.
40027039	Tanbibaxolu tunnu si a nani, x'e kunŋolu todon xo:
40027040	«Ite men be Alabatusuba tela, x'a tolo tili saba xono, í fan kisi xo. Nin í mu Ala Dinxe le ti, jigi xa bo gengenyiro xan!»
40027041	Sadaxalasibaxa kuntigolu nin sariya karanmoxolu anin moxobalu du tunnu be jelela Isa ma xo:
40027042	«A xa dolu kisi, bari a korita a fan kisila. Ate le nte Banisirayila mansaxe ti ba? A xa jigi xa bo gengenyiro xan, n si la a la!
40027043	A x'a gigo la Ala xan, x'a fo xo: “Ń mu Ala Dinxe le ti!” Nin Ala b'a xanunin, a dun me a bo bulo to!»
40027044	Haali a nin boyinxannila mennu gengenta yiro ma i ɲoxo fe, wo du tunnu b'a nanila ten.
40027045	Kabirin tilinkunte, dibo dunta jamano bee xono, fo xa si wura ma.
40027046	Wo tumo, Isa fetenbeteta xo: «Eli, Eli, lama sabaxxatani?» Wo xoto xo: «Ń na Ala, ń na Ala, mun na í xa ń bula?»
40027047	Moxo men tunnu be lonin je, wolu dolu xa wo me tumo men, i xo: «A be kila Eli kilila!»
40027048	Do woman in x'é bori xa taxa fuulanŋo bula binegaro to, x'a den guma la, x'a di Isa ma, nin a s'a suusu.
40027049	Tolu xo: «Alu i lo, alan x'a mafele nin kila Eli si na a kisi.»
40027050	Isa fetenbeteta tugun, wo xo, a niyo bota.
40027051	Wo no bee to, faanuba men tun be Alabatusuba xonototegenin, wo farata fula ti, x'a ta santo ma fo xoto. Duguxulo jarajarata, kurolu fetenta.
40027052	Xaburolu dayeleta, Ala la moxo men tunnu sata, wolu kiika kunita.
40027053	I bota xaburolu xono. Isa kunininma, i dunta Yerusaleme, dugu senumanŋo xono, x'e fannu yita moxo kiika la.
40027054	Sorodasi jalatigiba nin sorodasi to men tunnu be Isa lakorosixan, wolu xa duguxulu jarajaro nin ku keninŋolu je tumo men, i silabeteta. I xo: «Tonɲa la, ɲin xe in tun mu Ala Dinxe le ti!»
40027055	Musu kiika tunnu be lonin dulajan, x'a mafele. Wo tunnu x'a lo Isa nofe kabirin Galile, x'a haajolu ɲiɲa.
40027056	Magidala Mariyama, Yaxuba nin Yusufu na Mariyama, anin Sebede musu tunnu be wolu to.
40027057	Wura sita tumo men, Arimate naafulutigo do nata. A toxo xo Yusufu, a du tun mu Isa la xarandinŋo do le ti.
40027058	A taxata Pilate bata, xa Isa fure ŋinin a la. Pilate x'a yanmaru xo a xa di a ma.
40027059	Yusufu xa fure ta, xa lenfaanu kuto ke x'a kasanke,
40027060	xa taxa a lasi xaburu kuto xono, a tun xa men jaga kuro to a fan xanma. Wo xo, a xa kuru belebeleba do birigintin, xa xaburo dataxun wo la, xa taxa.
40027061	Magidala Mariyama nin Mariyama do tunnu be siginin x'e ɲatilin xaburo ma.
40027062	Wo lun do, nin wo tun mu tofoɲolunŋo tobenlunŋo lun do ti, sadaxalasibaxa kuntigolu nin Farisiyalu x'e ɲoxo tara Pilate bata.
40027063	I x'a fo a ɲen xo: «Kuntigo, n hakilo b'a la xo xa moxolafilila in tu í nila, a xo xo a saya tili sabo, a si kuni xa bo furelu to.
40027064	Wo le x'a tu, n b'a fe í xa yanmaruya di xa xaburo korosi fo tili sabananŋo, walasa a la xarandinŋolu xana na a fure ta, x'a fo moxolu ɲen xo a kunita xa bo furelu to. Wo lafililo si jaxuya xa tanbi folo xan.»
40027065	Pilate xo i ɲen xo: «Garadolu fele, alu taxa xaburo korosi, í xo a xa di alu ɲen ɲa men.»
40027066	I taxata xa xaburo korosilikuwo ɲalabo, xa taagumanseedo do ke kuru belebeleba xan, men tun b'a dataxunnin, nin moxo me a dayele, xa sorodasolu bula je x'a korosi.
40028001	Yahudiyalu la tofoɲolunŋo tanbo xo, loxokunŋo tili folo, nin wo mu alahado ti, Magidala Mariyama nin Mariyama do taxata xaburo mafele saxo ma junna.
40028002	Ɲakun kilin, duguxulu jarajaraba keta. Marigi la melekiyo do bota sanŋo to, xa na kuro birigintin, x'a bo xaburo da la, x'é sigi a xan.
40028003	A ɲada tun be í xo sanjimeɲenxo, a la faanolu xa xoyi í xo kotondibuna.
40028004	Garadolu silata fo i si jarajara, anin i keta í xo furelu.
40028005	Melekiyo xa xumo ta. A xo musolu ɲen xo: «Alu xana sila! Ń x'a lon xo alu be Isa le ŋininna, men gengenta yiro ma.
40028006	A nte jan, a kunita xa bo furelu to, í xo a tun x'a fo ɲa men. Alu na a mafele, a tun be lanin dula men!
40028007	Alu i tariya xa taxa a fo a la xarandinŋolu ɲen xo: “A kunita xa bo furelu to, a be alu ɲa Galile, alu b'a jela non ne.” Men tun be nte ma x'a fo alu ɲen, wo mu ɲin ne ti.»
40028008	Musolu x'e tariya xa bo xaburuda la. I silaninŋo ɲaɲaninba x'e bori xa taxa xibaro fo xarandinŋolu ɲen.
40028009	Wo ɲa in, Isa x'e kunben, x'e xonton xo: «Alu nin sege.» Musolu x'e sodun Isa la, x'e ɲongi a xoto x'a sinŋolu muta x'a batu.
40028010	Isa xo i ɲen xo: «Alu xana sila! Alu taxa a fo ń badinŋolu ɲen xo i xa taxa Galile, i si nte je non.»
40028011	Xa musolu tu silo to, sorodaso dolu, men tunnu be xaburo korosila, wolu wulita xa dun gallo xono. I xa fen wo fen je, i taxata a bee fo sadaxalasibaxa kuntigolu ɲen.
40028012	Sadaxalasibaxa kuntigolu nin jamano moxobalu taxata i ɲoxo je wo kuwo to. I benta a to xa xaalisiba di sorodasolu ma.
40028013	I xo: «Alu taxa a fo moxolu ɲen xo Isa la xarandinŋo lelu nata suwo to x'a fure suuɲa, x'alu tu sinnoxo la.
40028014	Haali nin goferenero xa wo me, ntelu si a lafaamu walasa ku xana ke atelu la.»
40028015	Sorodasolu xa xaalisi in muta, x'a ke í xo a fota i ɲen ɲa men. Wo xibaro jenjenta Yahudiyalu bata fo xa na a bula bi la.
40028016	xarandin tan nin kilinŋo taxata Galile, xa yele kuro to, Isa tun xa men na xumo fo i ɲen.
40028017	I xa Isa je tumo men, i x'e ɲongi a xoto, x'a batu, bari dolu sikkata.
40028018	Isa x'é sodun i la x'a fo i ɲen xo: «Sinŋo bee dita nte ma sanŋo to anin duguxulo xan.
40028019	Wo le x'a tu, alu taxa siyalu bee ke ń na xarandinŋolu ti, alu x'e batise Fa nin Dinxe anin Ni Senunŋo toxo la.
40028020	Ń xa fen wo fen waajibiya alu ma, alu i laxaran xo i xa wolu bee labatu. A fele, nte nin alu mu lun wo lun, fo xa taxa duniya wuli.»
41001001	xibaru Dimanŋo damuto fele, men be Ala Dinxe Isa Kirisita la kuwo fola.
41001002	A be safenin kila Esayi la kitaabo xono Isa la kuwo to xo: Ala xo: «Ń fele ń na kiladinŋo kila í ɲa, xa í la silo toben.
41001003	Moxo do fetenxanŋo si bo wulo xono x'a fo xo: Alu Marigi la silo toben, x'a la sila mesenŋolu latilin.»
41001004	Wo ɲa ma, Batiselila Yaya x'é yita wulo xono. A tun be batiselo kela anin xa moxolu waaju xo i x'e xodi i la junubolu la, xa batise, nin i la junubolu si yaafa.
41001005	Yude maro moxolu nin Yerusaleme gallo moxolu bee tunnu be nala a ma. I tunnu b'e loxan i la junubolu la. A tun be wolu batisela Yuruden bajiyo to.
41001006	Ɲogomati doroko le tun be Yaya xanna, a la tetositilanŋo tun mu gulo le ti. A la domolo tun mu tonŋo nin wulaxonoliyo le ti.
41001007	A la waajulixanŋo tun mu ɲin ne ti xo: «Do be nanin nte xo, wo barako xa bun nte ti. Haali xa ń jimi x'a la samatolu julo firin, nte nin wo man xan.
41001008	Nte x'alu batise jiyo la; ate ken be alu batisela Ni Senunŋo le la.»
41001009	Lun do, Isa nata xa bo Galile gallo do to xo Nasareti. Yaya x'a batise Yuruden bajiyo to.
41001010	Isa yeleto bajiyo to, a xa sanxulo je dayelela, xa Ni Senunŋo jigito je a xan í xo jenetubanŋo.
41001011	Xumaxanŋo do bota sanŋo to xo: «Í mu ń Dinxe baato le ti; í la kuwo xa di bete nte ɲen.»
41001012	Wo no bee to, Ni Senunŋo xa Isa lataxa wulo xono.
41001013	A xa tan naani tili ke wulo xono. Wo waxato, Sentane x'a xotobo. A tun be wulaxonosubolu to. Melekiyo tunnu b'a maakuwolu ɲiɲala.
41001014	Yaya bulaninŋo xo kaso la, Isa nata Galile xa Ala la xibaru Dimanŋo waaju.
41001015	A tun b'a fola xo: «Waxato dafata; Ala la Mansaya x'é sutiya. Alu tuubi, xa la Xibaru Dimanŋo la.»
41001016	Isa tun b'é taxamala Galile dalaba senbo fe; wo to, a xa Simon nin a doxoxe Andere je. I tunnu be jalafilo la dalaba to, bawo molila le tunnu mu.
41001017	Isa xo i ɲen xo: «Alu a lo ń nofe; ń si alu ke moxoŋininnalu ti.»
41001018	Wo no bee to, i x'e la jalalu bula, x'a lo a nofe.
41001019	Isa taxata ɲa dondin tumo men, a xa Yaxuba nin a doxoxe Yaya je. Sebede dinŋo le mu wolu ti. I tunnu be siginin i la xulunŋo xono, x'e la jalalu toben.
41001020	Wo no bee to, Isa x'e kili. I x'e fa Sebede nin baaradinŋolu tu xulunŋo xono, x'a lo Isa nofe.
41001021	Isa nin a la xarandinŋolu taxata Kaperenahun gallo to. Yahudiyalu la tofoɲolunŋo, a dunta Alabatusuwo xono xa moxolu laxaran.
41001022	A la xaranŋo x'e dabaro ban, bawo ate tun nte i laxaranna í xo sariya karanmoxolu; katugala barako tun be ate la xaranŋo le to.
41001023	Wo waxato fan, xe jinneto do tun be i la Alabatusuwo xono. Wo fetenta xo:
41001024	«Nasareti Isa, mun x'é si n ma? Í nata n halagi le ba? Ń x'a lon pere xo í mu Ala la Senumanŋo le ti.»
41001025	Isa x'a madigaamu xo: «A sukki a la, í xa bo ɲin xe in to.»
41001026	Jinno xa xe gijigiji, x'a gijigiji xa feten, wo xo, a woman in bota a to.
41001027	Moxolu bee dabaro banta. I tunnu be i ɲoxo ŋininxala xo: «Mun ku mu ɲin ti? Ɲin mu xaran kuta ti de! Barako b'a to! A be yanmaruya dila haali jinnolu ma, wolu si a xumaxanŋo labatu.»
41001028	Wo no bee to, Isa toxo bota Galile maro bee xono.
41001029	Isa boninma Alabatusuwo xono, a nin Yaxuba nin Yaya taxata Simon nin Andere la luwo ma.
41001030	Wo x'a tara Simon bitanmusu be lanin, xando b'a la. Isa nata doron, i x'a fo a ɲen.
41001031	A sita a ma, x'a muta a bulo ma, x'a lawuli. Xando fatata a ma. A wulita x'e la haajolu ke.
41001032	Suwo kuta tumo men, tilo boyo xo, i nata jangarutolu nin jinnetolu bee ti Isa bata.
41001033	Gallo moxo bee kamarita a la da la.
41001034	Isa xa moxo kiika kendeya, jangaru sifa kiika be mennu la. A xa jinne kiika xoyi. A man son jinnolu xa xuma; bawo wolu x'a lon a mu men ti.
41001035	Wo lun do saxufoloba ma, jannin keneya xa bo, Isa wulita xa taxa wulo xono, xa Ala matara.
41001036	Simon nin a kafuɲoxolu taxata a ŋinin.
41001037	I x'a je tumo men, i xo a ɲen xo: «Moxo bee be í ŋininna.»
41001038	Isa xo i ɲen xo: «Alan xa taxa senbetogallo dulu to. Ń xa xan xa wo dulu waaju, bawo ń nata wo le xanma.»
41001039	A taxata Galile maro dula bee, xa waajulo ke i la Alabatusuwolu xono, xa jinnolu xoyi xa bo moxolu to.
41001040	Bagito do x'é sodun Isa la, x'é ɲongi a xoto, x'é maxasi a ɲen. A xo: «Nin a xa di í ɲen, í si sin no xa nte kendeya, anin xa ń senuya.»
41001041	A hinno xa Isa muta; a woman in x'a bulo tosaba, x'é maxa a la. A xo: «A diyata ń ɲen, senuya!»
41001042	Wo no bee to, bago x'a bula, a senuyata.
41001043	Wo xo, Isa x'a bula xa taxa, xa kankeri xolenŋo la a ɲen.
41001044	A xo: «Í xana fen fo moxo si ɲen, bari taxa í yita sadaxalasibaxo la. Kila Musa xa sadaxo men yanmaruya, wo bo, men s'a yita i la xo í senuyata.»
41001045	Bari xe in taxata doron, a xa wo laxali. Wo xanma, Isa tun me dun no gallu to tugun, moxolu bee ɲa x'a je. A tun be tula wulo xono. Moxolu si bo dula bee, xa taxa a tara non.
41002001	Tili dantalu tanbita. Wo xo, Isa taxata Kaperenahun tugun. Moxolu x'a me xo a be luwo ma.
41002002	Jamaba kamarita je fo lodula korita sotola luda la. A woman in x'e waaju.
41002003	Dolu nin xe muruxunte do nata a bata, a be moxo naani bulu.
41002004	Bari i tunnu me a lasi no Isa ma jama kun. I woman innu yeleta bilo kun, x'a kunte dula do wutu x'a ben Isa ma. I xa xe muruxunte nin a la laranŋo lajigi wo dula fe.
41002005	Isa xa wo moxolu la lannaya je tumo men, a xo xe muruxunte ɲen xo: «Ń din, í la junubolu yaafata.»
41002006	Sariya karanmoxo men tunnu sigininŋo be non, wolu x'a fo i xonoto xo:
41002007	«Mun na ɲin xe in be xumala ten, xa Ala toxo tiɲa? Jon si junubolu yaafa no nin Ala kilin nte?»
41002008	Isa x'e la miiriya lon wo no bee to, a woman in xo i ɲen xo: «Mun na alu be ɲin miiriya in tala alu jusukunŋo la?
41002009	X'a fo muruxunte ɲen xo: “Í la junubolu yaafata,” walla: “Wuli, í x'é la laranŋo ta, x'é taxama.” Wo xuma fulo to joman fo xa di?
41002010	Bari ń b'a fe le alu x'a lon xo sinŋo be Moxo Dinxe ɲen xa junubolu yaafa duguxulo xan». Wo to, a xo muruxunte ɲen xo:
41002011	«Ń x'é yanmaru, wuli, í x'é la laranŋo ta, xa taxa í bata!»
41002012	Wo no bee to, a wulita x'a la laranŋo ta, xa bo bee ɲala. Wo xa moxo bee dabaro ban, x'e bula barako bulala Ala ɲen. I xo: «Ntelu man ɲin ɲoxon je abada.»
41002013	Isa x'é koppa xa taxa dalaba da la tugun. Jamaba tunnu be nala a bata, a si wolu laxaran.
41002014	A tanbito xa Alife dinxe Lewi je siginin sagallemutadula. Isa xo a ɲen xo: «A lo ń nofe.» A wulita x'a lo a nofe.
41002015	Xa Isa tu domolo la Lewi bata, sagallemutala kiika nin kujaxukela xotelu nata kafu a nin a la xarandinŋolu ma, xa domolo ke. Bawo wo moxo sifa tunnu xa sa a nofe.
41002016	Farisiyalu la sariya karanmoxo dolu xa Isa nin sagallemutalalu nin kujaxukelalu je domolo la tumo men, i xo Isa la xarandinŋolu ɲen xo: «Mun na a be sonna a nin sagallemutalalu nin kujaxukelalu xa domolo ke i ɲoxo fe?»
41002017	Isa xa wo me tumo men, a x'e jaabi xo: «Moxo kendolu maaku nte dogotooro la; jangaruto lelu maakuwo b'a la. Moxo mennu be i fannu jaatenin moxo tilinninŋolu ti, nte man na wolu kili, nte nata junubeto lelu kili, x'e kisi.»
41002018	Batiselila Yaya la xarandinŋolu nin Farisiyalu tunnu be sunna. Moxo dolu nata Isa ŋininxa xo: «Batiselila Yaya la xarandinŋolu nin Farisiyalu talu be sunna; mun na ite la xarandinŋolu nte sunna?»
41002019	Isa x'e jaabi xo: «Maaɲoxe toɲoxolu si sun no ba x'e nin maaɲoxe tu i ɲoxo fe? Abada, wo me ke no. X'e tu i ɲoxo fe, i me sun.
41002020	Bari lunŋo si na, maaɲoxe si buusi i la; wo lunŋo, i si sun.»
41002021	Isa xo du xo: «Moxo si me faanuxono kuto betere faanu xoto ma. Nin wo keta, wo kuto si xotomanŋo saba, x'a fara fo faraɲa jaxu.
41002022	Moxo me dolo kuto ke sumalle xotolu to. Nin wo keta, dolo kumuto si sumallolu te; bono si ke dolo nin sumallolu bee to. Dolo kuto kedula mu sumalle kuto lelu ti.»
41002023	Tofoɲolunŋo do, Isa xa alixaamafuuto dolu tofara. A la xarandinŋolu xa silasenbetokunŋo dolu tege.
41002024	Wo to, Farisiyalu xo Isa ɲen xo: «A fele, men nte dagenin tofoɲolunŋo, mun na i be wo kela?»
41002025	Isa x'e jaabi xo: «Wo tumo, Dawuda xa men ke folofolo, alu bada man wo xaran ba, tumo men, xonxo x'a nin a nofemoxolu muta, x'a tara domolifen tun nte i bulu?
41002026	Xonxo x'a nin a nofemoxolu muta tumo men, a dunta Ala la bunŋo xono, sadaxalasibaxa kuntigiba Abiyatari tilo. Buuro mennu be dila Ala ma sadaxo ti, a xa wolu do domo, xa do di a nofemoxo dulu ma. Wolu domo be dagenin sadaxalasibaxolu doron nelu ma.»
41002027	Wo xo, a xo i ɲen xo: «Tofoɲolunŋo keta moxo le ɲen; bari moxo man ke tofoɲolunŋo ɲen.
41002028	Wo xanma, tofoɲolunŋo fan tigo mu Moxo Dinxe le ti.»
41003001	Lun do, Isa dunta Alabatusuwo xono tugun. Xe do tun be je, a bulo be sanin.
41003002	Moxo mennu be je, wolu tunnu be Isa korosinin. Nin a xa wo xe kendeya tofoɲolunŋo, i si a jalagi.
41003003	Isa xo xe bulu saninŋo ɲen xo: «Wuli, í x'é lo jama temo to.»
41003004	A xo a korosibaxolu ɲen xo: «A be dagenin tofoɲolunŋo xa ɲuma le ke ba, walla jaxumanŋo? Xa moxo kisi walla x'a faxa?» Bari moxo man soto x'a jaabi.
41003005	Isa ɲatosiisininŋo i la sondonmexoleya bulu, a diminta, x'a ɲa laxalan i to. A xo xe ɲen xo: «Í bulo tosaba!» A x'a bulo tosaba. A woman in bulo kendeyata.
41003006	Wo keninma, Farisiyalu bota Alabatusuwo xono. Wo no bee to, i nin Herode la moxolu x'e ɲoxo je Isa faxaɲa xan.
41003007	Isa nin a la xarandinŋolu bota non, xa taxa Galile dalaba da la. Jamaba x'a lo a nofe, xa bo Galile nin Yude marolu to,
41003008	anin Yerusaleme nin Idume nin jamano mennu be Yuruden ba xofe, nin Tire nin Sidon gallolu lamininŋo to. Wo moxo bee nata Isa ma, bawo i x'a la kawakuwolu xibaro me.
41003009	Isa xo a la xarandinŋolu ɲen xo i xa xulunŋo do bula a ɲen, walasa jama xana a degu.
41003010	Jangarutolu bee gidita a xan, xo i b'e maxala a la; katugala a tun be moxo kiika kendeyala.
41003011	Nin jinnetolu x'a je, i s'i boyi a xoto, xa feten xo: «Í mu Ala Dinxe le ti.»
41003012	Bari a x'a xoleya bete i ma, xo i xana a tu, moxolu xa ate lon.
41003013	Wo xo, Isa yeleta kuro to, x'a sagolamoxolu kili. Wolu yeleta a bata je.
41003014	A xa tan nin fula sugandi i to, mennu si tu a nofe, anin xa taxa waajulo ke.
41003015	A xa sinŋo di i ma, xa jinnolu xoyi, xa bo moxolu to.
41003016	A xa tan nin fulo mennu sugandi, wolu fele: Simon, a xa wo kili xo Piyere.
41003017	Sebede dinxelu: Yaxuba nin a doxoxe Yaya. A xa wolu kili xo Bowaneregesi. Wo xoto xo: I juso xa fati í xo sanjifetenŋo.
41003018	Andere, Filipe, Baratelemi, Macu, Tomasi, Alife dinxe Yaxuba, Tade, Simon Seloti,
41003019	anin Yudasi Isikariyoti, men xa Isa janfa.
41003020	Isa nata luwo ma; jamaba kamarita a ma tugun, fo a nin a la xarandinŋolu korita domoli ɲasotola.
41003021	A la lumamoxolu xa wo me tumo men, wolu nata xo i b'a mutala. Katugala i xo xo a hakilo bota a no to.
41003022	Sariya karanmoxo mennu bota Yerusaleme, wolu x'a fo Isa ɲen xo Bilisa b'a to, xo a be jinnolu xoyila xa bo moxolu to jinnolu la kuntigo le barako la.
41003023	Isa xa wolu kili xa taliyo la i ɲen, a xo: «Sentane si Sentane xoyi ɲa di?
41003024	Nin mansaya do boxo kilinŋo wulita a boxo do xanma, wo mansaya si te.
41003025	Nin luwo do boxo kilinŋo wulita a boxo do xanma, wo luwo si te.
41003026	Nin Sentane be a fan kelela, anin nin a wulita a fan xanma, a la mansaya me tu siginin, bari a si ban.
41003027	«Moxo si me a no xa dun xe barakema la luwo xono, x'a bulufenŋolu bee ko, x'a tara a man wo xe barakema siti folo. Nin a xa wo ke le mu, a si a la luwo te.
41003028	Tonɲa la, ń b'a fola alu ɲen xo moxolu la junubolu nin i la Ala toxotiɲakuwolu bee si yaafa.
41003029	Bari moxo men je Ni Senunŋo toxo tiɲa, Ala me yaafa wo ma abada. Wo junubo si tu a tigo xan kadawu.»
41003030	Isa xa wo xumo fo, bawo i xo le xo jinno b'a to.
41003031	Isa na nin a badinxelu nata x'e lo banto to, xa moxo bula xa taxa Isa kili.
41003032	Jama tun be siginin, x'a laminin. A fota a ɲen xo a na nin a badinxelu b'a maŋininxala banto to.
41003033	Isa x'e jaabi, a xo: «Jon mu nte na ti; jon nin jon mu nte badinxelu ti?»
41003034	Wo xo, a x'a lamininŋo moxolu mafele, a xo: «Nte na nin ń badinxe lelu fele.
41003035	Moxo men be Ala sago kela, wo le mu nte badinxe nin ń badinmuso nin ń na ti.»
41004001	Isa x'a damuta xa moxolu laxaran dalaba da la tugun. Jamaba kamarita je fo a dunta xulunŋo do xono x'é sigi. Xulunŋo tun be jiyo xan, jama tun be dalaba da la.
41004002	A x'e laxaran fen kiika la taliyolu to. A la laxaranno xono a x'a fo i ɲen xo:
41004003	«Alu ń name: Senekela do bota xa taxa sarilo ke.
41004004	X'a tu sarilo la, keso dolu butunta silasenbo fe. Xonolu nata wolu sokki.
41004005	Dolu butunta kurumadulalu, banxuba nte dula mennu. Wolu falinta tariya, katugala i man bula banxuba to.
41004006	Tilo xuniyata tumo men, wolu fasanfasanta, xa ja lillintanɲa bulu.
41004007	Keso dolu butunta ŋaninŋolu to, ŋaninŋolu bunɲata xa wolu muta, fo i korita wulula.
41004008	Keso dolu butunta duguxulu beto to; wolu falinta, xa janɲa, xa wulu. Kunŋo dolu xa tan saba kese ke, dolu xa tan wooro ke, dolu xa keme ke.»
41004009	Wo xo, Isa xo: «Tulo be men ma xa lamelo ke, wo xa lamelo ke!»
41004010	Isa x'e soobo jama la waxato men, a senbetomoxolu nin a la xarandin tan nin fulo x'a ŋininxa taliyolu xoto la.
41004011	A x'e jaabi xo: «Lonŋo dita ate lelu ma, xa Ala la Mansaya gullo soto. Bari moxo tolu, fen bee be fola wolu ɲen taliyo le to,
41004012	walasa: “i felelito xana jeli ke, i lamelito xana fen faamu; i xana taxa tuubi, xa Ala la yaafo soto.” »
41004013	Wo xo, Isa xo i ɲen xo: «Alu man ɲin tali in xoto lon ba? Alu dunnu si tali tolu xoto lon ɲa di?»
41004014	A xo: «Senekela, wo be le í xo moxo men be Ala la xumo sarila.
41004015	Keso mennu butunta silasenbo fe, wo xoto fele: Moxo do lelu mu, mennu xa Ala la xumo lame, bari wo no bee to Sentane si na wolu ma, xa xumo bo i xono.
41004016	Wo ɲa ma, kurumadulalu keta moxo do lelu ti, nin wolu xa Ala la xumo lame, wo no bee to, i s'a muta, xa ɲaɲa a la.
41004017	Bari wo xumo me me i xono, bawo lilli nte i xoto. I la lannaya mu waxatindin ne ti. Nin xoleya nata i ma, walla nin i xa tooro soto Ala la xumo nofe doron, i si lannaya bula.
41004018	Ŋanintotalu, wolu mu moxo do lelu ti, mennu xa Ala la xumo lame,
41004019	bari duniya to hanmekuwolu anin naafulo jarabo si i soto. Fenŋo bee loxo s'i muta. Wo si ke sabaabu ti, xa Ala la xumo naxasi, fo a me nafa dun.
41004020	Bari keso mennu butunta duguxulu beto to, wolu mu moxo do lelu ti, mennu be Ala la xumo lamela, x'a muta, xa dinŋo ke í xo lanfenŋo. Kunŋo dolu xa kese tan saba ke, dolu tan wooro, dolu keme.»
41004021	Wo xo, Isa xo i ɲen tugun xo: «Jon si lanpo lamana xa miranŋo do labuti a kunna, walla x'a sigi bariyo xoto? I me a sigi a sigilanŋo le xan ba?
41004022	Bawo fusi nte gullo to nin a me wunjan. Fusi nte dugunin nin a me bo keno xan.
41004023	Tulu be men ma xa lamelo ke, wo xa lamelo ke.»
41004024	Isa xo i ɲen tugun xo: «Alu be men mela, alu i hakilo tu wo la. Alu be tolu ta sumanna sumannilanŋo men na, alu ta si suman wo la, anin, do si kafu alu ta ma.
41004025	Bawo fen be men bulu, do si di wo ma; bari fen nte men bulu, haali dondinŋo men b'a bulu, wo si muta a la.»
41004026	Isa xo tugun xo: «Ala la Mansaya be le í xo xe do, men xa lannifenŋo do bula duguxulo xoto.
41004027	A be sinnoxola, xa wuli: Su fara tili xan, wo lannifenŋo si falin, xa bunɲa, x'a tara ate man wo ɲa lon.
41004028	Duguxulo fan folo si lannifenŋo lafalin, wo xo, a si kunŋo wulu, kunŋo si kese, xa mo.
41004029	Nin a mota, senekela si woroto ta, x'a xa, katugala senefennadara sita.»
41004030	Isa xo tugun xo: «Alan si Ala la Mansaya la mun ma? N si a ɲa fo tali joman to?
41004031	A be le í xo mutaradekeso. Nin í be a lanna, a le xa doxo duniya lannifenŋolu bee ti.
41004032	Bari a lanŋo xo, a si bo, xa bunɲa xa tanbi naaxoxonofenŋolu bee xan. A bulolu si bunɲa, fo xonolu si ɲaxanŋolu la a bulolu dubenŋo la.»
41004033	Isa xa moxolu laxaran wo ɲoxon tali kiika to. A x'e laxaran taliyolu to, i si mennu faamu.
41004034	A tun me fusi fo i ɲen nin taliyolu to nte. Bari nin a nin a la xarandinŋolu fereta, a si wo taliyolu xoto fo wolu ɲen.
41004035	Wo lunŋo wura la, Isa xo a la xarandinŋolu ɲen xo: «Alan xa taxa dalaba boxo do.»
41004036	Xarandinŋolu bota jama to; Isa tun be xulunŋo men xono, i nin a taxata wo xulunŋo xono. I nin xulunŋo do xotelu taxata i ɲoxo la.
41004037	I taxato, foɲoba wulita, fanfe xa jiyo ke xulunŋo xono, fo a taran si dun.
41004038	Wo x'a tara Isa be kunxotodunnin xulunŋo xumafanŋo la, a be sinnoxonin. I x'a lakuni, x'a fo a ɲen xo: «Karanmoxo, n je tu jiyo to de! Í la ku nte wo to ba?»
41004039	A wulita xa xuma xolen foɲo ɲen, x'a fo jiyo ɲen xo: «Sabari, í x'é mala.» Foɲo lota; jiyo x'é mala lep.
41004040	Isa xo i ɲen xo: «Mun na alu be silala ten; haalibi alu man la nte la ba?»
41004041	I silata fo xa xotobo. I xo i ɲoxo ɲen xo: «Ɲin xe in dun mu jon ti, nin haali foɲo nin jiyo b'a xumaxanŋo labatula?»
41005001	Isa nin a la xarandinŋolu sita dalaba boxo do, Gadarangolu la jamano xan.
41005002	A jigita xa bo xulunŋo xono doron, xe jinneto do bota xaburufe to, x'a kunben.
41005003	Wo daaxadula tun mu xaburufe to le ti; moxo si tun me a siti no, haali nin a keta negejoloxo le ti.
41005004	Bawo nego tun keta a la xotonin; anin a tun sitita joloxolu la. Bari a xa wo joloxolu totege, xa nego tokutun. Moxo si tun me a masinsin no.
41005005	Su fara tili xan, a tun be xaburufe nin kuro lelu to, xa feten, x'a fan joogi kurolu la.
41005006	A xa Isa je dulajanŋo tumo men, a x'é bori, xa ben a ma, x'é ɲongi a xoto.
41005007	A kuleta xo: «Ala Xototaninba Dinxe Isa, mun x'é si ń ma? Ń b'é tarala, a ke Ala ɲen í xana ń tooro.»
41005008	A xa wo fo, bawo Isa tun xo: «Jinno, bo ɲin xe in to.»
41005009	Isa x'a ŋininxa xo: «Í toxondi?» A x'a jaabi xo: «Ń toxo xo Jamaba; bawo n kiika le mu.»
41005010	A xa Isa matara ɲa bee do ma, xo a xana jinnolu xoyi x'e labo wo jamano xono.
41005011	Wo x'a tara legooreba tun be domolo la kuru senbo to non.
41005012	Jinnolu xa Isa matara, xo a x'e bula i xa dun wo lelu to.
41005013	Isa x'e yanmaru wo kela. Wo keninma, jinnolu bota xe to, xa dun legoore in to. Legoore bee gidita x'e parati kurumalanŋo la, xa jigi dalaba to. Le in tunnu si wulu fula bo; i bee tuta dalaba to.
41005014	Lenegaanilalu x'e bori, xa taxa. Men keta, i xa wo laxali gallo nin senesuwolu la. Moxolu bota, xa taxa wo kuwo mafele.
41005015	I nata Isa bata, xa xe je, jinne kiika tun be men to, a be siginin, faanolu b'a ma, a hakilo dafaninŋo. Wo to, moxolu silata.
41005016	Mennu xa wo kuwolu bee je, wolu taxata wo laxali moxolu ɲen: Jinnolu bota xe to ɲa men, anin i taxata dun lelu to ɲa men.
41005017	Moxolu xa wo xumo me tumo men, i xa Isa matara xo a xa bo i la jamano xono.
41005018	Isa dunto xulunŋo xono, jinneto xoto x'a matara nin a si tu a bata.
41005019	Isa man son wo ma, bari a xo a ɲen xo: «Taxa í bata. Marigi xa men ke í ɲen, anin a hinnata í la ɲa men, í xa wo ɲalu fo í la moxolu ɲen.»
41005020	Wo to, xe taxata. Isa xa fen wo fen ke a ɲen, a xa wo laxali Dekapole maro xono. Moxo wo moxo x'a lame, wolu bee dabaro banta.
41005021	Isa xa dalaba tege tugun. A sita danŋo la tumo men, jamaba kamarita a ma je.
41005022	X'a tu non, Alabatusuwo kuntigo do nata. A toxo xo Jarusi. A xa Isa je tumo men, a x'é boyi a xoto,
41005023	x'a matara ɲa bee do ma xo: «Nte dinmusundinŋo be ŋinin xa sa. Í me na í bulo la a xan ba, nin a si kisi, xa nilamaya?»
41005024	Isa nin a taxata. Jamaba x'a lo a nofe fo i si a digi taxanin.
41005025	Wo x'a tara muso do be je, laada banbalo tun be wo la, kabirin san tan nin fula.
41005026	A toorota jaaralikela kiika bulu; a bota a kunfenŋo bee ti, bari a man fisiya. A la jangaro fan tun be jaxuyala le xa taxa a fe.
41005027	A xa Isa toxome tumo men, a nata dun a xo ma jama to, x'é maxa Isa la doroko la.
41005028	Bawo a tun be í son a xonoto xo: «Nin haali ń maxata a la doroko la, ń si kendeya.»
41005029	Wo no bee to, a la jelo lota. A x'a lon a balo to du, xo a la jangaro kendeyata.
41005030	Wo dula bee, Isa x'a lon a fan ma xo sinŋo do bota a to. A woman in x'é yelema jama to, x'a fo xo: «Jon x'é maxa nte la doroko la?»
41005031	A la xarandinŋolu xo: «Í ɲa be jama la í digila boxo bee! Í dun si a fo ɲa di xo jon maxata í la?»
41005032	Bari a tun be a senbo mafelela fo a si wo tigo je.
41005033	Muso silata fo a si jarajara; kuwo men keta a ɲen, a xa wo lon. A woman in nata í boyi Isa xoto xa tonɲa bee fo a ɲen.
41005034	Isa xo a ɲen xo: «Ń dinmusu, í la lannaya x'é kisi. Taxa heero to; í nin kendeya xa taxa.»
41005035	Xa Isa tu wo xumo la, moxo dolu nata xa bo Alabatusuwo kuntigo bata. I xo a ɲen xo: «Í dinmuso sata. Mun na í be karanmoxo segela tugun?»
41005036	Bari Isa man wo xumolu jaate; wo to, a xo Alabatusuwo kuntigo ɲen xo: «Í xana sila! Lannaya ke doron!»
41005037	A man son moxo xotelu x'a dandan non, fo Piyere nin Yaxuba anin Yaxuba doxoxe Yaya.
41005038	I sita Alabatusuwo kuntigo la luwo ma tumo men, Isa x'a je xo jama be sonxola. Kiika tun be xasila, xa xuure.
41005039	Isa dunta, a xo i ɲen xo: «Mun na alu be sonxola, xa xasi? Dindinŋo man sa. A be sinnoxonin ne.»
41005040	Bari, i jeleta a ma. Wo to, a x'e bee labo banto to, fo dindinŋo na nin a fa, anin a dandanɲoxolu. A dunta dindinŋo kunma.
41005041	A x'a muta a bulo ma, x'a fo a ɲen i la xanŋo to xo: «Talita kume». Wo xoto xo: «Dindinŋo, ń b'a fola í ɲen xo: Wuli!»
41005042	Wo no bee to, dindinŋo wulita, x'é taxama. Wo x'a tara a siyo tun be san tan nin fula la. Wo x'e dabaro ban bete.
41005043	Isa x'a fo, x'a xoleya bete i ma, xo i xana wo fo moxo ɲen. Wo xo, a xo i ɲen xo i xa domolo di xarafandin in ma.
41006001	Wo xo, Isa bota non, a nin a la xarandinŋolu taxata a fasuwo la.
41006002	Tofoɲolunŋo, Isa x'a damuta xa moxolu laxaran Alabatusuwo xono. A lamebaxolu kiika dabaro banta. Wolu tunnu be i son xo: «A xa ɲin ku innu bo dula joman? Mun hakilitigiya dita a ma ɲin ti? A be ɲin kawaku innu kela ɲa di?
41006003	Mariyama dinxe yirileesula nte ɲin ti ba? A badinxelu nte Yaxuba nin Sose nin Yude anin Simon ne ti ba? A badinmusolu nte n kun jan ba?» Wo kuwolu keta sabaabu ti i man la a la.
41006004	Isa xo i ɲen xo: «Kila me doxoya dula, nin a fasuwo la nte, anin a badinŋolu to, anin a la luwo ma.»
41006005	A man sin no xa kawaku xote ke non fo don doron, x'a bulolu la jangaruto dantalu xan, x'e kendeya.
41006006	I la lannayabaliya x'a dabaro ban. Isa taxata senbefegallolu bee to, xa moxolu laxaran.
41006007	Wo to, a x'a la xarandin tan nin fulo kili. A x'a damuta x'e fula fula ki, xa sinŋo di i ma jinnolu xan x'e xoyi.
41006008	A xa ɲin yanmaru innu di i ma xo: «Alu xana fusi ta taxamo xanma, fo guma kilin doron. Alu xana domolifen ta, walla fudo. Alu xana xaalisi bula i kun.
41006009	Alu samatolu dun, bari alu xana doroke fula ta.»
41006010	Isa xo i ɲen du xo: «Alu je jigi lu wo lu xono, alu tu non fo alu taxatumo xa si.
41006011	Nin dula do moxolu man alu jigiya, anin nin i man alu lame, alu bo non, x'alu sinnabanxo konkon je. Wo si ke lasobili ti i ɲen.»
41006012	Wo xo, xarandinŋolu taxata, xa waajulo ke xo moxo bee xa xan xa tuubi.
41006013	I xa jinnolu xoyi xa bo moxo kiika to, xa tulo mu jangaruto kiika ma, xa Ala matara i ɲen, x'e lakendeya.
41006014	Mansaxe Herode xa Isa toxo me, katugu a toxo bota dula bee. Dolu tunnu b'a fola xo: «Batiselila Yaya kunita xa bo furelu to. Wo le x'a tu, a si kawakuwolu ke no.»
41006015	Dolu xo: «Kila Eli le mu.» Do xote tunnu b'a fola xo: «Kila do le mu, men be í xo folo kilalu to kilin.»
41006016	Herode xa wo me tumo men, a xo: «Nte xa Yaya men kunŋo tege, wo le mu. A kunita xa bo furelu to.»
41006017	Awa, mansaxe Herode tun x'a latege xo Yaya xa muta, x'a siti, x'a bula kaso la. A xa wo ke Herodiya la kuwo le xanma. Herode tun x'a badinxe Filipe musu Herodiya muta a la.
41006018	Yaya tun x'a fo a ɲen xo: «A nte dagenin í ma, xa í badinxe musu ta x'a nilama tu.»
41006019	Wo xumo nofe, Herodiya diminta Yaya xanma; a tun b'a fe x'a faxa.
41006020	Bari a tun me wo no, katugu Herode tun be silala Yaya ɲa. A x'a lon xo Yaya mu moxo tilinninŋo nin moxo senunŋo le ti. A x'a lakanta. Nin a xa Yaya lame, tuma dolu, a hakilo si ɲaxami; haali wo, a lamelo tun xa di a ɲen.
41006021	Bari, lun benninŋo do nata Herodiya ɲen. Herode bangelunŋo sanyelemo do ma, a xa tulunba toben a la maro ɲamoxolu nin a la sorodasi kuntigolu nin Galile moxobalu ɲen.
41006022	I tunnu be bunŋo men xono, Herodiya dinmuso dunta non, x'é don. A la kuwo diyata Herode nin a domoliɲoxolu ɲen. Mansaxe xo xarafandinŋo ɲen xo: «Í be men fe, wo fo, ń si wo di í ma.»
41006023	A x'é xali xo: «Í be fen wo fen fe, wo fo, ń si wo di í ma; haali nin ń na mansaya boxo kilinŋo le mu.»
41006024	Xarafandin in bota, xa taxa a fo a na ɲen xo: «Ń xa mun fo?» A na x'a jaabi xo: «A fo xo í be Batiselila Yaya kunxulo le fe.»
41006025	A x'é koppa tariya xa dun mansaxe bata, x'a fo a ɲen xo: «Ń b'a fe í xa Batiselila Yaya kunxulo di ń ma miranŋo do la saasa.»
41006026	Mansaxe nitokuwata, bari a la xalixanŋo nin a domoliɲoxolu koso, a man son x'é ban wo ma.
41006027	Wo dula bee, a xa garado do ki, xo a xa na Batiselila Yaya kunxulo ti. Garado taxata Yaya kunxulo tege kasobunŋo xono.
41006028	A nata kunxulo di xarafandinŋo ma miranŋo do la. Wo du taxata a di a na ma.
41006029	Yaya la xarandinŋolu xa wo me tumo men, i nata a fure ta, x'a lasi.
41006030	Kiladinŋolu kamarita Isa ma tugun. I xa fen fen ke, anin i xa xaranŋo mennu ke, i xa wolu bee ɲa fo Isa ɲen.
41006031	Nabaxo nin taxabaxo tun xa sa, fo a nin a la xarandinŋolu korita domolo kela. Wo to, Isa xo i ɲen xo: «Alu na, alan doronnu xa taxa i danna wulo xono, walasa alu x'e tofoɲo.»
41006032	I dunta xulunŋo xono, xa taxa wulo xono, i danna.
41006033	Moxo kiika x'e taxato je, x'a lon xo i lelu mu. Moxolu bota i sinŋo la gallolu bee to, x'e saawa i taxadula.
41006034	Isa bota xulunŋo xono tumo men, a xa jamaba je. I hinno x'a muta, bawo i tunnu be í xo negaanila nte saaxo mennu ma. Wo to, a x'e laxaran fen kiika la.
41006035	Tilo jigininma, a la xarandinŋolu x'e sodun a la, i xo a ɲen xo: «N be wulo le xono, tilo dun jigita.
41006036	Jama labula walasa i xa taxa senesuwolu nin senbetogallolu to, nin i si domolifenŋo do san, x'a domo.»
41006037	Bari Isa x'e jaabi xo: «Alu fannu xa domolo di i ma!» I xo a ɲen xo: «Ntelu xa taxa deɲe xaaliso keme fula le san buuro la ba, xa wo di i ma i x'a domo?»
41006038	A x'e ŋininxa xo buurukun jelu b'e bulu, xo i xa taxa a mafele. I xa je mafele tumo men, i xo: «Buurukun luulu anin ɲegexala fula.»
41006039	Isa xa yanmaro di i ma xo i xa jama tala tala, x'e lasigi bin kerenŋo to.
41006040	I x'e sigi keme keme, tan luulu luulu.
41006041	Isa xa buurukun luulo anin ɲegexala fulo ta, x'a ɲa xotota sanŋo to, xa barako bula Ala ɲen, xa buurolu tokutun. Wo xo, a x'e di xarandinŋolu ma xo i x'e tala jama te. I xa ɲegexala fulo du tala jama bee te.
41006042	I bee xa domolo ke x'e fa.
41006043	Xarandinŋolu xa sinsi tan nin fula fa buuru tokutunŋolu nin ɲegetolu la.
41006044	Moxo haxxo men tun xa wo buurolu domo, wo mu wulu luulu xeba le ti.
41006045	Wo no bee to, Isa x'a la xarandinŋolu diyakuwa xo i xa dun xulunŋo xono, xa bula a ɲa, xa taxa dalaba boxo do, Betesayida gallo mafan, jannin a be jama labulala.
41006046	A nin i talata tumo men, a taxata kuro to, xa Ala matara.
41006047	Suwo kuta, x'a tara xulunŋo be dalaba temo to. Wo x'a tara Isa tun kilin be tinto la.
41006048	A x'a je xo jaxalo tun xa xole xarandinŋolu bulu, bawo i nin foɲo tun be benna. Saxuyelenda la, Isa tun be í taxamala dalaba xan, taxanin a la xarandinŋolu ma. A tun be ŋinin xa tanbi i la.
41006049	Xarandinŋolu x'a je í taxamala dalaba xan tumo men, a keta i ɲen xo fure do le x'é yita i la. I xuureta,
41006050	bawo i bee ɲa x'a je; i silata fo xa danmatanbi. Bari wo no bee to, Isa xumata i ɲen xo: «Alu i ja sigi, nte le mu. Alu xana sila!»
41006051	A dunta i kun xulunŋo xono; wo xo, foɲo lota. Xarandinŋolu feero nin i dabaro bee banta.
41006052	I tunnu man a lon haalibi, Isa mu moxo men ti. A xa kawakuwo men ke buuru kuwo to, i tunnu man wo faamu folo; bawo i jusukunŋo tun xa xole.
41006053	Isa nin a la xarandinŋolu xa dalaba tege, xa si tinto la, Genesareti jamano to, xa i la xulunŋo lo non.
41006054	Kabirin i bota xulunŋo xono, moxolu xa Isa mategeninŋo lon.
41006055	Moxolu xa jamano bee bori, xa ke a ma xa na jangarutolu nin i la laranŋolu ti, i je a toxome dula wo dula.
41006056	A taxata jan wo jan, gallundin nin galluba anin senesu, i xa jangarutolu lala beralu to. I x'a matara xo a x'é lo, wolu x'e maxa a la dorokebulo doron na. Moxo wo moxo x'é maxa a la, wolu bee kendeyata.
41007001	Sariya karanmoxo dolu bota Yerusaleme, i nin Farisiyalu x'e ɲoxo kamari Isa bata.
41007002	I x'a korosi, xo Isa la xarandinŋo dolu be domolo kela, x'a tara, i bulolu be noxonin, wo xoto, xo i man i bulolu ku í xo Yahudiyalu la laado x'a fo ɲa men.
41007003	Farisiyalu nin Yahudiyalu bee tunnu me domolo ke nin i man i bulolu ku bete, í xo i la moxobalu la laado x'a fo ɲa men.
41007004	Nin i bota saxa to, i me domolo ke, fo i x'e maku folo. Laada kiika xote tunnu b'e bulu i be mennu kela: Jitafe tokuwolu nin daxa tokuwolu nin mirantokuwolu, mennu be daranin silo la, anin xaraxa kuwolu.
41007005	Farisiyalu nin sariya karanmoxolu xa Isa ŋininxa xo: «Mun na í la xarandinŋolu nte moxobalu la laadolu latimmela? Mun na i bulolu noxoninŋo be domolo kela?»
41007006	Isa x'e jaabi xo: «Kila Esayi xa kilaya men ke alu la kuwo to, xo alu mu fulankafo lelu ti, wo mu tonɲa le ti. A x'a safe xo Ala xo: “Ɲin moxo innu be nte bunɲala i da le to gansan, bari i jusukunŋo nin nte xa jan i ɲoxo la.
41007007	I be ń batula fu le. Katugu i be moxolu xaranna hadamadinŋolu la sariya daraninŋo lelu la.”
41007008	Alu xa Ala la sariya bula xa hadamadinŋolu la laadolu labatu.»
41007009	A xo i ɲen du xo: «Alu xa feere ke x'e ban Ala la sariya to, alu la laadolu ɲen.
41007010	Musa x'a fo xo: “Í na nin í fa bunɲa.” A xo du xo: “Moxo wo moxo je xuma jaxo fo a fa walla a na ma, wo tigo xa xan xa faxa.”
41007011	Bari atelu xo, xo nin men xo a fa ɲen walla a na ɲen xo: “Ń tun xa xan xa naafulo men di alu ma, wo keta koroban ti. Wo xoto: Ń x'a di Ala ma.” Alu xo, haali nin wo tigi man fusi di a fa ma, walla a na ma tugun, wo nte baasi ti.
41007012	Wo to, alu keta sabaabu ti, fo wo tigi me a fa walla a na deema tugun.
41007013	Wo ɲa ma, alu xa Ala la xumo ke fuwo ti alu la laadolu ɲen. Alu be wo kuwo ɲoxon kiika kela.»
41007014	Wo xo, Isa xa jama kamari a bata tugun. A xo: «Alu bee xa ń name, xa faamuyalo ke.
41007015	Moxo be fen wo fen domola, wo nte a noxola, bari men be bola moxo jusukunŋo la, wo le b'a noxola. [
41007016	Nin tulo be moxo men ma xa lamelo ke, wo xa lamelo ke!]»
41007017	Isa bota jama to tumo men, xa dun luwo xono, a la xarandinŋolu x'a ŋininxa wo xumo xoto la.
41007018	A xo i ɲen xo: «Ate dulu, hakili nte alu la ba? Alu man a lon ba, xo fen wo fen be dunna moxo xono, xo wo nte a noxola?
41007019	Katugu men be dunna a xono, wo nte dunna a jusukunŋo la; a be taxala a xono le to, wo xo, a si bo a xofe.» Wo xumo xono, Isa x'a yita, xo domolifenŋo bee xa senu.
41007020	A xo: «Men be bola moxo xono, wo le b'a noxola.
41007021	Katugu moxo xono, a jusukunŋo la, miiriya jaxolu be je: Kunoxoninko, suuɲalo, moxofaxo,
41007022	fuyanɲa, wasabaliya, jaxuya, nanbaranteya, kuharamuninko, ɲangoya, toxotiɲalo, fanbunɲa, hakilintanɲa.
41007023	Ɲin fen laxasa innu bee le be bola moxo xono, x'a noxo.»
41007024	Isa bota non, xa taxa Tire lamininŋo to. A dunta luwo do ma; a tun nte a fe moxo x'a lon xo a be non. Bari a korita tula dugunin.
41007025	Muso do tun be non, jinne jangaro be a dinmuso la. A xa Isa toxo me tumo men, a nata í boyi a xoto.
41007026	Wo muso tun nte Yahudiya ti; a wuluta Sirofenisi jamano xan. A xa Isa matara xo a xa jinno xoyi, x'a labo a dinmuso to.
41007027	Isa xa ɲin sanda in fo a ɲen xo: «A tu folo, dindinŋolu xa domolo ke x'e fa; bawo a man ɲin xa dindinŋolu la domolo ta, x'a la wulundinŋolu xoto.»
41007028	Muso xo: «Marigi, wo mu tonɲa le ti, bari mennu be butunna dindinŋolu xoto, wulundinŋolu si wolu domo.»
41007029	Isa x'a jaabi xo: «Í la ɲin xuma in xanma, taxa: Jinno bota í dinmuso to.»
41007030	Muso x'é koppa a bata ma, x'a dinŋo tara lanin bariyo to: Wo x'a tara jinno bota a to.
41007031	Isa bota Tire jamano xan, xa tanbi Sidon gallo fe, xa Dekapole maro tokutun, xa na Galile dalaba da la.
41007032	I nata tuluxutiyo do ti a bata; a nenŋo du tun nte tofirinnin xumo to. I xa Isa matara xo nin a si a bulolu la a xan.
41007033	Isa x'a muta, a nin a xa taxa i danna, x'e tosoobo bete jama la, x'a buluxonondinŋolu sukki a tulolu la. A xa dajiyo maxa a nenŋo la,
41007034	wo xo, a x'a ɲalu xotota sanŋo to, xa nilakili kunba ke. A xo: «Efata.» Wo xoto xo: «Alu dayele.»
41007035	Wo no bee to, a tulolu dayeleta; a nenŋo tofirinta, a xumata a ɲa ma.
41007036	Isa x'a fo, x'a xoleya bete i ma, xo i xana wo fo moxo si ɲen. Bari wo bee xan, i x'a junjun dula bee to.
41007037	I tunnu dabaro banta fo xa danmatanbi. I xo: «A la ku keta bee xa bete; haali a be tuluxutiyo dulu tulolu dayelela, xa muumuwolu laxuma.»
41008001	Wo waxati kilinŋo, jamaba kamarita tugun. Domolifen tun nte i bulu. Wo to, Isa x'a la xarandinŋolu kili, a xo i ɲen xo:
41008002	«Ɲin moxo innu hinno be nte la. I tili sabo le mu bi ti, i be nte nofe, i man domoli ke.
41008003	Nin ń x'e domolibalo bula i xa taxa i bata, i si dasa silo to, bawo dolu bodula xa jan.»
41008004	A la xarandinŋolu x'a jaabi xo: «Alan si domolo bo min ɲin wula in xono, men si ɲinnu fa?»
41008005	Isa x'e ŋininxa xo: «Buurukun jelu be alu bulu?» I xo: «Woorowula.»
41008006	Wo keninma, a xa jama lasigi dugo ma. Wo xo, a xa buurukun woorowulo ta, xa barako bula Ala ɲen, xa buurolu kutun kutun, x'e di a la xarandinŋolu ma, x'e xa i tala jama te. Xarandinŋolu x'a ke ten.
41008007	Ɲege mesenŋolu do dulu tunnu b'e kun; Isa duwata wolu ma, wo xo, a xa wo dulu di, xarandinŋolu x'e tala jama te.
41008008	I xa domolo ke fo x'e fa. Xarandinŋolu xa sinsi woorowula fa a to la, i nin a xa taxa.
41008009	I moxo jaate tun be taxala wulu naani ɲoxon ma. Wo xo, Isa x'e labula.
41008010	Wo no bee to, a nin a la xarandinŋolu dunta xulunŋo xono, xa taxa Dalamanuta maro xan.
41008011	Lun do, Farisiyalu nata, i nin Isa xa ɲoxomasooso damuta. I tunnu b'a fe x'a xotobo. I xo a ɲen xo a xa taagumanseedo do di, men s'a yita xo a be bola Ala bata.
41008012	Isa xa nilakili kunba ke, a xo: «Mun na bi moxolu be taagumanseedo do ŋininna? Tonɲa la, ń b'a fola alu ɲen xo taagumanseede si me yita ɲin tili in moxolu la.»
41008013	Wo xo, a bota i bata, xa dun xulunŋo xono tugun, xa taxa dalaba jefen.
41008014	xarandinŋolu tunnu ŋinata i nin domolifen man dun xulunŋo xono, fo buurukun kilin doron.
41008015	Isa xa ɲin fo x'a xoleya bete i ma xo: «Alu i korosi Farisiyalu nin Herode la farinfuunulanŋo ma.»
41008016	Xarandinŋolu tunnu be xumala i ɲoxo te xo: «A xa wo fo le, bawo buuru nte n kun.»
41008017	Isa x'e la miiriya lon, a xo i ɲen xo: «Mun na alu be i miirila don ma xo buuru nte alu bulu? Haalibi, alu man hakili soto ba? Haalibi, alu man faamuyali ke ba? Alu jusukunŋo xa xole de!
41008018	Ɲa nte alu ma ba? Tulu nte alu ma ba? Alu hakili nte a la ba,
41008019	ń xa buurukun luulu kutun kutun wulu luulu moxo te lunŋo men, alu xa sinsi jelu fa wolu to la?» I x'a jaabi xo tan nin fula.
41008020	A xo du xo: «Ń xa buurukun woorowula kutun kutun wulu naani moxo te lunŋo men, alu xa sinsi jelu fa wolu to la?» I x'a jaabi xo woorowula.
41008021	A xo i ɲen xo: «Haalibi, alu man faamuyali ke ba?»
41008022	Wo xo, Isa nin a la xarandinŋolu taxata Betesayida; i sita non tumo men, moxolu nata fiyonto do ti Isa bata, x'a matara xo a x'é maxa a la.
41008023	A xa fiyonto muta a bulo ma, xa taxa a ti gallo xo ma. Wo xo, a xa dajiyo mu a ɲalu la, x'a bulolu buti a ɲa la. Wo xo, a x'e bo a la, x'a ŋininxa xo nin a ɲa be dula la.
41008024	Fiyonto x'a ɲalu yele, a xo: «Ń ɲa be moxolu la, bari i be le í xo yirolu b'e taxamala.»
41008025	Isa x'a bulolu buti a ɲa la tugun; a ɲa yeleta weren. A kendeyata; a be fenŋo bee jela a ɲa ma.
41008026	Isa x'a bula, a xa taxa a bata, x'a fo a ɲen xo a xana saagi gallo xono.
41008027	Isa nin a la xarandinŋolu taxata Sesare Filipe senbetogallolu to. X'e taxato tu, a xa xarandinŋolu ŋininxa xo: «Moxolu be mun fola ń na kuwo to?»
41008028	I x'a jaabi xo: «Dolu xo x'é mu Batiselila Yaya le ti, dolu xo kila Eli, dolu xo kilalu to do.»
41008029	A x'e ŋininxa xo: «Ate dunnu b'a fola xo ń mu jon ti?» Piyere x'a jaabi xo: «Í mu Kirisita le ti.»
41008030	Isa x'a xoleya bete i ma xo i xana wo fo moxo si ɲen.
41008031	Wo to, Isa x'a damuta x'a la xarandinŋolu laxaran. A xo i ɲen xo: «Waajibo le mu Moxo Dinxe xa tooro bete, anin xo moxobalu nin sadaxalasibaxa kuntigolu nin sariya karanmoxolu x'e ban a to. Anin du, xo a si faxa. Wo xo, tili saba, a si kuni.»
41008032	A xa wo xumo fo x'a laxoyiya i ma tumo men, Piyere taxata a ti senbo to, x'a laxosi.
41008033	Wo keninŋo, Isa x'é yelema x'a la xarandinŋolu mafele, xa Piyere madigaamu. A xo a ɲen xo: «Bo ń nofe, Sentane! Bawo í miiriyalu nte Ala la kuwolu xan, fo hadamadinŋolu talu.»
41008034	Wo xo, Isa xa jama nin a la xarandinŋolu kili. A xo i ɲen xo: «Nin do b'a fe x'a lo nte nofe, wo x'é ban a fan to, x'a fan gengenyiro ta, x'a lo ń nofe.
41008035	Moxo men je a fo, xo a b'a fan niyo lakisila, wo si bono a niyo to. Bari moxo men je bono a niyo to nte nin Xibaru Dimanŋo la kuwo xanma, wo tigo si a niyo lakisi.
41008036	Duniya bee soto si mun ɲan moxo ɲen, nin a si na bono a niyo to le?
41008037	Moxo si mun ke no x'a niyo kunbo?
41008038	Nin nte nin ń na xumolu je ke maluyaku ti moxo wo moxo bulu, bi moxo bannin junubekelalu innu to, wo tigo du si ke maluyaku ti Moxo Dinxe bulu, a je na a Fa la nooro to lun men, a nin meleke senumanŋolu.»
41009001	Isa xo i ɲen du xo: «Tonɲa la, nte b'a fola alu ɲen xo moxo dolu be jan, wolu me sa x'a tara i man Ala la Mansaya nin barako nato je.»
41009002	Wo xo tili wooro, Isa taxata Piyere nin Yaxuba nin Yaya ti i danna, kuru janba do sanŋo to. A sawuro mayelemata i ɲala je.
41009003	A la faanolu ŋelenxuta, xa xoyiya, moxo si nte duguxulo xan nin í si fen xoyiya no xa wo bo.
41009004	xarandinŋolu xa kila Eli nin kila Musa je. Wolu tunnu nin Isa be xumala.
41009005	Piyere xa xumo ta, a xo Isa ɲen xo: «Karanmoxo, alan be jan, wo xa ɲin. Alan xa tillisi saba lo, ite ta mu kilin ti, kila Musa ta kilin, kila Eli ta kilin.»
41009006	A tun man a lon a si men fo, bawo i tunnu silata fo xa danmatanbi.
41009007	Xabo do jigita i xan, x'e dugu. Xumaxanŋo do bota wo xabo to, x'a fo xo: «Ɲin mu ń Dinxe baato le ti. Alu a lame.»
41009008	Wo no bee to, xarandinŋolu x'e lamininŋo bee mafele, bari i man moxo xote je nin Isa kilin nte.
41009009	Xa i jigito tu kuro to, Isa x'a fo i ɲen, x'a xoleya bete i ma, xo i xa men je, i xana wo laxali moxo si ɲen, fo Moxo Dinxe xa kuni tumo men xa bo furelu to.
41009010	Xarandinŋolu xa wo xumo mara i xono, bari i tunnu be i ɲoxo ŋininxala xo: «Xa kuni xa bo furelu to, wo xoto si ke mun ti?»
41009011	I xa Isa ŋininxa xo: «Mun na sariya karanmoxolu b'a fola xo kila Eli xa xan xa na folo?»
41009012	A xo: «Tonɲa le mu, Eli xa xan xa na folo, xa fenŋo bee toben. Bari mun na Kitaabo x'a yita xo Moxo Dinxe si tooro bete, anin xo moxolu s'a doxoya?
41009013	Bari ń b'a fola alu ɲen xo: Eli nata xa ban, bari moxolu xa i sago bee ke a la, í xo Kitaabo x'a fo ɲa men.»
41009014	Isa nin wo xarandin sabo be sila xarandin tolu ma tumo men, i xa jamaba tara wolu bata. I nin sariya karanmoxolu be i ɲoxo soosola.
41009015	Jama xa Isa je tumo men, i dabaro banta, i xatita i ɲoxo to, x'e bori xa taxa a xonton.
41009016	A x'e ŋininxa xo i be i ɲoxo soosola mun ma.
41009017	Xe do x'é tu jama to x'a jaabi xo: «Karanmoxo, ń nata ń dinxe ti í bata. Jinno le b'a to, men b'a kela muumuwo ti.
41009018	Jinne in je wuli a la dula wo dula, a s'a ketu x'a fili dugo ma, xa fuuta labo a da la. A s'a bula datodomo la, x'a laja. Ń x'é la xarandinŋolu bula xa jinne in xoyi, bari i korita.»
41009019	Isa xo i ɲen xo: «Moxo lannayabalolu, nte si tu alu bata fo waxati joman? Nte si muɲa alu xoto fo waxati joman? Alu nin dindinŋo xa na.»
41009020	I nata a ti. Kabirin jinno xa Isa je, a xa dindinŋo gijigiji bete. Wo boyita dugo ma x'é birigintin, xa fuuta labo.
41009021	Isa xa dindinŋo fa ŋininxa xo: «Ɲin b'a la kabirin tuma joman?» A xo: «Kabirin a dindinŋo.
41009022	Tuma kiika, jinno s'a bula ta to, walla jiyo to, walasa a si sa ɲa men. Bari nin í si sin ku la, hinna ń na, í xa ń deema.»
41009023	Isa xo a ɲen xo: «Nin ń si sin! Nin moxo men xa lannaya ke, kuwo bee si ke wo ɲen.»
41009024	Wo no bee to, dindinŋo fa xo: «Ń xa lannaya ke. Ń deema, xa do kafu ń na lannaya ma.»
41009025	Isa xa jama je gidila nanin i ma doron, a xa jinno madigaamu. A xo: «Jinno, ite men xa ɲin dindin in ke tuluxutiyo anin muumuwo ti, nte b'a fola í ɲen xo: Bo a to, í xana dun a to bitugun!»
41009026	Jinno xuureta xa dindinŋo lajarajara bete, wo xo, xa bo a to. Dindinŋo keta í xo moxo saninŋo. Moxo kiika tun xo x'a sata.
41009027	Isa x'a muta a bulo ma, x'a lawuli. A wulita x'é lo.
41009028	Isa taxata luwo ma tumo men, xarandinŋolu x'a ŋininxa i danna xo: «Mun na ntelu korita ɲin jinne in xoyila?»
41009029	A xo i ɲen xo: «Ɲin jinne sifa in me xoyi no, nin Alamatara nte.»
41009030	Isa nin a la xarandinŋolu bota non, xa Galile maro tofara. Isa tun nte a fe moxo xa bo wo xalama.
41009031	Bawo a tun be a la xarandinŋolu xaranna, xo Moxo Dinxe be nala dunna moxolu bulu. I s'a faxa. Bari a sa tili sabo, a si kuni xa bo furelu to.
41009032	Bari i man wo xumo faamu. I tunnu be silanin xa Isa ŋininxa.
41009033	I sita Kaperenahun gallo to. I dunta bugo xono tumo men, Isa xa xarandinŋolu ŋininxa xo: «Alu tunnu be i ɲoxo soosola mun ma silo to?»
41009034	I bee x'e de, bawo x'e tu silo to, i tunnu be i ɲoxo soosola xo jon xa bun i bee ti.
41009035	Wo to, Isa x'é sigi, x'a la xarandin tan nin fulo kili, x'a fo i ɲen xo: «Nin do b'a fe xa ke ɲamoxo ti alu to, wo tigo xa ke alu bee xomoxo nin alu bee la baaradinŋo ti.»
41009036	Wo xo, a xa dindinŋo do muta, x'a lalo i temo to. A x'a ta x'a sexxu, x'a fo i ɲen xo:
41009037	«Moxo men je ɲin dindin in ɲoxon do mutakubete nte la kuwo la, wo xa nte fan ne mutakubete. Moxo men je nte mutakubete, wo man nte mutakubete, a xa ń Kibaxo le mutakubete.»
41009038	Yaya xo Isa ɲen xo: «Karanmoxo, n xa moxo do je, men tun be jinnolu ma x'e xoyi í toxo la. Ntelu xo a ɲen xo a xana wo ke, bawo a tun nte n na kafo xono.»
41009039	Isa xo: «Alu xana a bali xa wo ke, bawo moxo si me kawakuwo ke nte toxo la, xa ń toxojaxo fo wo no bee to.
41009040	Katugala men nte n jaxu ti, wo mu n ɲinŋo le ti.
41009041	Moxo wo moxo je jitafe ɲa kilin di alu ma, x'a la a xan xo alu mu Kirisita ta lelu ti, tonɲa la, ń b'a fola alu ɲen xo wo tigo me bono a la baraajo to.»
41009042	Isa xo i ɲen tugun xo: «Ɲin dindin in mennu xa lannaya ke nte la, moxo men je ke sabaabu ti, xa wolu to kilin na lannaya tiɲa, a tun xa fisa wo tigi ma, xa kuru belebeleba siti a xanŋo la, x'a fili xooxojiyo to.
41009043	Nin í bulo le be junubo lasila í ma, a tege; í bulu kilinma xa dun arajanna xono, wo xa fisa don ti, í nin í bulu fulo xa dun jahanaba ta sabalo to. [
41009044	Non “tunbo me sa, a ta du me sa.”]
41009045	Nin í sinŋo le be junubo lasila í ma, a tege; í sin kilinma xa dun arajanna xono, wo xa fisa don ti, í nin í sin fulo xa fili jahanaba xono. [
41009046	Non “tunbo me sa, a ta du me sa.”]
41009047	Nin í ɲakeso le be junubo lasila í ma, a woloxoti; í ɲa kilinma xa dun Ala la Mansaya xono, wo xa fisa don ti, í ɲa fulama xa fili jahanaba xono.
41009048	Non “tunbo me sa, a ta du me sa.”
41009049	Bawo ta si ke moxo bee la, x'a senuya í xo xooxo tun be kela xa sadaxolu bee senuya ɲa men.
41009050	«Xooxo mu fen ɲuma le ti; bari nin xooxo diya bota a la, alu si mun ke x'a ladiya tugun? Alu xooxo ke alu fannu to, anin heero xa ke alu nin i ɲoxo te.»
41010001	Isa nin a la xarandinŋolu bota non xa taxa Yude maro xan, Yuruden ba boxo do. Jama kamarita a bata tugun; a x'e laxaran í xo a dalita a kela ɲa men.
41010002	Farisiya dolu x'e sodun a la x'a xotobo. I x'a ŋininxa xo nin a be dagenin xeba ɲen, x'a musu futuwo sa.
41010003	A x'e jaabi xo: «Kila Musa xa mun waajibiya alu ma wo kuwo to?»
41010004	I xo: «Musa sonta xo xeba si futusakayito ke folo, wo xo, a si a musu bula.»
41010005	Isa xo i ɲen xo: «Alu la sondonme xoleya le x'a tu Musa xa wo sariya safe x'a di alu ma.
41010006	Bari duniya datumo, Ala xa muso nin xe le da.
41010007	Wo le x'a tu, xeba si a na nin a fa bula, x'é noto a musu la.
41010008	I fulo si ke kilin ti. Wo ɲa ma, i nte fula ti tugun, i mu kilin ne ti.
41010009	Ala xa mennu kafu, moxo xana wolu tala.»
41010010	I taxata luwo ma tumo men, xarandinŋolu x'a ŋininxa wo kuwo la tugun.
41010011	Isa xo i ɲen xo: «Moxo men je a musu bula, xa do xote futu, wo xa fuyanɲa ke, x'a musu folo haxxo ta.
41010012	Muso men du je bo a xe kun, xa sigi xe xote kun, wo xa fuyanɲa ke.»
41010013	Moxo dolu nin dindinŋo dolu nata Isa bata nin a si a bulo la i xan, xa duwa i ɲen. Bari xarandinŋolu xa wolu madigaamu.
41010014	Isa xa wo je tumo men, a diminta. A xo i ɲen xo: «Alu a tu dindinŋolu xa na ń bata! Alu xana i bali, bawo Ala la Mansaya mu i ɲoxon nelu ta ti.
41010015	Tonɲa la, ń b'a fola alu ɲen xo: Nin moxo wo moxo man Ala la Mansaya muta í xo dindinŋo, wo me dun no a xono abada.»
41010016	Wo xo, a xa dindinŋolu ta, x'a bulo la i xan, xa duwa i ɲen.
41010017	Isa bulata silo to tumo men, xe do borito nata a ma, x'é ɲongi a xoto, x'a fo a ɲen xo: «Karanmoxo ɲuma, nte xa xan xa mun ke walasa ń xa nilamaya banbalo soto?»
41010018	Isa xo a ɲen xo: «Mun na í be ɲumaya fola nte ɲen? Moxo si nte ɲuma ti nin Ala kilin nte.
41010019	Í xa sariyalu lon xo: “Í xana moxo faxa, í xana jadoya ke, í xana suuɲali ke, í xana xaro la í moxoɲoxo la, í xana moxo tooɲo, í na nin í fa bunɲa.” »
41010020	Xe xo: «Karanmoxo, kabirin ń dindin, nin ń be ɲin sariya innu bee labatula.»
41010021	Isa x'a mafele, x'a xanu. A xo a ɲen xo: «Ku kilin tuta í ɲen xo. Fen wo fen be í kun, taxa a bee fiiri, xa wo xaaliso di segebaxantunŋolu ma. Wo to, naafuluba si ke í kun sanŋo to. Wo xo, í si na a lo nte nofe.»
41010022	Xe xa wo xumo me tumo men, a x'a ɲa tosiisi. A nitokuwaninba bota je xa taxa, bawo naafulo kiika tun b'a kun.
41010023	xarandinŋo men tunnu be Isa senbo to, a xa wolu mafele, x'a fo i ɲen xo: «Naafulubatigo dunŋo xa xole Ala la Mansaya xono!»
41010024	Wo xumo xa xarandinŋolu xonotolafili. Isa saagita a ma, x'a fo i ɲen tugun xo: «Ń na dindinŋolu, a xa xole xa dun Ala la Mansaya xono!
41010025	Ɲogomo dunŋo mesendiwuwo fe, wo xa newo xa tanbi naafulubatigo dunŋo ti Ala la Mansaya xono.»
41010026	Do kafuta xarandinŋolu la dabaribanŋo ma. I x'e ɲoxo ŋininxa xo: «Jon dun si kisi no?»
41010027	Isa x'e mafele x'a fo i ɲen xo: «Hadamadinŋolu bulu, wo me ke no, bari Ala bulu nte, bawo Ala me kori ku ma.»
41010028	Piyere xo a ɲen xo: «A fele, ntelu buruta fenŋo bee to, x'a lo í nofe.»
41010029	Isa x'a jaabi xo: «Tonɲa la, ń b'a fola alu ɲen xo moxo wo moxo je ɲiɲa a la luwo xo, walla a badinxelu, walla a badinmusolu, walla a fa, walla a na, walla a dinŋolu, walla a la fuutolu xo, nte nin Xibaru Dimanŋo xanma,
41010030	a si wo ɲoxon luwolu, nin badinxelu nin badinmusolu, nin nalu, nin dinŋolu, anin fuutolu kemolu soto, xa tooro du soto ɲin duniya in xono. A si nilamaya banbalo soto sinin.
41010031	Ɲamoxo kiika si ke xomoxo ti, xomoxo kiika si ke ɲamoxo ti.»
41010032	I tunnu be silo fe taxanin Yerusaleme. Isa tun be i ɲafe xa taxa. xarandinŋolu tunnu be xonotolafilinin; i nofemoxolu tunnu be silanin. Isa taxata a la xarandin tan nin fulo ti i danna tugun. Kuwo men be nala sila a ma, a xa wo fo i ɲen.
41010033	A xo: «Alan taxato fele Yerusaleme, Moxo Dinxe si dun sadaxalasibaxa kuntigolu nin sariya karanmoxolu bulu. I s'a jalagi, x'a faxalo latege, x'a dun Alalonbalolu bulu.
41010034	Wolu si jele a ma, xa dajiyo tuppu a ma, x'a buwo gaɲo la. Wo xo, i s'a faxa. Bari a sa tili sabo, a si kuni xa bo furelu to.»
41010035	Sebede dinxelu, Yaxuba nin Yaya x'e sodun Isa la. I xo a ɲen xo: «Karanmoxo, n be nala kuwo do ŋininna í la, n b'a fe í xa wo ke n ɲen.»
41010036	A xo i ɲen xo: «Alu b'a fe ń xa mun ke alu ɲen?»
41010037	I xo a ɲen xo: «A ke, nin í sigita í la Mansaya nooroma la, ntelu do xa sigi í kininŋo fe, do xa sigi í numanŋo fe.»
41010038	Bari Isa x'e jaabi xo: «Alu be men ŋininna, alu man wo lon. Nte xa xan xa ń min tooro jitafe men na, alu s'i min no wo la ba? Walla nte xa xan xa batise tooro men to, alu si batise no wo ɲa ma ba?»
41010039	I x'a jaabi xo: «N si wo no.» Isa x'e jaabi xo: «Tonɲa le mu, nte xa xan xa ń min tooro jitafe men na, a dulu s'i min wo la. Nte xa xan xa batise tooro men na, a dulu si batise wo la.
41010040	Bari xa sigi ń kininŋo fe walla ń numanŋo fe, nte nte wo lategela. Wo dulalu tobenta mennu ɲen, i si di wolu ma.»
41010041	To tanŋo xa wo me tumo men, i diminta Yaxuba nin Yaya xoto.
41010042	Isa x'e kili x'a fo i ɲen xo: «Alu x'a lon xo mennu be jaatenin jamanolu kuntigolu ti, wolu be i marala i la kuntigiya la, moxobalu be i la fango yitala i la.
41010043	Bari a man xan xa ke ten atelu to. Nin men b'a fe xa ke moxoba ti alu to, wo tigo xa xan xa ke alu la baaradinŋo ti.
41010044	Nin men b'a fe xa ke ɲamoxo ti alu to, wo xa ke alu bee la jonŋo ti.
41010045	Bawo Moxo Dinxe man na xo moxo xa baara ke a ɲen; bari a nata le xa baaro ke moxolu ɲen, anin x'a niyo di xa moxo kiika kunbo.»
41010046	Wo xo, i sita gallo do to xo Yeriko. Isa nin a la xarandinŋolu nin jamaba bota Yeriko tumo men, i xa fiyonto do tara siginin silada la, a be sadaxatara la. Time dinxe Baratime le tun mu.
41010047	A x'a me tumo men xo Nasareti Isa le mu, a kuleta xo: «Isa, Dawuda Mamarinŋo, hinna ń na!»
41010048	Moxo kiika x'a madigaamu, xo a x'é de. Bari wo bee xan, a xa do kafu kule ma, x'a fo xo: «Dawuda Mamarinŋo, hinna ń na!»
41010049	Isa lota; a xo x'e xa fiyonto kili. I xo fiyonto ɲen xo: «Í hakilo lasigi, xa wuli, a b'é kilila.»
41010050	Fiyonto x'a la doroko fili, x'é ba x'é kuntilin Isa la.
41010051	Isa xo a ɲen xo: «Í b'a fe ń xa mun ke í ɲen?» Fiyonto x'a jaabi xo: «Karanmoxo, ń b'a fe ń ɲalu xa yele!»
41010052	Isa xo a ɲen xo: «Taxa; í la lannaya x'é kendeya.» Wo no bee to, a xa dula je, a x'a lo Isa nofe taxanin.
41011001	Isa nin a la xarandinŋolu sutiyaninma Yerusaleme la, fo xa si Oliwe kuro ma, Betefaje nin Betani galludalu la, a x'a la xarandin fula ki.
41011002	A xo i ɲen xo: «Alu taxa gallo to, men be alu ɲafe. Nin alu sita doron, alu si falindinŋo tara sitinin je, moxo bada man yele men xan. Alu s'a firin xa na a ti.
41011003	Nin do xo alu ɲen xo: “Mun na alu be ɲin kela?”, Alu s'a jaabi xo: “Marigi le haajo be a ma.” A woman in si a bula xa na wo no bee to.»
41011004	Xarandinŋolu taxata, xa falindinŋo tara sitinin banto to, bedo fe, luda la. I woman innu x'a firin.
41011005	Moxo men tunnu be je, wolu dolu x'e ŋininxa xo: «Mun na alu be ɲin falindin in firinna?»
41011006	Xarandinŋolu xa wolu jaabi í xo Isa x'a fo i ɲen ɲa men. Wo to, wo moxolu sonta i nin falindinŋo xa taxa.
41011007	I nata falindinŋo di Isa ma, xa i la faanolu feene a xan. Isa sigita a xan.
41011008	Moxo kiika x'e la faanolu feene silo to, dolu xa fitabulolu tege tuwo to, x'e feene silo xan.
41011009	Moxo men tunnu be Isa xo nin a ɲa, wolu tunnu be fetenna xo: «Tanto be Ala ɲen! Men nato fele Marigi toxo la, duwawo be wo fe!
41011010	Ntelu mamaxe Dawuda la mansaya men nato fele, wo xa jiidi! Tanto xa ke Ala ɲen sanjanbalu to!»
41011011	Isa dunta Yerusaleme, xa taxa Alabatusuba xono, x'a dula bee mafele. Wo xo, a nin a la xarandin tan nin fulo bota, xa taxa Betani, bawo suwo tun kuta.
41011012	Wo lun do, i boninma Betani, xonxo xa Isa muta.
41011013	A xa turojuwo do je dulajan, fitolu b'a la. A taxata a lafele fo a si din soto a la. Bari a sita a xoto tumo men, a man fusi tara a la, fo fito doron, bawo turodin waxati tun nte.
41011014	Wo to, a xumata turojuwo ma, a xo: «Moxo xana í din domo tugun fo abada.» A la xarandinŋolu xa wo xumo me.
41011015	I sita Yerusaleme, Isa dunta Alabatusuba xono. Moxo men tunnu be fiiro nin sanno la je, a x'a damuta xa wolu xoyi. A xa xaalisifalinnalu la tabalolu anin jenetuban fiirilalu la sigilanŋolu kundinmayelema.
41011016	A man son mirantigi si xa tanbi Alabatusuba xono la.
41011017	A xa wo moxolu laxaran xo: «A nte safenin Kitaabo to ba xo: “Nte la bunŋo si kili xo siyalu bee la Alamatarabunŋo”? Bari atelu kennu x'a ke boyinxannilalu dugudula ti.»
41011018	Sadaxalasibaxa kuntigolu nin sariya karanmoxolu xa wo me; anin du, i x'a je xo a la xaranŋo xa jama bee kunŋo muta. Wo le x'a tu, i silata a ɲa, xa ɲa ŋinin, i si Isa faxa ɲa men.
41011019	Suwo kuta tumo men, Isa nin a la xarandinŋolu bota gallo to.
41011020	Wo lun do saxo ma junna, Isa nin a la xarandinŋolu tanbito xa wo turojuwo janinŋo je, fo xa taxa a bula a lillolu la.
41011021	Piyere hakilo jigita Isa la xuma foninŋo kun, a xo Isa ɲen xo: «Karanmoxo, a fele í xa turojuwo men danga, a jata fayan.»
41011022	Isa xa xumo ta, a xo i ɲen xo: «Alu la Ala la.
41011023	Tonɲa la, ń b'a fola alu ɲen xo, nin do xo ɲin kuru in ɲen xo: “Wutu jan í xa taxa í fili xooxojiyo to,” nin a x'a tara a tigo man sikka a jusukunŋo la, xa la a la, xo a xa men fo, wo si ke a ɲen, wo to, wo kuwo si ke a tigo ɲen.
41011024	Wo xanma, ń b'a fola alu ɲen xo, alu je fen wo fen tara Ala la, alu xa la a la, xo alu xa wo fenŋo soto; wo to, a fenŋo si di alu ma.
41011025	«Nin alu wulita xo alu be Ala matarala, x'a tara ku be alu nin do te, alu yaafa wo tigo ma, walasa alu Fa men be sanŋo to, x'alu dulu la haxxolu yaafa alu ma. [
41011026	Bari nin alu nte yaafala tolu ma, alu Fa men be sanŋo to me alu dulu la haxxolu yaafa alu ma.]»
41011027	Isa nin a la xarandinŋolu nata Yerusaleme tugun. Isa tun be í yaalayaalaxan Alabatusuba xono. Sadaxalasibaxa kuntigolu nin sariya karanmoxolu nin moxobalu x'e sodun a la.
41011028	I xo a ɲen xo: «Fanga joman x'é bula ɲin ku innu kela? Jon x'é yanmaru xa fiirilalu xoyi jan?»
41011029	Isa x'e jaabi xo: «Nte du be nala alu ŋininxala ku kilin ne la. Nin alu xa nte jaabi, wo tumo, men xa fango di ń ma xa ɲin ku innu ke, ń du si wo fo alu ɲen.
41011030	Jon xa Yaya bula batiselo la, Ala ba, fo moxolu? Alu ń jaabi!»
41011031	I xo i ɲoxo ɲen xo: «Nin n xo: “Ala le x'a ki”, a s'a fo xo: “Mun dun na alu man la a la?”
41011032	Alan s'a fo ba xo: “Moxo lelu x'a ki”?» Bari i tunnu be silanin jama ɲa, katugala moxolu bee be Yaya mutanin kila fan fan ne ti.
41011033	Wo to, i xa Isa jaabi xo: «Ntelu man wo lon.» Isa xo i ɲen xo: «Awa, men xa fango di nte ma xa ɲin ku innu ke, nte du nte wo fola alu ɲen.»
41012001	Wo xo, Isa boyita xumala i ɲen taliyolu to. A xo: «Xe do le, a xa resenfuuto bo, x'a sansan. A xa resenjibodinxo jaga, xa kantalibento lo. Wo xo, a xa resenfuuto xarifa senekela dolu ma, xa taxama.
41012002	Resenmo tumo sita tumo men, a x'a la jonxe do ki a la resenfuuto senebaxolu ma, xo i x'a la resenmo di a ma.
41012003	Bari resenfuuto senebaxolu xa wo jonxe muta, x'a buwo, x'a bulutoxulunŋo lakoppa.
41012004	A x'a la jonxe do xote ki i ma. I xa wo du muta, x'a tinba a kunŋo to, x'a doxoya.
41012005	A xa do xote ki. I xa wo faxa. Wo xo, a xa do xotelu ki. I xa wolu dolu buwo, xa dolu faxa.
41012006	A to tuta a dinxe baato doron ma. A labanŋo la, a xa wo ki i ma. A xo: “I si ń dinxe ken bunɲa.”
41012007	Bari resenfuuto senebaxolu xa wo nato je doron, i xo i ɲoxo ɲen xo: “A ketabaxo fele. Alu na, alan x'a faxa. A ke si ke alan ta ti.”
41012008	I x'a muta, x'a faxa, x'a fili resenfuuto xo ma.»
41012009	Wo xo, Isa xo i ɲen xo: «Resenfuututigo si na mun ke wo to? A si na xa wo resenfuuto senebaxolu faxa, x'a la resenfuuto xarifa moxo xotelu ma.
41012010	Alu man dali xa ɲin xuma in xaran Kitaabo xono ba xo: “Kurubunlolalu x'e ban kuro men to, wo keta bunŋo jusigikuro ti.
41012011	Marigi le xa wo ke. Kawakuwo le mu ntelu bulu!” »
41012012	Diina ɲamoxolu tunnu be feere ŋininna x'a muta, bawo i x'a lon x'a faamu, xo a la tali in be ite lelu xan. Bari i silata jama ɲa. I woman innu bota a bata xa taxa.
41012013	Farisiyalu nin Herode la moxo dolu kita Isa ma, walasa i x'a muta a fan datoxumolu ma.
41012014	I nata, i xo: «Karanmoxo, n x'a lon xo í mu tonɲatigo le ti. Í nte silala moxo si ɲa, bawo moxolu bee xa xan í ɲen. Í be moxolu laxaranna Alasilo ma x'a xoyiya. N b'é ŋininxala, a be dagenin ba ntelu xa sagallo sara Rome mansaxe ma, walla a nte dagenin?»
41012015	Isa xa i la fulankafuya lon. Wo to, a xo i ɲen xo: «Mun na alu be nte xotobola? Alu na deɲe xaalisi ganan kilin ti, ń x'a mafele.»
41012016	I nata do ti. A xo: «Jon kunxulo nin jon toxo be safenin xaalisi in xan?» I xo: «Rome mansaxe le mu.»
41012017	Isa xo i ɲen xo: «Awa, Sesare ta mu men ti, alu wo di a ma, xa Ala ta di Ala ma.» I dabaro banta a la jaabo ma.
41012018	Sadusen diino moxo dolu nata Isa bata. Wo lelu xo, xo furelu nte kunila. I x'a ŋininxa ten xo:
41012019	«Karanmoxo, kila Musa x'a fo xo, nin xe do sata, x'a tara a musu man din soto, a badinxe xa xan xa wo muso ta, xa dinŋo do soto a ma, a badinxe saninŋo ɲen.
41012020	Awa, badinxe woorowula tun be je. Folo xa muso ta, xa sa, a man din tu.
41012021	Fulananŋo x'a ta. Wo du sata, a man din tu. Sabananŋo du ta keta ten.
41012022	I moxo woorowulo bee xa musu in ta, bari i si man din soto a ma. Wolu bee xo, muso du sata.
41012023	Furekuniyo xo, musu in be kela jon kilin musu ti, bawo a tun keta i woorowulo bee musu ti?»
41012024	Isa xo i ɲen xo: «Alu be filo xono. Mun na? Bawo alu man Kitaabo xumolu lon, alu man Ala la sintigiya du lon.
41012025	Furekuniyo xo, xe nte musu futula, musu du nte sigila xe kun, bari i be kela le í xo melekiyolu be ɲa men sanŋo to.
41012026	Men mu furekuniyo ti, ń si wo ɲa fo alu ɲen saasa. Alu man a xaran Musa la kitaabo to ba, Ala xa men fo a ɲen fitaare mananinŋo to? A xo a ɲen xo: “Nte mu Burehima la Ala le ti, Nsiyaxa la Ala, anin Yaxuba la Ala.”
41012027	Ala nte furelu la Ala ti, nilamalu la Ala le mu. Nin a be alu ɲen xo furelu nte kunila, alu be filiba le xono.»
41012028	Sariya karanmoxo do tun xa Isa nin wo moxolu xumaxanŋolu lame. A x'a je xo Isa xa Sadusenŋolu jaabi a ɲa ma. Wo to, a x'é sodun xa Isa ŋininxa xo: «Ala la sariyalu bee to joman xa bun?»
41012029	Isa x'a jaabi xo: «Sariya men be sariyalu bee ɲa, wo fele: “Banisirayila, lamelo ke! Marigi, n na Ala, wo kilin ne mu Marigi ti.
41012030	Í si Marigi í la Ala xanu í jusukunŋo bee la, í niyo bee la, í miiro bee la anin í barako bee la.”
41012031	Sariya men be wo xan, wo fele: “Í xa í moxoɲoxo xanu í xo í fan.” Sariya si man bun xa tanbi ɲinnu fulo xan.»
41012032	Sariya karanmoxo xo a ɲen xo: «Karanmoxo, í xa men fo, wo benta. Ala ken mu kilin ne ti; fulanan nte a la.
41012033	X'a xanu í jusukunŋo nin í miiro nin í barako bee la, anin x'é moxoɲoxo xanu í xo í fan, wo xa fisa sadaxa janitalu nin sadaxa sifa bee ti.»
41012034	Isa x'a je tumo men, xo sariya karanmoxo x'a jaabi hakilimaya la, a xo a ɲen xo: «A tuta dondin, í si son Ala la Mansaya ma.» Wo xofe, moxo si man fatiya x'a ŋininxa tugun.
41012035	Wo xo, Isa xa moxolu laxaran Alabatusuba xono. A x'e ŋininxa xo: «Mun na sariya karanmoxolu b'a fola xo Kirisita mu Dawuda Mamarinŋo ti?
41012036	Dawuda fan x'a fo Ni Senunŋo barako to xo: “Marigi x'a fo nte Marigi ɲen xo: Í sigi ń kininŋo xoto, fo nte xa í jaxolu ke í sinxotofenŋo ti.”
41012037	Dawuda fan be a kilila xo Marigi. Wo to, a dun si ke a mamarinŋo ti ɲa di?» Jamaba tun be Isa lamela ɲaɲo to.
41012038	Isa tun be moxo mennu laxaranna, a xo wolu ɲen xo: «Alu i korosi sariya karanmoxolu ma, a xa di wo mennu ɲen x'e yaala dorokebalu xono. Moxolu x'e xonton beralu to, wo xa di i ɲen.
41012039	Alabatusuwo xono, ɲafesigilanŋolu xa di i ɲen. Domolibadulalu, ɲafesigidulalu xa di i ɲen.
41012040	I si musujaxelu la naafulolu bee domo. I si Alamatara janŋolu ke, x'e fannu yita moxo beto ti wo ɲa ma. Wo le x'a tu, i la ɲangilo si jaxuya bete.»
41012041	Isa taxata í sigi Alabatusuba xono, nilifenbulamiranŋo senbo to. A xa moxolu xaalisibulato lakorosi. Naafulubatigi kiika xa xaalisiba bula miranŋo xono.
41012042	Musujaxe segebaxantunŋo do nata, xa xaalisi mesen fula bula a xono. Wo xaaliso tun me tanbi kuseeti kilin na.
41012043	Wo keninŋo, Isa x'a la xarandinŋolu kili, a xo i ɲen xo: «Tonɲa la, ń b'a fola alu ɲen, xo ɲin musujaxe segebaxantun in xa men bula miranŋo xono, moxo man a ɲoxon bula a xono.
41012044	Bawo wolu bee xa do ta men to x'a di, i man si wo ma folo, bari ate ken; a nin a la sege, fen wo fen be a kun, a maakuwo tun be men na xa balu, a xa wo bee le di.»
41013001	Isa bota Alabatusuba xono tumo men, a la xarandinŋo do xo a ɲen xo: «Karanmoxo, ite xa ɲin kuruba innu nin ɲin su in loɲa mafele de!»
41013002	Isa x'a jaabi xo: «Í ɲa be ɲin suba innu la de! Kuru si me tu kuru xan jan, i bee si boyi.»
41013003	Isa taxata í sigi Oliwe kuro to, Alabatusuba kuntilinŋo la. X'a tu non, Piyere nin Yaxuba nin Yaya anin Andere x'a ŋininxa i danna.
41013004	I xo: «Wo kewaxato fo n ɲen, anin taagumanseedo, men si wo fenŋolu bee bantumo yita.»
41013005	Isa xa xumo ta, a xo: «Alu i korosi moxo si xana alu lafili.
41013006	Moxo kiika si na nte toxo la, x'a fo xo: “Nte mu.” I si moxo kiika lafili.
41013007	Nin alu xa kele xibarolu me, xa kele ŋuunuŋuunuxanŋolu me, alu xana sila. Waajibo le mu wolu xa ke, bari wo kuwolu nte duniya wulo ti folo.
41013008	Siya do si wuli siya do xanma, mansaya do du si wuli mansaya do xanma. Duguxulu jarajarolu si ke dula kiika. Xonxobalu si ke. Wo kuwolu mu toorokuwolu damuto le ti, í xo muso la tinŋo wulito.
41013009	«Atelu kennu x'e korosi; moxolu si alu dun kiititegelalu bulu. I si alu xosi gaɲo la Alabatusuwolu xono, x'alu dun goferenerolu nin mansaxelu bulu nte la kuwo koso. Wo si ke sabaabu ti, alu xa nte la kuwo seedeya i ɲen.
41013010	Waajibo le mu, xibaru Dimanŋo xa fo siyalu bee ɲen, jannin duniya labanŋo xa si.
41013011	Nin i x'alu muta, x'alu dun kiititegelalu bulu, alu xana hanme folo alu la fota xanma. Xumo men je dun alu da wo tumo, alu xa wo fo, bawo atelu fannu nte xumala; Ni Senunŋo le be xumala.
41013012	Moxo dolu s'i badinxelu dun bulo to, i xa faxa. Fa do dulu si wo ɲoxon ke i dinŋolu la. Dinŋo do dulu si wuli i wulubaxolu xanma, walasa i xa jalagi, xa faxa.
41013013	Moxo bee si alu jaxuya nte toxo nofe. Bari moxo men je muɲa fo xa si labanŋo ma, wo si kisi.»
41013014	«Alu si fen haramuninŋo je dula Senumanŋo, a man xan jan men. Men je ɲin xaran, wo x'a faamu! Wo je moxo mennu tara Yude maro xono, wolu x'e bori xa taxa kurolu to.
41013015	Wo je men tara a la bilo sanŋo to, wo xana jigi, wo xana dun a la bugo xono, x'a be fen do tala.
41013016	A je men tara a la fuuto to, wo xana í koppa xa taxa a la doroko ta.
41013017	Musu xonomalu, anin dinŋo be mennu sunjiyo la, wolu si tooro bete wo lunŋolu.
41013018	Alu Ala matara, walasa wo kuwolu xana ben neno waxato ma.
41013019	Bawo tooroba si ke wo lunŋolu, men ɲoxon man dali xa ke, kabirin Ala xa duniya da, fo saasa. A ɲoxon du nte kela tugun.
41013020	Nin Marigi tun man do bo wo lunŋolu la, moxo si tun me kisi. Bari a la moxo sugandininŋolu koso, a xa do bo wo lunŋolu la.
41013021	Wo to, nin do xo alu ɲen xo: “A fele, Kirisita be jan! A fele, a be non”, alu xana la wo la.
41013022	Bawo kisibaxa fanolu anin kila fanolu si wuli. I si taagumanseedolu nin kawakuwolu ke, walasa xa moxolu lafili. Nin i tunnu si haali Ala la sugandininŋolu lafili no, i tunnu si wo ke.
41013023	Atelu kennu x'e korosi! Ń janxa alu lasobi wo kuwolu bee la.»
41013024	«Bari wo lunŋolu tooro tanbo xo, tilo si dibi, xaro me xoyi tugun,
41013025	loololu si ke a ma xa tege xa bo sanxulo ma, sanxulo sintigiyalu si jarajara.
41013026	Wo to, Moxo Dinxe nato si je xabolu to, sintigiyaba nin nooroba xono.
41013027	A si melekiyolu bula xa taxa duniya tonxon naano to, xa Ala la moxo sugandininŋolu kamari, x'a ta duguxulo kunŋo ma, fo xa taxa a bula sanxulo kunŋo ma.
41013028	«Alu ɲin misaali in faamu turojuwo la kuwo to: Nin a bulolu nunguta, xa nerun, alu s'a lon xo sama sutiyata.
41013029	Wo ɲa ma, nin alu xa wo kuwolu keto je, alu a lon xo Moxo Dinxe nawaxato sutiyata, a be da la fan.
41013030	Tonɲa la, ń b'a fola alu ɲen, xo bi moxolu bee me sa, x'a tara ɲin ku innu bee man ke.
41013031	Sanxulo nin duguxulo si sanko, bari nte la xumaxanŋolu me sanko abada.»
41013032	«Moxo si man duniya banlunŋo, walla a waxato lon. Melekiyo mennu be sanŋo to, wolu man a lon, Ala Dinxe du man a lon. Fa Ala kilinpe le x'a lunŋo lon.
41013033	Alu i korosi, xa hakili soto, bawo alu man wo waxato lon.
41013034	A si ke í xo xe do be taxamala. A taxato x'a la luwo kuwo bee tu a la jonŋolu bulu, xa bee la baaro dun a bulu. A xa yanmaro di lukantala ma, xo a xa si a ɲala.
41013035	Wo to, alu hakili soto, bawo alu man lutigo nawaxato lon. A si na suwo damuto ba, a si na dugutala ma ba, a si na duntunxumo le ben ba, walla saxo ma, alu man wo lon.
41013036	Alu sila, a xana na alu ju, x'alu tara sinnoxo la.
41013037	Ń xa men fo alu ɲen, ń be bee le ma: “Alu tu i ɲala.” »
41014001	Tili fula tuta Tanbinxansallo nin Buurufuunulantan sallo la, sadaxalasibaxa kuntigolu nin sariya karanmoxolu xa feere ŋinin, i si Isa muta xalixaliya la ɲa men, x'a faxa.
41014002	I xo: «A xana ke sallo to, nin wo nte, jama si muruti.»
41014003	Isa tun be Betani, bagitoxe Simon na luwo ma. X'a tu domolo la, muso do nin kurudaxandin daxolenŋo nata. Wo be fanin tulu sumadimanŋo do la. Wo tulu sumadimanŋo toxo xo nare. Wo tun mu tulu hooro le ti, men da xa xole. A xa daxandin in dayele, x'a tulo bon Isa kunŋo xan.
41014004	Moxo dolu diminta x'a fo xo: «Ɲin tulu sumadiman in tiɲa kunŋo?
41014005	A tun si fiiri deɲe xaaliso keme saba nin do la, xa wo xaaliso di segebaxantunŋolu ma.» I diminta wo muso xoto.
41014006	Bari Isa xo: «Alu fata a ma, alu b'a toorola mun na? A xa ku ɲuma le ke nte ɲen.
41014007	Alu nin segebaxantunŋolu be i ɲoxo xan tuma bee, a je diya alu ɲen tumo men, alu si ɲuma ke i ɲen. Bari alu nin nte nte tula kadawu.
41014008	Sinŋo men b'a ɲen, a xa wo le ke. Sumadiya men xa xan xa ke ń fure ma, a janxa wo le ke ń ma, x'a tara a man si.
41014009	Tonɲa la, nte b'a fola alu ɲen xo: xibaru Dimanŋo je fo duniya jan wo jan, musu in na ɲin kebaara in si laxali je, xa moxolu hakilo lajigi a kun.»
41014010	Isa xa xarandin tan nin fulo men sugandi, wolu to kilin, a toxo xo Yudasi Isikariyoti, wo taxata sadaxalasibaxa kuntigolu bata, xo a si Isa dun i bulu.
41014011	Wolu xa wo me tumo men, i ɲaɲata, xa lahido ta a ɲen, xo i si xaaliso di a ma. Wo to, Yudasi xa waxati ɲuma do ŋinin, nin a si Isa dun i bulu.
41014012	Buurufuunulantan sallo lun folo, Yahudiyalu dalita xa Tanbinxansallo saaxandinŋo sadaxa lun men, Isa la xarandinŋolu x'a ŋininxa xo: «Í b'a fe n xa taxa Tanbinxansallo domolo toben í ɲen min?»
41014013	A x'a la xarandin fula bula xa taxa, x'a fo wolu ɲen xo: «Alu taxa gallo xono. Alu nin xe do si ben, jidaxo be siginin a kun, alu s'a lo a nofe.
41014014	A je dun luwo men ma, alu s'a fo wo lutigo ɲen xo: “Karanmoxo xo, xo a nin a la xarandinŋolu be Tanbinxansallo domolo kela bunŋo men xono, wo be min.”
41014015	Wo si bunba tobenninŋo yita alu la sankansuwo sanŋo to, miranŋolu b'a xono. Alu si n na domolo toben non.»
41014016	Xarandinŋolu taxata, xa dun gallo xono. Isa x'a fo i ɲen ɲa men, i x'a bee tara wo ɲa ma. I xa Tanbinxansallo domolo toben je.
41014017	Suwo kuta tumo men, Isa nin a la xarandin tan nin fulo nata.
41014018	X'e tu domolo la, Isa xo: «Tonɲa la, ń b'a fola alu ɲen xo, ń nin atelu mennu fele domolo la, alu do be nala ń dunna bulo to.»
41014019	Xarandinŋolu juso xasita. I bee kilin kilin keta a ma x'a ŋininxa xo: «Nte le mu ba?»
41014020	A x'e jaabi xo: «Alu tan nin fulo to do le mu, nte nin men be a bulo lajigila domolo to i ɲoxo la.
41014021	Moxo Dinxe si sa í xo a be safenin a la kuwo to ɲa men. Bari moxo men be nala Moxo Dinxe dunna bulo to, bone be wo tigo ɲen. A tun xa fisa wo tigo ma, a xana haali bo duniya to.»
41014022	X'e tu domolo la, Isa xa buuro ta, xa barako bula Ala ɲen. Wo xo, a x'a tokutun x'a di a la xarandinŋolu ma, a xo: «Alu hun! Ɲin mu ń balo le ti.»
41014023	Wo xo, a xa minfen jipoto ta, xa barako bula Ala ɲen, x'a di i ma. I bee xa do min.
41014024	A xo i ɲen xo: «Ɲin mu ń jelo le ti, Ala la Kafuxanŋo jelo, men bonta moxo kiika ɲen.
41014025	Tonɲa la, ń b'a fola alu ɲen xo, ń me resenŋo jiyo min tugun, fo lunŋo men, nin ń be nala a kuto minna Ala la Mansaya xono.»
41014026	I xa Alatantu donkilolu la tumo men, i bota xa taxa Oliwe kuro to.
41014027	Isa x'a fo a la xarandinŋolu ɲen xo: «Alu bee si i bori xa ń kilin tu, bawo a be safenin Kitaabo to xo: “Ń si negaanila faxa, saaxolu si jenjen.”
41014028	Bari nin ń kunita xa bo furelu to, nte si bula alu ɲa xa taxa Galile maro la.»
41014029	Piyere xo a ɲen xo: «Haali nin bee x'e bori í ma, nte ken me ń bori í ma.»
41014030	Isa xo a ɲen xo: «Tonɲa la, ń b'a fola í ɲen xo, bi su in to fan, jannin duntunŋo xa kokori fulananŋo ke, í si í xaro í xo sinɲa saba, xo í man nte lon.»
41014031	Bari Piyere x'a fo a ɲen tugun, x'a xoleya a ma xo: «Haali nin nte nin í be sala le, nte me ń xaro a la, xo ń man í lon.» Xarandin to dulu bee xo ten.
41014032	I nata yirifuuto do to, xo Jetisemane. Isa xo a la xarandinŋolu ɲen xo: «Alu tu jan, ń be taxala Ala matarala.»
41014033	A nin Piyere nin Yaxuba nin Yaya taxata. Jusutego nin silanɲaba boyita a mutala.
41014034	A xo i ɲen xo: «Ń juso be xasinin, fo ń be ŋinin xa sa. Alu tu jan, xa tu i ɲala.»
41014035	A taxata ɲa dondin, x'é boyi dugo ma, xa Ala matara, xo nin a si ke no, a x'a kisi wo waxato tooro ma.
41014036	A tun b'a fola xo: «Baaba, ń Fa, ite me kori ku ma. Ɲin tooro jipoti in soobo nte la! Bari nte sago xana ke, ite ta le xa ke!»
41014037	Wo xo, a nata, xa xarandinŋolu tara sinnoxonin. A xo Piyere ɲen xo: «Simon, í be sinnoxola ba? Í korita tula í ɲala haali leere kilin xono ba?
41014038	Alu tu i ɲala xa Ala matara, walasa alu xana xotobo. Jusukunŋo be sonnin, bari balasubo barako xa doxo.»
41014039	A x'é soobo i la tugun xa taxa Ala matara, xa saagi a la xumaxan kilin innu ma.
41014040	Wo xo, a nata tugun x'e tara sinnoxola, bawo sinnoxo tun be i ɲa to kujaxu. I tunnu man a lon i s'a jaabi men na.
41014041	Sinɲa sabananŋo to, a nata, a xo i ɲen xo: «Haalibi alu be sinnoxola, x'e tofoɲo. A waseta ten. Waxato sita. Saasa, Moxo Dinxe be nala dunna junubekelalu bulu.
41014042	Alu wuli, alan xa taxa. Moxo men be ń dunna bulo to, wo fele.»
41014043	X'a tu xumo la, Yudasi, nin wo mu a la xarandin tan nin fulo to kilin ti, wo nata, a nin jamaba. Fanŋolu nin gumalu tunnu be i bulu. Sadaxalasibaxa kuntigolu nin sariya karanmoxolu nin moxobalu tunnu xa wolu ki.
41014044	Yudasi, men be nala Isa dunna bulo to, wo tun xa taagumanseedo do di a mutabaxolu ma xo: «Ń je men baataya xonton, wo le mu. Alu si wo muta, xa taxa a ti, x'a lakorosi bete.»
41014045	Yudasi sita doron, a x'é sodun Isa la x'a fo a ɲen xo: «Karanmoxo!» Wo xo, a x'a baataya xonton.
41014046	Wo to, i tolu xa Isa muta.
41014047	Isa nofemoxo do x'a la fanŋo boosi, xa sadaxalasibaxa kuntigiba la jonxe tulu kilinŋo carun.
41014048	Isa xa xumo ta x'a fo i ɲen xo: «Alu nin fanŋolu nin gumalu nata xa nte muta, a be í xo nin nte mu boyinxannila le ti.
41014049	Nte tun nin alu be i ɲoxo xan lun wo lun Alabatusuba xono, xa moxolu laxaran. Alu dunnu man nte muta non de! Bari wo ɲa ma, Kitaabo xa men fo nte la kuwo to, wo keta.»
41014050	A la xarandinŋolu bee x'e bori, x'a tu je.
41014051	Xamarindinŋo do tun be Isa nofe; butiranŋo doron ne tun b'a balo ma. I xa wo du muta.
41014052	Bari a x'a la butiranŋo tu i bulu, a balamaxulunŋo x'é bori xa taxa.
41014053	Wo xo, i taxata Isa ti sadaxalasibaxa kuntigiba la luwo ma. Sadaxalasibaxa kuntigolu nin moxobalu nin sariya karanmoxolu bee x'e ɲoxo lakamari non.
41014054	Piyere x'é tu dulajan, x'a lo Isa nofe, fo xa si sadaxalasibaxa kuntigiba la luwo ma. A x'é sigi garadolu senbo to, x'é ja ta la.
41014055	Sadaxalasibaxa kuntigolu nin Yahudiyalu la Kiititegekafo bee tun be seedolu ŋininna, xa Isa jalagi, i s'a faxa ɲa men. Bari i man jalagikun soto a ma.
41014056	Moxo kiika xa seedejaxuya ke a xanma. Bari i la seedeyalolu man ke kilin ti.
41014057	Wo to, moxo dolu wulita xa Isa seedejaxuya.
41014058	I xo: «N x'a me a fola xo: “Ɲin Alabatusuba in men, nin moxo bulo x'a lo, nte si wo te, xa do xote lo tili saba xono. Moxo bulu me wo lo.” »
41014059	Wo bee nin a ta, i la seedeyalolu man ke kilin ti.
41014060	Wo to, sadaxalasibaxa kuntigiba wulita x'é lo jama to, xa Isa ŋininxa xo: «Ɲin moxo innu be men fola í ma, í nte wolu jaabila ba?»
41014061	Isa tuta denin, a man fusi fo. Sadaxalasibaxa kuntigiba x'a ŋininxa tugun xo: «Ite le mu Kirisita ti ba, Duwawotigo Dinxe?»
41014062	Isa xo a ɲen xo: «Nte le mu. Alu si Moxo Dinxe sigininŋo je Sinŋobeetigo Ala kininbulo xoto, x'a nato je xabolu xan, xa bo sanŋo to.»
41014063	Isa xa wo fo tumo men, sadaxalasibaxa kuntigiba diminta fo x'a fan na doroko tofara. A xo: «N maakuwo be seede jomannu la tugun?
41014064	Alu fannu x'a la Ala toxotiɲaxumo me. Alu xo di?» Bee x'a jalagi, xo a xa xan ne xa faxa.
41014065	Dolu xa dajiyo tuppu a ma. Dolu x'a ɲa siti x'a juri, x'a fo a ɲen xo: «Kilaya ke, xa í lippabaxo fo!» Garadolu dulu x'a mafenta.
41014066	Piyere tun be dugo ma, sadaxalasibaxa kuntigiba la lukeno ma. Wo la baaradinmuso do nata.
41014067	A xa Piyere je í jala. A x'a mafele, a xo a ɲen xo: «Ite du tun nin Nasaretinga Isa be le i ɲoxo fe!»
41014068	A x'é xaro a la xo: «Nte man a lon, anin ń man a faamu, ite b'a fe xa men fo.» Wo xo, a bota non xa taxa bulunŋo xono. Duntunŋo kokorita.
41014069	Baaradinmusu in xa Piyere je. A xo non du moxolu ɲen xo: «Moxo innu do le mu ɲin ti.»
41014070	A x'é xaro a la tugun. Wo xo dondin, moxo tunnu be non, wolu x'a fo Piyere ɲen tugun xo: «Sikka nt'a to, í mu i do le ti, bawo í mu Galilengo le ti.»
41014071	Bari Piyere keta a ma x'é xali x'a fan danga xo: «Alu fele ɲin xe in men na xumo fola, nte man wo lon!»
41014072	Wo no bee to, duntunŋo do kokorita sinɲa fulananŋo to. Piyere hakilo jigita Isa la xumo la xo: «Jannin duntunŋo xa kokori sinɲa fula, í s'í xaro nte la í xo sinɲa saba.» A bota tariya, xa ke a ma xa xasi.
41015001	Saxo ma junna, sadaxalasibaxa kuntigolu nin moxobalu nin sariya karanmoxolu anin Yahudiyalu la Kiititegekafo muume bee x'e ɲoxo je. Wo xo, i xa Isa siti, xa taxa a dun Goferenere Pilate bulu.
41015002	Pilate x'a ŋininxa xo: «Í mu Yahudiyalu la mansaxe le ti ba?» Isa x'a jaabi xo: «Nte mu wo le ti, a be í xo í x'a fo ɲa men.»
41015003	Sadaxalasibaxa kuntigolu x'a jalagi ku kiika to.
41015004	Pilate x'a ŋininxa tugun, a xo a ɲen xo: «I be í jalagila kuwo mennu bee to, í nte jaabi dila ba?»
41015005	Bari Isa man jaabi si ke tugun. Wo xa Pilate dabaro ban bete.
41015006	San wo san Tanbinxansallo to, Pilate tun si kasolamoxo kilin bula. Jama je men ŋinin a la, a si wo bula.
41015007	Awa, wo x'a tara, xe do tun be kaso la, a toxo xo Barabasi. A nin a toɲoxolu tunnu be kaso la bawo i tunnu murutita, xa moxo do faxa wo murutilo sinfe.
41015008	Jama taxata Pilate bata, x'a matara xo a dalita xa men ke i ɲen san wo san, a xa wo ke.
41015009	Pilate xo i ɲen xo: «Alu b'a fe ba ń xa Yahudiyalu la mansaxe bula alu ɲen?»
41015010	Bawo a x'a je xo Isa la kuwo kiiliya le x'a tu, sadaxalasibaxa kuntigolu x'a dun bulo to.
41015011	Bari sadaxalasibaxa kuntigolu xa jama xonotosuruxu, xo i x'a fo Pilate ɲen xo a xa Barabasi le bula.
41015012	Pilate xumata i ɲen tugun, a xo: «Ń dun si mun ke Isa la, alu be men kilila xo Yahudiyalu la mansaxe?»
41015013	I fetenta tugun xo: «A gengen yiro ma!»
41015014	Pilate xo i ɲen xo: «A xa mun kujaxu le ke?» I fetenbeteta xo: «A gengen yiro ma!»
41015015	Pilate tun b'a fe xa jama sago ke. Wo to, a xa Barabasi bula, a x'a tu Isa xa buwo gaɲo la, wo xo, x'a dun i bulu, a xa gengen yiro ma.
41015016	Sorodasolu nin Isa taxata goferenero la lukeno ma, x'e toɲoxolu kamari je.
41015017	I xa mansadoroke wulenŋo dun a xanna, xa mansakufuno dara ŋaninŋo la, x'a ke a kunŋo la.
41015018	I boyita a xontonna xo: «Yahudiyalu la mansaxe, í nin sege!»
41015019	I x'a lippa a kunŋo to guma la, xa dajiyo tuppu a ma, x'e ɲongi dugo ma, x'e buti a xoto í xo nin i b'a batula.
41015020	I x'e soto jelela a ma tumo men, i xa dorokeba wulen in bo a xanna, x'a fan na faanolu dun a la. Wo xo, i x'a labo, xa taxa a gengen yiro ma.
41015021	X'e taxato tu, i xa xe do tanbito je bola wulo to. Wo mu Sireninga Simon ne ti, Alekisandere nin Rufusi fa le mu. Sorodasolu xa wo diyakuwa, x'a bula Isa gengenyiro tala.
41015022	I taxata Isa ti dula do xo Goligota, wo xoto: «Kunxuludula.»
41015023	I xa dolo nin mire ɲaxamininŋo di a ma, xo a x'a min, bari Isa man son a to.
41015024	I x'a gengen yiro ma, x'a la faanolu tala, xa dokkolo ke, walasa bee x'e ta lon.
41015025	I x'a gengen yiro ma saxo ma, tilo wololafa.
41015026	I x'a jalagikunŋo safe yiro ma a kunnamato xo: «Yahudiyalu la mansaxe.»
41015027	I x'a nin boyinxannila fula gengen yiro ma i ɲoxo la. Kilin b'a kininŋo, do b'a numanŋo. [
41015028	Wo ɲa ma, Kitaabo xa xumo men fo xo: «A jaateta kujaxukelalu do ti», wo dafata.]
41015029	Tanbibaxolu tunnu s'a nani, x'e kunŋolu todon xo: «Unhun! Ite men be Alabatusuba tela, x'a tolo tili saba xono,
41015030	í fan kisi xo! Jigi xa bo gengenyiro xan!»
41015031	Sadaxalasibaxa kuntigolu nin sariya karanmoxolu du tunnu be jelela a ma. I xo i ɲoxo ɲen xo: «A xa dolu kisi, bari a korita a fan kisila.
41015032	Kirisita! Banisirayila mansaxe! Jigi saasa xo, xa bo yiro la, walasa ntelu xa wo je, xa la í la!» A gengenɲoxolu du tunnu b'a nanila.
41015033	Tilinkunte tumo, dibo dunta jamano bee xono, fo xa si wura ma.
41015034	Wo tumo, Isa fetenbeteta xo: «Eloyi, Eloyi, lama sabaxxatani?» Wo xoto xo: «Ń na Ala, ń na Ala, mun na í xa ń bula?»
41015035	Moxo men tunnu be lonin je, wolu dolu xa wo me tumo men, i xo: «A be kila Eli kilila!»
41015036	Do woman in x'é bori xa taxa fuulanŋo bula binegaro to, x'a den guma la, x'a di Isa ma, nin a s'a suusu. A xo: «Alu i lo, alan x'a mafele nin kila Eli si na a lajigi jan.»
41015037	Bari Isa fetenbeteta, wo xo, a sata.
41015038	Faanuba men tun be Alabatusuba xonototegenin, wo farata fula ti, x'a ta santo ma fo xoto.
41015039	Sorodasi jalatigiba men tun be lonin Isa ɲafe, wo xa Isa saɲa je tumo men, a xo: «Tonɲa la, ɲin xe in mu Ala Dinxe le ti!»
41015040	Muso do dulu tunnu be lonin dulajan, x'a mafele. Magidala Mariyama nin Yaxubandinŋo nin Sose na Mariyama, anin Salome tunnu be wolu to.
41015041	Xa Isa tu Galile, wo tunnu b'a nofe, x'a haajolu ɲiɲa; i nin musu kiika xotelu, mennu nin a taxata Yerusaleme.
41015042	Wura sita. Wo lunŋo tun mu salliɲasigilunŋo le ti, wo lun do le tun mu tofoɲolunŋo ti.
41015043	Arimate Yusufu nata, wo mu Yahudiyalu la Kiititegekafo to moxo lonninba do le ti. Ate tun be Ala la Mansaya la nalo maxononin. A fatiyata xa taxa Isa fure ŋinin Pilate la.
41015044	Pilate x'a me xo Isa sata xa ban, wo x'a dabaro ban. A xa sorodasi jalatigiba kili, x'a ŋininxa xo fo Isa satumo meta.
41015045	A xa sorodasi jalatigiba la jaabo soto tumo men, a sonta Yusufu xa Isa fure ta.
41015046	Wo xa kasanke san, xa Isa fure lajigi gengenyiro xan. A x'a kasanke, xa taxa a lasi xaburo xono. Wo xaburo tun jagata kuro to. A xa kuruba do birigintin, x'a ke xa xaburo dataxun.
41015047	Magidala Mariyama anin Sose na Mariyama, wo tunnu be Isa ladula mafelela.
41016001	Yahudiyalu la tofoɲolunŋo lun do, Magidala Mariyama, nin Yaxuba na Mariyama, anin Salome xa sumadiyalu san x'e be taxala i kela Isa fure ma.
41016002	Yahudiyalu la loxokunŋo lun folo, nin wo mu alahado ti, saxo ma junna, tilo bowaxato, i taxata Isa xaburo da la.
41016003	I taxato tun b'a fola i ɲoxo ɲen xo: «Jon si kuru in birigintin n ɲen, x'a bo xaburo da la?»
41016004	I x'e ɲa xotota tumo men, i x'a je xo kuru in birigintinta, xa bo xaburo da la.
41016005	I dunta xaburo xono. I xa xamarindinŋo do tara siginin i kininŋo xoto, dorokexoyi janba b'a xanna. Wo x'e lasila jaxu.
41016006	Bari wo xo i ɲen xo: «Alu xana sila! Nasareti Isa men gengenta, alu be wo le ŋininna. A nte jan, a kunita! Alu na a mafele, a tun be lanin dula men!
41016007	Alu taxa a fo Piyere nin a la xarandin tolu ɲen, xo a be i ɲa Galile, xo i b'a jela non ne, í xo a tun x'a fo i ɲen ɲa men ma.»
41016008	I bota xaburo xono, x'e bori xa taxa, bawo i silata fo i si jarajara. Xonotofili kujaxo bulu, i korita fen fola moxo ɲen. [
41016009	Isa kunita loxokunŋo lun folo saxo ma. A folota x'é yita Magidala Mariyama la, a tun xa jinne woorowula xoyi wo men to.
41016010	Magidala Mariyama taxata xibaro fo Isa taxamaɲoxolu ɲen. Wolu tunnu jusukunŋo tooroninŋo be xasila.
41016011	Bari i x'a me tumo men xo Isa b'é nila tugun, anin xo Mariyama x'a je, i man la a la.
41016012	Wo xo, Isa x'é yita ɲa xote ma, a la xarandin fula la, x'e taxato tu gallo do to.
41016013	I x'e koppa, xa taxa a fo xarandin tolu ɲen. Bari haali wo, i man lannaya ke.
41016014	Wo bee xo, a x'é yita a la xarandin tan nin kilinŋo la x'e tu domolo la. A x'e madigaamu i la lannayabaliya nin i la jusukunxoleya to; bawo mennu x'a kunininŋo je, i man la wolu la.
41016015	Wo xo, a xo i ɲen xo: «Alu taxa duniya bee to, xa xibaru Dimanŋo waajulo ke moxolu bee ɲen.
41016016	Moxo men je lannaya ke, xa batise, wo si kisi. Bari moxo men man lannaya ke, wo si jalagi.
41016017	Taagumanseedolu fele, lannayabaxolu si mennu ke: I si jinnolu xoyi x'e bo moxolu to nte toxo la, i si xan xotelu fo.
41016018	Haali nin i xa salu muta i bulu, walla xa moxofaxafenŋo min, wo me ku ke i la. I s'i bulolu la jangarutolu xan, xa Ala matara, wolu si kendeya.»
41016019	Marigi Isa x'é soto wo xumo bee la tumo men, a layeleta sanŋo to, xa taxa í sigi Ala kininŋo fe.
41016020	Wo keninma, xarandinŋolu taxata waajulo ke dula bee. Marigi Isa tun be i deemala i la baaro bee to. I tunnu be taagumanseedolu kela Marigi barako to, mennu x'a yita xo i la xumolu mu tonɲa le ti.]
42001001	Ɲamoxoba Tewofili, kuwo mennu keta n bata, moxo kiika x'a mafele xa wolu safe.
42001002	Moxo dolu xa Isa la kuwolu je i ɲa la kabirin a damuto. Ala la xumo waajulo xarifata i ma. Wolu xa kuwolu laxali n ɲen ɲa men, wo safelilalu x'e safe wo ɲa in ne.
42001003	Tewofili, wo le x'a tu, kuwo mennu bee keta kabirin a damuto, ń du xa wolu segesege. Nte x'a je xo a xa ɲin nte du x'e safe í ɲen, x'e la i ɲoxo da la.
42001004	Ń x'a ke le walasa í xa xaranŋo mennu soto, í x'a lon xo wolu mu keso le ti.
42001005	Yude mansaxe Herode la waxato, sadaxalasibaxo do tun be je, a toxo xo Sakariya. Abiya sadaxalasibaxolu jama moxo do le mu. A musu toxo xo Elisabeti. Wo tun mu sadaxalasibaxa kuntigiba Haruna bonsonŋo do le ti.
42001006	I fulo tun bee be tilinnin Ala ɲa xoto. I tunnu be Marigi la sariyalu nin a la ku lategeninŋolu bee dafala.
42001007	Bari din tun nte i bulu, bawo Elisabeti tun mu wulubalo le ti, anin du i fulo bee tun xotota xa ban.
42001008	Lun do, Sakariya tun be a la sadaxalasibaxaya baaro la Ala ɲa xoto, bawo itelu la jama le tun na baaraloxo mu.
42001009	X'a la sadaxalasibaxolu la laado xan, dokkolo xa ate yita xo a xa dun Marigi la dula Senumanba xono, xa je siisi digico la.
42001010	Xa Sakariya tu digico janila, jama bee tun be keno ma xa Ala matara.
42001011	Marigi la melekiyo do woman in x'é yita a la lonin sadaxajanilanŋo kininŋo mafan, digico be janila men xan.
42001012	Sakariya xa melekiyo je tumo men, a ja wulita, a silata.
42001013	Melekiyo xo a ɲen xo: «Sakariya, í xana sila; katugala Ala x'é la taralo muta. Í musu Elisabeti si wulu dinxe la í ɲen, í s'a toxola xo Yaya.
42001014	Í niyo si sewo bete a la kuwo to, moxo kiika si ɲaxali a wuluwo la,
42001015	bawo a si ke moxoba ti Marigi bulu. A me dolo min, a me minfen fatiman xote min. A si fa Ni Senunŋo la kabirin a man wulu.
42001016	A si Banisirayila moxolu kiika lakoppa Marigi i la Ala ma.
42001017	A s'í taxama Ala ɲa xoto Ni Senunŋo barako to anin sintigiya la, í xo kila Eli, walasa xa falu nin dinŋolu laben, xa moxo murutininŋolu hakilo yelema x'e bula moxo tilinninŋolu la silo xan. A si siya do toben Marigi ɲen.»
42001018	Sakariya xo melekiyo ɲen xo: «Ń si wo lon ɲa di? Nte xotota xa ban, ń musu du xotota?»
42001019	Melekiyo x'a jaabi xo: «Nte mu Jibirilu le ti, ń be Ala senbo to x'a la baaro ke. A xa ń ki xo ń xa na ɲin xibaru diman in fo í ɲen.
42001020	Awa, í si ke muumuwo ti fo xa taxa si ɲin ku innu bee dafawaxato ma, katugala í man la ń na xuma foninŋolu la, wo mennu xa xan xa ke i waxato.»
42001021	Jama ken tun be Sakariya laxononin. I dabaro banta, bawo a meta Alabatusuba xono.
42001022	A boninma, a korita xumala i ɲen; moxolu x'a faamu xo Ala xa fen ne yita a la Alabatusuba xono. A xa taagumanseedolu ke i ɲen, bari a muumuyaninŋo tuta.
42001023	Sakariya la baaro banta Alabatusuba xono tumo men, a taxata a bata.
42001024	Wo xo, Sakariya musu Elisabeti xa xono ta, a x'é ɲamadugu xaru luulu xono. A tun b'a fola xo:
42001025	«Marigi xa men ke nte ɲen, wo fele: Din wulubaliya men tun malo be ń na, moxolu ɲala, a xa wo bo ń na.»
42001026	Xaru wooronanŋo la, Ala x'a la meleke Jibirilu ki Galile gallo do to, xo Nasareti.
42001027	A x'a ki xarafandin xelonbalo do ma, wo toxo xo Mariyama. Wo x'a tara futuwo lategeta Mariyama nin Dawuda bonsonŋo do te, nin wo mu Yusufu ti.
42001028	Melekiyo dunta a bata, a xo: «Mariyama, ń b'é xontonna, ite men xa Ala la neemo soto. Marigi be í bata.»
42001029	Wo xumolu xa Mariyama xonotolafili. A x'é miiri ɲin xontonniɲa in xoto si ke men ti.
42001030	Melekiyo xo a ɲen xo: «Mariyama, í xana sila, katugala í xa Ala la neemo soto.
42001031	A fele, í si xono ta, xa wulu dinxe la. Í si a toxola xo Isa.
42001032	A si ke moxoba ti. A si kili xo Ala Xototaninba Dinxe. Marigi Ala si a mamaxe Dawuda la mansasigilanŋo di a ma.
42001033	A si ke mansaxe ti Yaxuba xabiilo kunna fo abada. A la mansaya me ban muume.»
42001034	Mariyama xo melekiyo ɲen xo: «Wo si ke ɲa di, nte dun man xe lon abada?»
42001035	Melekiyo x'a jaabi xo: «Ni Senunŋo si jigi í xan, Ala Xototaninba si a la sintigiya buuri í kunna. Wo le x'a tu, í be nala din senumanŋo men bangela, wo si kili xo Ala Dinxe.
42001036	Í badinmusu Elisabeti du xonoma fele dinxe la, x'a tu a xotota. A fota xo wo men mu wulubalo ti, a xono be xaru wooro la saasa.
42001037	Ala me kori ku ma.»
42001038	Mariyama xo: «Ń mu Marigi la jonmuso le ti. A xa ke ń ɲen í xo í x'a fo ɲa men.» Wo xo, melekiyo bota a bata.
42001039	Wo waxato, Mariyama wulita x'é tariya xa taxa Yude maro kuro xan, xa taxa gallo do to non.
42001040	A dunta Sakariya la luwo ma xa Elisabeti xonton.
42001041	Elisabeti xa Mariyama la xontonnixanŋo me tumo men, a dinŋo x'é lamaxa a xono. Elisabeti fata Ni Senunŋo la.
42001042	A fetenbeteta x'a fo xo: «Duwa be í fe xa tanbi muso bee xan; í be nala dinŋo men du bangela, duwawo be wo fe.
42001043	Nte mu jon ti nin ń Marigi na be nala nte bata?
42001044	Awa, kabirin ń x'é xontonnixanŋo me, nin ń dinŋo ɲaɲaninŋo x'é lamaxa ń xono.
42001045	Heero b'é fe, bawo Marigi xa men fo í ɲen, xo a s'a ke, í lata wo la.»
42001046	Mariyama xo: «Ń be Marigi tantula ń jusukunŋo la.
42001047	Nte ɲaxalininŋo be ń Kisibaxa Ala barako to,
42001048	bawo a x'a la jonmuso majigininŋo mafele. Tili natalu, moxolu bee s'a fo xo heero be ń fe;
42001049	bawo Sinŋobeetigo xa kubalu ke nte ɲen. A toxo xa senu.
42001050	Mennu be silala a ɲa, a la hinno be wolu bonsonŋolu nin i bonsonŋolu ɲen, fo abada.
42001051	A x'a barako yita xa kubalu ke, xa fankekutolu jenjen.
42001052	A xa faamalu lajigi xa bo i la mansasigilanŋolu xan, xa moxo majigininŋolu xotota.
42001053	A xa xonxotolu lafa domoli beto la; a xa fentigolu bulutoxulunŋo bula xa taxa.
42001054	A x'a la baaradin Banisirayila deema: A hakilo tuta a la hinno la
42001055	Burehima nin a bonsonŋo ɲen, fo abada, í xo a tun xa wo lahido ta n mamaxelu ɲen ɲa men.»
42001056	Mariyama xa xaru saba ɲoxon ke Elisabeti bata. Wo xo, a x'é koppa a la luwo ma.
42001057	Elisabeti wulutumo sininma, a wuluta dinxe la.
42001058	Elisabeti sigiɲoxolu nin a badinŋolu x'a me xo Marigi x'a la hinnayeba yita a la, wolu nin a ɲaxalita.
42001059	Dinŋo wuluwo tili sago, i nata a ɲaxo to. I tunnu b'a fe x'a toxola a fa Sakariya la,
42001060	bari dinŋo na xo: «Ayi, a si toxola xo Yaya.»
42001061	Bari i xo a ɲen xo: «Í la moxo si toxo nte Yaya ti.»
42001062	I xa dinŋo fa komosi xo a b'a fe a dinŋo xa toxola jon na.
42001063	Sakariya xo x'e xa walaho di a ma. A x'a safe walaho xan xo: «Yaya le mu a toxo ti.» I bee dabaro banta wo la.
42001064	Wo no bee to, Sakariya x'a da nin a nenŋo soto tugun. A woman in keta a ma xa Ala tantu.
42001065	Wo keninma, i sigiɲoxolu bee silata. Moxolu tunnu be wo kuwolu xiidefatala Yude maro kuro xan, dula bee.
42001066	Moxo fen wo fen xa wo kuwolu me, wolu keta a ma x'e miiri xo: «Ɲin dindin in si na ke mun ti?» I xa wo fo, bawo Marigi la sintigiya tun b'a fe.
42001067	Dindinŋo fa Sakariya fata Ni Senunŋo la. A keta a ma xa ɲin kilaya xuma innu fo xo:
42001068	«Tanto be Marigi ɲen, Banisirayila la Ala, bawo a x'a hakilo tu a la moxolu la, x'e bo bulo to.
42001069	A xa kisibaxa barakema di n ma, xa bo a la baaradin Dawuda bonsonŋo to.
42001070	A tun xa wo fo kabirin tuma jan a la kila senumanŋolu da la,
42001071	x'a si n bo n jaxolu bulu, xa n bo n xonneyabaxolu bee la fango xoto;
42001072	x'a si a la hinno yita n mamaxelu la, x'a hakilo tu a la Kafuxan senumanŋo la.
42001073	A tun x'é xali n mamaxe Burehima ɲen,
42001074	x'a si n bo n jaxolu la fango bulu, walasa n hakilo lasigininŋo xa baaro ke a ɲen,
42001075	xa senuya, xa tilin a ɲa xoto n na nilamaya bee xono.
42001076	Ń din, ite du si kili xo Ala Xototaninba la kila, bawo í si bula Marigi ɲa, x'a la silo toben.
42001077	Í s'a fo a la moxolu ɲen xo a s'i la junubolu yaafa, x'e kisi.
42001078	Bawo dan nte n na Ala la hinno nin a la ɲumaya ma; a si saxuyelo keneya bo n xan xa bo sanŋo to,
42001079	walasa mennu be suwo nin saya dibo to, a xa keneya bo wolu ɲen, xa n bula heero silo xan.»
42001080	Dindinŋo ken tun be bunɲaxan, xa hakilitigiya soto. A tuta wulo xono fo a x'é yita Banisirayila dinŋolu la lunŋo men.
42002001	Wo waxato, Rome mansaxe Ogusiti x'a latege, xo xa duguxulo moxo bee toxo safe.
42002002	Wo toxosafe folo xa Kirinisi tara goferenereya la Siri kunna.
42002003	Moxo bee taxata i safe i wulugallo to.
42002004	Yusufu du bota Galile gallo do to, xo Nasareti, xa taxa Yude maro to, xa taxa Dawuda la gallo to, Betileheme, bawo Dawuda bonsonŋo nin a la xabiilo moxo do le mu.
42002005	A nin a mamutamuso Mariyama taxata i safe je, x'a tara wo xonoma.
42002006	X'e tu je, Mariyama wulutumo nata si.
42002007	A wuluta a dinxe folo la. A x'a lala faano to, x'a bula marafen daŋininxulunŋo xono, katugala i man dula soto luntanjigidula.
42002008	Saaxanegaanilalu tunnu be non namininŋo to. Wo tunnu be sila i ɲala wulo xono, x'e la marafenŋolu korosi.
42002009	Marigi la melekiyo do nata i ma. Marigi nooro keneya x'e laminin. I silata fo xa danmatanbi.
42002010	Melekiyo xo i ɲen xo: «Alu xana sila, katugala ń nata xibaru dimanŋo le fo alu ɲen. Wo xibaro si moxolu bee nitodiya.
42002011	Kirisita wuluta alu ɲen bi, mansaxe Dawuda la gallo to. Ate le mu Kirisita nin Marigi ti.
42002012	Ɲin si ke alu ɲen taagumanseedo ti: Alu si deenano murugumuruguninŋo tara lanin faano to, marafen daŋininxulunŋo xono.»
42002013	Wo no bee to, melekiyolu kiika kafuta wo melekiyo ma, xa Ala tantu.
42002014	I xo: «Tanto be Ala ɲen, men be sanjanba to. Heero xa ke duguxulo xan, a la moxo sugandininŋolu ɲen.»
42002015	Melekiyolu taxaninma sanŋo to, saaxanegaanilalu xo i ɲoxo ɲen xo: «Alan xa taxa fo Betileheme, x'a je men keta, anin Marigi xa men yita n na.»
42002016	I x'e tariya xa taxa; xa Mariyama nin Yusufu je, xa deenano je lanin marafen daŋininxulunŋo xono.
42002017	I x'a je tumo men, men fota i ɲen deenano la kuwo to, i dunta wo ɲa to, x'a fo.
42002018	Moxo fen fen xa negaanilalu la xumo lame, wolu bee dabaro banta.
42002019	Mariyama du xa wo kuwolu bee mara a hakilo la, x'é miiri i xoto ma.
42002020	Wo xo, negaanilalu x'e koppa. I taxato tun be Ala bunɲala x'a tantu, katugala i xa men me, i xa wo je, í xo a fota i ɲen ɲa men.
42002021	Dindinŋo tun xa xan xa ɲaxa lunŋo men, nin wo mu a wuluwo tili sago lunŋo ti, a toxolata xo Isa. Melekiyo tun xa toxo men fo jannin a na x'a xono ta, a toxolata wo le la.
42002022	Mariyama senuyalilunŋo sininma í xo Musa la sariya x'a fo ɲa men, i nin dinŋo taxata Yerusaleme xa taxa a di Marigi ma,
42002023	bawo a be safenin Marigi la sariya xono xo: «Dinxe fololu bee xa ke Marigi ta ti.»
42002024	Marigi la sariya xa sadaxo men fo xo: «Tubandin fula walla jenetubandin fula», i xa wo sadaxo bo.
42002025	Xe do tun be Yerusaleme, a toxo xo Simeyon. Wo xe tun mu moxo tilinninŋo nin Alaɲasilanɲabaxo le ti. A tun be Banisirayila la kisilo laxononin. Ni Senunŋo tun nin a be i ɲoxo fe.
42002026	Ni Senunŋo tun x'a yita a la xo a me sa, x'a tara a man Marigi la Kirisita je.
42002027	Ni Senunŋo taxata a ti Alabatusuba xono. Isa wulubaxolu nata a ti tumo men, walasa xa sariya la foninŋo dafa,
42002028	Simeyon xa dindinŋo ta a bulo to, xa Ala tantu xo:
42002029	«Marigi, í x'é la lahido latimme: Saasa í s'í la jonxe bula a xa sa heero to.
42002030	Bawo ń fan ɲa xa í la kisilo je,
42002031	í xa wo kisilo men toben siyalu bee ɲen.
42002032	Í x'a ke keneya ti, men si í yita siyalu la, xa nooro la Banisirayila, í la moxolu xan.»
42002033	Isa fa nin a na dabaro bee banta Simeyon na xumolu la.
42002034	Simeyon duwata i ɲen, x'a fo Isa na Mariyama ɲen xo: «Ɲin din in si ke moxo kiika laboyi sabaabo nin i lawuli sabaabo ti Banisirayila xono. A si ke Ala la taagumanseedo ti, soosolo si ke men na kuwo to.
42002035	Wo si moxo kiika la miiriyalu la keno xan. Ite ken, diminŋo do s'í soxo í jusukunŋo to í xo tanbo.»
42002036	Kila musuma do tun be je, a toxo xo Ane. Fanuyeli dinmuso do le mu. A bota Asere xabiilo to. A tun xotobeteta. A xarafa fututa xe men ma, a xa sanji woorowula ke wo kun, wo xo, wo xe sata.
42002037	Wo xo, a tuta futubaliya la. A siyo be tan sagi sanji nin sanji naani la. A man Alabatusuba bula. A tun be baaro kela Ala ɲen sunŋo nin mataralo la, su nin tili.
42002038	A du nata wo waxato fan; a tun be Ala tantula, moxo fen wo fen tun be Yerusaleme kunbolo laxononin, a xa Isa la kuwo fo wolu bee ɲen.
42002039	Isa wulubaxolu xa Marigi la sariya bee dafa tumo men, i nin a x'e koppa Galile maro ma, xa na i la gallo to, nin wo mu Nasareti ti.
42002040	Dindinŋo tun be bunɲaxan xa barako soto. Hakilitigiyaba tun b'a fe, Ala la neemo tun b'a xan.
42002041	San wo san, Isa wulubaxolu tunnu si taxa Tanbinxansallo ke Yerusaleme.
42002042	Isa xa san tan nin fula soto sanŋo men, i taxata wo sallo to, x'a la laado xan.
42002043	Sallo tilolu tanbininŋo xo, i x'e koppa. Isa dindinŋo tuta Yerusaleme, bari a wulubaxolu tunnu nte wo xalama.
42002044	I tunnu ɲen xo a be i taxamaɲoxolu to. I xa tili kilin ke Isa ŋininna i badinŋolu nin i lonɲoxolu to.
42002045	I man a je tumo men, i x'e koppa Yerusaleme ma, xa taxa a ŋinin.
42002046	Tili saba tanbo xo, i x'a tara Alabatusuba xono, siginin sariya karanmoxolu to; a be wolu lamela, x'e ŋininxa.
42002047	Moxo fen fen x'a lame, wolu bee dabaro banta a la lonŋo nin a la jaabolu ma.
42002048	A wulubaxolu x'a je tumo men, i dabaro banta. A na xo a ɲen xo: «Ń din, mun na í xa ɲin ke ntelu la? A fele, nte nin í fa xonotofilininŋo b'é ŋininna.»
42002049	A x'e jaabi xo: «Mun na alu be ń ŋininna? Alu man a lon ba, xo ń xa xan xa tara ń Fa la luwo xono?»
42002050	Bari wolu man a la wo xumo faamu.
42002051	Wo xo, a nin i taxata Nasareti. A tun be a wulubaxolu bunɲala. A na ken tun be ɲin ku innu bee marala a xono.
42002052	Isa tun be bunɲaxan, do tun be kafula a la lonŋo ma. A la kuwo tun xa di Ala ɲen, a xa di moxo dulu bee ɲen.
42003001	Rome mansaxe Tibere la mansaya san tan nin luulunanŋo le tun mu, Ponsi Pilate tun be Yude goferenereya la. Wo waxati kilinŋo xa Herode tara Galile kunna; a badinxe Filipe, wo be Iture nin Terakonite jamano kunna; Lisaniyasi, wo tun be Abilene kunna.
42003002	Ane nin Kayife le tunnu be sadaxalasibaxa kuntigiya la wo tumo. Wo waxato, Ala la xumo sita Sakariya dinxe Yaya ma, x'a tu wulo xono.
42003003	Yaya taxata Yuruden basenbo jamano bee to, xa moxolu waaju xo i x'e xodi i la junubolu la, xa batise, nin i la junubolu si yaafa.
42003004	Ɲin tun safeta kila Esayi la kitaabo to xo: «Moxo do fetenxanŋo si bo wulo xono x'a fo xo: Alu Marigi la silo toben, x'a la sila mesenŋolu latilin.
42003005	Xonoonolu bee si lafa, kurolu nin tintolu bee si majigi. Sila dogininŋolu si latilin. Dula jaxolu si toben.
42003006	Hadamadinŋolu bee si Ala la kisilo je.»
42003007	Jama men tunnu be naxan Yaya ma xa batise, a tun b'a fola wolu ɲen xo: «Fofoonedinŋolu, jon x'a yita alu la, alu si kisi ɲa men Ala la diminŋo ma, men be nanin?
42003008	Alu kewalolu ke mennu s'a yita xo alu tuubita. Alu xana a fo i xono to xo: “N mu Burehima mamarinŋolu ti.” Ń b'a fola alu ɲen, xo Ala si sin no xa ɲin kuru innu yelema x'e ke Burehima bonsonŋolu ti.
42003009	Ŋendo tata yirolu lillo tego xanma xa ban. Yiri wo yiri nte din ɲuma kela, wo si tege xa fili ta to.»
42003010	Jama tun be Yaya ŋininxala, xo i xa xan xa mun ke.
42003011	A x'e jaabi xo: «Doroke fula be men kun, wo xa kilin di feetoto ma. Baluwo be men kun, wo xa do di xonxoto ma.»
42003012	Sagallemutalalu dulu nata xa batise. I xo Yaya ɲen xo: «Karanmoxo, ntelu xa xan xa mun ke?»
42003013	A x'e jaabi xo: «Alu xana fen muta moxo la xa tanbi sariya xan.»
42003014	Sorodaso do dulu x'a ŋininxa xo: «Nte dunnu xa xan xa mun ke?» A x'e jaabi xo: «Alu xana moxo diyakuwa x'a la xaaliso muta a la. Alu xana xaro la moxo la. Alu muta ke alu la sara ti.»
42003015	Jama ken tun nin a be siginin, xo kuba do be kela, i bee b'e miirila nin Yaya me tara Kirisita ti.
42003016	Yaya x'e bee kafuninŋo jaabi, a xo: «Nte ken be alu batisela jiyo le la; bari do be nala, men barako xa bun nte ti. Haali x'a la samatolu firin, nte nin wo man xan. Ate si alu batise Ala Ni Senunŋo nin ta la.
42003017	A la ɲosurundulanŋo b'a bulu, x'a la ɲo surundu. A si a keso ke a la kurukuro xono, bari ŋaɲa, a si ta sabalo ke xa wo jani.»
42003018	Yaya xa xuma xote kiika fo moxolu ɲen x'e tonben, xa Ala la xibaru Dimanŋo fo i ɲen.
42003019	Mansaxe Herode x'a badinxe musu Herodiya muta a la. Yaya x'a jalagi wo to, anin a tun xa kujaxu kiika xote men dulu ke.
42003020	Herode xa kujaxu xote kafu wolu ma, a xa Yaya bula kaso la.
42003021	Moxolu bee batiseta tumo men, Isa du batiseta. X'a tu Ala matarala, sanxulo dayeleta,
42003022	Ni Senunŋo balama jigita a xan í xo jenetubanŋo. Xumaxanŋo do bota sanŋo to xo: «Í mu ń Dinxe baato le ti, í la kuwo xa di bete nte ɲen.»
42003023	Isa b'a la baaro damutala waxato men, a siyo tun be taxala tan saba san ma. Moxolu x'a jaate Yusufu dinxe ti, Yusufu bota Yeli to,
42003024	Yeli bota Matati to, Matati bota Lewi to, Lewi bota Melesi to, Melesi bota Yanayin to, Yanayin bota Yusufu to,
42003025	Yusufu bota Matitiya to, Matitiya bota Amosi to, Amosi bota Nahumu to, Nahumu bota Esili to, Esili bota Nagayi to,
42003026	Nagayi bota Mate to, Mate bota Matitiya to, Matitiya bota Semeyin to, Semeyin bota Yoseki to, Yoseki bota Yoda to,
42003027	Yoda bota Yokanan to, Yokanan bota Resa to, Resa bota Sorobabeli to, Sorobabeli bota Salatiyeli to, Salatiyeli bota Neri to,
42003028	Neri bota Melesi to, Melesi bota Adi to, Adi bota Kosame to, Kosame bota Elimadame to, Elimadame bota Ere to,
42003029	Ere bota Yosuwe to, Yosuwe bota Eliyesere to, Eliyesere bota Yorime to, Yorime bota Matati to, Matati bota Lewi to,
42003030	Lewi bota Simeyon to, Simeyon bota Yuda to, Yuda bota Yusufu to, Yusufu bota Yoname to, Yoname bota Eliyakime to,
42003031	Eliyakime bota Meleya to, Meleya bota Menna to, Menna bota Matata to, Matata bota Natan to, Natan bota Dawuda to,
42003032	Dawuda bota Yese to, Yese bota Yobede to, Yobede bota Bowasi to, Bowasi bota Sala to, Sala bota Nason to,
42003033	Nason bota Aminadabe to, Aminadabe bota Ademine to, Ademine bota Rami to, Rami bota Eseron to, Eseron bota Faresi to, Faresi bota Yuda to,
42003034	Yuda bota Yaxuba to, Yaxuba bota Nsiyaxa to, Nsiyaxa bota Burehima to, Burehima bota Tara to, Tara bota Nasoro to,
42003035	Nasoro bota Seruse to, Seruse bota Rehu to, Rehu bota Pelegi to, Pelegi bota Ebere to, Ebere bota Sala to,
42003036	Sala bota Kenan to, Kenan bota Arafakisade to, Arafakisade bota Semu to, Semu bota Nuhun to, Nuhun bota Lameke to,
42003037	Lameke bota Metusela to, Metusela bota Enoke to, Enoke bota Yerede to, Yerede bota Mahalaleli to, Mahalaleli bota Kenan to,
42003038	Kenan bota Enose to, Enose bota Seti to, Seti bota Adama to, Adama bota Ala to.
42004001	Isa faninŋo Ala Ni Senunŋo la, a bota Yuruden bada la. Ni Senunŋo taxata a ti wulo xono.
42004002	Sentane x'a xotobo tan naani tili xono. Wo waxato, a man fusi domo. Wo tilolu tanbininma, xonxo x'a muta.
42004003	Wo to, Sentane xo a ɲen xo: «Nin í mu Ala Dinxe le ti, a fo ɲin kuru in xa yelema xa ke buuro ti.»
42004004	Isa x'a jaabi xo: «A be safenin Kitaabo to xo: “Moxo nte balula domolifenŋo doron na.” »
42004005	Sentane taxata a ti sanŋo to, xa duniya jamanolu bee yita a la nondin kilin to.
42004006	A xo a ɲen xo: «Ń si ɲin jamanu innu bee kuntigiya nin i naafulo di í ma, bawo wolu dunta nte bulu le; a xa di ń ɲen x'e di men ma, ń s'i di wo ma.
42004007	Nin í x'é ɲongi ń xoto xa ń batu, i bee si ke í ta ti.»
42004008	Isa x'a jaabi xo: «A be safenin Kitaabo to xo: “Í si Marigi í la Ala batu, xa baaro ke ate kilin doron ɲen.” »
42004009	Sentane bulata a ɲa tugun, xa taxa a ti Yerusaleme, x'a lalo Alabatusuba sanŋo to, x'a fo a ɲen xo: «Nin í mu Ala Dinxe le ti, í tu jan x'é butun dugo ma xo,
42004010	bawo a be safenin Kitaabo to xo: “Ala si a la melekiyolu bula í lakantala.
42004011	I s'í ta i bulolu to, í sinŋo me xosi kuru la.” »
42004012	Isa x'a jaabi xo: «A fota Kitaabo xono xo: “Í xana Marigi í la Ala xotobo.” »
42004013	Sentane x'a xotobo xa ban tumo men, a x'é soobo a la fo waxati xote.
42004014	Isa x'é xolasaagi Galile ma, a nin Ni Senunŋo barako. A toxo bota jamano dula bee.
42004015	A tun be moxolu laxaranna i la Alabatusuwolu xono. Bee tun b'a bunɲala.
42004016	Wo xo, Isa taxata Nasareti, a bunɲata gallo men to. Tofoɲolunŋo, a dunta Alabatusuwo xono í xo a dalita x'a ke ɲa men. A wulita x'é lo kitaabuxaranŋo xanma.
42004017	I xa kila Esayi la kitaabo dun a bulu. A x'a dayele, xa dula do je x'a xaran. A safeta wo dula xo:
42004018	«Marigi Niyo be ń fe, bawo a xa nte sugandi nin ń si xibaru Dimanŋo fo segebaxantunŋolu ɲen, xa kasolamoxolu hooroyalixumo fo. A xa ń ki xa fiyontolu ɲalu yele, xa toorobaxatolu bo i toorobaxolu bulu,
42004019	xa Marigi la neemasanŋo gangu.»
42004020	Wo xo, a xa kitaabo dataxun, x'a dun baaradinŋo bulu, x'é sigi. Alabatusuwo xono moxolu bee ɲa tuta lonin a to.
42004021	Wo to, Isa xo i ɲen xo: «Alu birin bola Kitaabo xumo men namela, wo dafata bi, alu x'a lame tumo men.»
42004022	Bee tun be Isa la ɲumaya fola. Xuma ɲuma men tunnu be bola a da, wo xa bee dabaro ban. I xo: «Ɲin nte Yusufu dinŋo ti ba?»
42004023	A xo i ɲen xo: «Ń x'a lon pere, xo alu si ɲin sanda in fo ń ɲen xo: “Jaaralikela x'a fan jaara folo. Í xa fen fen ke Kaperenahun, n xa wo bee me; jan men mu í fasuwo ti, wo ɲoxonnu ke jan du.” »
42004024	A xo i ɲen tugun xo: «Tonɲa la, ń b'a fola alu ɲen xo kila si me bunɲa soto a fasuwo la.
42004025	Xa tonɲa fo alu ɲen, musujaxe tun xa sa Banisirayila kila Eli la waxato. Wo tumo le, sanjiyo xa san saba nin xaru wooro ke, a man na; xonxoba nata jamano bee xono.
42004026	Bari Eli man ki wo musujaxelu fen si ma. A kita Sarepeta musujaxe do le ma. Sarepeta, wo be Sidon jamano le xono.
42004027	Bagito tun xa sa Banisirayila kila Elise la waxato; bari fusi man kendeya wolu to fo jamanu xote moxo do, nin wo mu Siringa Naman ti.»
42004028	Alabatusuwo xono moxolu xa wo xumolu me tumo men, i bee juso bota.
42004029	I wulita, xa Isa labo gallo xo ma. I la gallo be siginin kuro men sanŋo to, i taxata a ti wo malanŋo da la, xo i b'a laparatila non na.
42004030	Bari Isa bota i te la xa taxa.
42004031	Isa taxata Galile gallo do to xo Kaperenahun. A tun si moxolu laxaran Yahudiyalu la tofoɲolunŋo.
42004032	A la xaranŋo x'e dabaro ban, bawo barako tun be ate la xumolu to.
42004033	Xe jinneto do tun be Alabatusuwo xono. Wo fetenbeteta xo:
42004034	«Heyi, Nasareti Isa, mun x'é si n ma? Í nata n halagi le ba? Ń x'a lon pere xo í mu Ala la Senumanŋo le ti.»
42004035	Isa x'a madigaamu xo: «A sukki a la, í xa bo ɲin xe in to.» Jinno x'a laboyi jama to, wo xo, a bota a to. Bari a man fusi ke a la.
42004036	Moxolu bee dabaro banta. I tunnu be i ɲoxo ŋininxala xo: «Mun xuma mu ɲin ti? A be xumala jinnolu ɲen barako nin sintigiya to, i be bola moxolu to.»
42004037	A toxo bota jamano bee xono.
42004038	Isa boninma Alabatusuwo xono, a taxata Simon na luwo ma. Xandi fatin tun be Simon bitanmusu la. I x'a ŋinin Isa fe xo a xa a deema.
42004039	A x'é jimi a kunna, xa xuma xolen xando ɲen. Xando fatata a ma. Wo no bee to, a wulita x'e haajolu ke.
42004040	Tilo boyo xo, moxolu nata i la jangarutolu bee ti a bata. A x'a bulolu la i bee kilin kilin xan, x'e kendeya.
42004041	Jinnolu fetento bota moxo kiika to. I x'a fo xo: «Í mu Ala Dinxe le ti.» Bari a xa wolu madigaamu. A man son i xa xuma, bawo wolu x'a lon xo a mu Kirisita le ti.
42004042	Saxo yeleninma, Isa bota xa taxa wulo xono. Jama wulita a ŋininno la. I x'a je tumo men, i tunnu b'a fe x'a tomuta, walasa a xana bo i bata.
42004043	Bari Isa xo i ɲen xo: «Ń xa xan xa Ala la Mansaya xibaru Dimanŋo waaju gallu to dulu to; bawo Ala xa ń ki wo le la.»
42004044	A taxata Yude maro xono xa waajulo ke i la Alabatusuwolu xono.
42005001	Lun do, Isa tun be lonin Genesareti dalaba da la. Jama tun be i ɲoxo digila Ala la xumo lamelo nofe.
42005002	A xa xulun fula je danxanŋo la. Ɲegemutalalu tunnu bota wolu xono x'e la jalalu ku.
42005003	Isa dunta xulunŋo do xono, wo xuluntigo toxo xo Simon. A x'a ŋinin Simon fe xo a nin xulunŋo x'é soobo dandanŋo la dondin. Wo xo, a x'é sigi xulunŋo xono xa jama laxaran.
42005004	A x'é soto xumo la tumo men, a xo Simon ɲen xo: «Í nin xulunŋo xa taxa dinoya to, x'alu la jalalu fayi.»
42005005	Simon x'a jaabi xo: «Karanmoxo, n xa suwo bee ban, n man fen muta. Bari í la xumo xan, ń si jala fayi.»
42005006	I xa jalalu fayi, i xa ɲege kiika muta, fo i la jalalu boyita farala.
42005007	I x'e bulo fayi i toɲoxolu ma xulun do xono, xo wolu xa na i deema. Wolu nata i deema, xa xulun fulo lafa ɲego la, fo xulunŋolu be ŋinin xa dun jiyo xoto.
42005008	Simon Piyere xa wo je tumo men, a x'é ɲongi Isa xoto x'a fo a ɲen xo: «Marigi, í soobo nte la, bawo nte mu junubeto le ti.»
42005009	I xa ɲege kiika men muta, Simon nin a toɲoxolu bee silata wo la.
42005010	Simon kafuɲoxolu, nin wolu mu Sebede dinxelu ti, Yaxuba nin Yaya, wolu dulu silata. Isa xo Simon ɲen xo: «Simon, í xana sila. Silan, í be moxo lelu ŋininna x'e lasi Ala ma.»
42005011	I nata i la xulunŋolu bula danŋo la, xa kuwo bee bula, x'a lo Isa nofe.
42005012	Xa Isa tu gallo do to, xe do tun be je, bago bota a balo bee ma. A xa Isa je tumo men, a x'é fili dugo ma a ɲada xan, x'a matara xo: «Marigi, nin a xa di í ɲen, í si sin no xa nte kendeya, anin xa ń senuya.»
42005013	Isa x'a bulo tosaba x'é maxa a la. A xo: «A diyata ń ɲen, senuya!» Wo no bee to, bago x'a bula.
42005014	Isa x'a xoleya a ma xo: «Í xana fen fo moxo si ɲen, bari taxa í yita sadaxalasibaxo la. Kila Musa xa sadaxo men waajibiya, wo bo, men s'a yita i la xo í senuyata.»
42005015	Wo bee nin a ta, Isa toxo bota xa taxa a fe. Jamaba tun be kamarila a bata x'a lame, anin, nin i la jangarolu si kendeya.
42005016	Bari Isa kilin tun be tula xa taxa wulo xono, xa Ala matara.
42005017	Lun do, Isa tun be laxaranno la. Farisiya dolu nin sariya karanmoxolu tunnu be siginin a bata, xa bo Galile nin Yude gallolu bee to anin Yerusaleme. Marigi la sintigiya tun be Isa to. A tun b'a ma xa moxolu kendeya.
42005018	Wo to, moxo dolu nata xe muruxunte do ti, a be lanin laranŋo to. I x'a ŋinin x'a ladun bilo xono, x'a lala Isa ɲa xoto.
42005019	I korita a ladunna jama kun tumo men, i yeleta bilo sanŋo to, xa dula do lawuli, x'a nin a la laranŋo lajigi wo dula fe, x'a lala jama temo to, Isa ɲa xoto.
42005020	Isa xa wo moxolu la lannaya je tumo men, a xo xe muruxunte ɲen xo: «Xe, í la junubolu yaafata.»
42005021	Sariya karanmoxolu anin Farisiyalu x'a fo i xonoto xo: «Ɲin xe in mu jon ti, nin a be Ala toxo tiɲala ten? Jon si junubolu yaafa no, nin Ala kilin nte?»
42005022	Isa xa i la miiriya lon, a xo i ɲen xo: «Mun na alu be ɲin miiriya in tala alu jusukunŋo la?
42005023	X'a fo: “Í la junubolu yaafata”, walla: “Wuli, í x'é taxama.” Wo xuma fulo to, joman fo xa di?
42005024	Bari ń b'a fe le alu x'a lon xo a sinŋo be Moxo Dinxe ɲen xa junubolu yaafa duguxulo xan». Wo to, a xo muruxunte ɲen xo: «Ń x'é yanmaru, wuli, í x'é la laranŋo ta, xa taxa í bata!»
42005025	Wo no to, a wulita i bee ɲala, x'a la laranŋo ta, xa taxa a bata. A tun b'a ma xa barako bula Ala ɲen.
42005026	I bee dabaro banta, i keta a ma xa barako bula Ala ɲen. I silata, i xo: «N xa dabariban kuwolu je bi.»
42005027	Wo tanbo xo, Isa bota je, a xa sagallemutala do je, wo toxo xo Lewi, a be siginin a la baaradula. Isa xo a ɲen xo: «A lo ń nofe.»
42005028	Lewi wulita xa kuwo bee bula, x'a lo a nofe.
42005029	Wo xo, Lewi xa domoliba dara a ɲen a la luwo ma. Sagallemutala kiika nin moxo xotelu nin i xa domolo ke.
42005030	Farisiyalu nin i la sariya karanmoxolu kiika ŋuunuŋuunuta; i xo Isa la xarandinŋolu ɲen xo: «Mun na alu nin sagallemutalalu nin kujaxukelalu be domolo nin minno kela i ɲoxo fe?»
42005031	Isa x'e jaabi xo: «Moxo kendolu maaku nte dogotooro la, jangaruto lelu maakuwo b'a la.
42005032	Moxo mennu be i fannu jaatenin moxo tilinninŋolu ti, nte man na wolu kili; nte nata junubeto lelu kili, xo i x'e xodi i la junubolu la.»
42005033	Moxo dolu xo Isa ɲen xo: «Yaya la xarandinŋolu be sunna kiika ti, xa Ala matara, anin Farisiyalu la xarandinŋolu; bari ite la xarandinŋolu kennu be domolo kela, x'e min.»
42005034	Isa x'e jaabi xo: «Alu hakilo la x'alu s'a no ba xa maaɲoxe toɲoxolu bali domolo kela, x'e nin maaɲoxe tu i ɲoxo fe? Ayi, alu me wo no!
42005035	Bari lunŋo si na, maaɲoxe si buusi i la, nin wo lunŋolu sita, i si sun.»
42005036	Isa xa ɲin tali in du fo i ɲen xo: «Moxo si me do fara faanu kuto la, x'é be wo beterela faanu xoto ma. Nin wo keta, faanu kuto faraninŋo si tu, faanuxonokutun kuto du me na ben faanu xoto ma.
42005037	Moxo me resenji kuto ke sumalle xotolu to. Nin wo keta, resenji kuto kumuto si fuunu, xa sumalle xotolu te, xa bon. Sumallolu si tiɲa.
42005038	Bari resenji kuto kedula mu sumalle kuto lelu ti.
42005039	Moxo si du nte resenji kuto fe, xotomanŋo minŋo xo, katugala a s'a fo xo: “Xotomanŋo le xa ɲin.” »
42006001	Tofoɲolunŋo do, Isa xa alixaamafuuto dolu tofara. A la xarandinŋolu xa kunŋo dolu tege x'e moɲonxo i bulo to, x'e keso ɲimi.
42006002	Farisiyalu dolu xo i ɲen xo: «Men nte dagenin tofoɲolunŋo, mun na alu be wo kela?»
42006003	Isa x'e jaabi xo: «Wo tumo, Dawuda xa men ke, alu man wo xaran ba, tumo men, xonxo x'a nin a nofemoxolu muta?
42006004	Xonxo x'a nin a nofemoxolu muta tumo men, a dunta Ala la bunŋo xono. Buuro mennu be dila Ala ma sadaxo ti, a xa wolu ta xa do domo, xa do di a nofemoxo dulu ma. Wolu domo be dagenin sadaxalasibaxolu doron nelu ma.»
42006005	Wo xo, a xo i ɲen xo: «Tofoɲolunŋo tigo mu Moxo Dinxe le ti.»
42006006	Tofoɲolun xote, Isa dunta Alabatusuwo xono xa moxolu laxaran. Xe do tun be je, a kininbulo be sanin.
42006007	Sariya karanmoxolu nin Farisiyalu tunnu be Isa korosinin nin a tun si moxo do kendeya tofoɲolunŋo, walasa i s'a jalagi ɲa men.
42006008	Bari Isa tun x'e la miiriyalu lon, a xo xe bulu saninŋo ɲen xo: «Wuli, í x'é lo jama temo to.» A wulita x'é lo.
42006009	Isa xo i ɲen xo: «Ń be alu ŋininxala nin a be dagenin xa ɲuma le ke tofoɲolunŋo walla jaxumanŋo? A be dagenin xa moxo kisi ba walla x'a faxa?»
42006010	A x'a ɲa laxalan i bee to, wo xo, a xo xe ɲen xo: «Í bulo tosaba.» A x'a bulo tosaba. A woman in bulo kendeyata.
42006011	I diminbeteta, x'e ɲoxo je, i si na men ke Isa la.
42006012	Wo waxato, Isa taxata kuro to, xa Ala matara. A xa suwo bee ban Ala matarala.
42006013	Saxo yeleninma, a x'a la xarandinŋolu kili, xa tan nin fula sugandi i to. A xa wolu kili xo kiladinŋolu.
42006014	Wo kiladinŋolu fele: Simon, a xa wo kili xo Piyere, anin wo doxoxe Andere nin Yaxuba, nin Yaya, nin Filipe, nin Baratelemi,
42006015	nin Macu, nin Tomasi, nin Alife dinxe Yaxuba, nin Simon Seloti,
42006016	nin Yaxuba dinxe Yudasi, anin Yudasi Isikariyoti. Wo le keta Isa janfabaxo ti.
42006017	Isa nin a la xarandinŋolu jigita xa bo kuro to. A x'é lo keneba do xan; a la xarandinŋolu kiika tun be non. Jamaba du tun be je, i bota Yude maro dula bee, anin Yerusaleme nin xooxojida la jamanolu to, nin Tire anin Sidon.
42006018	I nata Isa lame anin walasa i la jangarolu xa kendeya. Jinnolu tunnu be moxo mennu degunin, wolu bee kendeyata.
42006019	Jama moxo bee tun b'a ŋininna x'e maxa Isa la, bawo barako tun be bola a to x'e bee kendeya.
42006020	Wo to, Isa x'a ɲa xotota, x'a la xarandinŋolu mafele, a xo: «Atelu mennu mu fangantanŋolu ti, heero be alu ɲen, bawo Ala la Mansaya mu alelu ta ti.
42006021	Xonxo be ate mennu la saasa, heero be alu ɲen, bawo alu si fa. Ate mennu be xasila saasa, heero be alu ɲen, bawo alu si ɲaɲa.
42006022	«Nin moxolu be alu jaxuyala, x'alu xoyi, x'alu doxoya, x'alu jikuwa Moxo Dinxe la kuwo koso, heero be alu ɲen.
42006023	Alu ɲaɲa x'e don wo lunŋo, bawo baraajiba be alu ɲen sanŋo to. I mamaxe dulu xa kilalu tooro ten ne.
42006024	«Bari atelu naafulubatigolu, bone be alu ɲen, katugala alu x'alu la heero soto xa ban.
42006025	Ate mennu be fanin bi, bone be alu ɲen, katugala alu si xonxo. Ate mennu be jelela saasa, bone be alu ɲen, katugala alu si nitokuwa xa xasi.
42006026	«Bone be alu ɲen, nin bee be alu toxoɲuma le fola, katugala i benbalu xa kila fanolu bunɲa wo ɲa le ma.»
42006027	«Ń namebaxolu, ń b'a fola alu ɲen xo: Al'alu jaxolu xanu, moxo mennu nte alu fe, alu ɲuma ke wolu ɲen.
42006028	Moxo mennu be alu dangala, alu duwa wolu ɲen. Mennu be alu mutakujaxula, alu Ala matara wolu ɲen.
42006029	Nin do x'é te í tulu do to, í si do du yelema a ɲen. Nin do x'é la dorokeba muta í la, í xana a bali í la dorokexotobulo du ti.
42006030	Moxo wo moxo x'é tara, wo so. Nin moxo do x'é bulufenŋo do ta, xana a maŋininxa a la.
42006031	Alu b'a fe moxolu xa men ke alu ɲen, alu dulu xa wo ɲoxon ke i ɲen.
42006032	«Nin alu be alu xanubaxolu doronnu xanula, alu si tantu wo la ba? Haali Alaɲasilanɲabalolu, ń xo i b'e xanubaxolu xanula.
42006033	Mennu be ku beto kela alu ɲen, nin alu be ku beto kela wolu doronnu ɲen, alu si tantu wo la ba? Haali Alaɲasilanɲabalolu, ń xo i be wo ɲoxon kela.
42006034	Nin alu be julo dunna moxolu doronnu la, alu yilo b'a ma mennu si alu sara no, alu si tantu wo la ba? Haali Alaɲasilanɲabalolu si julo dun Alaɲasilanɲabalolu la, i yilo be mennu la saralo ma.
42006035	Al'alu jaxolu xanu, xa ku ɲuma ke, alu julo dun x'é hakilo bo a saralo ma. Baraajiba si ke alu ɲen, anin alu si ke Ala Xototaninba dinŋolu ti, katugala ate xa bete kuɲumalonbalolu nin moxo jaxolu ma.
42006036	Alu hinna, a be í xo alu Fa Ala si hinna ɲa men.»
42006037	«Alu xana kiiti tege moxo xan, kiiti me tege alu dulu xan. Alu xana moxo jalagi, alu dulu me jalagi. Alu yaafa, yaafo si ke alu dulu ma.
42006038	Alu moxolu so, alu dulu si so. Badan butunninŋo, fo xa bon a da la, wo si yelema alu kun; x'a la a xan alu be tolu ta sumanna sumannilanŋo men na, alu dulu ta si suman wo la.»
42006039	Isa xa ɲin sanda in du fo i ɲen, a xo: «Fiyonto si fiyonto la guma saba no ba? Nin wo keta, i bee me bula dinxo xono ba?
42006040	xarandinŋo man bun a karanmoxo ti. Bari nin xarandinŋo xaranbeteta, a si ke í xo a karanmoxo.
42006041	«Mun na dokkondinŋo men be í badinŋo ɲa to, í be í ɲa lola wo to, x'a tara salo men be í fan ɲa to, í ɲa nte wo la?
42006042	Í s'a fo no ɲa di í badinŋo ɲen xo: “Ń badinŋo, í lo, dokkondinŋo men be í ɲa to, ń xa wo bo je,” ite men ɲa nte salo la í fan ɲa to? Fulankafu in, salo bo í fan ɲa to folo. Nin wo keta, í si jelo ke a ɲa ma, xa dokkondinŋo bo í badinŋo ɲa to.»
42006043	«Yiri ɲuma me din ke no, men man ɲin. Yiro du men man ɲin, wo me din ɲuma ke no.
42006044	Yiro bee be lonna a dinŋo le ma: Turodinŋo me xati ŋaninjuwo la; resen moninŋo me xati ɲogonsaase la.
42006045	Moxo ɲuma si ku ɲuma labo a sondonme ɲuma la. Moxo jaxo si ku jaxo labo a sondonme jaxo la, bawo moxo sondonmo be fanin men na, a da be wo le fola.»
42006046	«Mun na alu be ń kilila xo: “Marigi, Marigi”, x'a tara ń be men fola alu ɲen, alu nte wo kela?
42006047	Moxo men je na nte ma, xa ń na xumolu lame, x'e ke, a nin men xa xan, ń si wo fo alu ɲen:
42006048	A be le í xo bunlola do, a xa duguxulo jaga, x'a jaga, x'a la bunŋo jusigi fataxulo xan, xa bunŋo lo wo xan. Waamo nata, xa woyo ke wo bunŋo xan, bari a man boyi, bawo a tun be lonin bete.
42006049	Bari nin moxo men be nte la xumo lamela, nin a nt'a kela, a nin men be bonin, ń si wo du fo alu ɲen: A be le í xo moxo do, men x'a la bunŋo lo duguxulo xan. A man jusigilan ke a xoto. Woyo nata a xan, wo no bee to, a boyita guran. Wo bunŋo boyiɲa laxasayata kujaxu.»
42007001	Isa x'e soto a la xumo bee la jama ɲen tumo men, a dunta Kaperenahun gallo xono.
42007002	Sorodasi jalatigiba do be je, jonxe do be wo kun, men tun na kuwo xa di a ɲen haali. Wo jonxe tun man kende, a tun be saya dakunŋo to.
42007003	A xa Isa toxome tumo men, a xa Yahudiyalu la moxoba dolu ki Isa ma x'a matara, nin a si na a la jonxe lakendeya.
42007004	Wolu nata Isa bata, x'a matara bete xo: «A nin deemalo xa xan,
42007005	bawo a be n na siya fe, ate le xa n na Alabatusuwo lo.»
42007006	Isa nin i taxata, a sutiyaninma luwo la, sorodasi jalatigiba x'a xanunte dolu ki a ma xo: «Marigi, í fan segekujaxu nte ten, bawo nte nin a man xan í xa dun nte la luwo ma.
42007007	Wo le du x'a tu nin ń xa ń fan jaate xo ń xa doxo í taxanbato ma. Bari xuma kilin fo, ń na jonxe si kendeya.
42007008	Bawo kuntigo dolu be nte kunna, nte du be sorodaso dolu kunna. Ń s'a fo do ɲen xo: “Taxa,” a si taxa. Ń s'a fo do xote ɲen xo: “Na,” a si na. Ń s'a fo ń na jonxe ɲen xo: “Ɲin ke,” a si wo ke.»
42007009	Isa xa sorodasi jalatigiba la xumolu lame tumo men, a dabaro banta. A x'é yelema a nofejama mafan, a xo: «Ń b'a fola alu ɲen xo: Haali Banisirayila xono, ń man ɲin ɲoxon lannaya je moxo la.»
42007010	Sorodasi jalatigiba la kilalu koppaninma, i x'a tara xo jonxe jangaruto kendeyata.
42007011	Wo xo, Isa taxata gallo do to xo Nayin. A nin a la xarandinŋolu nin jamaba taxata i ɲoxo la.
42007012	I be sila wo gallo dunda la tumo men, i nin moxolu benta, fure be i bulu, i be taxanin a lasila. Wo tun mu musujaxe do le dinxe kilinŋo ti. Galluxonomoxolu jamaba tun be wo muso nofe taxanin furelasidula.
42007013	Marigi xa wo muso je tumo men, a hinno x'a muta. A xo muso ɲen xo: «Í xana xasi!»
42007014	A x'é sodun x'é maxa furetalanŋo la. Fure tabaxolu x'e lo. Isa xo: «Xamarindinŋo, ń b'a fola í ɲen xo: Wuli!»
42007015	Fure wulita x'é sigi, xa xuma. Isa x'a di a na ma.
42007016	Moxo bee silata, xa barako bula Ala ɲen. I xo: «Kilaba wulita alan to. Ala nata bo a la moxolu ma.»
42007017	Isa la wo kuwo meta Yude nin a lamininŋo bee to.
42007018	Yaya la xarandinŋolu x'a lalon wo kuwolu bee la. A xa fula kili
42007019	x'e ki Marigi Isa ma, xo i x'a ŋininxa xo: «Kisibaxo men na naxumo fota, ite le mu wo ti ba, walla n xa xan xa do xote le laxono?»
42007020	I sininma Isa ma, i xo: «Batiselila Yaya xa n ki i ma xo, men xa xan xa na, ite le mu ba, walla n xa xan xa do xote le laxono?»
42007021	Wo waxato fan, Isa xa moxo kiika kendeya: Jangarutolu nin dimintolu nin jinnetolu, xa fiyonto kiika ɲa yele.
42007022	A xo i ɲen xo: «Alu xa men je, anin alu xa men me, alu taxa wo fo Yaya ɲen xo: “Fiyontolu be ma xa dula je, sin kilinŋolu b'e taxamaxan, bagitolu be senuyaxan, tuluxutiyolu be ma xa melo ke, furelu be kunixan, xibaru Dimanŋo be fola fangantanŋolu ɲen.”
42007023	Moxo men man sikka nte la kuwo to, heero be wo tigo ɲen.»
42007024	Yaya la kiladinŋolu taxaninma, Isa x'a damuta xa xuma jama ɲen Yaya la kuwo to. A xo i ɲen xo: «Alu taxata mun fen mafele wulo xono? Alu taxata badoxala gansanŋo le mafele ba, foɲo be men namaxala?
42007025	Alu dunnu taxata mun fen mafele? Faanubetetigo ba? Bari faanubetedunnalu, anin mennu be bendiya xono, wolu be sotola mansaxelu la luwo lelu xono.
42007026	Alu dunnu taxata mun ne mafele? Kila do le mu ba? Iyo, kila do le mu. Nte b'a fola alu ɲen, xo Yaya xa bun kila ti.
42007027	A be safenin Kitaabo to ate le la kuwo to xo: Ala xo: “Ń fele ń na kiladinŋo kila í ɲa, xa í la silo toben í ɲen.”
42007028	«Nte b'a fola alu ɲen xo: Din man nala dinnalaranŋo to, men xa bun Batiselila Yaya ti. Bari, wo bee nin a ta, Ala la Mansaya xono, moxolu bee to doxomandinŋo xa bun Yaya ti.
42007029	Jama bee x'a lame tumo men, haali sagallemutalalu, wolu bee xa tilinninɲa saagi Ala ma, xa batise í xo Yaya x'a fo i ɲen ɲa men.
42007030	Bari Farisiyalu nin sariya karanmoxolu x'e ban Ala la ku lategeninŋo to i ɲen, bawo i x'e ban xa batise.
42007031	«Ń si bi moxolu xaaɲan jon ma? I nin munnu xa xan?
42007032	I be le í xo dindinŋolu be siginin bera to, x'e ɲoxo kili xo: “N xa fule fo alu ma, alu man i don. N xa sanŋabundala donkilo do la, alu man xasi.”
42007033	Bawo Batiselila Yaya nata, a tun nte domoli kela, a nte dolo minna. Bari alu xo a ma xo: “Jinno le b'a to.”
42007034	Moxo Dinxe nata, a be domolo kela, x'é min, alu xo: “Ɲin xe in mu nuxuma nin dolominna le ti. A xanunte mu sagallemutalalu nin junubekela lelu ti.”
42007035	Bari moxo mennu bee sonta a ma, a yitata wolu bee fe xo Ala la hakilitigiya be tilinnin.»
42007036	Farisiya do xa Isa kili, xo a xa taxa domolo ke a bata. Isa taxata a la luwo ma xa sigi domolo kunna.
42007037	Musu jado do tun be wo gallo to. A x'a me tumo men xo Isa be domolo la Farisiya bata, a nata kurudaxandin daxolenŋo do ti. Wo be fanin tulu sumadimanŋo la.
42007038	A xasito nata í lo Isa sinŋolu mafan. A xa Isa sinŋolu ɲigin a ɲajiyo la, x'a kunsino ke x'e masuusa, x'e suusu, xa tulu sumadimanŋo bon i xan.
42007039	Farisiya in men xa Isa kili domolo ma xa wo je tumo men, a xo í xonoto xo: «Nin ɲin xe in tun mu kila le ti, ɲin musu in men je maxanin a la, a tun s'a lon a mu men ti. A tun s'a lon xo musu son bete nte.»
42007040	Isa xo: «Simon, xumo do be ń kun x'a fo í ɲen.» Simon x'a jaabi xo: «Karanmoxo, xuma.»
42007041	Isa xo: «Julumandintigo do le, a la julo tun be moxo fula la. A la deɲe xaaliso keme luulu tun be kilin na, tan luulu tun be do la.
42007042	Bari fen tun nte i bulu x'a sara. A woman in x'e fulo bee la julo yaafa. Wolu fulo to, joman s'a xanu bete?»
42007043	Simon x'a jaabi, a xo: «Nte la miiro to, xaalisiba tun be men na, wo le xa xan x'a xanu bete.» Isa xo: «Í xa tonɲa fo!»
42007044	Wo xo, a x'é yelema muso mafan, a xo Simon ɲen xo: «Í ɲa be ɲin musu in na de? Ń dunta í la luwo ma, í man sinmakuji di ń ma, bari ate xa ń sinŋolu ɲigin a ɲajiyo la, x'a kunsino ke x'e suusa.
42007045	Í man ń xonton dasuusuwo la, bari ate, kabirin ń dunta, nin a be ń sinŋolu suusula.
42007046	Í man tulu bon ń kunŋo xan, bari ate xa tulu sumadimanŋo bon ń sinŋolu xan.
42007047	Wo le x'a tu, ń b'a fola í ɲen, xo muso la xanuyaba x'a yita, xo a la junube kiika bee yaafata. Bari dondin yaafata men ma, wo la xanuya xa doxo.»
42007048	Wo xo, a xo muso ɲen xo: «Í la junubolu yaafata.»
42007049	A domoliɲoxolu xo i xonoto xo: «Ɲin mu jon ti nin haali a si junubo dulu yaafa?»
42007050	Isa xo muso ɲen xo: «Í la lannaya x'é kisi: Taxa heero to.»
42008001	Wo xo, Isa taxata galluba nin galluba, anin gallundin nin gallundin, a tun be Ala la Mansaya xibaru Dimanŋo fola xa waajulo ke. A la xarandin tan nin fulo tun b'a bata.
42008002	A tun xa jinnolu xoyi xa bo muso dolu to, x'e la jangarolu kendeya, wo du tunnu b'a bata: Mariyama men kilita xo Magidala Mariyama, jinna woorowula xoyita xa bo men to,
42008003	anin Janne, nin wo mu Susa musu ti, wo mu mansaxe Herode la fankama do le ti, anin Susana nin moxo kiika xotelu mennu bota i bulufenŋolu la xa Isa nin a la xarandinŋolu deema.
42008004	Jamaba bota gallu kiika to, xa na kamari Isa bata. A xa ɲin tali in la i ɲen, a xo:
42008005	«Senekela do bota xa taxa a la siyo sari. X'a tu sarilo la, keso dolu butunta silasenbo fe: Moxolu x'e taxama wolu xan, xonolu nata wolu sokki.
42008006	Keso dolu butunta fataxulo xan: Wolu falinninma, i jata, bawo sumaya tun nte i xoto.
42008007	Keso dolu butunta ŋaninŋolu to: Wolu nin ŋaninŋolu bunɲata i ɲoxo la. Ŋaninŋolu xa wolu muta.
42008008	Dolu butunta duguxulu beto to: Wolu falinta, xa wulu. Kun wo kun xa kese keme ke.» Wo xumo xo, Isa fetenta xo: «Tulo be men ma xa lamelo ke, wo xa lamelo ke!»
42008009	A la xarandinŋolu x'a ŋininxa ɲin tali in xoto la.
42008010	A x'e jaabi xo: «Lonŋo dita ate lelu ma xa Ala la Mansaya gullolu soto. Bari moxo tolu, fen bee be fola wolu ɲen taliyo lelu to, walasa i felelito xana jeli ke, i lamelito xana fen faamu.»
42008011	Isa xo: «Tali in xoto fele: Siyo mu Ala la xumo le ti.
42008012	Keso mennu butunta silasenbo fe, wo xoto fele: Moxo do lelu mu, mennu xa Ala la xumo lame, bari wo xo, Sentane si na xa wo xumo bo i xono, walasa i xana lannaya ke, xa kisi.
42008013	Keso mennu butunta fataxulo xan, wolu mu moxo do lelu ti, mennu be Ala la xumo mutala ɲaɲo to, nin i x'a lame. Bari lilli nte i xoto, i la lannaya mu waxatindin ne ti. Nin i xa xotobolo soto doron, i si lannaya bula.
42008014	Keso mennu butunta ŋaninŋolu to, wolu mu moxo do lelu ti, mennu xa Ala la xumo lame. Bari taxanin ɲa, hanmekuwolu nin naafulukuwo nin ɲin duniya in negefenŋolu si i naxasi, fo i me din moninŋo ke.
42008015	Bari keso mennu butunta duguxulu beto to, wolu mu moxo do lelu ti, mennu xa Ala la xumo lame, x'a muta i jusukunŋo la, soobeya la. Wolu sinsinta Ala la xumo xan, xa dinŋo ke í xo lanfenŋo.»
42008016	Wo xo, Isa xo i ɲen tugun xo: «Moxo si me lanpo lamana xa fe buti a kun na, walla x'a sigi bariyo xoto. Í s'a sigi a sigilanŋo le xan, walasa bugo xono dunbaxolu x'a keneya je.
42008017	Fen wo fen be duguwo to, wo si bo keno xan. Gulle si du nte je nin a me wunjan xa bo keno xan.
42008018	Alu i korosi alu la lameliɲa ma! Bawo fen be men bulu, do si di wo ma; bari fen nte men bulu, haali a miiro to xo dondinŋo men b'a bulu, wo si muta a la.»
42008019	Isa na nin a badinxelu nata a bata, bari i tunnu me a lasoto no jama kun.
42008020	Wo fota Isa ɲen ten xo: «Í na nin í badinxelu be banto to, i b'a fe x'é je.»
42008021	Bari Isa xo jama bee ɲen xo: «Mennu be Ala la xumo lamela x'a latimme, wo lelu mu ń na nin ń badinxelu ti.»
42008022	Lun do, Isa nin a la xarandinŋolu dunta xulunŋo xono. A xo i ɲen xo: «Alan xa taxa dalaba boxo do.» I woman innu taxata.
42008023	X'e tu jiyo xan, Isa sinnoxota. Foɲoba wulita dalaba xan, xa xulunŋo fa jiyo la, fo i nin xulunŋo be ŋinin xa tu.
42008024	Wo to xarandinŋolu x'e sodun Isa la x'a lakuni, x'a fo a ɲen xo: «Karanmoxo, karanmoxo, n je tu de!» Isa wulita xa xuma xolen foɲo nin jixutolu ɲen. Foɲo lota, jiyo x'é mafaxa.
42008025	Isa xo xarandinŋolu ɲen xo: «Alu la lannaya be min?» I silata. I dabaro banninŋo keta a ma x'e ɲoxo ŋininxa xo: «Ɲin xe in dun mu jon ti? Haali a si xuma foɲo nin jiyo ɲen, wolu s'a xumaxanŋo labatu.»
42008026	I sita Gadarangolu la jamano to, men be dalaba boxo do, Galile kuntilinŋo la.
42008027	Isa boninma xulunŋo xono, wo gallo xe do x'a kunben. Jinnolu tunnu be wo xe to. Kabirin tuma jan, a tun nte faanu dunna, a nte lu ma, bari a tun kedula mu xaburufe to le ti.
42008028	A xa Isa je tumo men, a kuleta, x'é boyi a xoto, xa feten xo: «Isa, Ala Xototaninba Dinxe, mun x'é si ń ma? Ń b'é matarala í xana ń tooro.»
42008029	A xa wo xumo fo, bawo Isa tun x'a waajibiya jinno ma xo a xa bo a to. Jinne in tun si wuli a la tuma kiika ti. Nin a tun wulita xe in na, fo nin í x'a bulolu nin a sinŋolu siti negejoloxo la, walasa x'a lamara. Bari a tun si wo sitilanŋolu totege, jinno si taxa a ti wulo xono.
42008030	Isa x'a ŋininxa xo: «Í toxondi?» A x'a jaabi xo: «Jamaba.» Bawo jinne kiika le tun dunta xe in to.
42008031	Wo jinnolu xa Isa matara xo a xana i bula halagilo dinxajironba danjebalo xono.
42008032	Wo x'a tara legooreba tun be non, i be domolo la kuro to. Jinnolu xa Isa matara xo a x'é lo i xa dun wo lelu to. Isa x'e yanmaru wo kela.
42008033	Wo keninma, jinnolu bota xe to xa dun legoore in to. Legoore bee gidita x'e parati kurumalanŋo la, xa jigi dalaba to, xa sa jiyo to.
42008034	Lenegaanilalu xa wo kuwo je tumo men, i x'e bori xa taxa wo laxali gallo nin senesuwolu la.
42008035	Moxolu bota xa taxa wo kuwolu lasaxa. I nata Isa bata, xa xe je, jinnolu bota men to. Xe in tun be siginin Isa senbo to, faanolu b'a ma, a hakilo dafaninŋo. Wo to, moxolu silata.
42008036	Mennu xa wo kuwolu bee je, wolu xa xe jinneto kendeyaɲa laxali moxolu ɲen.
42008037	Wo keninma, Gadarangolu bee x'a ŋinin Isa fe, xo a xa taxa xa bo i la jamano xono, bawo i silata fo xa danmatanbi. Isa dunta xulunŋo xono xa taxa.
42008038	Jinnolu bota xe men to, wo xa Isa matara nin a si tu a bata. Bari Isa x'a lakoppa x'a fo a ɲen xo:
42008039	«Í koppa, í xa taxa í bata. Ala xa men ke í ɲen, í xa wo bee laxali.» Wo to, xe taxata. Isa xa fen wo fen ke a ɲen, a xa wo laxali gallo dula bee.
42008040	Isa x'é koppa xa taxa dalaba boxo do tugun. Jama x'a kunben, bawo bee tun b'a laxononin.
42008041	Xe do nata Isa ma, a toxo xo Jarusi. Alabatusuwo kuntigo le mu. A x'é boyi Isa xoto x'a matara, xo a xa taxa a la luwo ma,
42008042	bawo dinmusu kilinŋo men b'a kun, nin a siyo be san tan nin fula la, wo be ŋinin xa sa. Isa taxato non, jama tun b'a ma x'a digi.
42008043	Muso do tun be je, laada banbalo b'a la kabirin san tan nin fula. A x'a la naafulo bee di jaaralikelalu ma, bari wolu si man a kendeya.
42008044	A x'é sodun Isa la a xo ma, x'é maxa a la dorokexuwo la. Wo no bee to, jelo lota.
42008045	Isa xo: «Jon x'é maxa ń na?» Bee tun b'e son xo itelu nte. Wo to, Piyere xo: «Karanmoxo, jama le b'é xarandanin, anin x'é digi.»
42008046	Isa xo: «Do maxata ń na, bawo ń x'a lon xo sinŋo do bota ń to.»
42008047	Muso x'a je tumo men x'a fo xo a xa men ke, wo me tu no dugunin, a jarajarato nata í boyi Isa xoto, x'a fo jama bee ɲala, kunŋo men x'a tu a x'é maxa a la, anin a kendeyata ɲa men, no kilinŋo to.
42008048	Isa xo a ɲen xo: «Ń dinmusu, í la lannaya x'é kisi. Taxa heero to!»
42008049	Xa Isa tu wo xumo la, do nata xa bo Alabatusuwo kuntigo bata, x'a fo wo ɲen xo: «Í dinmuso sata. Xana karanmoxo sege bitugun!»
42008050	Bari Isa xa wo me tumo men, a xo Alabatusuwo kuntigo ɲen xo: «Í xana sila! Lannaya ke doron! Í dinmuso si balu tugun.»
42008051	Isa sita luwo ma tumo men, a man son a nin moxo xote xa dun non, fo Piyere nin Yaya nin Yaxuba anin dinŋo na nin a fa.
42008052	Bee tun be xasila dindinŋo kunna xa xuure. Isa woman in xo: «Alu xana xasi. Dindinŋo man sa. A be sinnoxonin ne.»
42008053	I jeleta a ma, bawo i x'a lon xo a sata xa ban.
42008054	Isa woman in xa dindinŋo muta a bulo ma, xa feten xo: «Dindinŋo, wuli!»
42008055	A niyo saagita a to, wo no bee to, a wulita. Isa xo, xo i xa domolo di a ma.
42008056	Dindinŋo wulubaxolu dabaro banta. Isa x'a xoleya i ma xo men keta, i xana wo fo moxo ɲen.
42009001	Isa xa xarandin tan nin fulo kamari xa sinŋo nin fango di i ma xa jinnolu bee xoyi, anin xa jangarutolu kendeya.
42009002	Wo xo, a x'e ki xa taxa Ala la Mansaya kuwo waaju, xa jangarutolu kendeya.
42009003	A xo i ɲen xo: «Alu xana fusi ta taxamo xanma, guma wo, fudi wo, domolifen wo, xaalisi wo, alu nin wolu fen xana taxa. Alu nin doroke fula xana taxa.
42009004	Alu je jatigila soto lu wo lu ma, alu tu non fo alu taxatumo xa si.
42009005	Nin moxolu man alu jigiya dula wo dula, alu bo i la gallo to, x'alu sinnabanxo konkon x'a bo alu sinŋolu la. Wo s'i lasobi.»
42009006	Xarandinŋolu taxata. I sita gallolu bee to, xa xibaru Dimanŋo fo, xa jangarutolu kendeya dula bee.
42009007	Mansaxe Herode xa wo kuwolu bee xibaro me tumo men, a hakilo ɲaxamita, bawo moxo dolu x'a fo xo: «Batiselila Yaya kunita xa bo furelu to.»
42009008	Do xote tunnu b'a fola xo: «Kila Eli le nata.» Do xotelu xo: «Folo kilalu to do le kunita.»
42009009	Bari Herode xo: «Nte xa Yaya kunŋo tege. Ń be ɲin xuma innu bee mela xe men na kuwo to, wo dun mu jon ti?» A tun b'a fe xa Isa je.
42009010	Kiladinŋolu x'e koppa xa na. I xa fen fen ke, i xa wo bee ɲa fo Isa ɲen. A nin i bota non, xa taxa i danna, Betesayida mafan.
42009011	Bari jama xa wo me, i woman innu x'a lo a nofe. Isa x'e kunben, xa Ala la Mansaya xumo fo i ɲen. Men tunnu man kende, a xa wolu kendeya.
42009012	Tilo boyita jigila; wo to xarandin tan nin fulo x'e sodun Isa la x'a fo a ɲen xo: «Jama labula walasa i xa taxa senbetogallolu nin senesuwolu la, nin i si domolo nin jatigila soto, bawo n be wulo le xono jan ti.»
42009013	Bari Isa x'e jaabi xo: «Alu fannu xa domolo di i ma!» I xo: «Buurukun luulu anin ɲegexala fula doron ne be n bulu. Í b'a fe le ba n xa taxa domolo san ɲin jama in bee ɲen?»
42009014	Awa, wulu luulu xeba ɲoxon ne tun be je. Isa xo a la xarandinŋolu ɲen xo: «Alu i tan luulu tan luulu lasigi.»
42009015	Xarandinŋolu x'a ke ten, x'e bee lasigi sigi.
42009016	Isa xa buurukun luulo anin ɲegexala fulo ta, x'a ɲa xotota sanŋo to, xa duwa i ma, x'e tokutun x'e di a la xarandinŋolu ma, xo i x'e tala jama te.
42009017	I bee xa domolo ke x'e fa. Xarandinŋolu xa sinsi tan nin fula fa tokutunŋolu la.
42009018	Lun do, xa Isa tu Alamatara la i danna, a la xarandinŋolu tunnu be a senbo to. A x'e ŋininxa xo: «Moxolu be mun fola ń na kuwo to?»
42009019	I x'a jaabi xo: «Dolu xo x'é mu Batiselila Yaya le ti, dolu xo kila Eli, dolu xo x'é mu folo kilalu to do le ti, men kunita.»
42009020	Isa xo i ɲen xo: «Atelu dunnu b'a fola xo ń mu jon ti?» Piyere x'a jaabi xo: «Í mu Ala la Kirisita le ti.»
42009021	Isa x'a xoleya bete i ma, xo i xana wo fo moxo si ɲen.
42009022	A xo: «Waajibo le mu Moxo Dinxe xa tooro bete; moxobalu nin sadaxalasibaxa kuntigolu nin sariya karanmoxolu x'e ban a to. A si faxa. A sa tili sabo, a si kuni.»
42009023	Wo xo, a xo i bee ɲen xo: «Nin do b'a fe x'a lo nte nofe, wo x'é ban a fan to, x'a fan gengenyiro ta lun wo lun, x'a lo ń nofe.
42009024	Moxo men je a fo xo a b'a fan niyo lakisila, wo si bono a niyo to. Bari moxo men je bono a niyo to nte la kuwo xanma, wo tigo si a niyo lakisi.
42009025	Duniya bee soto si mun ɲan moxo ɲen, nin a be a fan sankola le, walla x'a fan halagi?
42009026	Nin nte nin ń na xumolu je ke maluyaku ti moxo wo moxo bulu, wo tigo du si ke maluyaku ti Moxo Dinxe bulu, a je na a la nooro to lun men, anin a Fa la nooro anin meleke senumanŋolu la nooro.
42009027	Tonɲa la, nte b'a fola alu ɲen xo, moxo dolu be jan, wolu me sa x'a tara i man Ala la Mansaya je.»
42009028	Wo xumo fo xo loxokun ɲoxon, Isa nin Piyere nin Yaya nin Yaxuba taxata kuro xan xa taxa Ala matara.
42009029	Xa Isa tu Alamatara la, a ɲada keɲa mayelemata, a la faanolu xoyiyata fo xa ŋelenxu.
42009030	Ɲakun kilin, xeba fula nata, i nin Isa tun be xumala: Kila Musa nin kila Eli le tunnu mu.
42009031	I x'e yita nooro xono. Isa be nala a la baaro men dafala Yerusaleme, xa sa, i tunnu be xumala wo le xan.
42009032	Piyere nin a kafuɲoxolu tunnu sinnoxobeteta, bari i kunita xa Isa la nooro je, a nin xeba fulo men tunnu nin Isa mu.
42009033	Wo xeba fulo be taxala tumo men xa bo Isa bata, Piyere xo a ɲen xo: «Karanmoxo, alan be jan, wo xa ɲin. Alan xa tillisi saba lo, ite ta mu kilin ti, kila Musa ta kilin, kila Eli ta kilin.» A be men ma x'a fo, a man wo lon.
42009034	X'a tu wo xumo la, xabo do jigita i xan, x'e dugu. Wo xabo jiginxanŋo xa xarandinŋolu lasila.
42009035	Xumaxanŋo do bota wo xabo to xo: «Ɲin mu ń Dinxe le ti, ń xa men sugandi. Alu a lame!»
42009036	Wo xumaxanŋo xo, i man moxo xote je nin Isa kilin nte. Xarandinŋolu x'e de; i xa men je, wo waxato, i man fen fo moxo si ɲen wo kuwo to.
42009037	Wo lun do, i jigita xa bo kuro xan. Jamaba nata Isa kunben.
42009038	Xe do keta a ma xa feten jama to xo: «Karanmoxo, ń b'é matarala, í ɲa lo ń dinxe to, ń dinxe kilinŋo.
42009039	Jinno do b'a mutala. Nin a x'a muta, wo no bee to, a s'a bula fetenna, x'a bula í seregeseregela, xa fuuta labo a da la; wo jinno bo xa xole, a boto s'a tooro bete.
42009040	Ń x'e la xarandinŋolu matara x'e xa jinne in xoyi, bari i korita.»
42009041	Isa xo: «Moxo lannayabalolu anin kukebalikelalu, nte si tu alu bata fo waxati joman, xa muɲa alu xoto? Na í dinxe ti jan.»
42009042	Dindinŋo be sila a ma tumo men, jinno x'a ketu, x'a fili dugo ma, x'a bula í seregeserege xolenna. Isa xa jinno madigaamu, xa dindinŋo kendeya x'a di a fa ma.
42009043	Moxo bee dabaro banta Ala la sintigiyaba xanma. Xa moxolu dabaro tu bannin Isa la ku ketalu bee la, a xo a la xarandinŋolu ɲen xo:
42009044	«Ń be nala men fola alu ɲen, alu i tulo lo bete: Moxo Dinxe be nala dunna moxolu bulu.»
42009045	Bari i man wo xumo faamu. A xoto duguta i ma, walasa i xana a faamu. I tunnu be silanin xa Isa ŋininxa wo kuwo la.
42009046	xarandinŋolu keta a ma x'e ɲoxo masooso, xo i to, jon xa bun i bee ti.
42009047	Isa x'e la miiriya je. A xa dindinŋo do muta x'a lalo a bata.
42009048	A xo i ɲen xo: «Moxo men je ɲin dindin in mutakubete nte la kuwo la, wo xa nte fan ne mutakubete. Moxo men je nte mutakubete, wo xa ń Kibaxo du mutakubete. Alu to doxomandinŋo le mu alu la moxoba ti.»
42009049	Yaya xa xumo ta, a xo a ɲen xo: «Karanmoxo, n xa moxo do je, men be jinnolu ma x'e xoyi í toxo la. Ntelu xo a ɲen xo a xana wo ke, bawo a tun nte n na kafo xono.»
42009050	Isa xo a ɲen xo: «Alu xana a bali xa wo ke, katugala men nte alu jaxu ti, wo mu alu ɲinŋo le ti.»
42009051	Isa tun xa xan xa bo duniya to xa taxa sanŋo to waxato men, wo sutiyaninma, a x'a latege xa taxa Yerusaleme.
42009052	A xa kiladinŋolu bula a ɲa. Wolu taxaninŋo, i dunta Samari gallo do xono, walasa x'a maakuɲanfenŋolu bee toben.
42009053	Bari non moxolu man son a xa jigi i bata, bawo a tun kun be Yerusaleme xan.
42009054	A la xarandinŋolu Yaxuba nin Yaya xa wo je tumo men, i xo: «Marigi, n x'a fo ba xo ta xa jigi xa bo sanŋo to xa ɲinnu halagi?»
42009055	Isa x'é tirimin i mafan x'e madigaamu.
42009056	I woman innu taxata gallu xote to.
42009057	X'e tu silo xan, xe do xo Isa ɲen xo: «Í je taxa dula wo dula, ń s'a lo í nofe.»
42009058	Isa xo a ɲen xo: «Wuwo be kunkuwulolu kun, ɲaxanŋo be xonolu kun, bari dula nte Moxo Dinxe bulu, a s'í tofoɲo jan men.»
42009059	A xo xe do xote ɲen xo: «A lo ń nofe!» Bari wo xe xo a ɲen xo: «Marigi, a tu folo, nte xa taxa ń fa lasi.»
42009060	Isa x'a jaabi xo: «A tu furelu x'e la furelu lasi, ite ken xa taxa Ala la Mansaya xibaro fo.»
42009061	Xe do xote xo tugun xo: «Marigi, ń s'a lo í nofe, bari í lo ń xa taxa ń sara ń na dinbaya la folo.»
42009062	Isa xo a ɲen xo: «Moxo men xa saridabo muta, xa saagi í xo felenin, wo tigo nin Ala la Mansaya man xan.»
42010001	Wo kuwolu tanbininŋo, Marigi xa xarandin tan woorowula nin fula xotelu sugandi, x'e fula fula bula i xa taxa a ɲa gallolu nin dulalu bee to, a fan xa xan xa si dula mennu.
42010002	A xo i ɲen xo: «Senefen nadarata xa sa, bari baarala xa doxo. Wo to, alu fuututigo matara, walasa a xa baarala kiika bula i xa taxa a la senefenŋolu ladara.
42010003	Alu taxa! A fele, ń be alu kila í xo saaxandinŋolu, warolu temo to.
42010004	Alu xana silafanda ta, alu xana fudi ta, alu xana samata ta. Alu xana i lo silo to x'alu be moxo xontonna.
42010005	Nin alu dunta luwo do ma, alu a fo xo: “Heero xa ke ɲin lu in xono.”
42010006	Nin heeramoxo do be non, wo tigo si alu la xontonno heero soto; nin wo fen nte je, alu la heero si saagi alu ma.
42010007	Alu xa tu wo luwo ma. Nin i xa men di alu ma, alu wo domo, xa wo min; bawo baarakela nin a sara xa xan. Alu xana bo luwo do xono xa yelema do xono.
42010008	Nin alu dunta gallo do to, i dunnu x'alu muta, i je men di alu ma, alu wo domo,
42010009	alu xa wo gallo jangarutolu kendeya, x'a fo a moxolu ɲen xo: “Ala la Mansaya x'é sutiya alu la.”
42010010	Bari nin alu dunta gallo do xono, je moxolu dunnu man alu lamuta, alu bo silolu fe x'a fo xo:
42010011	“Haali alu la gallo banxo, n b'a konkonna x'a bon n sinŋolu la alu xanma. Bari alu a lon xo Ala la Mansaya x'é sutiya.”
42010012	Ń b'a fola alu ɲen xo kiito lunŋo, Sodome gallo la ɲangilo si feya xa tanbi wo gallo ta xan.»
42010013	«Korasin gallo moxolu, bone be alu ɲen. Betesayida gallo moxolu, bone be alu ɲen. Bawo kawakuwo mennu keta alu bata, nin wo tunnu keta Tire nin Sidon, biyan x'a tara non moxolu sigita xa faanu kurunŋolu dun, xa bugutixoyo ke i kunŋo la, walasa x'a yita xo i tuubita.
42010014	Wo le x'a tu, kiito lunŋo, alu la tooro si bunɲa xa tanbi Tire nin Sidon ta xan.
42010015	Ite dun Kaperenahun, í la miiro la xo í si xotota ba fo sanxulo ma? Ayi de! Í be majigila le fo lahara.»
42010016	A x'a fo a la xarandinŋolu ɲen du xo: «Moxo wo moxo je alu lame, wo xa nte le lame; men man alu lamuta, a man nte lamuta. Men man nte lamuta, a man ń kibaxo du lamuta.»
42010017	Kiladin tan woorowula nin fulo ɲaɲaninŋo x'e koppa, i xo: «Marigi, haali jinnolu xuluta n ɲen í toxo la.»
42010018	Isa xo i ɲen xo: «Ń xa Sentane je boyila xa bo sanŋo to a be í xo sanjimeɲenxo.
42010019	Alu ń name! Ń xa sinŋo di alu ma alu x'e taxama salu nin dondonkoɲelu xan, xa Jaxu Sentane la sintigiya bee tiɲa, fusi me jaxumanŋo ke no alu la.
42010020	Bari alu xana ɲaɲa xo jinnolu xuluta alu ɲen; alu ɲaɲa don ne la xo alu toxolu be safenin sanŋo to.»
42010021	Wo tumo fan, Ni Senunŋo xa Isa laɲaxali haali, a xo: «Ń Fa, sanxulo nin duguxulo Marigi, ń be barako bulala í ɲen bawo í xa ɲin ku innu dugu hakilitigolu nin moxo xaranninŋolu ma, x'e yita dindinŋolu la. Ń Fa, a keta ten, bawo wo le diyata í ɲen.
42010022	«Ń Fa xa kuwo bee dun ń bulu. Moxo si man a lon Dinxe mu men ti, nin Fa kilinpe nte. Moxo si du man a lon Fa mu men ti, nin Dinxe kilinpe nte, anin a xa di Dinxe ɲen x'a yita mennu la.»
42010023	Wo xo, Isa x'é yelema a la xarandinŋolu mafan, x'a fo wolu doronnu ɲen xo: «Heero be alu ɲen alu la fen jetalu xanma.
42010024	Bawo nte b'a fola alu ɲen xo,kila kiika, anin mansaxe kiika tunnu b'a fe x'alu la ku jetalu je, bari i man i je, anin x'alu la xuma metalu me, bari i man i me.»
42010025	Sariya karanmoxo do wulita x'a be Isa xotobola. A xo: «Karanmoxo, nte xa xan xa mun ke nin ń si nilamaya banbalo soto?»
42010026	Isa x'a jaabi xo: «Mun be safenin sariya xono? Í be mun xaranna wo la?»
42010027	Wo xe x'a jaabi xo: «Í si Marigi í la Ala xanu í jusukunŋo bee la, í niyo bee la, í barako bee la, í miiro bee la; anin í xa í moxoɲoxo xanu í xo í fan.»
42010028	Isa xo a ɲen xo: «Í la jaabo benta. Wo ke, í si nilamaya.»
42010029	Wo sariya karanmoxo tun b'a fe x'a fan jaate moxo tilinninŋo ti, a woman in xo Isa ɲen xo: «Jon mu ń moxoɲoxo ti?»
42010030	Isa xa xumo ta tugun, a xo: «Xe do le, a tun be bola Yerusaleme xa taxa Yeriko, a nata í bula boyinxannilalu da. I x'a la faanolu bo a ma, x'a lippa, x'a xitininŋo tu je xa taxa.
42010031	A nata ke xo sadaxalasibaxo do la taxamo bota wo silo fe. Wo x'a je tumo men, a x'a goori.
42010032	Lewikundango do du nata wo dula, wo du x'a je tumo men, a x'a goori.
42010033	Bari Samaringo do dugutotaxato nata si a ma x'a je; a hinno x'a muta.
42010034	Wo x'é sodun a la, xa tulo nin dolo ke a la joogilidalu la, x'e siti. Wo xo, a fan be marafenŋo men xan, a x'a layele wo xan, xa taxa a ti luntanjigidula do, x'a maakuwo ɲiɲa.
42010035	Wo lun do, Samaringa in xa deɲe xaalisi ganan fula bo í kun, x'a di a jatigi ma x'a fo a ɲen xo: “Í hakilo tu ɲin xe in na. Nin í xa men ke a ɲen xa tanbi wo xan, ń koppato si wo lasaagi í ma”.»
42010036	Isa xo xe in ɲen xo: «Ite hakilo la, boyinxannikelalu boyita xe men xan, jon keta a moxoɲoxo ti wo xe sabo to?»
42010037	Sariya karanmoxo x'a jaabi xo: «Men hinnata a la, wo le keta a moxoɲoxo ti.» Wo xan, Isa xo a ɲen xo: «Taxa, í du xa wo ɲoxon ke.»
42010038	Xa Isa nin a la xarandinŋolu tu silo xan, a nata dun gallo do xono. Muso do x'a lajigi a bata. Wo muso toxo xo Marate.
42010039	Marate badinmuso do be je, a toxo xo Mariyama, wo x'é sigi Marigi senbo to, x'a la xumolu lame.
42010040	Marate tun be ɲawulenin luxonobaaro kiika la. A nata Isa ma, a xo: «Marigi, ń badinmuso fele baaro bee tunin ń kilin ne bulu. Í nte wo jaatela ba? A fo a ɲen xo a xa ń deema.»
42010041	Marigi x'a jaabi, a xo: «Marate, Marate, í be hanmela x'é fan sege ku kiika la.
42010042	Ku kilinpe le be je, men xa xole. Mariyama xa men sugandi, wo le xa ɲin; wo me muta a la.»
42011001	Lun do, Isa tun be Alamatara la dula do. A sotoninma, a la xarandinŋo do xo a ɲen xo: «Marigi, n xaran Alamataraɲa la, í xo Yaya x'a la xarandinŋolu digi a la ɲa men.»
42011002	Isa xo i ɲen xo: «Nin alu be Ala matarala tumo men, alu s'a fo xo: “N Fa, í toxo la senuya xa lon, na í la Mansaya ti.
42011003	N na lun wo lunŋo baluwo di n ma.
42011004	N na haxxolu yaafa, katugala n dulu be yaafala n haxxetabaxolu ma. Í xana a tu n xa dun xotoboliku xono”.»
42011005	Isa x'a fo i ɲen du xo: «Alu to moxo joman be je, nin xanunte b'a kun, a dun xa taxa wo bata dugutala ma, x'a fo a ɲen xo: “Ń xanunte, buurukun saba juludun ń na,
42011006	bawo ń xanunte do nata saasa xa bo taxamo to. Fusi dun nte ń bulu x'a di a ma.”
42011007	Nin wo x'é tu bunŋo xono x'a fo xo: “Í xana ń sege. Da soxota; nte nin ń dinŋolu x'e la xa ban. Ń me wuli no xa buuru di í ma.”
42011008	Ń b'a fola alu ɲen xo nin a man wuli xa wolu di a ma xanunteya xanma, a si wuli x'a maakuɲanfenŋo bee di a ma, a la mameseyalo xanma.
42011009	«Nte ken b'a fola alu ɲen xo, alu Ala matara, a si di alu ma; alu ŋininno ke, alu si soto ke; alu da konkon, da si yele alu ɲa.
42011010	Moxo wo moxo je Ala matara, wo si soto ke; men je ŋininno ke, wo si fen je; men je da konkon, da si yele wo ɲa.
42011011	Jon be alu to nin a dinŋo xa ɲego ŋinin a la, nin a si sa di a dinŋo ma ɲego no to?
42011012	Walla nin a dinŋo xa sisekilo tara a la, a si dondonkoɲe di a dinŋo ma ba sisekilo no to?
42011013	Atelu mennu xa jaxu, nin atelu xa fen ɲuma diɲa lon alu dinŋolu ma, alu Fa men be sanŋo to me Ni Senunŋo di a tarabaxolu ma bete bete ba xa tanbi atelu xan?»
42011014	Isa tun b'a ma xa jinno xoyi x'a bo xe do to. Wo jinno tun xa wo xe ke muumuwo ti. Jinno xoyininma, muumuwo x'a damuta xa xuma. Jama dabaro banta.
42011015	Bari moxo dolu xo: «A be jinnolu xoyila xa bo moxolu to, jinnolu la kuntigo Bilisa le barako la.»
42011016	Dolu tunnu b'a fe x'a xotobo: I xo a ɲen xo a xa taagumanseedo do ke, men s'a yita xo a be bola Ala bata.
42011017	Isa tun x'e xonokuwo lon. Wo to, a xo i ɲen xo: «Mansaya wo mansaya, nin a boxo kilinŋo wulita a boxo do xanma, wo mansaya si te, a bunŋolu si boyi i ɲoxo xan.
42011018	Awa, nin Sentane du wulita a fan xanma, a la mansaya si tu siginin ɲa di? Atelu dunnu xo, xo ń be jinnolu xoyila Bilisa le barako la?
42011019	Nin alu xo, xo nte be jinnolu xoyila Bilisa le barako la, alu la moxo dunnu b'e xoyila jon barako la? Alu fannu la moxolu s'a yita xo alu nte tonɲatigi ti.
42011020	Bari nin nte be jinnolu xoyila Ala bulo le la, wo b'a yitala xo Ala la Mansaya sita alu ma.
42011021	«Nin xe barakema kelekemirantigo b'a la luwo korosila, fusi me si a bulufenŋolu ma.
42011022	Bari nin xe do nata, men barako xa bun a ta ti, nin wo x'a mano, a si na a la kelekemiranŋolu muta a la, a gigo tun be mennu xan, x'a bulufenŋolu bee ko, x'e tala tala.
42011023	«Men nte ń ɲin ti, wo mu ń jaxo le ti. Men nte ń deemala xa kamarilo ke, wo be jenjenno le kela.»
42011024	«Nin jinno bota moxo do to, a si wula jarolu tobori, tofoɲodula ŋininŋo la. A me dula je, wo to, a s'a fo a fan ɲen xo: “Ń be ń koppala ń na bunŋo ma, ń bota jan men.”
42011025	A koppaninŋo si a tara xo wo bunŋo be fitanin xa toben.
42011026	Wo to, a si taxa, xa na jinne woorowula xotelu ti, mennu xa jaxu xa tanbi ate xan. A nin wolu si dun, x'e sigi je. Wo moxo labanɲa si jaxuya xa tanbi folo xan.»
42011027	Xa Isa tu wo xumo la, muso do x'é tu jama to xa feten xo: «Muso men x'é wulu, x'é lasuusu, heero be wo ɲen!»
42011028	Isa x'a jaabi xo: «Moxo mennu be Ala la xumo lamela x'a latimme, heero be wo lelu ɲen.»
42011029	Xa jama tu bunɲala Isa bata, a xa xumo ta. A xo: «Bi moxolu xa jaxu. I be taagumanseedo do ŋininna, bari taagumanseede si me yita i la nin kila Yunusi ta nte.
42011030	Bawo Yunusi keta taagumanseedo ti Niniwe moxolu ɲen ɲa men de, wo ɲa ma Moxo Dinxe du be kela taagumanseedo ti bi moxolu ɲen.
42011031	Kiito lunŋo, Worodugu mansamuso si wuli xa bi moxolu jalagi, bawo ate nata xa bo duguxulo danŋo ma, walasa xa mansaxe Sulemani la hakilitigiya xumolu lame. Men dun fele, wo xa bun Sulemani ti.
42011032	Kiito lunŋo, Niniwengolu si wuli xa bi moxolu jalagi, bawo Niniwengolu tuubita Yunusi la waajulo koso. Men dun felenti, wo xa bun Yunusi ti.»
42011033	Isa xo du xo: «Moxo si me lanpo lamana x'a dugu walla xa miranŋo do labuti a kunna, bari nin í x'a lamana, í s'a sigi a sigilanŋo le xan, walasa bugo xono dunbaxolu x'a keneya je.
42011034	Moxo ɲa le mu a balo lanpo ti. Nin í ɲa xa ɲin, í balo bee be keneya la, bari nin í ɲa man ɲin, í balo bee be dibo le to.
42011035	Í hakilo tu í fan na, walasa keneya men be í to, wo xana ke dibo ti.
42011036	Nin í balo bee be keneya la, dula si nte dibo to, a dulalu bee si keneya bo, í xo lanpamano be keneya bola í ɲen ɲa men.»
42011037	Isa x'é soto xumo la tumo men, Farisiya do x'a kili domolo ma a bata. Isa dunta a la luwo ma, x'é sigi domolo kunna.
42011038	Bari Isa man a bulolu ku Farisiyalu la laado ɲa ma, jannin a xa domolo damuta. Wo Farisiya x'a je tumo men, a dabaro banta.
42011039	Marigi x'a fo a ɲen xo: «Atelu Farisiyalu kennu be jitafelu nin tasolu xomala lelu kula x'e senuya, x'a tara alu xono be fanin suuɲalikuwolu nin jaxuya la.
42011040	Hakilintan innu! Ala men xa fenŋolu xoxanna dara, ate le man i xono du dara ba?
42011041	Alu miranŋolu xonofenŋolu di fangantanŋolu ma. Nin wo keta, fenŋolu bee si senuya alu ɲen.
42011042	«Bone be alu Farisiyalu ɲen, bawo alu be nanaye nin natokefenŋolu anin naaxoxono fen mesenŋolu bee jakko bola, bari alu be tilinninɲa nin Ala xano tula je. Alu tunnu xa xan xa wo bunbumaba lelu ke, xa wo fen mesenŋo dulu kafu a ma.
42011043	«Bone be alu Farisiyalu ɲen, bawo Alabatusuwo xono ɲafesigilanŋolu nin moxolu la beratoxontonnolu xa di alu ɲen.
42011044	Bone be alu ɲen, bawo alu be le í xo xaburu duguninŋolu, moxolu be i taxamala i xan, x'a tara i man a lon xo wo s'i noxo Ala ɲa xoto.»
42011045	Sariya karanmoxo do xo a ɲen xo: «Í la ɲin xumaɲa in fe, í be ntelu dulu nanila!»
42011046	Isa x'a jaabi xo: «Bone be alu sariya karanmoxolu dulu ɲen, bawo dono mennu ta xa xole, alu be wolu lala moxolu kun. Haali alu dunnu me son x'alu buluxonondin kilin ke x'e deema xa wo donolu ta.
42011047	Bone be alu ɲen, atelu mennu be xaburu betolu darala kilalu ɲen, x'a tara alu mamaxe le dunnu x'e faxa.
42011048	Wo ɲa ma, alu b'a yitala xo alu sonta alu mamaxelu la kebaarolu ma, bawo wo lelu xa kilalu faxa. Atelu kennu x'e xaburolu dara.
42011049	Wo le x'a tu, Ala x'a fo a la hakilitigiya xono xo: “Ń si kilalu nin kiladinŋolu ki i ma. I si dolu faxa, x'a lo dolu nofe, x'e tooro.”
42011050	Wo bee si ke walasa kilalu mennu sata kabirin duniya da tumo, wolu jelo xa maŋininxa bi moxolu la.
42011051	X'é ta Abila jelo ma, fo xa taxa a bula Sakariya jelo la, wo men faxata sadaxajanidula nin Alabatusuba te. Ń b'a fola alu ɲen, xo wolu bee jelo si maŋininxa bi moxolu la.
42011052	«Bone be alu sariya karanmoxolu ɲen, bawo alu xa lonŋo xundinŋo ta. Alu fannu man dun. Mennu b'a fe xa dun, alu be wolu balila.»
42011053	Isa boninma wo dula, sariya karanmoxolu nin Farisiyalu x'a damuta x'e la diminba yita a la, x'a ŋininxa kuwo bee do la.
42011054	I xa korojugaya bee do yita a la, walasa x'a muta a fan dalaxumolu ma.
42012001	Wo waxato, moxo kiika kamarita, i tunnu si moxo wulu kiika bo. I xa sa ɲa men, fo i tunnu si yele i ɲoxo sinŋo xan. Isa xa xumo damuta a la xarandinŋolu ɲen folo, a xo: «Alu i fannu korosi Farisiyalu la farinfuunulanŋo ma, nin wo mu fulankafuya ti.
42012002	Fusi nte dugunin nin a me bo keno la. Fusi nte gullo to nin a me lon.
42012003	Wo le x'a tu, alu je fen wo fen fo dibo to, wo si me keneya la. Alu je men kondikondi moxo tulo to bun dataxunninŋo xono, wo si gangu bunŋolu sanŋo to.»
42012004	Wo xo, Isa xo tugun xo: «Ate mennu mu ń xanuntelu ti, ń b'a fola alu ɲen xo: Mennu si moxo faxa no, x'a tara i me fen xote ke no wo xo, alu xana sila wolu ɲa.
42012005	Alu xa xan xa sila men ɲa, ń si wo yita alu la: A sinŋo be Ala men ɲen xa moxo faxa, x'a niyo bula jahanaba xono, alu sila wo le ɲa. Ń b'a fola alu ɲen de, alu xa xan xa sila wo le ɲa!
42012006	«Titine luulu nte fiirila kuseeti fula la ba? Bari haali wo, Ala me ŋina i si kilin kun.
42012007	Haali alu kunsinolu, i bee jaateninŋo le mu. Wo to, alu xana sila. Alu xa fisa titinolu bee ti.»
42012008	«Ń b'a fola alu ɲen xo: Moxo wo moxo je a yita xo a mu nte ta ti moxolu ɲala, Moxo Dinxe du s'a yita Ala la melekiyolu ɲala, xo wo tigo mu a ta le ti.
42012009	Bari moxo wo moxo je bo nte la, moxolu ɲala, Moxo Dinxe du si bo wo tigo la, Ala la melekiyolu ɲala.
42012010	Moxo wo moxo je xuma jaxo fo Moxo Dinxe ma, wo si yaafa a ma; bari nin men xa Ni Senunŋo toxo tiɲa, yaafa me ke wo ma.
42012011	«Nin moxolu taxata alu ti Alabatusuwolu xono, anin kiititegelalu nin fankamalu bata, alu xana hanme alu la jaabo nin alu la fota xanma,
42012012	bawo alu xa xan xa men fo, Ni Senunŋo si alu xaran wo la wo no fan to.»
42012013	Moxo do x'é tu Isa ɲen jama xono xo: «Karanmoxo, a fo nte xotoxe ɲen xo a xa n na ke tala, xa ń ta di ń ma.»
42012014	Isa xo a ɲen xo: «Xe, jon xa nte ke alu te kiititegela nin ketalalibaxo ti?»
42012015	A xo jama ɲen xo: «Alu i korosi naafulukunteya ma. Moxo la naafulo siyata ɲa wo ɲa, a la nilamaya nte dennin wo la de.»
42012016	A xa ɲin tali in la i ɲen xo: «Naafulubatigo do keta je, a la senefenŋolu sabatita.
42012017	A x'a fan ŋininxa xo: “Ń si mun ke? Bawo ń na senefenŋolu kedula nte ń bulu.”
42012018	A xo: “Ń be nala men kela wo fele: Ń si ń na kurukurolu te, xa do xotelu lo, mennu xa bun. Ń si ń na senefenŋolu nin ń kunfenŋolu bee ke wolu xono.
42012019	Wo xo, ń s'a fo ń fan ɲen xo: Fen kiika be ń kun fo waxati jan. Ń be ń tofoɲola, xa domolo ke, xa ń min, xa ń tulun.”
42012020	Bari Ala xo a ɲen xo: “Hakilintanŋo, bi su in to fan, í niyo si muta í la. Í xa men toben, jon ta si ke wo ti?” »
42012021	Wo xo, Isa xo: «A fele de, moxo men be naafulo kamarila a kilin ɲen, x'a tara fen nte a bulu Ala bata, wo la kuwo be ten.»
42012022	Wo xo, Isa xo a la xarandinŋolu ɲen xo: «Wo le x'a tu, ń b'a fola alu ɲen xo: Alu xana hanme alu baluɲa la x'a fo xo: “Ntelu si mun domo?” Alu xana hanme alu feetofato la x'a fo xo: “Ntelu si n feetofato soto ɲa di?”
42012023	Bawo nilamaya xa xole domolo ti, balo xa xole faano ti.
42012024	Alu xonoxaaxelu mafele, i nte fen lanna, i nte fen tegela. Buntun nt'e kun, kurukuru nt'e kun, bari, Ala be i labalula. Atelu man fisa bete xonolu ti ba?
42012025	Jon be alu to, nin wo la hanmo si haali dondin kafu no a siyo ma?
42012026	Wo le xanma, nin alu me wo kundinŋo ke no, mun dun na alu be hanmela ku tolu la?
42012027	Alu wulaxonobaxolu firo boɲa mafele. I nte baara kela, i nte wurundili kela. Wo bee nin a ta, nte b'a fola alu ɲen xo, haali mansaxe Sulemani nin a la saramaya bee, a la faanolu beteya man wolu kilin ta bo.
42012028	Nin Ala be wulaxonobinŋo feetofatala ten, wo men be je bi, sinin a si fili ta to, a me atelu feetofata bete ba xa tanbi wolu xan? Alu la lannaya xa doxo.
42012029	Alu xa xan xa men domo, x'a min, alu xana hanme wolu ŋininno la, alu juso xana tege i sotoɲa la.
42012030	Ɲin duniya in Alalonbalo lelu be wo fenŋolu bee ŋininna tuma bee. Bari alu Fa x'a lon xo alu maakuwo be wo fenŋolu la.
42012031	Atelu kennu xa Ala la Mansaya le ŋinin. Nin wo keta, wo fenŋolu bee si di alu ma x'a kafu wo ma.
42012032	«Saaxagoorendin, alu xana sila! Bawo a diyata alu Fa ɲen xa Mansaya di alu ma.
42012033	Alu i bulufenŋolu fiiri x'e xaaliso di segebaxantunŋolu ma. Alu xaalisibulalan xotobalolu dara alu fannu ɲen, xa naafulu banbalo lakamari sanŋo to: Sunŋo me si non, tunbo me a tiɲa non.
42012034	Bawo alu la naafulo be jan men, alu jusukunŋo du be kela non ne.
42012035	«Alu te sitininŋo xa tu, x'alu la lanpolu mananinŋo tu.
42012036	Alu ke í xo moxo mennu be siginin x'e marigi laxono xa bo maaɲoya to, walasa nin a nata tumo men xa da konkon, alu xa da yele a ɲa.
42012037	Nin wo marigo nata xa jonŋo mennu tara i ɲala, heero be wolu ɲen. Ń b'a fola alu ɲen, tonɲa la, xo wo marigo si a te tositi, xa wolu lasigi domolo kunna, x'a tala tala i te.
42012038	A nata dugutala ma wo, a nata saxuyelenda la wo, nin a x'e tara i ɲala, heero be i ɲen.
42012039	Alu x'a lon xo nin lutigo tun xa sunŋo nawaxato lon, a tun si tu a ɲala, walasa a xana dun a la luwo xono.
42012040	Alu dulu tobenninŋo xa tu, bawo alu hakili nte waxato men ma, Moxo Dinxe be nala wo waxato fan ne.»
42012041	Piyere x'a fo a ɲen xo: «Marigi, í be ɲin tali in lala ntelu doronnu ɲen ba, fo bee le ɲen mu?»
42012042	Marigi xo: «Jon mu xotosigibaxa xantigo nin hakilima ti, men marigi s'a lasigi a la luwo kunna, xo a x'a jon toɲoxolu la domolo di i ma a tumo to?
42012043	Nin a marigi nata wo jonŋo tara wo baaro la, heero b'a ɲen.
42012044	Tonɲa, ń b'a fola alu ɲen xo a marigi s'a lasigi a bulufenŋo bee kunna.
42012045	Bari nin wo jonŋo xo: “Ń marigi meta a man na;” nin a bulata jon ɲoxolu la, xemalu nin musumalu, x'e buwo, x'a ta ke domolo nin minno ti, x'é fa dolo la,
42012046	wo jonŋo marigi si na lunŋo do, a hakili nte lunŋo men ma, anin waxato do, a man men lon. A si wo jonŋo xoyi, x'a nin lannayabalolu sara ke kilin ti.
42012047	Jonŋo men x'a Marigi sago lon, bari a man tobenni ke, a man a sago du ke, buwoliba si la wo xan.
42012048	Bari jonŋo men man a Marigi sago lon, nin a xa kuwolu ke, a xa xan xa buwo mennu to, buwoliba me la wo xan. Fen kiika dita men ma, kiika si maŋininxa wo la; fen kiika xarifata men ma, kiikaba si ŋinin wo la.
42012049	«Ń nata ta le bula duguxulo xan. Nte tun b'a fe saasa x'a tara mananin.
42012050	Batiseli tooroma do be je; waajibo le mu, wo xa ke ń na folo. Wo kuwo be nte niyo tooronin jannin a xa ke!
42012051	Atelu la miiro to xo nte nata benŋo le ke duguxulo xan ba? Ayi de, ń nata talalo le ti.
42012052	Kabirin saasa, moxo luulu si tara lu kilin xono, i si tala xan ma. Moxo sabo s'i xodi moxo fulo la, moxo fulo s'i xodi moxo sabo la.
42012053	Fa s'í xodi dinxe la, dinxe s'í xodi fa la. Na s'í xodi dinmuso la, dinmuso s'í xodi na la. Bitanmusuba s'í xodi bitanmusundinŋo la, bitanmusundinŋo s'í xodi bitanmusuba la.»
42012054	Isa xo jama ɲen du xo: «Nin alu xa xabo je bola tiliboyi tumo men, alu s'a fo wo no bee to xo: “Sanjiyo be nala,” a dun si na.
42012055	Nin alu xa foɲo je bola banbugu, alu s'a fo xo: “Funtano si ke bi,” a si ke ten.
42012056	Fulankafu innu! Alu si sin no xa duguxulo nin sanxulo keɲalu lon; mun dunna alu me bi waxati in keɲa faamu?
42012057	«Mun na alu fannu me sila tilinninŋo faranfansi?
42012058	X'é nin í keleɲoxo tu taxanin kiitidula, í jija í nin a xa ben, walasa a xana í dun kiititegela bulu, wo x'é di garado ma x'é bula kaso la.
42012059	Ń s'a fo í ɲen xo í me bo non abada nin í man wo julo bee sara. Haali tanga, a me tu í la.»
42013001	Wo waxato, moxo dolu nata Galilengo dolu xibaro laxali Isa ɲen. Pilate tun xa moxo bula xa wolu faxa, x'e tu sadaxamarafenŋolu faxala, x'e jelo nin wo marafenŋolu jelo ɲaxami.
42013002	Isa xo wolu ɲen xo: «Alu la miiro to xo wo Galilengolu mu junubekelalu ti xa tanbi Galilenga tolu bee xan ba?
42013003	Ayi, ń si wo fo alu ɲen de! Bari nin alu man alu jigo yelema, alu bee si sa í xo i sata ɲa men.
42013004	Silowe sankansuwo boyita moxo tan nin sago men xan x'e faxa, alu la miiro to xo wolu mu junubekelalu ti xa tanbi Yerusaleme moxo tolu xan ba?
42013005	Ayi, ń si wo fo alu ɲen de! Bari nin alu man alu jigo yelema, alu bee si sa í xo i sata ɲa men.»
42013006	Wo xo, Isa xa ɲin tali in la i ɲen, a xo: «Xe do le, turo seneta tun b'a kun a la naaxo xono. Lun do, a nata a lafele fo a si dinŋo do soto a la. Bari a man fen soto a la.
42013007	A xo naaxo senebaxo ɲen xo: “A sanji sabo le fele, ń be nala turodinŋo ŋininna ɲin turoju in na, ń nte fen tarala a la. A sege! Mun na a be duguxulo tanin fu?”
42013008	Bari naaxo senebaxo xo a ɲen xo: “Marigi, a tu je ŋinan tugun, ń si dinxo jaga x'a laminin, xa noxo ke a la.
42013009	Wo to, a do to a si dinŋo ke jaari. Nin a dun man í din, í s'a sege.” »
42013010	Tofoɲolunŋo do, Isa tun be moxolu xaranna Alabatusuwo do xono.
42013011	Muso do tun be je, jinne jangaro tun be wo la kabirin san tan nin sagi. Wo jangaro x'a xutu fo a me í latilin no muume.
42013012	Isa xa musu in je tumo men, a x'a kili x'a fo a ɲen xo: «Muso, í x'é fan soto í la jangaro la bi.»
42013013	A x'a bulolu la muso xan. Wo no bee to, muso x'é latilin, a keta a ma xa Ala tantu.
42013014	Alabatusuwo kuntigo diminta, katugala Isa xa wo ke tofoɲolunŋo le. A woman in xo jama ɲen xo: «Baaro xa xan xa ke tili wooro le xono. Alu na xa kendeya wo lunŋolu, alu xana na tofoɲolunŋo.»
42013015	Marigi x'a jaabi xo: «Atelu mu fulankafo lelu ti. Alu do wo do nte alu la falo, walla alu la tuura firinna tofoɲolunŋo ba xa taxa a lamin?
42013016	Ɲin musu in men mu Burehima bonsonŋo ti, Sentane tun x'a siti kabirin san tan nin sagi. A fo, wo tun man xan xa bo Sentane la joloxo la tofoɲolunŋo?»
42013017	A la wo xumaxanŋolu x'a jaxolu bee maluya. Jama bee ɲaxalita a la kuba keninŋolu la.
42013018	Isa xo: «Ala la Mansaya nin mun xa don? Ń s'a la mun ma?
42013019	A be le í xo mutaradekeso. Moxo do x'a ta x'a sari a la naaxo xono. A bunɲata xa ke yirijuwo ti. Xonolu nata i ɲaxanŋolu la a bulolu la.»
42013020	Isa xo tugun xo: «Ń si Ala la Mansaya la mun ma?
42013021	A be le í xo farinfuunulanŋo. Muso do x'a ta, x'a nin farinŋo kilo muxan nin luulu ɲaxami, fo farinŋo bee xa fuunu.»
42013022	Isa tun be gallubalu nin gallundinŋolu yaalala. A tun kun be Yerusaleme xan. A taxato tun b'a ma xa moxolu laxaran.
42013023	Moxo do xa Isa ŋininxa xo: «Marigi, moxo danta lelu be kisila ba?» Wo to, Isa x'e jaabi xo:
42013024	«Alu i balan xa dun da doxomandinŋo fe. Ń s'a fo alu ɲen xo moxo kiika s'a mafele x'e be dunna, bari i si dasa.
42013025	Nin lutigo wulita tumo men xa da soxo, x'a tara atelu be banto to, wo tumo alu si wuli dakonkonŋo la x'a fo xo: “Marigi, da yele n ɲa.” A woman in si alu jaabi xo: “Ń man alu bodula lon.”
42013026	Wo to, alu s'a fo xo: “Ntelu xa domolo ke í ɲala, x'e min í ɲala. Í xa xaranŋo ke n na beralu to.”
42013027	A woman in si alu jaabi xo: “Ń man alu bodula lon. Alu i soobo ń na, atelu mennu bee be jaxumanŋo kela!”
42013028	Alu si xasi x'alu dafato kin, nin alu xa Burehima, nin Nsiyaxa, nin Yaxuba, nin kilalu bee je Ala la Mansaya xono tumo men, x'alu fannu je filinin banto to.
42013029	Moxolu si na xa bo koton nin tiliboyi nin saheli nin banbugu, x'e sigi xa domolo ke Ala la Mansaya xono.
42013030	Xomoxo dolu si ke ɲamoxolu ti; ɲamoxo dolu si ke xomoxolu ti.»
42013031	Wo tumo la, Farisiya dolu x'e sodun Isa la, x'a fo a ɲen xo: «Taxa í xa bo jan, katugala Herode b'a fe x'é faxa.»
42013032	Isa x'e jaabi xo: «Alu taxa a fo Herode korojuga in ɲen í xo sandin xo: “Bi nin sinin, nte si jinnolu xoyi x'e labo moxolu to, xa jangarutolu kendeya. A tili sabananŋo, ń si ń soto ń na baaro la.”
42013033	Wo bee nin a ta, waajibo le mu, nte xa tu silo xan taxanin, bi nin sinin nin sinikindin. Bawo a nte bennin kila do xa faxa dula xote, men nte Yerusaleme ti.
42013034	«Yerusaleme, Yerusaleme, ite men be kilalu faxala, xa Ala la kiladinŋolu bun kuro la, x'e faxa, sinɲa kiika ti nte keta a fe xa í la moxolu kamari, í xo sisejibo b'a dinŋolu kamarila a danfatanŋolu xoto ɲa men. Bari alu man son.
42013035	A fele, alu la luwo toxulunŋo si tu alu bulu. Nte b'a fola alu ɲen xo, alu me nte je bitugun, fo lunŋo men alu s'a fo xo: “Men nato fele Marigi toxo la, duwawo be wo fe!” »
42014001	Tofoɲolunŋo do, Isa taxata Farisiyalu la kuntigo do bata domolo la. Men tunnu be je, wolu tunnu be Isa lakorosinin bete.
42014002	Xe do tun be je, fuunujangaro tun b'a la.
42014003	Isa xa xumo ta, xa sariya karanmoxolu nin Farisiyalu ŋininxa xo: «A be dagenin ba xa jangaruto kendeya tofoɲolunŋo, walla a nte dagenin?»
42014004	Bari i tuta denin. Wo tumo la, Isa xa jangaruto muta x'a kendeya, x'a bula a xa taxa.
42014005	Wo xo, a xo i ɲen xo: «Nin alu do dinxe walla a la tuura bulata xolonŋo xono, a me a layele wo no bee to ba, haali nin tofoɲolunŋo le mu?»
42014006	I korita a jaabila.
42014007	Isa x'a korosi xo moxo mennu kilita domolo ma, wolu tunnu be ɲafesigidulalu ɲalatonbonna. A xa taliyo la wolu ɲen xo:
42014008	«Nin moxo do x'é kili domolo la maaɲoya to, í xana taxa í sigi ɲafe. Í man a lon nin moxo do kilita domoli in ma, men xa bun í ti;
42014009	alu fulo bee kilibaxo xana na a fo í ɲen xo: “Wuli, í xa ɲin sigidula in di ɲin ma.” Nin wo keta, í maluninŋo si taxa í sigi xofe.
42014010	Bari nin í kilita domolo ma, taxa í sigi xofe, walasa nin í kilibaxo nata, a x'a fo í ɲen xo: “Ń terixe, na taxa í sigi ɲafe.” Nin wo keta, í si bunɲa soto í domolikeɲoxolu ɲala.
42014011	Moxo wo moxo x'a fan xotota, wo si majigi, men je a fan majigi, wo si xotota.»
42014012	Wo xo, Isa xo a kilibaxo du ɲen xo: «Nin í xa xontonba walla siimanba dara, í xana í xanuntelu kili, walla í la lumamoxolu walla í badinŋolu, walla í sigiɲoxo naafulutigolu. Nin wo nte, wo dulu si í kili no domolo ma, x'é la julo sara.
42014013	Bari nin í xa domoliba toben, fangantanŋolu nin moxo yellatolu nin namatolu nin fiyontolu kili.
42014014	Í si heero soto, katugala wolu me na í la kililo julo sara no. Í si wo sara soto moxo tilinninŋolu kunilunŋo.»
42014015	Wo domolikebaxolu do xa wo xumolu lame tumo men, a xo Isa ɲen xo: «Moxo men si domolo ke Ala la Mansaya xono, heero be wo ɲen.»
42014016	Isa x'a jaabi ɲin tali in na xo: «Xe do le, a xa domoliba toben, xa moxo kiika kili a ma.
42014017	Domoli waxato sininma, a x'a la jonxe ki, xo a xa taxa a fo moxo kilininŋolu ɲen xo: “Alu na, saasa domolo mota.”
42014018	Bari i bee kilin kilin xa yaafo ŋinin a fe. Folo xo: “Ń xa fuuto do san, ń xa xan xa taxa wo mafele; í s'í balan xa yaafa ń ma.”
42014019	Do xote xo a ɲen xo: “Nte xa sarituura tan san, ń xa xan xa taxa wolu mafele; í s'í balan xa yaafa ń ma.”
42014020	Do xote xo: “Ń birin muso tala. Wo le x'a tu, ń me taxa no.”
42014021	Jonxe x'é koppa xa taxa wolu fo a marigi ɲen. Wo to, lutigo diminta. A xo a la jonxe ɲen xo: “Í tariya í xa taxa gallo beralu nin a bedolu to, í nin segebaxantunŋolu nin moxo yellatolu nin fiyontolu nin namatolu xa na.”
42014022	Wo keninma, jonxe xo: “Ń marigi, í xa men fo, wo keta. Haalibi, kundula be je.”
42014023	Marigo xo a la jonxe ɲen xo: “Taxa silabalu nin silandinŋolu fe, í x'a fo moxolu ɲen xo i x'e balan xa na, walasa ń na luwo xa fa.
42014024	Ń b'a fola alu ɲen xo moxo men tunnu fololu kilita, wolu si me ń na domolo nene.” »
42014025	Jamaba tun b'a lonin Isa nofe. Isa x'é yelema i ma, x'a fo i ɲen xo:
42014026	«Nin moxo do x'a lo nte nofe, a xa xan xa nte xoleya a na nin a fa nin a musu nin a dinŋolu nin a badinxelu nin a badinmusolu ti, anin haali a fan niyo ti. Nin wo nte, a me ke no nte la xarandinŋo ti.
42014027	Moxo men nte a fan gengenyiro tala, x'a lo nte nofe, wo me ke no nte la xarandinŋo ti.
42014028	Alu to, moxo joman be je, nin a b'a fe xa sankansuwo lo, nin a me sigi xa jaate bo folo, x'a lon nin sin b'a ɲen x'a laban?
42014029	Nin wo nte, nin a x'a damuta, a dun man na sin x'a laban, wo jebaxolu bee si jele a ma,
42014030	x'a fo xo: “Ɲin xe in xa bunlo damuta, bari a korita a labanna.”
42014031	Walla mansaxe joman, nin a be taxala mansaxe xote kelela, nin a me í sigi folo x'é miiri, nin a nin xe wulu tan si sin no xa mansaxe xote nin xe wulu muxan kele?
42014032	Nin a me sin no wo la, a si kiladinŋolu bula xa taxa benŋo ŋinin mansaxe do la dulajan.
42014033	Wo ɲa ma, alu to moxo wo moxo me ɲiɲa no a bulufenŋolu bee xo, wo me ke no nte la xarandinŋo ti.»
42014034	«Xooxo mu fen ɲuma le ti, bari nin a diya bota a la, mun s'a ladiya tugun?
42014035	A me fusi ɲan duguxulo ɲen. A me ke no noxo du ti fuuto to. Moxolu s'a bon banto to. Tulu be men ma xa lamelo ke, wo xa lamelo ke de!»
42015001	Sagallemutalalu nin kujaxukelalu bee x'e sutiya Isa la x'a lame.
42015002	Farisiyalu nin sariya karanmoxolu ŋuunuŋuunuta x'a fo xo: «A be kujaxukelalu mutakubetela, fo a nin i be kafula domolo ma.»
42015003	Isa woman in xa ɲin tali in la i ɲen xo:
42015004	«Moxo joman be alu to, nin saaxa keme b'a kun, kilin xa sanko wolu to, nin a me tan xononto nin xononto tu wulo xono, xa taxa sankoninŋo ŋinin, fo a x'a je tumo men?
42015005	Nin a x'a je tumo men, a si ɲaɲa, xa saaxa in la a danbankunŋo la, a nin a xa taxa su.
42015006	Nin a x'é koppa a bata ma, a si a xanuntelu nin a sigiɲoxolu kili x'a fo i ɲen xo: “Alan xa ɲaxali i ɲoxo fe, bawo ń xa ń na saaxo je, men tun sankota.”
42015007	Ń b'a fola alu ɲen xo wo ɲa ma, nin junubekela kilin tuubita, ɲaxalo si ke sanŋo to xa tanbi moxo tilinnin tan xononto nin xononto la kuwo la, mennu maakuwo nte tuubilo la.»
42015008	Isa xo tugun xo: «Musu joman be je, nin xaalisixoyi ganan tan b'a kun, kilin xa sanko wolu to bunŋo xono, nin a me lanpo lamana, xa bunŋo fita, x'a la xaalisixoyo ŋinin, x'a ŋinin, fo a x'a je?
42015009	Nin a x'a je tumo men, a s'a xanuntemusolu nin a sigiɲoxomusolu kili a bata, x'a fo i ɲen xo: “Alan xa ɲaxali i ɲoxo fe, bawo ń tun na xaalisixoyo men sankota, ń x'a je!” »
42015010	Isa xo: «Wo be ɲa men, ń b'a fola alu ɲen xo, nin junubekela kilin tuubita, Ala la melekiyolu si ɲaɲa wo tigo la.»
42015011	Isa xo tugun xo: «Dinxe fula tun be xe do kun.
42015012	Lun do, doxo xo a fa ɲen xo: “Ń fa, ń ta di ń ma í ke to.” Fa woman in x'a la naafulo tala i te.
42015013	Tili dantalu tanbininŋo xo, doxo x'a la fenŋo bee fiiri, xa taxa jamanu janŋo do xan. A x'a la naafulo bee tiɲa duniyadiya la non.
42015014	A x'a la naafulo bee domo tumo men, xonxoba nata wo jamano xono. Fenŋo bee dasata a la.
42015015	A taxata wo jamano moxo do bata, xa ke wo bulu baaro la. Wo x'a bula lenegaano la wulo xono.
42015016	Xonxo digikujaxo a la, a tun b'a fe x'a xono fa lelu la domolo la, bari moxo si man fen di a ma.
42015017	X'a tu wo ɲa ma, a x'é miiri a fan ma, a xo: “Baaradin kiika be nte fa la luwo xono, wolu b'e fala lun wo lun x'a to tu, nte felenti sala xonxo bulu jan.”
42015018	A xo: “Nte si wuli xa taxa ń fa bata, x'a fo a ɲen xo: Ń fa, ń xa Ala junubo ta, x'é junubo ta.
42015019	Nte man xan xa kili xo í dinŋo tugun. Ń muta í xo í la baaradinŋo do.”
42015020	Wo to, a wulita xa taxa a fa bata. «X'a tu dulajanŋo, a fa x'a je. A hinno x'a muta: A woman in x'é bori xa taxa í sappi a ma, x'a baataya xonton.
42015021	Dinxe xo a fa ɲen xo: “Ń fa, ń xa Ala junubo ta, x'é junubo ta. Ń man xan xa kili xo í dinŋo tugun.”
42015022	Bari a fa xo a la jonŋolu ɲen xo: “Alu i tariya xa na dorokolu to betemanŋo ti, x'a dun a xanna, xa doronma dun a bulo la xa samatolu dun a to.
42015023	Alu na tuurandin tolonŋo ti, x'a faxa. Alan xa domolo ke, x'e tulun,
42015024	bawo ń dinxe men tun sata, a kunita. A tun sankota, bari a jeta.” I woman innu xa tulunŋo damuta.
42015025	«Wo be kela tumo men, wo xa xoto tara fuuto to. A sutiyaninŋo luwolu la, a xa folixanŋo nin donxanŋo me.
42015026	A woman in xa baaradinŋo do kili x'a ŋininxa wo tulunŋo kunŋo la.
42015027	Wo xo a ɲen xo: “Í doxoxe le nata. Í fa dun xa tuurandin tolonŋo faxa a ɲen, bawo a x'a kendo je.”
42015028	Xoto diminta, a man son xa dun luwo ma. A fa bota xa taxa a matara, xo a xa dun.
42015029	A x'a fa jaabi xo: “A san kiika fele, nte be baaro la í ɲen í xo jonŋo, ń man dali x'é sooso. Bari í bada man bakotondin di nte ma xo ń nin ń xanuntelu x'e tulun.
42015030	Í dinŋo men x'é la naafulo tiɲa jadomusolu la, wo naninma, í janxa tuurandin tolonŋo faxa a ɲen.”
42015031	A fa xo a ɲen xo: “Ń din! Ite be ń kun jan tuma bee. Fen wo fen be ń kun, a bee mu ite le ta ti.
42015032	Bari n xa xan xa ɲaxali, x'e tulun, bawo í doxoxe men tun sata, a kunita. A tun sankota, bari a jeta.” »
42016001	Isa xo a la xarandinŋolu ɲen xo: «Xe naafulutigo do le, xotosigibaxa nanbarante do tun b'a kun. A fota a ɲen xo a la xotosigibaxo b'a ma x'a la naafulo totiɲa.
42016002	A marigi x'a kili, x'a fo a ɲen xo: “Ń be men menin í xotoxo to, wo mu mun ti? Í xa xaaliso labaara ɲa men, wo ɲa yita ń na, bawo í me tu no ń xotosigibaxaya la tugun.”
42016003	Xotosigibaxa in x'é tu a xonoto xo: “Ń marigi be ń nabola le a xotosigibaxaya la. Ń si na mun ke? A barake nte ń na xa seno ke, don dun maluya be ń na xa sadaxo tara.
42016004	Uhun! Ń be nala men kela, ń x'a lon. Nin ń na baarada tiɲata ń ma, moxolu si ń nadun i bata.”
42016005	Wo xo, a marigi la julo be moxo mennu la, a xa wolu kili kilin kilin. A xo folo ɲen xo: “Ń marigi la jelu b'é la?”
42016006	A xo: “Oliwetulo barigondin keme.” Xotosigibaxo xo a ɲen xo: “Í la julusafe fele. Í tariya í x'é sigi xa tan luulu safe.”
42016007	Wo xo, a xo do xote ɲen xo: “Ite xa xan xa jelu sara?” Wo xo: “Alixaamo booto keme.” Xotosigibaxo xo: “Í la julusafe fele. Tan sagi safe.”
42016008	Marigi in x'a la xotosigibaxa nanbarante in tantu, bawo a xa ɲin ku innu ke kewuya la. Bawo ɲin duniya in moxolu xa kewu i ɲoxo te kuwolu to xa tanbi moxolu la, mennu be i taxamala keneya la.»
42016009	Isa xo du xo: «Nte ken b'a fola alu ɲen xo ɲin duniya in naafulo, men be moxo neenela, alu wo ke xa terolu soto alu fannu ma, walasa nin a dasata alu la lunŋo men, wo terolu x'alu ladun sigidula wulibalolu xono.
42016010	Moxo men mu lannayamoxo ti kundinŋolu to, a mu lannayamoxo ti kuba dulu to; moxo men mu nanbarante ti kundinŋolu to, a mu nanbarante ti kuba dulu to.
42016011	Nin alu man ke lannayamoxo ti ɲin duniya in naafulo labaaraɲa to, wo men be moxo neenela, jon si la a la no xa naafulu soobe xarifa alu ma?
42016012	Nin alu man ke lannayamoxo ti ŋandinaafulo to, jon si alu ta di alu ma?
42016013	«Baaradin si me baaro ke no marigi fula ɲen. Nin a be kilin jaxuyanin, a be do xanunin ne. Walla nin a be notonin kilin na, a nte do jaatela. Alu me baaro ke no Ala nin xaaliso ɲen i ɲoxo la.»
42016014	Farisiyalu xa wo xumolu bee me, i jeleta Isa ma, bawo xaaliso tun xa di i ɲen.
42016015	Isa xo i ɲen xo: «Alu be alu fannu kela moxo tilinninŋolu ti moxolu ɲala, bari Ala x'alu sondonmelakuwolu lon; bawo hadamadinŋolu be men jaatela kuba ti, wo mu haramo le ti Ala ɲa xoto.
42016016	«Sariya nin kilalu la xumolu tunnu be je, fo xa na a bula Batiselila Yaya la waxato la. Kabirin wo tumo, nin Ala la Mansaya xibaru Dimanŋo be fola, moxolu bee be i jijala xa dun a xono.
42016017	Sanxulo nin duguxulo si sanko, bari haali safedin doxomandin kilin me bo sariya la.
42016018	«Moxo wo moxo je a musu bula, xa do xote futu, wo xa fuyanɲa ke. Moxo men je musu futusaninŋo ta, wo xa fuyanɲa ke.»
42016019	«Ɲin keta xe naafulutigo do le ti, a tun be faama faanolu nin lenfaanolu dunna, xa domoli beto nin tulunŋo ke lun wo lun.
42016020	Xe segebaxantunŋo do tun be lanin a la da la, a toxo xo Lasare. Wo balo bee be telenin.
42016021	Domolo mennu be butunna naafulutigo domolito xoto, a tun b'a fe xa wolu domo. X'a fara wo xan, wulolu tunnu be nala a la dalu newula.
42016022	«Lun do, segebaxantunŋo sata. Melekiyolu taxata a bula Burehima bata. Wo xo, naafulutigo du sata, a lasita.
42016023	Xa naafulutigo tu lahara, a tun be tooroba to je. A x'a ɲa xotota xa Burehima je dulajanŋo, Lasare b'a bata.
42016024	A fetenta xo: “Ń Fa Burehima, hinna ń na; Lasare ki a xa taxa a buluxonondinŋo nunŋo bula jiyo to, xa na maxa ń nenŋo la, bawo ń be tooronin jaxu ɲin ta in to.”
42016025	Burehima x'a jaabi xo: “Ń din, í hakilo tu a la xo ite xa fen ɲuma kiika soto í la nilamaya xono. Lasare dun segejaxuta a la nilamaya xono. Saasa ate be ɲasuma xono, ite be tooro xono.
42016026	Anin du, dinxajironba be ntelu nin atelu te. Mennu b'a fe xa bo jan xa taxa alu bata, wolu me wo no; mennu b'a fe du xa bo alu bata xa na jan, wolu me wo no.”
42016027	Naafulutigo xo: “Ń fa Burehima, Lasare bula a xa taxa ń fa bata,
42016028	bawo ń badinxe moxo luulu be non. A xa taxa wolu lasobi, walasa i xana na ɲin tooro in to.”
42016029	Burehima x'a jaabi xo: “Musa nin kilalu la xumolu b'e bulu je: I xa wolu lame.”
42016030	Naafulutigo xo: “Ń fa Burehima, wo me i bo. Bari nin do bota furelu to xa taxa xuma i ɲen, i si tuubi.”
42016031	Bari Burehima x'a jaabi xo: “Nin i man son xa Musa nin kila tolu lame, haali nin fure do kunita, i me son xa tuubi.” »
42017001	Isa xo a la xarandinŋolu ɲen xo: «Kuwo mennu si moxolu bula xa junubo ke, wolu me furun no. Bari moxo men je ke a sabaabo ti, bone be wo tigo ɲen.
42017002	Xa kuru belebeleba siti a xanŋo la, x'a fili xooxojiyo to, wo xa fisa wo tigo ma don ti xa ɲin dindin innu kilin bula junubo kela.
42017003	Alu i korosi bete! «Nin í badinŋo xa junubo ke, xuma soobe a ɲen. Nin a nimisita, yaafa a ma.
42017004	Nin a x'é haxxo ta í xo sinɲa woorowula tili kilin xono, nin a saagita í ma sinɲa woorowula, x'a fo í ɲen xo: “Haketu,” í xa yaafa a ma.»
42017005	Kiladinŋolu xo Marigi ɲen xo: «Do kafu n na lannaya ma.»
42017006	Marigi xo: «Haali nin alu la lannaya tun xa bun í xo mutaradekeso, alu tunnu s'a fo ɲin yiriju in ɲen xo: “Í nin í lillolu bee xa bo xa taxa tutu xooxojiyo to”, wo tun si alu lame.»
42017007	«Alu to jon be je, nin jonxe b'a bulu seno la, walla marafen negaano la, nin a s'a fo wo ɲen a boninma wulo to xo: “Na sigi, í xa domolo ke?”
42017008	A me a fo a ɲen ne ba xo: “Domolo dara x'a di ń ma. Í tetositi xa ń na haajolu ke fo ń xa domolo ke xa ń min tumo men. Wo xo, í du si domolo ke x'é min.”
42017009	A si wo jonxe tantu ba, bawo a x'a bula men na, a xa wo ke?
42017010	Atelu dulu je bula baaro men na, nin alu xa wo ke x'a dafa, alu a fo xo: “N mu jon gansanŋo lelu ti. N tunnu xa xan xa men ke, n xa wo doron ne ke.” »
42017011	Xa Isa tu taxanin Yerusaleme, a bota Samari maro nin Galile maro te la.
42017012	A dunto gallo do to, bagito tan x'a kunben. I x'e lo dulajan,
42017013	x'e xanŋo labo Isa ma. I xo: «Karanmoxo Isa, hinna n na!»
42017014	Isa x'e je tumo men, a xo i ɲen xo: «Alu taxa i yita sadaxalasibaxolu la.» I bulata silo to. X'e taxato tu, i kendeyata.
42017015	Wolu to kilin x'a fan kendeyaninŋo je tumo men, a x'é koppa xa Ala tantu, a xanŋo layeleninŋo.
42017016	A x'a foda lo dugo ma Isa xoto, x'a tantu. Wo xe tun mu Samaringo le ti.
42017017	Isa xa xumo ta, a xo: «I tanŋo bee man kendeya ba? Xononto be min?
42017018	Ɲin luntan in kilin doron ne x'é koppa ba xa na Ala tantu?»
42017019	Wo xo, Isa xo a ɲen xo: «Wuli í xa taxa. Í la lannaya x'é kisi.»
42017020	Farisiyalu xa Isa ŋininxa Ala la Mansaya na waxato la. A x'e jaabi xo: «Ala la Mansaya nte nala ɲa ma, fo moxolu ɲa s'a je.
42017021	A me fo xo: “A fele jan!” walla: “A fele non!” Bawo Ala la Mansaya felenti alu bata.»
42017022	A xo a la xarandinŋolu ɲen xo: «Lunŋolu si na, a si diya alu ɲen xa Moxo Dinxe la lunŋo do je, bari alu me a je. A si fo alu ɲen xo:
42017023	“A be jan!” walla: “A be non!” Bari alu xana taxa non, alu xana a lo wo fobaxolu nofe.
42017024	Awa, sanjimeɲenxo be keneya bola sanxulo kun nin a kun te ɲa men, Moxo Dinxe du si ke ten a nalunŋo.
42017025	Bari jan nin wo te, waajibo le mu, a xa tooro bete folo, anin bi moxolu xa ban a to.
42017026	Kuwo mennu keta Nuhun na waxato, wo ɲoxonnu si ke Moxo Dinxe la lunŋolu.
42017027	Nuhun tilo, moxolu tunnu be domolo kela, x'e min, xa futuwo ke, x'e dinŋolu di futuwo la, fo Nuhun dunta xulunba xono lunŋo men. Wo xo, waameba nata x'e bee halagi.
42017028	Men keta Lote la waxato, wo ɲoxon si ke. Moxolu tunnu be domolo kela x'e min, xa sanno nin fiiro ke, xa seno ke, xa bunŋolu lo.
42017029	Bari lunŋo men, nin Lote bota Sodome gallo to, wo lunŋo fan, ta nin tinbiritiyo jigita xa bo sanŋo to í xo sanjiyo, x'e bee halagi.
42017030	Moxo Dinxe du je í yita lunŋo men, wo ɲoxon si ke.
42017031	«Wo lunŋo je men tara a la bilo sanŋo to, x'a tara a bulufenŋolu be bugo xono, wo xana jigi x'a be wolu tala. A je men du tara fuuto to, wo xana í koppa.
42017032	Al'alu hakilo lajigi Lote musu la kuwo la.
42017033	Moxo men je a fo xo a be a niyo kisila, wo si bono a niyo to. Moxo men je bono a niyo to, wo niyo si kisi.
42017034	Ń s'a fo alu ɲen xo wo lunŋo suwo to, moxo fula si tara laran kilin xan: Do si ta, xa do tu je.
42017035	Musu fula si tara jurilo la i ɲoxo fe: Do si ta, xa do tu je. [
42017036	Xe fula si tara fuuto to: Do si ta, xa do tu je.]»
42017037	Xarandinŋolu x'a ŋininxa xo: «Marigi, wo si ke min?» A x'e jaabi xo: «Fen fure banna kela dula wo dula, dugolu si jigi non.»
42018001	Wo xo, Isa xa ɲin tali in la i ɲen, x'a yita i la xo i xa xan xa Ala matara tuma bee, i xana sege muume.
42018002	A xo: «Kiititegela do tun be gallo do to, a nte silala Ala ɲa, a nte moxo si bunɲala.
42018003	Musujaxe do du tun be wo gallo to, a tun be tula nala xe in bata x'a fo a ɲen xo: “Ń na mone labo ń keleɲoxo to!”
42018004	Kiititegela in xa waxati jan ke, a man son. Wo xo, a x'a fo a fan ɲen xo: “Tonɲa, ń nte silala Ala ɲa, ń nte moxo du bunɲala.
42018005	Bari ɲin musujaxe in be nte segela. Wo xanma, ń be nala a mone labola a keleɲoxo to. Nin wo nte, a si tu nala ń segela.” »
42018006	Wo xo, Marigi xo du xo: «Alu ɲin kiititegela jaxu in na xumo lame!
42018007	Ala la ɲalatonbonninŋo mennu be xasila a ma su nin tili, a me wolu la mone bo ba? A si me ba x'a tara a man wolu deema?
42018008	Nte b'a fola alu ɲen xo a si wolu la mone bo junna. Bari nin Moxo Dinxe nata lunŋo men, a si lannaya tara duguxulo xan ba?»
42018009	Isa xa ɲin tali in la moxolu ɲen, mennu be i fannu jaatenin moxo tilinninŋolu ti, xa tolu jaate fuwo ti, a xo:
42018010	«Moxo fula taxata Alabatusuba xono Ala matara la. Do tun mu Farisiya le ti, do mu sagallemutala ti.
42018011	Farisiya in tun b'a danna xa Ala matara í xonoto ten xo: “Ala, ń be barako bulala í ɲen, bawo ń nte í xo moxo tolu be ɲa men, wolu mennu xa sun, i xa jaxu, i xa jado; ń b'é tantula, bawo ń nte í xo ɲin sagallemutala in be ɲa men.
42018012	Ń be tili fula sunna loxokunŋo xono. Ń be fen fen sotola, ń be wo jakko bola.”
42018013	Sagallemutala, wo x'é lo dulajan, haali a tun me fatiya, x'a kunŋo xotota xa sanxulo mafele. A tun be a xaro malippala x'é fan majigi x'a fo xo: “Ala, hinna ń na, bawo nte mu junubekela le ti.” »
42018014	Isa xo: «Ń b'a fola alu ɲen xo, ɲin xe in tilinninŋo taxata a la luwo ma, bari Farisiya in, wo man tilinninɲa soto. Bawo moxo wo moxo je a fan xotota, wo si majigi. Moxo wo moxo je a fan majigi, wo si xotota.»
42018015	Moxo dolu nin deenano do dulu nata Isa bata, walasa a x'a bulo la i xan, xa duwa i ɲen. xarandinŋolu xa wo je tumo men, i xa wolu madigaamu.
42018016	Bari Isa xa deenanolu sodun í la, x'a fo xo: «Alu a tu dindinŋolu xa na nte bata! Alu xana i bali, bawo Ala la Mansaya mu i ɲoxon nelu ta ti.
42018017	Tonɲa la, ń b'a fola alu ɲen xo: Nin moxo wo moxo man Ala la Mansaya muta í xo dindinŋo, wo me dun no a xono abada.»
42018018	Yahudiyalu la ɲamoxo do xa Isa ŋininxa xo: «Karanmoxo ɲuma, ń xa xan xa mun ke nin ń si nilamaya banbalo soto?»
42018019	Isa xo a ɲen xo: «Mun na í be ɲumaya fola nte ɲen? Moxo si nte ɲuma ti nin Ala kilin nte.
42018020	Í xa sariyalu lon xo: “Í xana jadoya ke; í xana moxo faxa; í xana suuɲali ke; í xana xaro la í moxoɲoxo la; í na nin í fa bunɲa.” »
42018021	Xe xo: «Kabirin ń dindin, nin ń be ɲin sariya innu bee labatula.»
42018022	Wo xumolu me xo, Isa xo a ɲen xo: «Ku kilin tuta í ɲen xo. Fen wo fen be í kun, taxa a bee fiiri, xa wo xaaliso tala segebaxantunŋolu te. Nin wo keta, naafuluba si ke í kun sanŋo to. Wo xo, í si na a lo nte nofe.»
42018023	Xe xa wo xumo me tumo men, a nitokuwata, bawo naafulutigiba le tun mu.
42018024	Isa x'a ɲa tositininŋo je tumo men, a xo: «Naafulubatigo dunŋo xa xole Ala la Mansaya xono de!
42018025	Ɲogomo dunŋo mesendiwuwo fe, wo xa newo xa tanbi naafulubatigo dunŋo ti Ala la Mansaya xono.»
42018026	Wo xumo mebaxolu xo: «Jon dun si kisi no?»
42018027	Isa x'e jaabi xo: «Hadamadinŋolu si kori men ma, Ala me kori wo ma.»
42018028	Wo to, Piyere xo: «Ntelu kennu buruta n bulufenŋolu to, x'a lo í nofe.»
42018029	Isa xo i ɲen xo: «Tonɲa la, ń b'a fola alu ɲen xo: Moxo wo moxo je ɲiɲa a la luwo xo, walla a musu, walla a badinxelu, walla a wulubaxolu, walla a dinŋolu xo, Ala la Mansaya xanma,
42018030	a si wo ɲoxon kiika soto x'a tu ɲin duniya in xono, xa nilamaya banbalo soto sinin.»
42018031	Isa x'a la xarandin tan nin fulo kili, x'a fo i ɲen xo: «Alan taxato fele Yerusaleme, kilalu xa fen wo fen safe Moxo Dinxe la kuwo to, wo bee si dafa.
42018032	A si dun Alalonbalolu bulu, i si jele a ma, x'a nani, xa dajiyo tuppu a ma.
42018033	I s'a buwo gaɲo la. Wo xo, i s'a faxa. A sa tili sabo, a si kuni xa bo furelu to.»
42018034	Bari xarandinŋolu man fusi faamu wo kuwo to. Wo xumo xoto tun be dugunin i ma. I man a lon Isa tun b'a fe xa men fo i ɲen.
42018035	Isa sutiyata Yeriko la. Wo xa fiyonto do tara siginin silada la, sadaxatara la.
42018036	A xa jama tanbito sonxoxanŋo me tumo men, a xa ŋininxalo ke, xo mun be je.
42018037	I x'a fo a ɲen xo Nasareti Isa le be tanbila.
42018038	A fetenta xo: «Isa, Dawuda Mamarinŋo, hinna ń na!»
42018039	Moxo men tunnu be ɲa, wolu x'a madigaamu xo a x'é de. Bari wo bee xan, a xa do kafu fetenŋo ma, x'a fo xo: «Dawuda Mamarinŋo, hinna ń na!»
42018040	Isa lota, xa yanmaro di xo i xa na a ti. Fiyonto sininma a ma, Isa x'a ŋininxa xo:
42018041	«Í b'a fe ń xa mun ke í ɲen?» Fiyonto x'a jaabi xo: «Marigi, ń b'a fe ń ɲalu xa yele!»
42018042	Isa xo a ɲen xo: «Jelo ke! Í la lannaya x'é kendeya.»
42018043	Wo no bee to, a xa dula je. A x'a lo Isa nofe, xa Ala tantu. Jama bee xa wo je, xa Ala tantu.
42019001	Isa dunta Yeriko, xa gallo tofara.
42019002	Xe do bota, a toxo Sake; sagallemutalalu la kuntigo do le mu, naafulubatigo le du mu.
42019003	A tun b'a fe xa Isa je x'a lon, bari a tun me a je no jama kun, bawo a xa sutu.
42019004	A x'é bori xa taxa ɲa, xa yele yirijuwo do to, nin a s'a je, bawo Isa tun xa xan xa tanbi non na.
42019005	Isa sita a ma tumo men, a x'a ɲa xotota, a xo a ɲen xo: «Sake, í tariya xa jigi, bawo ń xa xan xa jigi í bata bi.»
42019006	Sake x'é tariya xa jigi. A ɲaɲaninŋo xa Isa jigiya a bata.
42019007	Moxo fen fen xa wo je, i ŋuunuŋuunuta x'a fo xo: «A taxata jigi Alaɲasilanɲabalo bata.»
42019008	Sake wulita x'é lo, a xo Marigi ɲen xo: «Marigi, ń xa ń na naafulo tala, x'a tala di segebaxantunŋolu ma. Nin ń xa men na fen nanbara, ń si wo ɲoxon naani saagi wo tigo ma.»
42019009	Isa xo a ɲen xo: «Kisilo dunta ɲin lu in xono bi, bawo ite du mu Burehima bonsonŋo do le ti.
42019010	Moxo Dinxe nata le, men sankota, xa wo ŋinin, x'a kisi.»
42019011	Xa moxolu tu a lamela, Isa xa ɲin tali in la i ɲen. A tun sutiyata Yerusaleme la, a tun be moxolu ɲen xo Ala la Mansaya je na le, wo no bee to.
42019012	A xa men fo, wo fele: «Mansaxedinŋo do taxata jamanujanŋo do xan, x'a be taxala mansaya ŋininna a fan ɲen, wo xo, x'é koppa.
42019013	A taxato x'a la jonxe tanŋo kili, xa xaalisixoyi ganan keme di i kilin wo kilin ma, x'a fo i ɲen xo: “Alu jaago ke ɲin xaalisi in to, jannin ń be ń koppala.”
42019014	Bari a la jamano moxo tunnu nte a fe; i xa kilalu bula a xofe x'a fo xo: “N nte a fe ɲin xe in xa sigi n kunna.”
42019015	A xa mansaya soto tumo men, a x'é koppa. A tun xa xaaliso di jonŋo mennu ma, a x'e kili, walasa i xa tono men soto jaago to, a xa wo lon.
42019016	Folo nata x'a fo a ɲen xo: “Marigi, nte xa í la xaaliso ɲoxon tan soto, x'a kafu í ta ma.”
42019017	Mansaxe xo a ɲen xo: “Wo benta, í keta jon beto ti. Í keta lannayamoxo ti kundinŋolu to. Wo xanma, ń x'é lasigi galluba tan kunna.”
42019018	Jon fulananŋo nata x'a fo a ɲen xo: “Marigi, í xa men di ń ma, ń x'a ɲoxon luulu soto tono ti.”
42019019	Mansaxe xo wo du ɲen xo: “Ń x'é lasigi galluba luulu kunna.”
42019020	Wo xo, jonŋo do xote nata x'a fo xo: “Marigi, í la xaaliso fele; nte xa faano murugumurugu a ma, x'a lamara.
42019021	Nte silata í ɲa, bawo í la kuwo xa xole. Í man fenŋo men bula je, í be wo le tala, í man fenŋo men lan, í be wo le tegela.”
42019022	Mansaxe xo a ɲen xo: “Jon jaxu in! Ń b'é la kiito tegela x'a la í fan na xumo xan. Í tun x'a lon xo ń na kuwo xa xole; xo ń man men bula je, ń si wo ta, ń man men lan, ń si wo tege.
42019023	Mun na í man ń na xaaliso bula bangi la, walasa ń koppaninŋo xa ń na xaaliso nin a tono soto?”
42019024	Mennu be lonin je, mansaxe xo wolu ɲen xo: “Alu a la xaaliso muta a la. Tanŋo be men bulu, alu a di wo ma.”
42019025	I xo a ɲen xo: “Marigi, tan be wo bulu xa ban!”
42019026	A x'e jaabi xo: “Nte b'a fola alu ɲen xo, fen be men bulu, do si di wo ma; bari fen nte men bulu, haali dondinŋo men b'a bulu, wo si muta a la.
42019027	Nte jaxolu kennu, mennu tunnu nte a fe nte xa sigi i kunna, alu na i ti jan, x'e faxa ń ɲala.” »
42019028	Isa sotoninma wo xumolu la, a bulata jama ɲa xa taxa Yerusaleme.
42019029	A sutiyata Betefaje nin Betani la tumo men, fo xa si kuro do senbo to, xo Oliwe kuro, a x'a la xarandin fula ki.
42019030	A xo i ɲen xo: «Alu taxa gallo to, men be alu ɲafe. Nin alu sita doron, alu si falindinŋo do tara sitinin je, moxo bada man yele men xan folo. Alu si a firin xa na a ti.
42019031	Nin do x'alu ŋininxa xo: “Mun na alu b'a firinna?” Alu s'a fo a ɲen xo: “Marigi le haajo b'a ma.” »
42019032	Kiladinŋolu taxaninŋo, Isa x'a fo i ɲen ɲa men, i x'a tara wo ɲa ma.
42019033	X'e tu falindinŋo firinna, falitigolu xo i ɲen xo: «Mun na alu be ɲin falindin in firinna?»
42019034	I xo: «Marigi le haajo b'a ma.»
42019035	Wo xo, i taxata falindinŋo ti Isa bata. I x'e la faanolu feene a xan, xa Isa layele a xan.
42019036	A taxato, moxolu x'e la faanolu feene silo to.
42019037	Isa sutiyaninŋo Yerusaleme la, xa si Oliwe kuro jigindanŋo dula, a la xarandinŋolu jama bee ɲaxalininŋo boyita Ala tantula xanba to, i xa kawakuwo mennu bee je xanma.
42019038	I xo: «Mansaxe men nato fele Marigi toxo la, duwawo be wo fe! Heero xa ke sanŋo to, tanto xa ke Ala ɲen sanjanbalu to!»
42019039	Farisiya do tunnu be jama xono, wolu xo Isa ɲen xo: «Karanmoxo, xuma í la xarandinŋolu ɲen i x'e de.»
42019040	A x'e jaabi xo: «Nte b'a fola alu ɲen xo, nin ɲinnu x'e de, kurolu si feten!»
42019041	Isa sutiyaninŋo Yerusaleme la fo x'a gallo je, a xasita a la kuwo la. A xo:
42019042	«Bi lun in, nin í tun x'a lon men si heero di í ma! Bari saasa, wo be dugunin í ma.
42019043	Lunŋolu si na í ma, í jaxolu si sigi í da la, x'é laminin tato la, xa dinxolu jaga, x'é xaranda í boxo bee la.
42019044	I s'í te, x'é xono moxolu halagi. I me haali kuru tu kuru xan, bawo Ala nata í deemalo xanma tumo men, í man wo tumo faamu.»
42019045	Isa dunta Alabatusuba xono, x'a damuta xa je fiirikelalu xoyi.
42019046	A xo i ɲen xo: «A be safenin Kitaabo to xo: “Nte la bunŋo si ke Alamatarabunŋo ti.” Bari atelu kennu x'a ke boyinxannilalu dugudula ti.»
42019047	Isa tun be moxolu laxaranna Alabatusuba xono lun wo lun. Sadaxalasibaxa kuntigolu nin sariya karanmoxolu nin dugo moxobalu tunnu be ɲa ŋininna, i s'a faxa ɲa men.
42019048	Bari i tunnu man a lon i s'a ke ɲa men, bawo a la xumo xa jama bee kunŋo muta.
42020001	Lun do, Isa tun be moxolu xaranna x'e waaju xibaru Dimanŋo la Alabatusuba xono. Sadaxalasibaxa kuntigolu nin sariya karanmoxolu nin moxobalu nata.
42020002	I x'a ŋininxa xo: «Fanga joman x'é bula ɲin ku innu kela? Jon x'é yanmaru?»
42020003	Isa x'e jaabi xo: «Nte du be nala alu ŋininxala ku kilin na. Alu a fo ń ɲen,
42020004	men xa Yaya bula batiselo la, Ala ba, fo moxolu?»
42020005	I xo i ɲoxo ɲen xo: «Nin n xo: “Ala le x'a ki”, a s'a fo xo: “Mun dun na alu man la a la?”
42020006	Nin n dunnu xo: “Moxo lelu x'a ki”, jama bee si n bun kurolu la xa n faxa, katugala moxolu bee be Yaya mutanin kila do le ti.»
42020007	Wo to, i x'a jaabi xo: «Ntelu man a lon, men x'a ki x'a xa na moxolu batise.»
42020008	Isa xo: «Awa, men xa fango di nte ma xa ɲin ku innu ke, nte du nte wo fola alu ɲen.»
42020009	Wo tumo, Isa xa ɲin tali in la moxolu ɲen, a xo: «Xe do le, a xa resenfuuto bo, x'a xarifa senekela dolu ma, xa taxama waxati jan xono.
42020010	Resenmo tumo sita tumo men, a x'a la jonŋo do ki a la resenfuuto senebaxolu ma, xo i x'a la resenmo di a ma. Bari resenfuuto senebaxolu x'a la jonŋo buwo, x'a bulutoxulunŋo lakoppa.
42020011	Fuututigo x'a la jonŋo do xote ki. I xa wo du buwo, x'a nani, x'a bulutoxulunŋo lakoppa.
42020012	A xa jonxe sabananŋo ki. I xa wo du joogi, x'a bula banto to.
42020013	Wo keninma, resenfuututigo xo: “Ń si mun ke sa? Ń si ń dinxe baato ki i ma; a do to i si wo bunɲa.”
42020014	Bari kabirin resenfuuto senebaxolu ɲa lata wo xan, i xo i ɲoxo ɲen xo: “A ketabaxo fele. Alu na, alan x'a faxa. A ke si ke alan ta ti.”
42020015	I x'a fili resenfuuto xo ma, x'a faxa.» Isa xo i ɲen xo: «Awa, resenfuututigo si na mun ke i la?
42020016	A si na xa wo resenfuuto senebaxolu faxa, x'a la resenfuuto xarifa moxo xotelu ma.» Moxolu xa wo me tumo men, i xo: «Ala mu n kisila wo ma!»
42020017	Bari Isa x'e mafele, a xo: «Ɲin xuma in xoto mu mun ti xo: “Kurubunlolalu x'e ban kuro men to, wo keta bunŋo jusigikuro ti”?
42020018	Moxo wo moxo je boyi wo kuro to, wo tigo si tote. A je boyi men to, a si wo tigo nooni.»
42020019	Sariya karanmoxolu nin sadaxalasibaxa kuntigolu tunnu be feere ŋininna xa Isa muta wo waxato fan, bawo i x'a lon x'a faamu, xo a la tali in be ite lelu xan. Bari i silata jama ɲa.
42020020	Wo tumo la, i x'a damuta xa Isa lakorosi. I xa naafigo dolu ki, xo i x'e fannu ke moxo tilinninŋolu ti, nin i si Isa muta a fan na xumolu xono, walasa i x'a dun fango nin goferenero bulu.
42020021	Wo moxolu x'a ŋininxa xo: «Karanmoxo, n x'a lon xo í be xumala xa moxolu laxaran kuwo mennu ma, wolu be tilinnin. Í nte moxo bola moxo to, bari í si moxolu laxaran Alasilo ma x'a xoyiya.
42020022	A be dagenin ba n xa sagallo sara Rome mansaxe ma, walla a nte dagenin?»
42020023	Bari Isa x'e la korojugaya lon. A xo i ɲen xo:
42020024	«Alu deɲe xaalisi ganan kilin yita ń na. Jon kunxulo nin jon toxo be a xan?» I xo: «Rome mansaxe le mu.»
42020025	Wo tumo la, a xo i ɲen xo: «Awa, mansaxe ta mu men ti, alu wo di a ma, xa Ala ta di Ala ma.»
42020026	I man sin x'a muta a dalaxumolu ma jama ɲala. A la jaabo x'e dabaro ban. I x'e de.
42020027	Sadusen diino moxo dolu nata Isa bata. Wo lelu xo, xo furelu nte kunila. I x'a ŋininxa ten xo:
42020028	«Karanmoxo, kila Musa x'a fo xo nin xe do sata, x'a tara a musu man din soto, a badinxe xa xan xa wo muso ta, xa dinŋo do soto a ma, a badinxe saninŋo ɲen.
42020029	Awa, badinxe woorowula tun be je. Folo xa muso ta, a sata, a man din wulu a ɲen.
42020030	Fulananŋo x'a ta,
42020031	wo xo sabananŋo. I moxo woorowulo bee x'a ta, xa sa, a man wulu i si ɲen.
42020032	Wo xo, muso du sata.
42020033	Furekuniyo xo, musu in be kela i to jon kilin musu ti? Bawo a keta i woorowulo bee musu ti.»
42020034	Isa xo i ɲen xo: «Ɲin duniya in to, xebalu si muso futu, musolu si sigi xe kun.
42020035	Bari xelu nin musolu mennu xa xan xa kuni duniya kuto xanma, wolu nte futu kela sinin.
42020036	I me sa tugun, bari i si ke í xo melekiyolu be ɲa men. I mu Ala dinŋolu ti, bawo i kunita xa bo furelu to.
42020037	Musa x'a yita xo sikka nte furekuniyo to. Dula men be xumala fitaare mananinŋo xan, Musa xa Marigi kili non xo Burehima la Ala, Nsiyaxa la Ala, anin Yaxuba la Ala.
42020038	Ala nte furelu la Ala ti, nilamalu la Ala le mu, bawo wolu bee nilama le mu Ala bulu.»
42020039	Sariya karanmoxo dolu x'a jaabi xo: «Karanmoxo, í la xumolu benta!»
42020040	Wo xo, i man fatiya x'a ŋininxa fusi la tugun.
42020041	Isa x'a fo i ɲen xo: «Mun na moxolu b'a fola xo Kirisita mu Dawuda Mamarinŋo ti?
42020042	Bawo Dawuda fan x'a fo Jaburu kitaabo xono xo: “Marigi x'a fo nte Marigi ɲen xo: Í sigi ń kininŋo xoto,
42020043	fo nte xa í jaxolu ke í sinxotofenŋo ti.”
42020044	Wo ɲa ma, Dawuda be a kilila xo Marigi: Wo to, a dun si ke a mamarinŋo ti ɲa di?»
42020045	Isa x'a fo a la xarandinŋolu ɲen a lamebaxolu bee ɲala xo:
42020046	«Alu i korosi sariya karanmoxolu ma, a xa di wo mennu ɲen x'e yaala dorokebalu xono. Moxolu x'e xonton beralu to, wo xa di i ɲen. Alabatusuwo xono, ɲafesigilanŋolu xa di i ɲen. Domolibadulalu, ɲafesigidulalu xa di i ɲen.
42020047	I be musujaxelu bulufenŋolu bee mutala i la, wo xo, xa taxa Alamatara janŋolu ke, x'e fannu yita. Wo le x'a tu, i la kiito si xoleya bete.»
42021001	Isa x'a lamininŋo mafele, xa naafulubatigolu je nilifenŋo bulala nilifenbulamiranŋo xono, Alabatusuba xono.
42021002	A xa musujaxe segebaxantunŋo do du je xaalisi mesen fula bulala je.
42021003	A xo: «Tonɲa la, ń b'a fola alu ɲen xo: Ɲin musujaxe segebaxantun in xa men bula je, moxo man a ɲoxon bula je.
42021004	Bawo tolu bee xa do ta men to x'a di, i man si wo ma folo; bari ate ken, a nin a la sege bee, a maakuwo tun be men na xa balu, a xa wo bee le di.»
42021005	Moxo do tunnu be xumala Alabatusuba xan. I tunnu b'a fola xo dandula nte a la beteya ma, a kurolu xa bete, anin a xono miranŋolu, mennu dita Ala ma. Bari Isa xo:
42021006	«Alu ɲa be ɲin fen in mennu la, lun si na, kuru si me tu kuru xan jan, i bee si boyi.»
42021007	I xa Isa ŋininxa xo: «Karanmoxo, wo kuwo be kela tuma joman? Taagumanseede joman si wo kuwo kewaxato yita?»
42021008	Isa x'e jaabi xo: «Alu i korosi, alu xana lafili. Bawo moxo kiika si na nte toxo la, x'a fo xo: “Nte mu”, anin xo: “Waxato sita”. Alu xana a lo wolu nofe.
42021009	Nin alu xa kelexibarolu me, xa murutilolu xibaro me, alu xana sila. Bawo waajibo le mu, wo kuwolu xa ke folo, bari duniya wulo nte kela wo no bee to.»
42021010	Wo xo, a xo: «Siya do si wuli siya do xanma, mansaya do du si wuli mansaya do xanma.
42021011	Duguxulu jarajarabalu si ke, anin foɲo jangarolu nin xonxobalu si ke dula kiika. Silanɲa kubalu nin taagumanseedebalu si je xa bo sanŋo to.
42021012	«Bari jannin wo bee xa ke, i si alu muta, x'alu tooro bete. I si alu dun Alabatusu kuntigolu bulu, x'alu bula kaso la. I si taxa alu ti mansaxelu nin goferenerolu ɲa xoto nte toxo nofe.
42021013	Wo si ke sabaabu ti alu ɲen, xa nte la kuwo seedeya.
42021014	Atelu kennu x'e toben. Alu xana hanme alu fannu lafaasalixumolu la jannin wo waxato xa si;
42021015	bawo nte si xumada nin hakilitigiya di alu ma, fo alu jaxolu me a no x'alu sooso, walla x'alu la xumolu bori.
42021016	Haali alu falu, nin alu nalu, nin alu badinxelu, nin alu badinŋolu nin alu xanuntelu si alu dun bulo to. I si alu kiika jalagi, x'alu faxalo latege.
42021017	Moxolu bee si alu jaxuya nte toxo nofe.
42021018	Bari haali alu kunsina kilin, a me sanko.
42021019	Alu i muɲa! Wo ɲa ma, alu si alu niyolu lakisi.»
42021020	«Nin alu xa kelebulolu je Yerusaleme lamininnin, alu s'a lon wo tumo xo a je te le.
42021021	Wo to, wo je moxo mennu tara Yude maro xono, wolu x'e bori xa taxa kurolu to. Mennu je ke Yerusaleme gallo fan xono, wolu xa bo je. Mennu be wulo xono, wolu xana na gallo xono.
42021022	Bawo wo lunŋolu si ke Ala la diminŋo bolunŋo ti, walasa xuma safeninŋolu bee xa dafa.
42021023	Musu xonomalu, anin dinŋo be mennu sunjiyo la, wolu si tooro bete wo lunŋolu! Bawo tooroba si ke duguxulo xan. Ala la diminŋo si boyi ɲin siya in moxolu xan.
42021024	Fanŋo si ke x'e faxa, i si muta xa ke kasolamoxolu ti siyalu bee to. Siya tolu si Yerusaleme toɲonxo i sinŋo xoto, fo siyalu la waxato xa dafa tumo men.
42021025	«Taagumanseedolu si ke tilo nin xaro nin loololu xan. Duguxulo xan, xooxojiyo nin fanfelu mankanŋo si duniya siyalu lasila fo xa danmatanbi.
42021026	Kuwo mennu be nala kela duguxulo xan, wolu ɲasilanɲa si moxo dolu faxa, bawo sanxulo sintigiyalu si jarajara.
42021027	Wo to, i si Moxo Dinxe nato je xabo xan, sintigiyaba nin nooroba xono.
42021028	Nin wo kuwolu damutata tumo men, alu i latilin x'alu kunŋo xotota, bawo wo mu alu kunbo sutiyaninŋo le ti.»
42021029	Wo xo, a xa taliyo do la i ɲen. A xo: «Alu turojuwo nin yiri tolu mafele.
42021030	Nin alu x'a je xo wolu boyita nerunŋo xan, alu s'a lon xo sama sutiyata.
42021031	Wo ɲa ma, nin alu xa wo kuwolu keto je, alu a lon xo Ala la Mansaya sutiyata.
42021032	Tonɲa la, ń b'a fola alu ɲen xo bi moxolu bee me sa, x'a tara ɲin ku innu bee man ke.
42021033	Sanxulo nin duguxulo si sanko, bari nte la xumaxanŋolu me sanko abada.»
42021034	«Alu i korosi! Alu xana ke domolikelaba nin dolominnaba ti, xa hanme duniya fenŋolu sotoɲa la, fo x'alu hakilo ladoni jaxu. Nin wo keta, kiito lunŋo si alu ju x'alu muta,
42021035	í xo kalanŋo; bawo wo lunŋo si duguxulo xan moxolu bee muta.
42021036	Bari alu tu i ɲala xa Ala matara tuma bee, walasa alu xa barako soto xa kisi wo ku natalu bee ma, anin alu xa sin xa lo Moxo Dinxe ɲa xoto.»
42021037	Isa tun be moxolu xaranna Alabatusuba xono lun wo lun tilo to. A tun be taxala sila Oliwe kuro to.
42021038	Jama bee tun be sorila xa na Alabatusuba xono x'a lame.
42022001	Buurufuunulantan sallo, nin wo mu Tanbinxansallo ti, wo tun sutiyata.
42022002	Sadaxalasibaxa kuntigolu nin sariya karanmoxolu tunnu be feere ŋininna xa Isa faxa. Bari i tunnu be silanin jama ɲa.
42022003	Wo tumo la, Sentane dunta Yudasi to, men kilita xo Isikariyoti, xarandin tan nin fulo to do le mu.
42022004	Yudasi taxata xuma sadaxalasibaxa kuntigolu nin Alabatusuba lakorosibaxolu ɲen, a si Isa dun i bulu ɲa men ma.
42022005	I ɲaɲata wo la, i benta a to xo i si xaaliso di a ma.
42022006	Yudasi sonta wo ma, a x'a damuta xa waxati ɲuma ŋinin a si Isa dun i bulu ɲa men, x'a tara jama man bo a xalama.
42022007	Buurufuunulantan sallo lunŋo sita. Tanbinxansallo sadaxa saaxandinŋo xa xan xa faxa wo lunŋo.
42022008	Isa xa Piyere nin Yaya ki x'a fo i ɲen xo: «Alu taxa Tanbinxansallo domolo toben n ɲen.»
42022009	I xo: «Í b'a fe n xa taxa a toben min?»
42022010	A xo i ɲen xo: «A fele, alu dunto gallo xono, alu nin xe do si ben, jidaxo be siginin a kun. Alu s'a lo a nofe. A je dun luwo men ma, alu xa dun non.
42022011	Alu s'a fo wo lutigo ɲen xo: “Karanmoxo xo, xo a nin a la xarandinŋolu be Tanbinxansallo domolo kela bunŋo men xono, wo be min?”
42022012	Wo xe si bunba do yita alu la sankansuwo sanŋo to, miranŋolu b'a xono. Alu si domolo toben non.»
42022013	I taxata, x'a bee tara í xo a x'a fo i ɲen ɲa men. I xa Tanbinxansallo domolo toben je.
42022014	Waxato sininma, Isa nin a la kiladinŋolu x'e sigi domolo kunna.
42022015	A xo i ɲen xo: «A diyata ń ɲen haali, ń nin alu xa ɲin Tanbinxansalli in domolo ke, jannin ń be toorola.
42022016	Bawo ń s'a fo alu ɲen xo, ń me a domo tugun fo a kuwo xa dafa lunŋo men Ala la Mansaya xono.»
42022017	Wo to, a xa minfen jipoto ta, xa barako bula Ala ɲen, a xo: «Alu ɲin minfen poti in muta, alu x'a tala i ɲoxo te;
42022018	bawo ń b'a fola alu ɲen xo, kabirin saasa, ń me resenŋo jiyo min tugun, fo Ala la Mansaya xa na lunŋo men.»
42022019	Wo xo, a xa buuro ta, xa barako bula Ala ɲen, x'a tokutun, x'a di xarandinŋolu ma, x'a fo i ɲen xo: «Ɲin mu ń balo le ti, men dita alu xanma. Alu ɲin ke x'alu hakilo jigi nte la.»
42022020	Wo ɲa ma, i sotoninma domolo la, a xa minfen jipoto du ta, x'a di i ma, x'a fo xo: «Ɲin minfen jipoti in mu Ala la Kafuxan Kuto minfen jipoto le ti, men tata ń jelo to, xa bon alu ɲen.
42022021	Bari alu a mafele: Men be ń dunna bulo to, wo be jan, a nin ń be domolo la!
42022022	Sikka nte a to, Moxo Dinxe si sa í xo Ala x'a latege ɲa men; bari moxo men be nala a dunna bulo to, bone be wo tigo ɲen!»
42022023	Wo keninma, xarandinŋolu keta a ma x'e ɲoxo toŋininxa, xo jontigi be nala wo kuwo kela.
42022024	xarandinŋolu wulita ɲoxomasooso la, xo jon si jaate i bee to moxoba ti.
42022025	Isa xo i ɲen xo: «Mansaxelu be i la jamanolu marala fango la. Fankamalu b'a fe jamanudinŋolu x'e kili xo ɲumakelalu.
42022026	Bari a man xan xa ke ten atelu bulu. Alu to moxoba xa ke í xo alu bee doxo; alu to ɲamoxo xa ke í xo alu la baaradinŋo.
42022027	Jon xa bun? Men be siginin domolo la ba, walla men be baaro la? Men be siginin domolo la, wo le man bun? Bari wo bee nin a ta, nte be le alu to í xo baaradinŋo.
42022028	Alu nin nte tuta ń na xoleyalu xono;
42022029	Ń Fa xa Mansaya di ń ma ɲa men, ń du be Mansaya dila alu ma wo ɲa in.
42022030	Alu nin ń si domolo nin minno ke ń na Mansaya xono, alu si sigi mansasigilanŋolu xan, xa kiito tege Banisirayila bunda tan nin fulo xan.»
42022031	Isa xo: «Simon, Simon! Sentane x'a ŋinin x'a be alu surundula í xo ɲo;
42022032	bari ń xa Ala matara í ɲen walasa í la lannaya xana tiɲa. Nin í x'é koppa nte ma tumo men, í badinŋolu jusudun.»
42022033	Piyere xo a ɲen xo: «Marigi, nte be tobennin haali ń nin í xa dun kaso la anin xa sa.»
42022034	Bari Isa xo: «Piyere, ń b'a fola í ɲen xo, jannin duntunŋo xa kokori, í si í xaro í xo sinɲa saba, xo í man nte lon.»
42022035	Wo xo, Isa xo i ɲen xo: «Ń x'alu bula xa taxa tumo men, x'a tara alu nin silafanda nin fudi nin samata man taxa, mun dasata alu la?» I xo: «Fusi man dasa n na.»
42022036	Wo to, a xo i ɲen xo: «Bari saasa silafanda be men kun, wo x'a ta, fudi be men kun, wo x'a ta. Fan nte men kun, wo x'a la dorokeba san xa fanŋo do san.
42022037	Bawo ń b'a fola alu ɲen xo, waajibo le mu Kitaabo ɲin xuma in xa dafa nte la kuwo to xo: “A jaateta kujaxukelalu fe.” Men safeta ń na kuwo to, wo be kela le.»
42022038	xarandinŋolu xo: «Marigi, fan fula fele.» A x'e jaabi xo: «A waseta ten.»
42022039	Isa bota, xa taxa Oliwe kuro to, í xo a dalita a kela ɲa men ma. A la xarandinŋolu x'a lo a nofe.
42022040	I sininma je, a xo xarandinŋolu ɲen xo: «Alu Ala matara, walasa alu xana xotobo.»
42022041	Wo xo, a x'é soobo i la kuru fayininŋo dandula ɲoxon na, x'é ɲongi, xa Ala matara ten xo:
42022042	«Ń Fa, nin a xa di í ɲen, ɲin tooro jitafe in soobo nte la. Bari nte sago xana ke, ite ta le xa ke.» [
42022043	Wo to, melekiyo do x'é yita a la, xa bo sanŋo to, xa barako di a ma.
42022044	Isa niyo tooroninba xa do kafu Alamatara ma. A tarajiyo keta í xo jelo be tondila dugo ma.]
42022045	A wulininma xa bo wo Alamatara la, a nata a la xarandinŋolu bata. A x'e tara sinnoxonin jusuxaso bulu.
42022046	A xo i ɲen xo: «Mun na alu be sinnoxola? Alu wuli xa Ala matara, walasa alu xana xotobo.»
42022047	X'a tu xumo la, jama nata. Isa la xarandinŋo do, xo Yudasi, wo tun be wo jama ɲa. A x'é sodun Isa la, x'a baataya xonton.
42022048	Isa xo a ɲen xo: «Yudasi, í be Moxo Dinxe dunna bulo to baataya xontonno le la ba?»
42022049	Isa kafuɲoxolu x'a je tumo men, men be nala kela, i xo: «Marigi, n xa fanŋolu ta i xanma ba?»
42022050	I to do xa sadaxalasibaxa kuntigiba la jonxe kininbulu tulo carun.
42022051	Wo to, Isa xa xumo ta, a xo: «Alu a tu ten.» A x'é maxa wo xe tulo la, x'a kendeya.
42022052	Wo xo, mennu nata Isa muta, nin wo mu sadaxalasibaxa kuntigolu nin Alabatusuba garadi kuntigolu anin moxobalu ti, a xo wolu ɲen xo: «Alu nin fanŋolu nin gumalu nata nte xanma, í xo nin nte mu boyinxannila le ti.
42022053	Ń tun nin alu be Alabatusuba xono lun wo lun, alu man nte muta de. Bari ɲin waxati in mu alu ta le ti, anin dibo fango ta.»
42022054	I xa Isa muta, xa taxa a ti sadaxalasibaxa kuntigiba la luwo ma. Piyere x'é tu dulajan, x'a lo i nofe.
42022055	I xa ta lamana lukeno temo to, xa sigi a la. Piyere x'é sigi i bata.
42022056	Baaradinmuso do x'a je siginin tasinŋo la. Wo x'a ɲa lo a to, a xo: «Ɲin xe in du tun nin a mu le!»
42022057	Bari Piyere x'é xaro a la, a xo: «Muso, nte man ɲin xe in lon.»
42022058	Wo xo dondin, do xote x'a je. Wo xo a ɲen xo: «Í du mu i do le ti!» Piyere xa wo jaabi xo: «Nte nte i do ti de!»
42022059	Wo xo, leere kilin ɲoxon, do xote x'a fo x'a xoleya xo: «Sikka nt'a to, ɲin xe in du tun nin a mu le, bawo Galilengo le mu.»
42022060	Piyere x'a jaabi xo: «Nte man a lon, ite b'a fe xa men fo.» X'a tu xumo la, wo no bee to, duntunŋo do kokorita.
42022061	Marigi x'é xofele, xa Piyere mafele. Marigi tun xa xumo men fo a ɲen, a hakilo jigita wo kun xo: «Jannin duntunŋo xa kokori bi, í s'í xaro nte la í xo sinɲa saba.»
42022062	Piyere bota, xa taxa xasi bete.
42022063	Isa tun be xe mennu bulu, wolu jeleta a ma, x'a buwo.
42022064	I x'a ɲa siti, x'a ŋininxa xo: «Kilaya ke! Jon x'é lippa?»
42022065	I xa nanili kiika xotelu fo a ɲen.
42022066	Saxo yeleninma, jamano moxobalu nin sadaxalasibaxa kuntigolu anin sariya karanmoxolu kamarita, xa na Isa ti i la Kiititegekafo ɲa xoto.
42022067	I x'a ŋininxa xo: «Nin í mu Kirisita le ti, wo fo n ɲen.» Isa x'e jaabi xo: «Nin ń x'a fo alu ɲen, alu me la a la.
42022068	Nin ń x'alu ŋininxa du, alu me ń jaabi.
42022069	Bari kabirin saasa, Moxo Dinxe si sigi Sinŋobeetigi Ala kininŋo xoto.»
42022070	I bee xo: «Wo to, í mu Ala Dinxe le ti ba?» A x'e jaabi xo: «Alu fannu x'a fo, nte le mu.»
42022071	I woman innu xo: «N maakuwo be seedeyali joman na tugun, bawo n fannu x'a me a da la?»
42023001	Jama bee wulita xa taxa Isa ti Goferenere Pilate bata.
42023002	I tunnu b'a jalagila xo: «N xa ɲin xe in tara n na siya lafilila x'e lamuruti. A tun b'a fola xo sagallo xana sara Rome mansaxe ma, xo ate le fan mu Kirisita nin mansaxe ti.»
42023003	Wo to, Pilate x'a ŋininxa xo: «Í mu Yahudiyalu la mansaxe le ti ba?» Isa x'a jaabi xo: «Nte mu wo le ti, a be í xo í x'a fo ɲa men.»
42023004	Wo to, Pilate xo sadaxalasibaxa kuntigolu nin jama ɲen xo: «Nte man jalagikun si je ɲin xe in na.»
42023005	Bari i x'e sinsin a xan, x'a fo xo: «A be jama lamurutila a la xaranŋo la Yude maro bee to. A x'a damuta Galile, fo xa na a bula jan na.»
42023006	Pilate xa wo me tumo men, a xa ŋininxalo ke fo xe in mu Galilengo le ti.
42023007	A x'a me tumo men, xo a be bola Herode la maro xono, a x'a bula xa taxa wo bata. Wo waxato xa Herode fan tara Yerusaleme.
42023008	Herode xa Isa je tumo men, a ɲaɲabeteta, bawo a tun x'a toxo me. A tun b'a fe x'a je, kabirin tuma jan. A tun yilo b'a ma x'a la kawakuwo do je.
42023009	A x'a ŋininxa ku kiika la, bari Isa man jaabi si di a ma.
42023010	Sadaxalasibaxa kuntigolu nin sariya karanmoxolu tunnu be je, xa feten, x'a jalagi xuma jaxu kiika la.
42023011	Herode nin a la sorodasolu x'a doxoya, xa jele a ma. Wo xo, i xa mansadoroko dun a xanna, x'a lakoppa Pilate ma.
42023012	Wo lun, Pilate nin Herode keta xanuntelu ti; i dun tunnu me ben.
42023013	Pilate xa sadaxalasibaxa kuntigolu nin ɲamoxolu nin jama kili.
42023014	A xo i ɲen xo: «Alu nata ɲin xe in ti nte bata, xo a be moxolu lafilila, x'e lamuruti. Ń x'a ŋininxa alu fannu ɲala, alu x'a jalagi kuwo mennu to, bari nte man jalagikun soto a la wo kuwolu to.
42023015	Herode du man jalagikun soto a la, bawo a x'a lakoppa n ma. Ɲin xe in man fusi ke men si faxalikun bo.
42023016	Wo to, ń s'a buwo, x'a bula.» [
42023017	Tanbinxansalli wo Tanbinxansalli, Pilate tun si kasolamoxo kilin bula jama ɲen.]
42023018	Bari i bee fetenta x'a fo xo: «Ɲin xe in faxa! Í xa Barabasi bula!»
42023019	Barabasi tun bulata kaso la murutilo do nofe gallo xono, anin moxofaxakuwo to.
42023020	Pilate tun b'a fe xa Isa bula; wo to, a xumata jama ɲen tugun.
42023021	Bari i fetenta xo: «A gengen yiro ma! A gengen yiro ma!»
42023022	Pilate xo i ɲen a sinɲa sabananŋo to xo: «A xa mun kujaxu le ke? Nte man faxalikun si je a ma. Ń b'a buwola, wo xo, x'a bula.»
42023023	Bari, i x'e balan a to, xa feten xo: «A gengen yiro ma!» I la fetenŋo xanma, sonŋo keta i la fo ma.
42023024	I tunnu be men ŋininna, Pilate x'a latege wo xa ke.
42023025	Men bulata kaso la murutilo nin moxofaxo to, a xa wo bula, í xo i x'a ŋinin ɲa men. A xa Isa ke i sago ti.
42023026	I taxato Isa ti, i nin xe do benta, a toxo xo Simon. Sireningo le mu. Wo tun be bola wulo to. I xa wo muta, x'a bula Isa gengenyiro tala a nofe.
42023027	Jamaba x'a lo a nofe. Muso dolu tunnu b'e to, wolu b'a ma x'e xaro juri, xa xasi Isa nofe.
42023028	Isa x'é yelema wolu ma x'a fo i ɲen xo: «Yerusaleme musolu, alu xana nte xasi! Bari al'alu fannu nin alu dinŋolu xasi!
42023029	Bawo lunŋolu si na, a si fo xo: “Muso mennu keta wulubalo ti, mennu man din soto, anin mennu man din nasuusu, heero be wolu ɲen.”
42023030	Wo lunŋolu, moxolu s'a fo kurubalu ɲen xo: “Alu parati n xan!” x'a fo kurundinŋolu ɲen xo: “Alu n dugu!”
42023031	Nin ɲin be kela yiri kerenŋo la, mun si ke yiri jaro la?»
42023032	I nin kujaxukela fula du taxata, mennu nin Isa be faxala i ɲoxo la.
42023033	I sininŋo dula do xo «Kunxuludula», i x'a nin kujaxukela fulo gengen non. Kilin b'a kininŋo, do b'a numanŋo.
42023034	Isa xo: «Ń Fa, yaafa i ma, bawo i be men kela, i man wo lon.» I xa dokkolo ke a la faanolu xanma, x'e tala i ɲoxo te.
42023035	Jama tun be je xa wo kuwolu mafele. Yahudiyalu la kuntigolu tunnu be jelela Isa ma, x'a fo xo: «A xa dolu lakisi! A dun me a fan kisi xo, nin a mu Kirisita le ti, Ala la Sugandininŋo.»
42023036	Sorodaso dulu x'e sodun, xa jele a ma, xa binegaro di a ma,
42023037	x'a fo xo: «Nin í mu Yahudiyalu la mansaxe le ti, í fan kisi xo!»
42023038	Safelo do tun b'a kunnamato xo: «Ɲin mu Yahudiyalu la mansaxe le ti.»
42023039	Kujaxukela mennu gengenta, wolu to kilin tun b'a nanila xo: «Ite nte Kirisita ti ba? Í fan kisi xo, xa n dulu kisi!»
42023040	Wo kafuɲoxo x'a laxosi xo: «Í me sila Ala ɲa ba, ite men b'a la tooro ɲoxon xono?
42023041	Ntelu kennu nin n na tooro xa xan, bawo n be n na kujaxu keninŋo lelu tooro xono; bari ate man kujaxu si ke.»
42023042	Wo xo: «Isa, í hakilo tu nte la, nin í nata tumo men xa ke mansaxe ti.»
42023043	Isa x'a jaabi xo: «Tonɲa la, ń b'a fola í ɲen xo, í nin nte si ke arajanna bi.»
42023044	Taxanin tilinkunte ma, dibo dunta jamano bee xono, fo xa si wura ma.
42023045	Mitiyo dunta tilo ma. Faanuba men tun be Alabatusuba xonototegenin, wo farata fula ti a temo to.
42023046	Isa fetenbeteta xo: «Ń Fa, ń be ń niyo bulala í bulu.» X'a tu wo fola, a sata.
42023047	Sorodasi jalatigiba xa wo kuwo je tumo men, a xa barako bula Ala ɲen. A xo: «Tonɲa la, ɲin xe in tun mu moxo tilinninŋo le ti!»
42023048	Jama men bee nata, wolu xa wo kuwo mafele. I xa wo kuwolu je tumo men, i x'e koppa, xa ke a ma x'e xarolu malippa jusuxaso bulu.
42023049	Isa xanubaxolu bee, anin muso mennu b'a nofe kabirin Galile, wolu x'e lo dulajan, xa wo kuwolu mafele.
42023050	Xe do tun be Yahudiyalu la Kiititegekafo to, a toxo xo Yusufu. A bota Yahudiyalu la gallo do to xo Arimate. Moxo ɲuma nin moxo tilinninŋo le tun mu. A tun be Ala la Mansaya nalo laxononin. A tun man son a toɲoxolu la xumolu nin i la kewalolu ma.
42023052	Wo taxata Pilate ma, xo a xa Isa fure di a ma.
42023053	Wo xo, a x'a fure lajigi gengenyiro xan, x'a kasanke, xa taxa a lasi xaburo xono. Wo xaburo tun be jaganin kuro to. Moxo si tun man nasi non folo.
42023054	Tofoɲolunŋo tobenlunŋo le tun mu, tofoɲolunŋo tun be ŋinin xa damuta.
42023055	Muso mennu be Isa nofe kabirin Galile maro la, wolu x'a lo Yusufu nofe, xa xaburo mafele, anin Isa lasiɲa.
42023056	Wo xo, i x'e koppa i bata, xa sumadiyalanŋolu nin tulu sumadimanŋolu toben. Tofoɲolunŋo, i x'e tofoɲo í xo sariya x'a fo ɲa men.
42024001	Alahado, saxo ma junna, musolu taxata xaburo da la, i nin sumadiyalu, i xa mennu dara.
42024002	I x'a tara xo kuro birigintinta xa bo xaburo da la.
42024003	I dunta xaburo xono, bari i man Marigi Isa fure je.
42024004	X'e hakilo ɲaxamininŋo tu wo kuwo la, xe fula x'e lo i senbo to, i la faanolu be ŋelenxula.
42024005	I silata x'e kunŋo buti dugo ma. Wo to, wo xelu xo i ɲen xo: «Mun na alu be nilama ŋininna furelu to?
42024006	A nte jan, a kunita xa bo furelu to. A xa men fo alu ɲen x'a tu Galile, al'alu hakilo lajigi wo la.
42024007	A tun x'a fo xo: “Waajibo le mu, Moxo Dinxe xa dun junubekelalu bulu, xa gengen yiro ma, xa sa, xa kuni xa bo furelu to, a sa tili sabo.” »
42024008	Wo keninma, i hakilo jigita Isa la xumolu la.
42024009	I bota xaburuda la, xa taxa wo kuwolu bee laxali xarandin tan nin kilinŋo nin tolu bee ɲen.
42024010	Magidala Mariyama nin Janne nin Yaxuba na Mariyama le tunnu mu. Wolu nin musu tolu men tunnu mu, wo dulu xa wo ku kilinŋo lelu laxali Isa la kiladinŋolu ɲen.
42024011	Bari musolu xa men fo, kiladinŋolu xa wolu mafele xuma xalantanŋo lelu ti. I man la i la.
42024012	Bari Piyere ken wulita, x'é bori xa taxa xaburuda la. A x'é majigi, a man fen xote je fo lenfaano doron, men keta kasanke ti. Wo xo, a x'é koppa xa taxa a bata, a dabaro tun be bannin wo ku keninŋolu to.
42024013	Wo lunŋo fan, xarandin moxo fula tun be taxanin gallo do to xo Emayusi. Non nin Yerusaleme te si kilometere tan nin fula ɲoxon bo.
42024014	Kuwo mennu bee keta, i tunnu be xiidefatala wolu xan.
42024015	X'e tu xumo la, Isa fan x'é sodun i la, a nin i xa taxa i ɲoxo fe.
42024016	I tunnu ɲa b'a la, bari a keta í xo fen do tun b'e balinin x'a lon.
42024017	Isa x'e ŋininxa xo: «Alu taxamato be mun fola i ɲoxo ɲen?» I ɲatositininŋo x'e lo.
42024018	I to do, nin wo mu Kilewopasi ti, wo xo a ɲen xo: «Kuwo mennu keta Yerusaleme ɲin waxati laban in, ite kilin ne keta je nin í man wolu lon de?»
42024019	A xo i ɲen xo: «Wolu mu ku jomannu ti?» I x'a jaabi xo: «Men keta Nasareti Isa la dun! Kila barakeninŋo le tun mu. A xa wo yita a la kebaarolu nin a la xumolu la, Ala nin moxolu bee ɲala.
42024020	N na sadaxalasibaxa kuntigolu nin n na ɲamoxolu x'a dun bulo to, walasa xa kiito tege a xan, xo a nin faxalo xa xan, x'a gengen yiro ma.
42024021	N tunnu yilo b'a ma xo ate le be Banisirayila bola bulo to. Ɲin ku in dunnu ko tili sabananŋo le mu bi ti.
42024022	Wo bee nin a ta, n na muso dolu xa n dabaro ban. I tunnu taxata xaburuda la saxo ma junna.
42024023	I man a fure tara je tumo men, i nata x'a fo xo melekiyo dolu x'e yita i la x'a fo i ɲen xo a nilama mu.
42024024	N kafuɲoxo dolu taxata xaburuda la. Musolu x'a fo ɲa men, i x'a tara ten. Bari i man a fan je.»
42024025	Wo to, Isa x'a fo i ɲen xo: «Moxo hakilintanŋolu, alu kennu nte lala kilalu la xumolu la junna.
42024026	Waajibo tun nte ba, Kirisita xa tooro ten folo, jannin a xa dun a la nooro xono?»
42024027	Wo xo, men safeta a la kuwo to Kitaabo muume xono, a xa wo ɲa fo i ɲen. A x'a damuta Musa la kitaabolu ma, xa taxa ɲa kilalu bee la kitaabolu la.
42024028	I sutiyaninŋo i taxadula la, Isa x'a ke í xo nin a be taxala ɲa le.
42024029	Bari i x'a matara xo: «Tu n bata jan! Tilo jigita, suwo je ku!» A woman in dunta, xa tu i bata.
42024030	A nin i sigita domolo kunna, xa buuro ta xa barako bula Ala ɲen, x'a tokutun, x'a di i ma.
42024031	Wo to, i ɲalu yeleta, i x'a lon. Bari a sankota i ma.
42024032	I xo i ɲoxo ɲen xo: «A be xumala n ɲen silo fe tumo men, xa Kitaabo ɲafo n ɲen, n niyo sewoninba le ken tun mu.»
42024033	Wo no bee to, i wulita x'e koppa xa taxa Yerusaleme. I xa kiladin tan nin kilinŋo nin i kafuɲoxolu tara kamarinin non.
42024034	Wolu tunnu b'a fola xo: «Tonɲa, Marigi kunita le! Simon x'a je!»
42024035	Men keta silo to, i dulu woman innu xa wo ɲa fo, anin i xa Isa lon ɲa men x'a tu buuro tokutunna.
42024036	Xa xarandinŋolu tu xumo la, Isa fan lota i temo to. A xo i ɲen xo: «Heero xa ke alu fe.»
42024037	I silata fo i xonotolafilita. A keta i ɲen xo fure le x'é yita i la.
42024038	Isa xo i ɲen xo: «Mun x'alu xonotolafili? Mun na hakili fulanfulanŋo be alu la?
42024039	Alu ń bulolu nin ń sinŋolu mafele, x'a lon xo nte le mu. Alu i maxa ń na, xa ń je. Subu nin xulu nte ni ma, í xo alu ɲa be wolu la nte ma ɲa men.»
42024040	A xa wo fo tumo men, a x'a bulolu nin a sinŋolu yita i la.
42024041	Ɲaɲo nin dabaribanŋo x'a tu i korita lala a la. Wo to, a x'e ŋininxa xo: «Domoli be alu bulu ba?»
42024042	I woman innu xa ɲegetelen janininŋo ta x'a di a ma.
42024043	A x'a muta, x'a domo i ɲala.
42024044	Wo xo, a xo i ɲen xo: «Xa nte nin alu tu i ɲoxo xan, ń tun xa xumo mennu fo alu ɲen, wolu fele: Xo waajibo le mu, men safeta nte la kuwo to Musa la sariya xono, kilalu la kitaabolu nin Jaburu xono, wolu bee xa dafa.»
42024045	Wo to, a x'e hakilolu dayele, nin i si Kitaabo xumolu faamu.
42024046	Isa xo a la xarandinŋolu ɲen xo: «Men be safenin, wo fele: Kirisita xa xan xa tooro, xa faxa. A tili sabananŋo, a si kuni,
42024047	xo waajulo si ke siyalu bee ɲen ate toxo la, walasa i xa tuubi nin i la junubolu si yaafa. Wo waajulo si damuta Yerusaleme ma.
42024048	Ate lelu mu wo kuwolu bee seedo ti.
42024049	Ń Fa du xa men lahido ta, nte si wo lajigi alu xan. Alu xa tu Yerusaleme gallo xono, fo alu xa barako soto tumo men xa bo sanŋo to.»
42024050	Wo xo, Isa taxata i ti gallo xo ma, fo xa si Betani senbo to. A x'a bulolu xotota xa duwa i ɲen.
42024051	X'a tu duwala i ɲen, a nin i talata. A layeleta sanŋo to.
42024052	Xarandinŋolu x'a batu. Wo xo, i ɲaɲaninba x'e koppa xa taxa Yerusaleme.
42024053	I tunnu be Alabatusuba xono tuma bee, xa Ala tantu.
43001001	Folofolo, jannin haali duniya xa da, men be kilila xo Xumo, wo tun be je. Wo Xumo tun nin Ala be i ɲoxo fe, wo Xumo tun mu Ala le ti.
43001002	Kabirin folofolo a tun nin Ala be i ɲoxo fe.
43001003	Fenŋo bee data ate le barako to. Dafen fusi man da ate xo.
43001004	Nilamaya tun be ate le to. Wo nilamaya tun mu hadamadinŋolu la keneya le ti.
43001005	Wo keneya be manala dibo to, bari dibo man son a to.
43001006	Ala xa moxo do ki, a toxo xo Yaya.
43001007	A nata seedeyalo ke. A nata wo keneya seedeya, walasa moxolu bee xa lannaya ke wo xanma.
43001008	A fan tun nte wo keneya ti, bari a nata le xa keneya seedeya.
43001009	Wo keneya tun mu keneya soobe le ti, men nata duniya to, xa keneya bo hadamadinŋo bee ɲen.
43001010	Wo Xumo tun be duniya to. Duniya data ate le barako to, bari duniya man a lon.
43001011	A nata a fan na moxolu bata, bari a fan na moxolu man son a to.
43001012	Bari moxo mennu sonta a to, xa la a la, a xa fango di wolu bee ma xa ke Ala dinŋolu ti.
43001013	Wolu man wulu moxo wuluɲa ma, hadamadinŋo sago man wo ke, walla xeba sago, bari Ala kilin ne xa wo ke.
43001014	Wo Xumo keta moxo ti, xa na sigi ntelu to. Ntelu x'a nooro je, wo nooro be í xo Dinxe kilinpe nooro, men bota Fa Ala to, neemo nin tonɲa dafaninŋo tun b'a bulu.
43001015	Yaya x'a la kuwo seedeya, a fetenta xo: «Ń tun x'a fo ate le ma, xo men be nala nte xofe, a be ń ɲa; bawo a tun be je jannin nte xa wulu.»
43001016	N bee xa do soto a la dafaninɲa to, anin neema nin neema.
43001017	Ala xa sariya di n ma kila Musa le fe, bari neemo nin tonɲa nata Isa Kirisita le bulu.
43001018	Moxo si bada ɲa man la Ala xan, bari Dinxe kilinpe men mu Ala ti, nin a be Fa Ala bata, wo le x'a yita n na.
43001019	Yahudiyalu la ɲamoxolu xa sadaxalasibaxolu nin Lewikundango dolu ki xa bo Yerusaleme, xa taxa Yaya ŋininxa xo a mu jon ti. A x'e jaabi xumo men na, wo fele:
43001020	A man i ban i jaabila, bari a x'a fo x'a laxoyiya i bee ɲen xo: «Nte nte Kirisita ti.»
43001021	I xo a ɲen xo: «Í dun mu jon ti? Í mu kila Eli le ti ba?» A xo: «Nte nte wo ti.» I xo: «Kila men na xumo fota, í mu wo le ti ba?» A xo: «Ayi, ń nte wo ti.»
43001022	I xo: «Í dun mu jon ti? Wo fo n ɲen, walasa n xa taxa jaabi kilin di n kibaxolu ma. Í be mun fola í fan na kuwo to?»
43001023	A xo: «Men be fetenna wulo xono x'a fo xo: “Alu Marigi la silo latilin!” Nte mu wo le ti, í xo kila Esayi x'a fo ɲa men.»
43001024	Moxolu mennu kita, wo dolu tunnu mu Farisiya lelu ti.
43001025	I x'a toŋininxa xo: «Nin í nte Kirisita ti, í nte kila Eli ti, í nte wo kila ti, mun dun na í be moxolu batisela?»
43001026	Yaya x'e jaabi xo: «Nte ken be batiselo kela jiyo le la. Bari moxo do be alu to, alu man wo lon.
43001027	A be nanin nte xo. Haali xa wo la samato julo firin, nte nin wo man xan.»
43001028	Wo kuwolu keta Betani, Yuruden ba xofe, Yaya tun be moxolu batisela dula men.
43001029	Wo lun do, Yaya xa Isa je nanin a ma, a xo: «Ala la Saaxandinŋo fele, men be duniya la junubo bola je.
43001030	Ń tun x'a fo ate le ma xo xe do be nala nte xofe, xo bari, a be nte ɲa, bawo jannin nte xa bo duniya to, ate tun be le je.
43001031	Nte fan tun man a lon. Bari nte nata moxolu batise jiyo la, walasa x'ate yita Banisirayila dinŋolu la.»
43001032	Yaya xa seedeyalo ke xo: «Ń xa Ni Senunŋo je jigila a xan xa bo sanŋo to í xo jenetubanŋo, xa tu a xan.
43001033	Nte tun man a lon, bari men xa ń ki xa moxolu batise jiyo la, wo le x'a fo ń ɲen xo: “Í je Ni Senunŋo je jigila men xan xa tu a xan, wo le be moxolu batisela Ni Senunŋo la.”
43001034	Nte xa wo je anin ń b'a seedeyala xo ɲin xe in mu Ala Dinxe le ti.»
43001035	Wo lun do, Yaya nin a la xarandinŋolu moxo fula tun be wo dula tugun.
43001036	A xa Isa tanbito je, x'a mafele, a xo: «Ala la Saaxandinŋo fele.»
43001037	Xarandin fulo xa Yaya me wo fola, i woman innu x'a lo Isa nofe.
43001038	Isa x'é xofele. A x'a je xo i b'a nofe. A xo i ɲen xo: «Alu be mun ŋininna?» I xo: «Rabi, í be jiginin min?» «Rabi» xoto mu le xo «Karanmoxo».
43001039	A xo i ɲen xo: «Alu na, xa je je.» I woman innu taxata a jigidula mafele. Wo benta tilo sumayatumo ma. I tuta a bata wo lunŋo.
43001040	Xarandin fulo men xa Yaya lame, x'a lo Isa nofe, Simon Piyere doxoxe Andere tun mu wolu to do le ti.
43001041	Andere taxata a xotoxe Simon ma folo, a xo a ɲen xo: «N xa Alimasiya je, nin wo mu Kirisita ti.»
43001042	Wo keninŋo, a taxata a ti Isa bata. Isa xa Simon mafele, a xo a ɲen xo: «Í mu Simon ne ti, Yaya dinxe. Í si kili xo: Sefasi». Wo xoto xo «Piyere» walla «fataxulo».
43001043	Wo lun do, Isa xo x'a be taxala Galile. A xa Filipe je, a xo a ɲen xo: «A lo ń nofe!»
43001044	Filipe tun be bola Betesayida le, nin wo mu Andere nin Piyere la gallo ti.
43001045	Filipe taxata Natanayeli ma, a xo a ɲen xo: «Musa xa men na kuwo fo Sariya kitaabo xono anin kilalu dulu xumata men xan, ntelu x'a je. Isa le mu, Nasareti Yusufu dinxe.»
43001046	Natanayeli xo a ɲen xo: «Fen ɲuma si bo no Nasareti ba?» Filipe xo a ɲen xo: «Na a mafele.»
43001047	Isa xa Natanayeli je nanin a ma, a xo: «Banisirayilango yeerewuluwo fele, nanbara fusi nte men na kuwo to.»
43001048	Natanayeli xo a ɲen xo: «Í xa nte lon min?» Isa xo a ɲen xo: «Jannin Filipe x'é kili, nte tun x'é je turojuwo xoto.»
43001049	Natanayeli x'a jaabi xo: «Karanmoxo, í mu Ala Dinxe le ti. Í mu Banisirayila mansaxe le ti.»
43001050	Isa x'a jaabi, a xo: «Bawo ń x'a fo í ɲen xo ń x'é je turojuwo xoto, wo le x'a tu í xa lannaya ke ba? Í si kuwolu je mennu barako xa bun ɲinnu ti.»
43001051	Isa xo: «Tonɲa tonɲa, ń b'a fola alu ɲen xo silan alu si sanxulo dayeleninŋo je, xa Ala la melekiyolu jigito nin i yeleto je Moxo Dinxe xan.»
43002001	Wo xo tili fula, maaɲoya keta Galile gallo do to, xo Kana. Isa na tun be wo maaɲoya to.
43002002	I xa Isa du nin a la xarandinŋolu kili wo maaɲoya to.
43002003	Awa dolo nata dasa. Isa na woman in xo a ɲen xo: «Doli nt'e bulu tugun.»
43002004	Isa x'a jaabi xo: «Muso, í b'a fe ń xa mun ke? Ń na waxato man si folo.»
43002005	A na woman in xo baaradinŋolu ɲen xo: «A je fen wo fen fo alu ɲen, alu a ke ten.»
43002006	Kurudaxa wooro tun be je Yahudiyalu la fansenuya xanma Ala ɲa xoto. Jibifeba ɲa luulu fo wooro tun si ke wo daxolu kilin wo kilin xono.
43002007	Isa xo baaradinŋolu ɲen xo i xa wo daxolu lafa jiyo la. Wolu x'e lafa, x'e ben i da ma.
43002008	A xo i ɲen xo: «Alu do ta silan, xa taxa a di domoliɲabobaxo ma.» I taxata do di a ma.
43002009	Wo x'a nene, a x'a tara a yelemata dolo ti. A man a lon, wo dolo bota dula men. Baaradinŋo mennu xa jiyo ta, wolu xa wo bodula lon. Domoliɲabobaxo xa maaɲoxe kili.
43002010	A xo: «Moxo bee be folola le xa dolo dimanŋo di moxolu ma. Nin i x'e fa wo la, wo xo, men man di bete, a si laban xa wo di. Ite dun xa dolo dimanŋo lamara fo saasa?»
43002011	Awa wo le keta Isa la kawaku folo ti, Galile Kana. A x'a la nooro yita. A la xarandinŋolu lata a la.
43002012	Wo xo, Isa taxata Kaperenahun gallo to, a nin a na nin a badinxelu nin a la xarandinŋolu. I xa tili dantalu ke je.
43002013	Yahudiyalu la Tanbinxansallo sutiyaninma, Isa taxata Yerusaleme.
43002014	A xa moxo dolu tara Alabatusuba xono, i be tuuralu nin saaxolu nin jenetubanŋolu fiirila. Xaalisifalinnalu du tunnu be siginin je.
43002015	A xa julukeso ta xa buso dara, x'e bee labo Alabatusuba xono, i nin i la saaxolu nin i la tuuralu. A xa xaalisifalinnalu la tabalolu kundinmayelema, x'e la xaalisolu jenjen.
43002016	A xo jenetuban fiirilalu ɲen xo: «Alu ɲinnu bee bo jan. Alu xana ń Fa la luwo ke fiirikedula ti.»
43002017	A la xarandinŋolu hakilo jigita Kitaabo la ɲin xuma innu la xo: «Í la luwo kuwo hanmo be nte la, fo a be ń janila í xo ta.»
43002018	Wo keninma, Yahudiyalu la ɲamoxolu xa Isa ŋininxa xo: «Í be taagumanseede joman yitala, men s'a laxoyiya n ma, xo yanmaruya b'é bulu xa ɲin ke?»
43002019	Isa x'e jaabi xo: «Alu ɲin Alabatusuba in te. Ń s'a tolo tili saba xono.»
43002020	Yahudiyalu la ɲamoxolu xo a ɲen xo: «Í xo di? Tan naani nin san wooro le keta ɲin Alabatusuba in lo la. Ite xo x'é si wo le tolo tili saba xono?»
43002021	Bari Isa tun be Alabatusuba men ma, wo mu a fan balo le ti.
43002022	Isa kunita xa bo furelu to tumo men, a la xarandinŋolu hakilo jigita a la wo xumo kun. I lata Kitaabo xumolu la, xa la Isa du xumaxanŋo la.
43002023	Xa Isa tu Tanbinxansallo to Yerusaleme, moxo kiika lata a la, bawo i tunnu ɲa b'a la a be taagumanseedolu kela.
43002024	Bari Isa tun man la i la, bawo a tun x'e bee xonokuwo lon.
43002025	A haaju tun nt'a la, moxo xa moxo la ɲa fo a ɲen, bawo men be moxo xono, a fan tun xa wo lon.
43003001	Ɲin keta Farisiya diino moxo do le ti, a toxo xo Nikodeme. Yahudiyalu la ɲamoxo do le tun mu.
43003002	Lun do, a nata Isa bata suwo to, a xo a ɲen xo: «Karanmoxo, ntelu x'a lon xo Ala le x'é ki xa na n xaran. Bawo í b'a ma xa taagumanseedo mennu ke, moxo si me wolu ke no nin a nin Ala nte i ɲoxo fe.»
43003003	Isa x'a jaabi xo: «Tonɲa tonɲa, ń b'a fola í ɲen, xo nin moxo men man towulu, wo me dun no Ala la Mansaya xono.»
43003004	Nikodeme xo a ɲen xo: «Moxo men xotota xa ban, wo si wulu no ɲa di tugun? A s'í koppa no a na xono to tugun ba, xa saagi wulunin?»
43003005	Isa x'a jaabi xo: «Tonɲa tonɲa, ń b'a fola í ɲen, xo nin jiyo nin Ni Senunŋo man moxo men wulu, wo me dun no Ala la Mansaya xono.
43003006	Balasubo xa men wulu, wo mu balasubo le ti. Ni Senunŋo xa men wulu, wo mu niyo le ti.
43003007	Í dabaro xana ban nin ń x'a fo í ɲen xo waajibo le mu, alu xa towulu.
43003008	Nin í xa foɲo mafele, dula wo dula xa di a ɲen, a si tege non. Í s'a sonxoxanŋo me í tulo la, bari a be bola jan men anin a be taxala jan men, í man wo lon. Niyo xa moxo men wulu, wo be ten.»
43003009	Nikodeme xo a ɲen xo: «Wo si ke ɲa di?»
43003010	Isa x'a jaabi xo: «Ite men mu Banisirayila la karanmoxo ti, í man wo kuwolu lon?
43003011	Tonɲa tonɲa, ń b'a fola í ɲen xo, n xa men lon, n be wo le fola. N xa men je, n be wo le du seedeyala. Bari alu nte n na seedeya mutala.
43003012	Ń xumata alu ɲen duguxulo xan kuwolu la, bari alu man la ń na. Alu si lannaya ke ɲa di nin ń xumata alu ɲen sanŋo to kuwolu la?
43003013	Moxo si man yele xa taxa sanŋo to, fo Moxo Dinxe, wo men jigita xa bo je.
43003014	«Kila Musa xa sa dara, x'a siti guma la, x'a xotota wulo xono ɲa men de, waajibo le mu Moxo Dinxe du xa xotota ten,
43003015	walasa moxo wo moxo nin í lata a la, wo tigi xa nilamaya banbalo soto.
43003016	Bawo Ala xa duniya xanu haali fo a x'a Dinxe kilinpe di, walasa xo nin moxo wo moxo lata wo la, wo xana halagi, bari a xa nilamaya banbalo soto.
43003017	Ala man a Dinxe ki xo a xa na kiito tege duniya xan. A x'a ki le, nin a si duniya kisi.
43003018	«Moxo men je la a la, wo sin nte sinin kiito to; bari moxo men man la a la, kiito tegeta wo tigi xan xa ban, katugu a man la Ala Dinxe kilinpe la.
43003019	Wo kiito ɲa fele xo: Keneya nata duniya xono, bari dibo diyata moxolu ɲen keneya ti, bawo i la kebaarolu xa jaxu.
43003020	Moxo wo moxo be jaxumanŋo kela, keneya man di wo ɲen. Wo tigo me son du xa na keneya la, a la kebaarolu xana taxa je.
43003021	Bari moxo men, nin a la kebaarolu be tonɲa xan, wo si na keneya la, walasa bee x'a je x'a lon xo a la kebaarolu be Ala to.»
43003022	Wo xo, Isa nin a la xarandinŋolu taxata Yude maro la. A tuta i bata je xa moxolu batise.
43003023	Yaya du tun be moxolu batisela Enon, Salimu senbo to, bawo jiyo kiika tun be non. Moxo tunnu be nala je xa batise.
43003024	Wo x'a tara Yaya tun man bula kaso la folo.
43003025	Lun do, soosolo wulita Yaya la xarandinŋolu nin Yahudiya do te. Wo soosolo tun be i la senuyaliɲa xan, i la laado silo la.
43003026	I nata Yaya ma, i xo: «Karanmoxo, í nin xe men tun be Yuruden ba xofe, fo í x'a la kuwo seedeya, a fele: A du be batiselo kela saasa. Moxo bee be taxala a bata.»
43003027	Yaya x'e jaabi xo: «Moxo me fusi soto no nin Ala man men di a ma.
43003028	Alu fannu mu ń seedo ti, ń x'a fo alu ɲen xo: Nte nte Kirisita ti, bari nte bulata a ɲa le.»
43003029	Yaya xo i ɲen du xo: «Maaɲoxe le ta mu maaɲo ti. Bari maaɲoxe xanunte, wo men be maaɲoxe senbo to, x'a xumaxanŋo lame, a du si ɲaxali bete maaɲoxe xumaxanŋo la. Nte du la ɲaxalo be ten ne. Ń na ɲaxalo dafata.
43003030	Waajibo le mu, do xa kafu ate bunɲa ma, do xa bo nte ta la.
43003031	«Men bota sanŋo to, wo be bee kunna; men bota duguxulo xan, wo mu duguxulo ta le ti, a be duguxulo xumo lelu fola. Bari men bota sanŋo to, wo be fen bee kunna;
43003032	a xa men je, a xa men me, a be wo le seedeyala. Bari moxo si nte sonna a la seedeya ma.
43003033	Moxo men be sonna a la seedeya ma, wo s'a yita x'a xoyiya, xo Ala mu tonɲatigo le ti.
43003034	Ala xa men ki, wo be Ala la xumaxanŋo lelu fola, katugu Ala xa Ni Senunŋo di a ma x'a dafa.
43003035	Fa Ala be a Dinxe xanunin. Wo xanma, a xa kuwo bee dun a bulu.
43003036	Moxo men je la a Dinxe la, wo xa nilamaya banbalo soto; moxo men man son xa la Ala Dinxe la, wo me nilamaya banbalo soto, bari Ala la diminŋo b'a xan.»
43004001	Farisiyalu x'a me xo Isa be xarandinŋo men sotola x'a batise, wo xa sa Yaya ta ti.
43004002	Bari Isa fan tun nte moxo batisela. A la xarandinŋo le tunnu be wo kela.
43004003	Isa xa wo me tumo men, a bota Yude maro xono, x'é koppa Galile maro ma.
43004004	Wo to, a tun xa xan xa Samari maro tokutun.
43004005	X'a taxato tu non, Isa nata Samari gallo do to xo Sikare. Yahudiyalu mamaxe Yaxuba xa fuuto men di a dinxe Yusufu ma, Sikare be wo fuuto senbo to.
43004006	Yaxuba la xolonŋo be non. Isa segeninma taxamo la, a taxata í sigi wo xolonda la. Wo benta tilinkunte ma.
43004007	Awa, Samaringamuso do nata jita la. Isa xo a ɲen xo: «Jiyo do di ń ma, ń xa ń min.»
43004008	Wo x'a tara a la xarandinŋolu taxata domolisandula gallo xono.
43004009	Samaringamuso xo a ɲen xo: «Aa, ite Yahudiyama le be minnijiyo ŋininna nte Samaringama la?» Muso xa wo fo, bawo kafu tun nte Yahudiyalu nin Samaringolu te.
43004010	Isa xa muso jaabi xo: «Nin í tun xa Ala la nilifenŋo lon anin moxo men janxa minjiyo ŋinin í la ten, ite fan tun si jiyo maŋininxa wo la, a tun si nilamaya jiyo d'í ma.»
43004011	Muso xo a ɲen xo: «Marigi, í si wo nilamaya jiyo bo min? Fate nte í bulu, xolonŋo dun xa jan.
43004012	Ite xa bun ne ntelu mamaxe Yaxuba ti ba, wo men xa ɲin xolon in di ntelu ma? Ate fan x'a jiyo min, a dinŋolu dulu nin a la marafenŋolu x'a jiyo min.»
43004013	Isa x'a jaabi xo: «Moxo wo moxo xa ɲin ji in min, mindoxo s'a muta tugun.
43004014	Bari moxo wo moxo x'é min nte la jiyo la, mindoxo me wo muta abada. Ń je jiyo men di a ma, wo si ke a xono í xo ji woyota, xa nilamaya banbalo di a ma.»
43004015	Muso xo a ɲen xo: «Marigi, wo jiyo di ń ma, walasa mindoxo xana ń muta tugun, anin ń xana na jita la jan tugun.»
43004016	Isa xo muso ɲen xo: «Taxa í xe kili, alu xa na jan.»
43004017	Muso x'a jaabi xo: «Xe nte ń kun.» Isa xo a ɲen xo: «Í xa tonɲa fo, xo xe nte í kun;
43004018	bawo í sigita xe luulu kun xa tanbi. Haali xe men b'é kun saasa, wo nte í xe ti. Wo to, í xa tonɲa fo.»
43004019	Muso xo a ɲen xo: «Marigi, nte x'a je xo í mu kila le ti.
43004020	Ntelu mamaxelu xa Ala batu ɲin kuru in xan. Bari atelu Yahudiyalu xo, xo batulo xa xan xa ke dula men, wo be Yerusaleme le.»
43004021	Isa xo a ɲen xo: «Muso, la a la, xo waxato si na, alu si Fa Ala batu, jan nte, Yerusaleme nte.
43004022	Atelu Samaringolu fannu be men batula, alu man wo lon. Ntelu Yahudiyalu be men batula, n xa wo lon. Bawo kisilo be bola Yahudiya lelu to.
43004023	Waxato be nala, a sita xa ban, batubaxa soobelu si Fa Ala batu niyo nin tonɲa la; bawo Fa Ala be wo ɲoxon batubaxo lelu ŋininna.
43004024	Ala mu Niyo le ti. Waajibo le mu, a batubaxolu x'a batu niyo nin tonɲa la.»
43004025	Muso xo a ɲen xo: «Ń x'a lon xo Alimasiya be nala, nin wo mu Kirisita ti. Nin wo nata, a si fenŋo bee ɲa fo n ɲen.»
43004026	Isa xo a ɲen xo: «Nte men je xumala í ɲen de, nte le mu.»
43004027	Xa Isa nin wo muso tu xumala, a la xarandinŋolu nata. I x'a nin muso tara xumala tumo men, wo x'e dabaro ban. Bari moxo si man a ŋininxa xo «Í be mun nofe?» walla xo: «Mun na í be xumala a ɲen?»
43004028	Muso x'a la jitalanŋo sigi, xa taxa gallo xono, x'a fo moxolu ɲen xo:
43004029	«Alu na xe do mafele, men saagita nte la ku keninŋolu bee ma ń ɲen. A me tara Kirisita ti ba?»
43004030	Moxolu bota gallo xono xa taxa Isa bata.
43004031	Wo xono, xarandinŋolu balanta a ma xo: «Karanmoxo, domolo ke!»
43004032	A xo xarandinŋolu ɲen xo: «Domolifenŋo do be ń bulu x'a domo, atelu man wo lon.»
43004033	Xarandinŋolu x'e ɲoxo ŋininxa xo: «Do le nata domolo di a ma ba?»
43004034	Isa xo i ɲen xo: «Xa ń kibaxo sago nin a la baaro ke x'a dafa, wo le mu ń na domolo ti.
43004035	Alu nte a fola ba xo: “Xaru naani le be lanno nin tegelo te?” Bari nte b'a fola alu ɲen xo: Alu i ɲalu xotota xa fuutolu mafele, i mota xa si tego ma xa ban.
43004036	Men be tegelo kela, wo s'a sara soto, xa siimankeso du kamari nilamaya banbalo xanma, walasa lannila nin tegelila bee xa ɲaxali i ɲoxo fe.
43004037	Bawo ɲin sanda in mu tonɲa le ti xo: “Do x'a lan, do x'a tege.”
43004038	Alu man sege fenŋo men na, ń x'alu bula wo tegela. Dolu segeta, atelu xa wolu la tono soto.»
43004039	Samari wo gallo moxolu kiika lata Isa la, muso la ɲin xuma in xanma xo: «Ń xa ku wo ku ke, a saagita a bee ma ń ɲen.»
43004040	Samaringolu naninŋo Isa bata, i x'a matara xo a xa tu i bata. A woman in xa tili fula ke i bata.
43004041	A la xumo x'a tu moxo kiika lata a la.
43004042	I xo muso ɲen xo: «Í la xumo doron man a tu ntelu xa lannaya ke. Ntelu fannu x'a lame, n x'a lon tonɲa la, xo duniya Kisibaxo le mu.»
43004043	Wo tili fulo tanbo xo, Isa bota je xa taxa Galile,
43004044	bawo Isa fan tun xo, xo kila me bunɲa soto a fan fasuwo la.
43004045	A sita Galile tumo men, non moxolu x'a kunben bete. A xa kuwo fen wo fen ke Tanbinxansallo to Yerusaleme, wolu tunnu xa wo bee je, bawo i du tunnu taxata salli in to.
43004046	A x'é koppa Galile Kana ma. A tun xa jiyo yelema dolo ti non ne. Ɲamoxoba do dinxe tun be Kaperenahun gallo to, a man kende.
43004047	Wo xe x'a me, xo Isa bota Yude, xa na Galile. A woman in nata Isa bata x'a matara, xo a xa na Kaperenahun, a dinxe be ŋinin xa sa, nin a s'a lakisi.
43004048	Isa xo a ɲen xo: «Xodi, nin alu man taagumanseedolu nin kawakuwolu je de, alu me lannaya ke?»
43004049	Wo ɲamoxoba x'a jaabi xo: «Marigi, í balan í xa na jannin ń dinxe be sala.»
43004050	Isa xo a ɲen xo: «Taxa! Í dinxe me sa.» Wo xe lata Isa la xumo la. A xa silo muta xa taxa.
43004051	A la jonŋolu x'a kunben silo to, x'a fo a ɲen xo: «Í dinŋo kendeyata.»
43004052	A x'e ŋininxa xo a dinxe kendeyata waxati joman? I x'a jaabi xo: «Kunun tilinkunte tumo le mu, nin xando fatata a ma.»
43004053	Fa xa jaate muta, x'a lon xo wo waxato fan ne mu, Isa xo a ɲen xo: «Í dinŋo me sa.» A nin a la kore bee lata Isa la.
43004054	Wo keta Isa la kawaku fulananŋo ti, a boninma Yude, xa na Galile.
43005001	Wo xo, Yahudiyalu la sallo do keta Yerusaleme. Isa taxata je.
43005002	Dinxa jima do tun be Yerusaleme xono, Saaxolu la Dunda senbo to. Dinxa jima in toxo heburuxanŋo to xo: Beteseda. Biire luulu tun be lonin je.
43005003	Jangaruto kiika tun be lanin wolu xoto: Fiyontolu nin sinkilinŋolu nin namatolu. [Wolu tunnu be jiyo lamaxalo laxononin.
43005004	Marigi la melekiyo do tun si jigi ji in to waxati nin waxati, x'a lamaxa. Nin jiyo lamaxata, jangaruto folo men je jigi a to, a keta jangaru wo jangaru ti, wo si kendeya.]
43005005	Xe do tun be je, a be jangarunin kabirin san tan saba nin sagi.
43005006	Isa x'a je lanin tumo men, x'a lon xo jangaru in tun b'a la kabirin waxati jan, a xo a ɲen xo: «Í b'a fe xa kendeya ba?»
43005007	Jangaruto x'a jaabi xo: «Marigi, moxo nte ń kun xa ń fili jiyo to nin a lamaxata. Nin ń xo, xo ń be jigila, ń s'a tara do xa ń saawa.»
43005008	Isa xo a ɲen xo: «Wuli, í x'é la laranŋo ta, x'é taxama.»
43005009	Wo no bee to, a kendeyata. A x'a la laranŋo ta, x'é taxama. Wo kuwo keta tofoɲolunŋo.
43005010	Yahudiyalu la ɲamoxolu xo xe men kendeyata ɲen xo: «Bi mu tofoɲolunŋo le ti. A dagenin nte í ɲen í x'é la laranŋo ta.»
43005011	A x'e jaabi xo: «Men xa ń kendeya, wo x'a fo ń ɲen xo: Í la laranŋo ta, x'é taxama.»
43005012	I x'a ŋininxa xo: «Jon x'a fo í ɲen xo í x'é la laranŋo ta, x'é taxama?»
43005013	Bari xe men kendeyata, a man a kendeyabaxo lon, bawo Isa tun bota jama to xa ban.
43005014	Wo xo, Isa xa wo xe tara Alabatusuba xono. A xo a ɲen xo: «A fele, í janxa kendeya. Í xana junube ke tugun, ku xana taxa í soto, men xa jaxu ɲin ti.»
43005015	Wo xe taxata a fo Yahudiyalu la ɲamoxolu ɲen xo Isa le x'a kendeya.
43005016	Wo le x'a tu, Yahudiyalu la ɲamoxolu tunnu be Isa nofe, bawo a xa wo kuwo ke tofoɲolunŋo.
43005017	Isa x'e jaabi xo: «Nte Fa be baaro la tuma bee. Nte du be baaro la.»
43005018	Wo xumo xanma, Yahudiyalu la ɲamoxolu x'a ŋinin xa Isa faxa xa tanbi folo xan. A xa tofoɲolunŋo toxosi. Wo doron tun nte, bari a tun be Ala du kilila xo a Fa. Wo la, a x'a fan nin Ala xaaɲan.
43005019	Isa xa xumo ta tugun, a xo i ɲen xo: «Tonɲa tonɲa, ń b'a fola alu ɲen xo: Dinxe me fusi ke no a fan ɲen, fo nin a xa Fa je men kela. Fa je men ke, Dinxe du si wo ke.
43005020	Fa be Dinxe xanunin, a be fen wo fen kela, a si wo yita a la. A si kebaarolu yita a la, mennu barako xa bun ɲinnu ti, walasa alu dabaro xa ban.
43005021	Fa be furelu lakunila ɲa men, xa niyo k'e to, wo ɲa ma, a xa di Dinxe ɲen xa niyo ke men to, a s'a ke wo to.
43005022	Fa nte kiiti du tegela moxo si xan. A xa kiititego bee tu Dinxe le ma,
43005023	walasa bee xa Dinxe bunɲa í xo i be Fa bunɲala ɲa men. Moxo men nte Dinxe bunɲala, wo nte Fa du bunɲala, wo men x'a ki.
43005024	«Tonɲa tonɲa, ń b'a fola alu ɲen xo: Moxo wo moxo je ń na xumo lame, xa la ń kibaxo la, wo xa nilamaya banbalo soto. Kiito me tege wo xan abada. A bota saya la, xa nilamaya.
43005025	Tonɲa tonɲa, ń b'a fola alu ɲen xo: Waxato si na, wo waxato sita fan, furelu si Ala Dinxe xumaxanŋo me. Mennu j'a me, wolu si nilamaya.
43005026	Nilamaya tigiya be Fa bulu ɲa men, a xa nilamaya tigiya dun Dinxe du bulu ten.
43005027	A xa kiititego barako di a ma, bawo a mu Moxo Dinxe ti.
43005028	Alu dabaro xana ban wo la, bawo waxato do be nala; wo tumo moxo, mennu bee be xaburo xono, wolu si a xumaxanŋo me,
43005029	xa kuni xa bo furelu to. A x'a tara mennu xa ɲuma ke, wolu si kuni nilamaya banbalo xanma. Mennu xa jaxumanŋo ke, wolu si wuli kiito xanma.
43005030	«Nte me fusi ke no ń fan barako la. Ala be men fola ń ɲen, ń be kiito tegela x'a la wo le xan. Nte la kiito be tilinnin, bawo ń nte ń fan sago ŋininna, bari ń kibaxo sago.
43005031	Nin nte le be ń fan seedeyala, ń be men fola, wo me muta.
43005032	Do xote le be nte seedeyala. Ń x'a lon xo a be men fola nte la kuwo to, wo mu tonɲa le ti.
43005033	Alu xa moxolu bula Yaya bata, a xa men fo ń na kuwo to, wo mu tonɲa le ti.
43005034	Nin ń xa wo fo, a xoto nte xo nte haaju be hadamadin na seedeyali ma. Ń xa wo fo le, nin alu si kisi.
43005035	Yaya keta í xo lanpa mananinŋo keneya. A diyata atelu ɲen xa ɲaxali a keneya la waxati la.
43005036	Fa xa kebaaro mennu dun ń bulu xo ń x'e ke, wolu be nte seedeyala anin x'a yita xo Fa le xa ń ki. Wo seedeyalu xa bun Yaya ta ti.
43005037	Fa men xa ń ki, wo fan xa ń seedeya. Alu bada man a xumaxanŋo me. Alu bada man a ɲada je.
43005038	Alu man a la xumo mara, bawo a xa men ki, alu man la wo la.
43005039	Alu be Kitaabo xumolu xaranbetela, bawo alu ɲala, x'alu si nilamaya banbalo soto wo la. Wo Kitaabu kilinŋo le xonoxumo be nte seedeyala.
43005040	Bari alu nt'a fe xa na nte ma, xa nilamaya banbalo soto.
43005041	«Nte nte moxo la bunɲali ŋininna.
43005042	Ń x'a lon xo alu nte Ala xanula.
43005043	Ń nata ń Fa toxo la, alu man son ń to. Bari nin do nata a fan toxo la, alu si son wo to.
43005044	Alu si lannaya ke ɲa di, atelu mennu be i ɲoxo la bunɲa mutala, x'a tara bunɲa be bola Ala kilinpe men to, alu nte wo la bunɲa ŋininna?
43005045	A xana ke alu ɲen de xo nte le be alu jalagila Fa Ala ɲala. Alu x'alu gigo la Musa men xan de, wo le be kela alu jalagibaxo ti.
43005046	Nin alu tunnu lata Musa la, alu si la nte du la, bawo a xa nte la kuwo safe.
43005047	Bari nin alu man la Musa la xuma safeninŋolu la, alu si la nte la xumolu la ɲa di?»
43006001	Wo xo, Isa taxata Galile dalaba boxo do. Dolu xo Tiberiyade dalaba.
43006002	Jamaba tun b'a nofe, bawo i ɲa x'a la taagumanseedolu je jangarutolu kendeyalo fe.
43006003	Isa nin a la xarandinŋolu yeleta kuro xan, x'e sigi.
43006004	Wo x'a tara Yahudiyalu la Tanbinxansallo sutiyata.
43006005	Isa x'a kunŋo xotota xa jamaba je nanin a ma. A xo Filipe ɲen xo: «Alan si buuro san min, walasa xa ɲin moxo innu daŋinin?»
43006006	A xa wo xumo fo le, xa Filipe xotobo, bawo a tun fan x'a lon a be nala men kela.
43006007	Filipe x'a jaabi xo: «Haali nin í xa deɲe xaaliso keme fula dun buuro to, x'a fo xo í be dondin dondin dila bee ma, a bee me fen soto.»
43006008	A la xarandinŋo do, xo Andere, Simon Piyere doxoxe, wo xo a ɲen xo:
43006009	«Xamarindinŋo do be jan, buurukun luulu anin ɲegexala fula b'a bulu. Bari wolu si mun bo ɲin moxo innu bee ɲen?»
43006010	Isa xo: «Alu i lasigi.» Bin morosoninŋo tun xa sa wo dula. I woman innu sigita. I xeba haxxo tun be taxala wulu luulu ɲoxon ma.
43006011	Isa xa buurolu ta, xa barako bula Ala ɲen, x'e di, i xa tala moxolu sigininŋo te. A xa ɲego dulu ta x'e ke wo ɲa in. Moxo wo moxo, bee x'é sago soto.
43006012	Moxolu faninma, Isa xo a la xarandinŋolu ɲen xo: «Alu tokutunŋolu kamari, walasa fen xana tiɲa.»
43006013	I x'e kamari, xa sinsi tan nin fula lafa tokutunŋolu la, mennu tuta buurukun luulo domoninŋo xo.
43006014	Wo moxolu xa Isa la kawakuwo je tumo men, i xo: «Tonɲa, kila men na naxumo fota duniya to, ɲin ne mu.»
43006015	Isa x'a lon xo i b'a fe x'a muta diyakuwa la, x'a ke mansaxe ti. Wo to, a x'é koppa, xa taxa kuro to, a dan na.
43006016	Suwo kuninma, Isa la xarandinŋolu jigita dalaba da la.
43006017	I dunta xulunŋo xono, xa taxa Kaperenahun dalaba boxo do. Dibo tun dunta x'a tara Isa man na i bata.
43006018	X'e tu jiyo xan, foɲoba wulita xa jiyo xutunba.
43006019	I taxata ɲafe jiyo xan, kilometere luulu fo wooro ɲoxon na. Wo tumo la, i xa Isa je í taxamala dalaba xan, nanin xulunŋo ma. Xarandinŋolu silata.
43006020	Bari Isa xo i ɲen xo: «Alu xana sila! Nte le mu.»
43006021	I tunnu b'a fe x'a ladun xulunŋo xono. Bari wo no bee to, i tunnu be taxanin dula men, xulunŋo sita non danxanŋo ma.
43006022	Jama men tun be dalaba boxo do, wolu tunnu x'a korosi xo xulun kilin ne tun be je. I x'a lon du xo Isa nin a la xarandinŋolu man taxa i ɲoxo la wo xono, bari xo xarandinŋolu doron nelu taxata.
43006023	Wo lun do, Marigi tun xa barako bula Ala ɲen dula men, xa domolo di i ma, xulunŋo dolu bota Tiberiyade xa na non.
43006024	Jama x'a je xo Isa tun nte non, a la xarandinŋo du tunnu nte non. Wo to, i dunta wo xulunŋolu xono, xa taxa Kaperenahun, xa taxa Isa ŋinin.
43006025	I x'a tara dalaba boxo do tumo men, i xo a ɲen xo: «Karanmoxo, í nata jan tuma joman?»
43006026	Isa x'e jaabi xo: «Tonɲa tonɲa, ń b'a fola alu ɲen xo alu nte ń ŋininna bawo alu xa taagumanseedolu je. Alu be ń ŋininna le, bawo alu xa domolo ke x'e fa.
43006027	Domolo men be tiɲala, alu xana baaro ke wo soto xanma. Bari domolo men nte tiɲala, men si nilamaya banbalo di alu ma, alu baaro ke xa wo soto. Moxo Dinxe si wo domolo di alu ma, bawo Fa Ala x'a la taagumanseedo ke ate le la.»
43006028	I x'a ŋininxa xo: «N xa xan xa mun ke nin n si Ala sago dafa?»
43006029	Isa x'e jaabi xo: «Ala sago alu xa men ke, wo mu ɲin ne ti xo: A xa men ki, alu xa la wo la.»
43006030	I xo: «Í be taagumanseede joman yitala n na, men s'a tu n xa la í la? Í be mun kela n x'a je?
43006031	Alan mamaxelu xa manne domo wulo xono í xo a be safenin Kitaabo to ɲa men xo: “A xa domolo di i ma xa bo sanŋo to.” »
43006032	Isa x'e jaabi xo: «Tonɲa tonɲa, ń b'a fola alu ɲen, xo Musa man domolo di alu ma xa bo sanŋo to, bari ń Fa le be domoli soobe dila alu ma xa bo sanŋo to.
43006033	Bawo men jigita xa bo sanŋo to, wo le mu Ala la domolo ti, wo le be nilamaya dila duniya ma.»
43006034	I xo a ɲen xo: «Marigi, wo domolo di ntelu ma tuma bee.»
43006035	Isa xo i ɲen xo: «Nte le mu domolo ti, men be nilamaya dila. Moxo men je na nte ma, xonxo me wo tigi muta abada. Moxo men je la nte la, mindoxo me wo muta abada.
43006036	Ń x'a fo alu ɲen xo: Alu xa ń je, bari haali wo, alu man la nte la.
43006037	Fa Ala je moxo wo moxo di ń ma, wo si na ń ma. Moxo men je na ń ma, ń me wo tigi xoyi muume.
43006038	Bawo nte man jigi xa bo sanŋo to ń fan sago ke xanma. Ń jigita xa na ń kibaxo le sago ke.
43006039	Ń kibaxo sago fele: Xo a xa mennu di ń ma, wolu fen xana sanko ń bulu, bari xo ń x'e lakuni duniya labanlunŋo.
43006040	Ń Fa sago mu men ti, xo moxo wo moxo xa Dinxe je, xa la a la, wo xa nilamaya banbalo soto. Duniya labanlunŋo, ń si wo tigi lakuni.»
43006041	Isa la wo xumo xa Yahudiyalu dimin x'e bula daxotoxumo la, bawo a tun x'a fo xo: «Nte le mu domolo ti, men jigita xa bo sanŋo to».
43006042	I tunnu b'a fola xo: «Yusufu dinxe Isa nte ɲin ti ba? N xa moxo men na nin a fa lon. A dun s'a fo ɲa di xo ate jigita xa bo sanŋo to?»
43006043	Isa x'e jaabi xo: «Alu ŋuunuŋuunu ku nte.
43006044	Moxo si me na nte ma no, nin Fa Ala men xa ń ki, wo man a saba xa na a ti ń ma. Men je na ń ma, ń si wo tigo lakuni duniya labanlunŋo.
43006045	Kilalu do xa ɲin xuma in safe xo: “Ala s'i bee laxaran.” Moxo wo moxo be Fa Ala lamela, xa son a la xaranŋo ma, wo tigi si na ń ma.
43006046	Wo xoto nte xo moxo xa Fa Ala je, fo men bota Ala bata. Wo le kilinpe x'a je.
43006047	Tonɲa tonɲa ń b'a fola alu ɲen, xo moxo wo moxo je la nte la, wo xa nilamaya banbalo soto.
43006048	Nte mu domolo le ti, men be nilamaya dila.
43006049	Xotonin x'alu mamaxelu tu wulo xono, i xa manne domo, i sata.
43006050	Bari domolifenŋo men jigita xa bo sanŋo to, moxo wo moxo je wo domo, wo me sa.
43006051	Nte mu domolifen nilama le ti, men jigita xa bo sanŋo to. Moxo men je ɲin domolifen in domo, wo si nilamaya banbalo soto. Ń be domolifenŋo men dila, wo mu ń balasubo le ti; walasa duniya xa nilamaya soto.»
43006052	Wo xumo xa Yahudiyalu bula i ɲoxo la. I xo: «Ɲin xe in s'a balasubo di n ma ɲa di, n x'a domo?»
43006053	Isa xo i ɲen xo: «Tonɲa tonɲa, ń b'a fola alu ɲen: Nin alu man Moxo Dinxe balasubo domo x'a jelo min, nilamaya nte alu fe.
43006054	Moxo men je ń balasubo domo, xa ń jelo min, wo xa nilamaya banbalo soto. Duniya labanlunŋo, ń si wo tigo lakuni.
43006055	Nte balasubo mu domolifen soobe le ti, ń jelo mu minfen soobe le ti.
43006056	Moxo men je ń balasubo domo, xa ń jelo min, wo tigi nin nte kafuta, nte nin wo tigi kafuta.
43006057	Fa Ala men xa ń ki, wo nilama mu; nte du nilama mu Fa Ala barako to. Wo ɲa ma, moxo men xa nte domo, wo si nilamaya nte barako to.
43006058	Domolifenŋo men jigita xa bo sanŋo to, wo le je. Alu mamaxelu xa manne domo, wo xo, i sata. Wo nin ɲin nte kilin ti. Men je ɲin domolifen in domo, wo si tu í nila fo abada.»
43006059	Isa xa ɲin xuma innu fo x'a tu moxolu laxaranna Kaperenahun Alabatusuwo xono.
43006060	Isa la xarandinŋolu kiika x'a la wo xumo lame tumo men, i xo: «Ɲin xuma in xa xole de! Moxo joman si son a ma no?»
43006061	Isa x'a lon a fan ma, xo a la xarandinŋolu be daxotoxumo la wo kuwo to. A woman in xo i ɲen xo: «Wo x'alu lamuruti ba?
43006062	Nin alu xa Moxo Dinxe je yelela xa taxa, a tun be dula men folo, alu si mun fo wo to?
43006063	Ala Niyo le be nilamaya dila, balasubo nte fusi ti. Ń xa xumo mennu fo alu ɲen, wolu mu Niyo nin nilamaya le ti.
43006064	Bari dolu b'alu to mennu man lannaya ke.» Isa xa wo fo, bawo kabirin a damuto, a tun x'a lon mennu man lannaya ke anin moxo men b'a dunna bulo to.
43006065	Isa xo: «Wo le x'a tu, ń x'a fo alu ɲen, xo moxo si me na no nte ma, nin wo man wuli Fa Ala la.»
43006066	Kabirin wo, a la xarandinŋolu kiika bota. I man taxa a nofe tugun.
43006067	Isa xo a la xarandin tan nin fulo ɲen xo: «Alu dulu b'a fe x'e koppa ba?»
43006068	Simon Piyere x'a jaabi xo: «Marigi, n si taxa jon bata? Nilamaya banbalo xumolu be ite le da.
43006069	N lata í la, n x'a lon du, xo í mu Ala la Senumanŋo ti, a xa men ki.»
43006070	Isa x'e jaabi xo: «Xodi, nte le man alu tan nin fulo sugandi? Wo bee nin a ta, alu to kilin mu Sentane le ti.»
43006071	A tun be Simon dinxe Yudasi Isikariyoti le ma, men be nala a dunna bulo to. Haali x'a tara a la xarandin tan nin fulo to kilin ne mu.
43007001	Wo tanbo xo, Isa xa Galile maro yaala. A tun nt'a fe xa ke Yude, bawo Yahudiyalu la ɲamoxolu tunnu b'a nofe x'a faxa.
43007002	Wo x'a tara Yahudiyalu la sallo men be kilila xo Ɲafasallo, wo sutiyata.
43007003	A badinxelu xo: «Í me bo jan í xa taxa Yude, walasa í be kebaaro mennu kela, í la xarandinŋo mennu be non, wolu xa wolu je.
43007004	Moxo men b'a fe í xa lon, wo me a la kebaarolu ke duguwo to. Nin í be ɲin ɲoxon kawakulu kela, í xa xan ne x'é yita duniya la.»
43007005	Isa badinxelu xa wo fo, bawo i du tunnu man la a la.
43007006	Isa xo i ɲen xo: «Nte la waxato man si folo. Waxato bee xa ɲin atelu ɲen, xa taxa.
43007007	Duniya me atelu jaxuya, bari a be nte jaxuyala, bawo nte b'a yitala duniya la, xo a la kebaarolu xa jaxu.
43007008	Ate kennu xa taxa sallo to. Nte nte taxala, bawo ń na waxato man si folo.»
43007009	A xa wo fo i ɲen tumo men, a tuta Galile.
43007010	Isa badinxelu taxaninŋo sallo to, a du taxata. Bari a taxata duguwo to.
43007011	Yahudiyalu la ɲamoxolu tunnu b'a ŋininna sallo to. I tunnu be i ɲoxo ŋininxala xo: «A be minto?»
43007012	A la xumo tun be jama bee da. Dolu tunnu b'a fola xo: «Moxo ɲuma le mu.» Dolu xo: «Moxo ɲuma nte, moxolafilila le mu.»
43007013	Bari i xa wo xumolu bee fo duguwo to, bawo i tunnu be silala Yahudiyalu la ɲamoxolu ɲa.
43007014	Xa sallo tu a tala to, Isa dunta Alabatusuba xono, xa moxolu laxaran.
43007015	Yahudiyalu la ɲamoxolu dabaro banta. I xo: «Ɲin xe in xa Kitaabo lon di, x'a tara a man xaran?»
43007016	Isa x'e jaabi xo: «Nte la xaranŋo nte bola ń fan to. A be bola ń kibaxo le to.
43007017	Moxo men b'a fe xa Ala sago ke, wo s'a lon nin ń na xaranŋo be bola Ala la, walla nin ń na xumolu be bola ń fan ne to.
43007018	Moxo men na xumolu be bola a fan to, wo be a fan ne bunɲa ŋininna. Bari moxo men b'a kibaxo bunɲa ŋininna, wo le mu tonɲatigo ti. Tilinbaliya si nte wo la.
43007019	Xodi, Musa le man sariya di alu ma? Bari alu si nte í taxamala sariya silo xan. Mun na alu b'a ŋininna xa nte faxa?»
43007020	Jama x'a jaabi, i xo: «Jinno le b'é to! Jon b'a ŋininna x'é faxa?»
43007021	Isa xa xumo ta tugun xo: «Ń xa ku kilin ke tofoɲolunŋo, men x'alu bee dabaro ban.
43007022	Musa xa ɲaxo sariya di alu ma. Wo man damuta Musa ma, a damutata alu mamaxe lelu ma. Wo sariya la, alu si moxo ɲaxa haali tofoɲolunŋo.
43007023	Nin alu si dinxe ɲaxa no tofoɲolunŋo, walasa Musa la sariya xana tiɲa, mun na alu be diminna nte xanma, bawo ń xa moxo muume lakendeya tofoɲolunŋo?
43007024	Alu fata kiito tegela kuwolu jeɲa doron ma. Alu kiito tege tonɲa xan.»
43007025	Yerusaleme moxo dolu xo: «I b'a fe xa xe men faxa, ɲin ne nte ba?
43007026	A fele, a be xumala keno la, i nte fen fola a ɲen. N na ɲamoxolu lata a la ba, xo ɲin xe in ne mu Kirisita ti?
43007027	Ntelu xa ɲin bodula lon. Bari nin Kirisita nata, moxo me wo bodula lon.»
43007028	Xa Isa tu moxolu laxaranna Alabatusuba xono, a fetenta xo: «Alu xo, x'alu xa ń lon, xa ń bodula du lon. Bari ń man na ń fan ma. Men xa ń ki, wo mu tonɲatigo le ti. Alu man wo lon.
43007029	Nte x'a lon, bawo ń bota ate le bata. A le xa ń ki.»
43007030	Wo xanma, i x'a ŋinin x'e b'a mutala. Bari moxo si bulo man la a xan, bawo a la waxato tun man si folo.
43007031	Jama moxo kiika lata a la. I xo: «Nin Kirisita nata, a si taagumanseedolu ke ba xa tanbi ɲin xan?»
43007032	Jama tun be men fola Isa la kuwo to dibo to, Farisiyalu xa wo me. Wo to, sadaxalasibaxa kuntigolu nin Farisiyalu xa garadolu bula, xo i xa taxa Isa muta.
43007033	Isa xo wolu ɲen xo: «Ń nin alu be i ɲoxo xan dondin folo. Wo xo, ń be taxala ń kibaxo bata.
43007034	Alu si ń ŋinin, bari alu me ń je. Ń be taxala dula men, alu me taxa no non.»
43007035	Wo xumo xan, Yahudiyalu la ɲamoxolu xo i ɲoxo ɲen xo: «A be taxala min, nin n me a je tugun? Yahudiya mennu be jenjennin Gerekolu to, a be taxala wolu bata ba, xa Gerekolu laxaran?
43007036	A la ɲin xuma innu xoto mu mun ti xo: Alu si ń ŋinin, bari alu me ń je. Ń be taxala dula men, alu me taxa no non?»
43007037	Sallo lunba, nin wo mu a lun labanŋo ti, xa Isa tu lonin jama ɲa xoto, a fetenta xo: «Nin mindoxo be men na, wo xa na nte ma x'é min.
43007038	Men je la nte la, bajiyo men be nilamaya dila, wo si woyo xa bo wo to, í xo Kitaabo x'a fo ɲa men.»
43007039	Isa lannayabaxolu be nala Ni Senunŋo men sotola, a xumata wo le kuwo la ten. Wo waxato, Ni Senunŋo tun man di folo, bawo Isa tun man xotota folo xa taxa a la nooro xono.
43007040	Jama xono, moxo kiika xa Isa la xumolu lame tumo men, wolu xo: «Sikka nt'a to kila men na naxumo fota, ɲin ne mu.»
43007041	Dolu xo: «Kirisita le mu.» Dolu xo: «Kirisita si bo no Galile ba?
43007042	Kitaabo man a fo xo Kirisita si bo mansaxe Dawuda to ba? Xo a si bo Betileheme, Dawuda bota gallo men to?»
43007043	Jama talata Isa la kuwo to.
43007044	Dolu tunnu b'a fe x'a muta. Bari moxo si bulo man la a ma.
43007045	Garadolu x'e koppa xa na sadaxalasibaxa kuntigolu nin Farisiyalu bata. Wolu xo i ɲen xo: «Mun na alu nin a man na?»
43007046	Garadolu x'e jaabi xo: «Ɲin xe in be xumala ɲa men, moxo man wo ɲoxon je abada.»
43007047	Farisiyalu xo: «A x'alu dulu lafili ba?
43007048	Alu xa n na kuntigi walla Farisiya joman kilin ne je lanin a la?
43007049	Ɲin jama in men lata a la, wolu man Musa la sariya lon. I danganinŋo le mu.»
43007050	Nikodeme men tun taxata Isa bata suwo to, wo tun mu Farisiya innu to do le ti. Wo xo tolu ɲen xo:
43007051	«Alan na sariya la, moxo do si jalagi ba, x'a tara n man a lame, x'a lon a xa men ke?»
43007052	I x'a jaabi xo: «Í du keta Galilengo ti ba? Kitaabo mafele, í s'a je xo kila si nte bola Galile.» [
43007053	Wo xo, bee taxata í bata.
43008001	Isa taxata Oliwe kuro xan.
43008002	Wo lun do saxo ma junna, a taxata Alabatusuba xono tugun, jama bee kamarita a ma. A x'é sigi, x'e laxaran.
43008003	Sariya karanmoxolu nin Farisiyalu nata muso do ti a bata. I xa wo muso muta fuyanɲa la. I xa muso lalo jama ɲa xoto.
43008004	I xo Isa ɲen xo: «Karanmoxo, n xa ɲin musu in muta fuyanɲa la.
43008005	Musa xa yanmaro di sariya xono xo n xa ɲin ɲoxon musulu bun kuro la, x'e faxa. Ite dun xo di?»
43008006	I la wo xumo fokunŋo mu le, x'a xotobo, nin i s'a jalagi. Isa x'a kunŋo lajigi xa safelo ke duguxulo ma, a buluxonondinŋo la.
43008007	I tuta a ŋininxala. Isa x'a kunŋo lawuli. A xo i ɲen xo: «Alu to, moxo men bada man junube ke, wo tigo folo xa kuro fayi a ma.»
43008008	Wo xo, a x'a kunŋo lajigi tugun, xa safelo ke duguxulo ma.
43008009	I xa wo me tumo men, i bee kilin kilin taxata, x'a damuta i to xotolu ma, fo xa taxa a bula i xo doxolu la. Isa nin muso kilin tuta je, wo be lonin a xoto.
43008010	Isa x'a kunŋo lawuli, a xo: «Muso, i dunnu be min? Moxo man í ɲangi ba?»
43008011	Muso x'a jaabi xo: «Marigi, moxo si man ń ɲangi.» Isa xo a ɲen xo: «Nte du nte í ɲangila. Taxa! Bari í xana junube ke tugun.»]
43008012	Isa xumata jama ɲen tugun xo: «Nte mu duniya keneya le ti. Men je a lo ń nofe, wo me í taxama dibo to. A si keneya soto men si nilamaya di a ma.»
43008013	Wo xanma, Farisiyalu xo: «Í be í fan seedeyala. Wo xanma, í la seedeya me muta.»
43008014	Isa x'e jaabi xo: «Haali nin ń be ń fan seedeyala, nte la seedeya mu tonɲa le ti, bawo nte x'a lon, ń bota dula men, anin ń be taxala dula men. Atelu man a lon ń bota dula men, anin ń be taxala dula men.
43008015	Alu be kiito tegela hadamadin miiriya le la. Nte ken nte kiiti tegela moxo si xan.
43008016	Bari nin nte xa kiito tege, ń b'a tegela tonɲa le xan, bawo ń kilin nte wo kiito tegela. Fa Ala men xa ń ki, nte nin wo be i ɲoxo fe.
43008017	A nte safenin alu la sariya xono ba, xo moxo fula je kuwo men seedeya, wo mu tonɲa le ti?
43008018	Nte be ń fan seedeyala. Fa Ala men xa ń ki, wo du be ń seedeyala.»
43008019	I xo a ɲen xo: «Í Fa be min?» Isa x'e jaabi xo: «Alu man nte lon, sakuta ń Fa. Nin alu tunnu xa nte lon, alu si ń Fa du lon.»
43008020	Isa xa wo xumolu fo, x'a tu laxaranno la Alabatusuba xono. A tun be nilifenbulamiranŋo senbo to. Moxo si man a muta, bawo a la waxato tun man si folo.
43008021	Isa xo i ɲen tugun xo: «Ń be taxala. Nin ń taxata, alu si ń ŋinin, bari alu si sa alu la junubolu xono. Ń be taxala dula men, alu me taxa no non.»
43008022	Wo xumo xan, Yahudiyalu la ɲamoxolu xo: «A b'a fan faxala ba? Bawo a xo: “Ń be taxala dula men, alu me taxa no non.” »
43008023	Isa x'e jaabi xo: «Alu mu duguxulo ta le ti. Nte mu sanxulo ta le ti. Alu mu ɲin duniya in ta le ti. Nte nte ɲin duniya in ta ti.
43008024	Wo le x'a tu, ń x'a fo xo alu be sala alu la junubolu xono. Bawo nin alu man la a la xo: “Nte mu” wo mu nte le ti, alu si sa alu la junubolu xono.»
43008025	I xo: «Í mu jon ti?» Isa x'e jaabi xo: «Ń xa men fo alu ɲen kabirin folofolo, ń mu wo le ti.
43008026	Fen kiika be ń ma, x'a fo alu la kuwo to, fen kiika du be je ń si kiito tege alu xan mennu to. Men xa ń ki, wo mu tonɲatigo le ti. Ń xa men me a la, ń be wo le fola duniya ɲen.»
43008027	A tun be xumala Fa Ala le ma i ɲen. Bari i man wo faamu.
43008028	Isa xo i ɲen xo: «Nin alu xa Moxo Dinxe xotota tumo men, alu s'a lon xo: “Nte mu” wo mu nte le ti. Alu s'a lon du xo ń nte ku kela ń fan ma: Fa Ala xa ń naxaran men na, ń be wo doron ne fola.
43008029	Men xa ń ki, ń nin a be i ɲoxo fe; a man ń kilin doron tu, bawo ń b'a sago kela tuma bee.»
43008030	Isa la wo xumo x'a tu, moxo kiika lata a la.
43008031	Yahudiya mennu lata Isa la, a xo wolu ɲen xo: «Nin alu tuta ń na xumaxanŋo xo, alu mu ń na xarandinŋolu ti soobe la.
43008032	Alu si tonɲa lon, tonɲa si alu hooroya.»
43008033	I x'a jaabi xo: «Ntelu mu Burehima bonsonŋo lelu ti. Ntelu bada man ke moxo la jon ti. Í dun s'a fo ɲa di xo: “Alu si hooroya?” »
43008034	Isa x'e jaabi xo: «Tonɲa tonɲa, ń b'a fola alu ɲen xo: Moxo wo moxo be junubo kela, wo mu junubo la jonŋo le ti.
43008035	Jonŋo nte tula a marigi la luwo ma kadawu. Bari a fan dinxe ken be tula je kadawu.
43008036	Wo to, nin Ala Dinxe x'alu hooroya, alu si hooroya soobeya la.
43008037	Ń x'a lon, xo alu mu Burehima bonsonŋolu ti. Bari haali wo, alu b'a fe xa nte faxa, bawo ń na xumo korita kunna alu to.
43008038	Nte xa men je ń Fa bata, ń be wo le fola alu ɲen. Alu dulu xa kuwo mennu me alu fa la, alu be wo lelu kela.»
43008039	I x'a jaabi xo: «Ntelu fa mu Burehima le ti.» Isa xo i ɲen xo: «Nin alu mu Burehima dinŋo lelu ti, alu Burehima la kewalolu ɲoxonnu ke.
43008040	A fele saasa, alu b'a fe xa nte faxa, nte men xa tonɲa fo alu ɲen, ń xa men me Ala la. Burehima man wo ɲoxon ke de!
43008041	Atelu be alu fa la kebaaro lelu kela.» I x'a jaabi xo: «Ntelu nte jangadinnu ti. Fa kilinpe le be ntelu la, nin wo mu Ala ti.»
43008042	Isa xo i ɲen xo: «Nin Ala le tun mu alu Fa ti, alu tunnu si nte xanu, bawo nte bota Ala le to xa na. Ń man na ń fan ma. Ate le xa ń bula xa na.
43008043	Mun na alu nte ń na xumo faamula? Bawo alu me a no xa nte la xumolu lame.
43008044	Alu fa mu Sentane le ti. Alu b'a fe x'alu fa le diyanɲekuwolu ke. Ate keta moxofaxala ti kabirin folofolo. A man tu tonɲa xan, bawo haali tonɲa kese kilin nt'a fe. Nin a be faniya fola, a si xuma x'a la a fan keɲa xan, bawo faniyafola le mu. Faniya fan fa le mu.
43008045	Nte ken be tonɲa le fola. Wo xanma alu nte lala nte la.
43008046	Alu to moxo joman s'a fo no, xo nte xa ɲin junube in ne ke? Nin ń xa tonɲa fo, mun na alu nte lala ń na?
43008047	Men mu Ala la moxo ti, wo si Ala la xumolu lame. Alu nte lameli kela bawo alu nte Ala la moxo ti.»
43008048	Yahudiyalu x'a jaabi, i xo: «Nin n xo x'é mu Samaringo le ti anin xo jinno b'é to, n man tonɲa fo ba?»
43008049	Isa x'e jaabi xo: «Jinne nte ń to. Ń be ń Fa le bunɲala, alu be nte doxoyala.
43008050	Ń nte ń fan bunɲa ŋininna. Do be je men be kiito tegela, wo le b'a ŋininna xa nte bunɲa.
43008051	Tonɲa tonɲa, ń b'a fola alu ɲen xo, nin moxo men xa nte la xumolu muta, wo me sa abada.»
43008052	Yahudiyalu xo: «N x'a lon saasa xo jinno le b'é to. Burehima sata, kila dulu sata, ite xo, xo men je í la xumo muta, wo me sa abada.
43008053	Ite xa bun ne ntelu fa Burehima ti ba, wo dun sata, kila dulu sata? Í b'é fan kela jon ti?»
43008054	Isa x'e jaabi xo: «Nin nte tun be ń fan bunɲala, wo bunɲa nte fusi ti. Ń Fa le be nte bunɲala, alu xo wo men ma xo “alu la Ala”.
43008055	Alu man a lon. Nte ken x'a lon. Nin nte tun xo, xo ń man a lon, ń si ke faniyafola ti, í xo atelu. Nte x'a lon, ń b'a la xumo marala.
43008056	Alu fa Burehima ɲaxalita xo a si nte tilo je. A x'a je, a ɲaɲata.»
43008057	Yahudiyalu xo a ɲen xo: «Í man haali tan luulu sanji soto, ite xa Burehima je ba?»
43008058	Isa xo i ɲen xo: «Tonɲa tonɲa, ń b'a fola alu ɲen xo, jannin Burehima xa wulu, “Nte mu.” »
43008059	Wo xumo nofe, i xa kurolu ta, x'e b'a bunna. Bari Isa x'é dugu, xa bo Alabatusuba xono.
43009001	Xa Isa tanbito tu, a xa xe do je, a fiyonto le wuluta.
43009002	Isa la xarandinŋolu x'a ŋininxa xo: «Karanmoxo, jon xa junubo ke? Ɲin xe in ba walla a wulubaxolu, fo a nin ɲa man wulu?»
43009003	Isa x'e jaabi xo: «Ɲin xe in na junube no nte, a wulubaxolu la junube no nte, bari a keta le, walasa Ala la sintigiya xa yita a la kuwo to.
43009004	Waajibo le mu, n xa ń kibaxo la kebaarolu ke tiliya to. Suwo si ku; nin suwo kuta, moxo si me baara ke no wo tumo.
43009005	Xa nte tu duniya xono, nte mu duniya keneya le ti.»
43009006	Wo xumo foninma, Isa xa dajiyo tuppu dugo ma, xa wo banxu ɲiginninŋo ta, x'a mu fiyonto ɲalu ma.
43009007	A x'a fo a ɲen xo: «Taxa í ɲa ku Silowe dinxo jiyo la.» Silowe xoto xo «Kiladinŋo». Fiyonto taxata je, x'a ɲa ku. A ɲa yeleninŋo x'é koppa.
43009008	A senbetomoxolu nin mennu dalita a jela sadaxatara la xo: «Xe men tun be siginin sadaxatara la, wo le nte ɲin ti ba?»
43009009	Dolu xo: «Ate le mu.» Dolu xo: «Ayi, ate nte, bari a nin a xa don.» Xe fan xo: «Nte le mu.»
43009010	I x'a ŋininxa xo: «Í ɲa yeleta ɲa di?»
43009011	A x'e jaabi xo: «Xe men toxo xo Isa, wo le xa banxo mu ń ɲa la, x'a fo ń ɲen xo ń xa taxa ń ɲa ku Silowe dinxo jiyo la. Ń du taxata ń ɲa ku, ń ɲa woman in yeleta.»
43009012	I saagita x'a ŋininxa xo: «Wo xe be min?» Fiyonto xoto x'e jaabi xo: «Nte man a lon.»
43009013	I taxata wo fiyonto xoto ti Farisiyalu bata.
43009014	Isa xa banxo ke, x'a ɲa yele lunŋo men, wo lun tun mu tofoɲolunŋo le ti.
43009015	Wo sabaabo le x'a tu, Farisiyalu x'a ŋininxa, a ɲa yeleɲa la. A xo i ɲen xo: «A xa banxo le mu ń ɲa la, ń xa ń ɲa ku, wo no bee to, ń xa dula je.»
43009016	Farisiya dolu xo: «Ɲin xe in me bo no Ala la, bawo a nte tofoɲolunŋo sariya labatula.» Do xotelu xo: «Nin ɲin xe in tun mu junubekela le ti, a si ɲin ɲoxon taagumanseede ke no ɲa di?» I man ben a la kuwo to.
43009017	Farisiyalu saagita xa fiyonto xoto ŋininxa tugun xo: «Men xa í ɲa yele, ite be mun fola a la kuwo to?» Fiyonto xoto xo: «Kila le mu.»
43009018	Bari Yahudiyalu la ɲamoxolu tunnu man la a la, xo ɲin xe in tun fiyonto mu, fo i taxata a wulubaxolu kili,
43009019	x'e ŋininxa xo: «Alu dinxe le je ba, alu xo, xo men fiyonto wuluta? A be dula jela ɲa di saasa?»
43009020	A wulubaxolu x'e jaabi xo: «Ntelu x'a lon xo n dinxe le je, a fiyonto le wuluta.
43009021	Bari a be dula jela ɲa di saasa, ntelu man wo ɲa lon de! N man a lon du, men x'a ɲa yele. Dindin nte tugun, alu a fan ŋininxa. A si wo ɲa faranfansi alu ɲen.»
43009022	Fiyonto xoto wulubaxolu xumata wo ɲa ma, katugala i silata Yahudiyalu la ɲamoxolu ɲa. Bawo wolu tunnu benta a to, xo nin moxo wo moxo x'a fo doron, xo Isa mu Kirisita ti, wo tigo si xoyi, xa bo Alabatusuwo kafo xono.
43009023	Wo le x'a tu, a wulubaxolu xo: «Dindin nte tugun, alu a fan ŋininxa.»
43009024	Farisiyalu saagita fiyonto xoto kilinin x'a fo a ɲen xo: «Í tilin Ala la xa tonɲa fo. Nte kennu x'a lon, xo ɲin xe in mu junubeto le ti.»
43009025	Fiyonto xoto x'e jaabi xo: «Nin junubeto mu, walla nin junubeto nte, nte man wo lon de. Nte xa ku kilinŋo men lon, wo fele: Nte tun mu fiyonto ti, bari saasa ń be dula jela.»
43009026	I saagita x'a ŋininxa xo: «A xa mun ke í la? A xa í ɲa yele ɲa di?»
43009027	Fiyonto xoto x'e jaabi xo: «Nte xa wo fo alu ɲen xa ban, bari alu man nte lame. Mun dun na alu b'a fe xa wo me tugun? Alu dulu b'a fe xa ke a la xarandinŋolu ti ba?»
43009028	I xa fiyonto xoto nani. I xo: «Ite le mu a la xarandinŋo ti! Nte kennu mu Musa le la xarandinŋolu ti.
43009029	N x'a lon xo Ala xumata Musa ɲen. Bari ɲin xe in, ntelu man ɲin bodula lon!»
43009030	Fiyonto xoto x'e jaabi xo: «Ɲin mu kawaku ti de: Atelu man a bodula lon, a dun xa nte ɲa yele.
43009031	Alan bee x'a lon xo Ala nte junubetolu lamela. Bari moxo men be silala a ɲa, x'a sago ke, a be wo tigo le lamela.
43009032	N man a me abada, xo moxo do xa fiyonto wuluninŋo ɲa yele.
43009033	Nin ɲin xe in tun man bo Ala la, a tun me fusi ke no.»
43009034	I xa wo xe jaabi xo: «Í junubeto fan ne wuluta. Í b'a fe xa ntelu laxaran ba?» Wo xo, i xa xe xoyi, x'a labo Alabatusuwo xono.
43009035	Isa x'a me xo i xa fiyonto xoto xoyi. Isa x'a kunben x'a fo a ɲen xo: «Í lata Moxo Dinxe la ba?»
43009036	A x'a jaabi xo: «Marigi, jon mu wo tigo ti, walasa nte xa la a la?»
43009037	Isa xo a ɲen xo: «Í ɲa je men na, nin a be xumala í ɲen, wo le mu.»
43009038	Xe xo: «Marigi, nte lata í la.» A x'é buti Isa xoto, x'a batu.
43009039	Wo keninŋo, Isa xo: «Ń nata ɲin duniya in to ɲin kiiti in ne xanma: Walasa mennu fiyonto mu, wolu xa dula je, mennu ɲa be dula la, wolu xa fiyonɲa.»
43009040	Farisiya dolu tunnu be Isa senbo to, wolu x'a ŋininxa xo: «Wo tumo la, nte dulu mu fiyonto le ti ba?»
43009041	Isa x'e jaabi xo: «Nin alu tunnu fiyonto mu, junube tun me tu alu xan. Bari alu xo, x'alu ɲa be dula la. Wo xanma, alu la junubolu be alu xan».
43010001	Isa xo: «Tonɲa tonɲa, ń b'a fola alu ɲen xo, nin moxo do dunta saaxabunŋo xono, a dun man dun da la, fo boxo xote la, wo mu sunŋo nin boyinxannila le ti.
43010002	Bari men je dun da la, wo le mu saaxolu negaanibaxo ti.
43010003	Dakantabaxo si da yele a ɲa, saaxolu si a xumaxanŋo me. Saaxo mennu mu a ta ti, a si wolu kili i toxo la, x'e labo banto to.
43010004	Nin a x'a fan na saaxolu bee labo tumo men, a si bula i ɲa. Wolu s'a lo a nofe, katugala i x'a xanŋo mategeninŋo lon.
43010005	I me a lo luntan nofe. I s'i bori, x'e soobo luntanŋo la, bawo i man luntan xumaxan lon.»
43010006	Isa xa ɲin tali in la moxolu ɲen, bari i man a faamu.
43010007	Isa xo i ɲen tugun xo: «Tonɲa tonɲa, ń b'a fola alu ɲen xo: Nte le mu saaxolu la dunda ti.
43010008	Fen wo fen nata nte ɲa, wolu mu sunŋolu nin boyinxannila lelu ti. Bari saaxolu man i xumaxanŋo lame.
43010009	Nte le mu da ti. Men je dun nte fe, wo si kisi. Wo si dun, xa bo, xa domolo soto.
43010010	Sunŋo be nala suuɲalo nin faxalo nin tiɲalo le doron xanma. Nte nata le walasa hadamadinŋolu xa nilamaya soto, dandula nte men ma.
43010011	Nte le mu negaanila beto ti. Negaanila beto si a niyo di a la saaxolu xanma.
43010012	Bari men b'a la sara doron ŋininna, wo men nte saaxolu negaanibaxo nin i tigo ti, nin wo xa waro nato je, a s'í bori xa saaxolu tu. Waro si na, xa mutalo ke, x'e jenjen.
43010013	Wo negaanila s'í bori, katugala saraŋininna le mu. Saaxolu hanme nt'a la.
43010014	Nte le mu negaanila beto ti. Nte xa ń na saaxolu lon, ń na saaxo dulu xa nte lon,
43010015	í xo Fa Ala xa ń lon ɲa men, anin nte xa Fa Ala lon ɲa men. Ń be ń niyo dila ń na saaxolu xanma.
43010016	Saaxo do xotelu be ń kun, mennu nte ɲin saaxabun in xono. Fo ń xa na wo saaxo dulu ti le. I si ń na xumo lame. I bee si ke saaxagoore kilin ti. Negaanibaxa kilin si ke i bee ma.
43010017	Fa Ala be ń xanunin, katugala ń be bola ń niyo la, xa saagi a sotonin tugun.
43010018	Moxo si nte ń niyo mutala ń na. Ń fan ne be bola a la x'a di. A sinŋo be ń ɲen x'a di, a sinŋo du be ń ɲen, x'a soto tugun. Ń Fa xa wo le yanmaro di ń ma.»
43010019	Wo xumolu xa Yahudiyalu tala xan ma tugun.
43010020	Moxo kiika xo i to xo: «Jinno le b'a to. A kunxulo nte je. Mun na alu b'a lamela?»
43010021	Dolu xo: «Jinneto xuma nte ɲinnu ti de! Jinno si fiyonto ɲalu yele no ba?»
43010022	Yahudiyalu la sallo do keta Yerusaleme sankunŋo to. Wo sallo be i hakilo lajigila Alabatusuba xarifalo la Ala ma.
43010023	Wo sallo to, Isa tun be taxaninsaago la Alabatusuba biire do xoto, men be kilila xo mansaxe Sulemani la biire.
43010024	Yahudiyalu kamarita a ma, x'a ŋininxa xo: «Í be n tula hakili fulanfulanŋo la fo tuma joman? Nin í mu Kirisita le ti, wo laxoyiya n ma.»
43010025	Isa x'e jaabi, a xo: «Ń xa wo fo alu ɲen xa ban, bari alu man la a la. Ń be kebaaro mennu kela ń Fa toxo la, wo lelu be nte seedeyala.
43010026	Bari alu man la ń na, bawo alu nte nte la saaxolu do ti.
43010027	Nte la saaxolu be ń xumaxanŋo mela. Ń x'e lon, i s'a lo ń nofe.
43010028	Ń si nilamaya banbalo di i ma, i me halagi abada. Moxo si me i bo no nte bulu.
43010029	Ń Fa men x'e di ń ma, wo xa bun bee ti. Moxo si me i bo no ń Fa bulu.
43010030	Nte nin Fa Ala mu kilin ne ti.»
43010031	Wo tumo la, Yahudiyalu xa kurolu ta tugun, xo i b'a bunna x'a faxa.
43010032	Isa xo i ɲen xo: «Ń xa kebaara beto kiika yita alu la, ń Fa barako to. Wo kebaarolu to, alu be ń bunna kuro la joman ne xanma?»
43010033	Yahudiyalu x'a jaabi xo: «N nte í bunna kuro la kebaara bete xanma. Í la Ala toxotiɲa le nofe mu, nin n b'é bunna. Ite men mu hadamadinŋo ti, í x'é fan ke Ala ti.»
43010034	Isa x'e jaabi xo: «A nte safenin alu la sariya xono ba xo: “Nte Ala xo: Alu mu ala dolu ti”?
43010035	Alan x'a lon xo Kitaabo xumaxanŋo nte yelemala. Ala la xumo fota mennu ɲen, alaya fota wolu ma.
43010036	Wo to, nin nte xo, xo ń mu Ala Dinxe ti, alu dunnu s'a fo di, xo ń be Ala toxo tiɲala? Fa Ala xa nte men sugandi, xa ń ki duniya xono.
43010037	Nin nte nte ń Fa la kebaarolu kela, alu xana la ń na.
43010038	Bari x'a tu, ń be a la kebaarolu kela, alu la wo kebaarolu la, haali nin alu man la nte la, walasa alu x'a lon, x'a faamu, xo nte nin ń Fa mu kilin ne ti, xo Fa Ala nin nte mu kilin ti.»
43010039	Wo xumo xan, i x'a ŋinin tugun, x'e b'a mutala. Bari a x'a fan soto i la xa taxa.
43010040	Isa taxata Yuruden ba boxo do tugun. Yaya tun xa batiselo ke dula men folo, a sigita non.
43010041	Moxo kiika nata a ma non. Wolu xo: «Yaya man kawaku kilin ke. Bari a xa fen fen fo ɲin xe in na kuwo to, keso le mu.»
43010042	Moxo kiika lata a la non.
43011001	Xe do tun be Betani xo Lasare, a jangaruta. Mariyama nin a badinmuso Marate la gallo le mu Betani ti.
43011002	Wo Mariyama le xa tulu sumadimanŋo yelema Marigi sinŋolu xan, x'a kunsino ke, x'e masuusa. Wo maxe Lasare le tun man kende.
43011003	Lasare mamusuwolu xa kila bula Isa ma, x'a fo a ɲen xo: «Marigi, í xanuntexe man kende.»
43011004	Isa xa wo me tumo men, a xo: «Lasare la jangaro nte a faxajangaru ti. A keta le nin Ala la sintigiya nooroma si je, anin nin Ala Dinxe la sintigiya si yita wo fe.»
43011005	Isa be Marate nin a badinmuso nin a maxe Lasare xanula.
43011006	A x'a me, xo Lasare man kende. A xa tili fula ke non tugun.
43011007	Wo xo, a xo xarandinŋolu ɲen xo: «Alan x'e koppa, xa taxa Yude.»
43011008	Xarandinŋolu xo a ɲen xo: «Karanmoxo, haali a man me, Yahudiyalu tunnu b'a fe, x'é bun kuro la, x'é faxa. Í b'a fe x'é koppa non ma tugun ba?»
43011009	Isa x'e jaabi xo: «Leere tan nin fula le nte tilo xono ba? Xa moxo tu í taxamala tiliya to, a me yele fen na, bawo a ɲa be duniya keneya la.
43011010	Bari nin moxo b'é taxamala suwo to, a si yele fenŋo do la, bawo keneya nt'a to.»
43011011	Wo xumolu foninŋo xo, a xo: «Alan terixe Lasare sinnoxota. Bari ń be taxala a lakunila.»
43011012	Xarandinŋolu xo a ɲen xo: «Marigi, nin a sinnoxota le, a si kendeya.»
43011013	Isa xa Lasare la saya le fo. Bari xarandinŋolu ɲen, x'a be sinnoxo gansanŋo le ma.
43011014	Wo to, Isa x'a late i ɲen, a xo: «Lasare sata.
43011015	Nte man ke je, wo keta nte diyanɲekuwo ti atelu xanma, walasa alu xa lannaya ke. Alu na alan xa taxa je.»
43011016	Wo to, Tomasi men be kilila xo Fune, wo xo xarandin tolu ɲen xo: «Alu na alan dulu xa taxa, n nin karanmoxo xa sa i ɲoxo fe.»
43011017	Isa be sila je tumo men, a x'a tara Lasare xa tili naani ke xaburo xono xa ban.
43011018	Betani nin Yerusaleme tun te man jan. A dasata kilometere saba to dondin ne la.
43011019	Wo xanma, Yahudiyalu kiika nata Marate nin Mariyama bata, xa na i maxe banxonton.
43011020	Marate x'a me tumo men xo Isa be nanin, a taxata a kunben. Mariyama, wo tuta siginin luwo ma.
43011021	Marate sininma Isa ma, a xo a ɲen xo: «Marigi, nin í tun be jan, ń maxe tun me sa.
43011022	Bari haali saasa, ń x'a lon xo í je kuwo men ŋinin Ala la, a si wo ke í ɲen.»
43011023	Isa xo a ɲen xo: «Í maxe si kuni.»
43011024	Marate x'a jaabi xo: «Ń x'a lon, xo a si kuni duniya labanlunŋo, furelu kunilunŋo.»
43011025	Isa xo a ɲen xo: «Nte le mu furekuniyo nin nilamaya ti. Moxo men je la nte la, haali nin a sata a si nilamaya.
43011026	Moxo wo moxo be í nila, a dun be lanin nte la, wo me sa abada. Í lata wo la ba?»
43011027	A x'a jaabi xo: «Iyo, Marigi, ń lata a la, xo í mu Kirisita le ti, Ala Dinxe, men tun xa xan xa na duniya xono.»
43011028	Isa la wo xumo xo, Marate taxata a badinmusu Mariyama kili x'a ladunmun xo: «Karanmoxo be jan, a b'é maŋininxala.»
43011029	Mariyama xa wo me doron, a wulita wo no bee to, xa taxa Isa bata.
43011030	Isa tun man dun gallo xono folo. Marate x'a kunben dula men, a tun be non ne.
43011031	Mariyama nin Yahudiya do tunnu be luwo xono, mennu nata banxontonno la. Wolu xa Mariyama gidito je xa wuli tumo men, i x'a lo a nofe. A tun be i ɲen xo a be taxala xasila xaburuda le la.
43011032	Mariyama sita Isa ma tumo men, x'a je, a x'é boyi a xoto, x'a fo a ɲen xo: «Marigi, nin í tun be jan, ń maxe me sa.»
43011033	Isa xa Mariyama je xasila tumo men, a nin Yahudiya dulu, mennu nata a nofe, wo x'a juso xasi, x'a hakilo ɲaxami.
43011034	A xo: «Alu x'a bula minto?» I xo: «Marigi, na a mafele.»
43011035	Wo to, Isa xasita.
43011036	Yahudiyalu mennu x'a xasito je, wolu xo: «Alu a mafele de! A tun b'a xanula ɲa men.»
43011037	Bari dolu xo i to xo: «Ate men xa fiyonto ɲalu yele, a tun si kori a kela Lasare xana sa?»
43011038	Isa juso xasita tugun. A taxata xaburuda la. Kuruwuwo le tun mu. Kuro tun be lanin a da la.
43011039	Isa xo: «Alu kuro bo je!» Fure mamusuwo Marate xo Isa ɲen xo: «Marigi, a sumo bota xa ban, bawo a tili naano le je jan.»
43011040	Isa xo a ɲen xo: «Nte man a fo í ɲen ba, xo nin í xa lannaya ke, í si Ala la sintigiya je?»
43011041	I xa kuro bo je. Isa x'a ɲalu xotota sanŋo to. A xo: «Ń Fa, ń be barako bulala í ɲen, bawo í xa nte lame.
43011042	Nte x'a lon xo í be nte lamela tuma bee. Bari ɲin jama in men be ń namininnin, ń xumata wo lelu ɲen, walasa i xa la a la, xo ite le xa ń ki.»
43011043	Wo xumo xo, a fetenbeteta xo: «Lasare, bo!»
43011044	Fure bota, a sinŋolu nin a bulolu be sitinin faano la, a ɲada be buurinin faanuxoyo la. Isa xo i ɲen xo: «Alu a firin, x'a bula a xa taxa.»
43011045	Yahudiya mennu nata Mariyama la luwo ma, wolu xa Isa la wo kebaaro je. I kiika lata a la.
43011046	Bari i to, dolu taxata Isa la wo kebaaro laxali Farisiyalu ɲen.
43011047	Wo to, sadaxalasibaxa kuntigolu nin Farisiyalu xa Yahudiyalu la Kiititegekafo kamari x'a fo i ɲen xo: «Alan si mun ke? Bawo ɲin xe in xa kawakuwo kiika ke saasa.
43011048	Nin n x'a tu je, moxo bee si lannaya ke a la. Wo to, Romengolu si na n na Alabatusuba te, xa n na siya silatunu.»
43011049	I to kilin, a toxo xo Kayife, ate le tun mu sadaxalasibaxa kuntigiba ti wo sanŋo. Wo xo i ɲen xo: «Atelu man fusi lon.
43011050	Alu man a lon ba xo moxo kilin xa sa jamano bee ɲen, wo xa fisa siya bee la halago ti?»
43011051	Bari Kayife man wo xumo fo a fan ma. Ate le tun mu sadaxalasibaxa kuntigiba ti wo san. Ala le janxa wo xumo dun a da, xo Isa xa xan xa sa Yahudiyalu la siya ɲen.
43011052	A nte sala Yahudiyalu la siya doron ɲen. A be sala du, walasa Ala dinŋolu mennu be jenjennin duniya xono, wolu xa kamari, xa ke kilin ti.
43011053	X'é ta wo lunŋo ma, Yahudiyalu la ɲamoxolu benta a to, xa Isa faxa.
43011054	Wo xa Isa lafata í yaalala Yahudiyalu to. A taxata Efarayime gallo to, wulaba da la. A nin a la xarandinŋolu sigita non.
43011055	Yahudiyalu la Tanbinxansallo sutiyaninŋo, jamano moxo kiika taxata Yerusaleme, xa taxa i senuya, í xo i la laado x'a fo ɲa men, jannin sallo xa si.
43011056	I tunnu be Isa ŋininna. X'e tu Alabatusuba xono, i tunnu b'a fola i ɲoxo ɲen xo: «Atelu xo di dun? A si na salli in to ba, walla a me na?»
43011057	Sadaxalasibaxa kuntigolu nin Farisiyalu tunnu xa yanmaro di, xo nin moxo men x'a dula lon, wo x'a fo; walasa a xa muta.
43012001	Xa tili wooro tu Tanbinxansallo la, Isa nata Betani tugun. A xa Lasare men nakuni xa bo furelu to, wo tun be siginin non ne.
43012002	I xa siimanŋo dara Isa ɲen je. Marate le tun be domolo dila moxolu ma. Lasare tun be Isa domoliɲoxolu to.
43012003	Mariyama xa tulu sumadimanŋo litere tala ta, men toxo xo nare, x'a yelema Isa sinŋolu xan. Wo tun mu tulu hooro le ti, men da xa xole. Wo xo, a x'a kunsino ke xa Isa sinŋolu masuusa. Tulo sumo xa bugo bee ta.
43012004	Isa la xarandinŋo do, xo Yudasi Isikariyoti, men tun b'a dunna bulo to, wo xo:
43012005	«Mun na ɲin tulu in man fiiri, x'a sonŋo di segebaxantunŋolu ma? A tun si deɲe xaaliso keme saba bo.»
43012006	A man wo fo, xo segebaxantunŋolu hinna b'a la. A x'a fo le, bawo a tun mu sunŋo le ti. I la xaaliso tun be lamaranin ate le ma. Men je di a ma, a si do bo wo la.
43012007	Isa xo: «Alu fata a ma. A xa wo ke nte kasankelunŋo le ɲen.
43012008	Alu nin segebaxantunŋolu be i ɲoxo xan tuma bee. Bari alu nin nte nte tula kadawu.»
43012009	Yahudiyalu moxo kiika x'a me, xo Isa be Betani. I taxata Isa je. Bari i taxata le du, walasa xa Lasare je, Isa xa men nakuni xa bo furelu to.
43012010	Sadaxalasibaxa kuntigolu x'a latege, xo xa Lasare du faxa.
43012011	Katugala ate le la kuwo x'a tu Yahudiyalu kiika yelemata, xa la Isa la.
43012012	Wo lun do, jamaba men nata Tanbinxansallo la, wolu x'a me xo Isa be silo to, nanin Yerusaleme.
43012013	I xa tamarabulolu xati, xa taxa Isa kunben. I tunnu be fetenna xo: «Tanto xa ke Ala ɲen! Men nato fele Marigi toxo la, duwawo be wo fe! Duwawo be Banisirayila mansaxe fe!»
43012014	Isa xa falindinŋo do soto, xa yele a xan, í xo a safeta Kitaabo to ɲa men xo:
43012015	«Siyon gallo, í xana sila: A fele, í la mansaxe be nanin, a be siginin falimuso dinŋo xan.»
43012016	Wo kuwolu kewaxato, a la xarandinŋolu tunnu man i faamu. Bari Isa kunita tumo men, xa dun a la nooro xono, i hakilo jigita a la, xo wo kuwolu safeta Kitaabo to a la kuwo to, xo moxolu xa wo lelu ke a ɲen ten.
43012017	Moxo men tunnu be Isa nofe, a be Lasare kilila xaburo xono tumo men, x'a labo furelu to, wolu x'a seedeya.
43012018	Jama x'a me, xo a xa wo kawakuwo ke. Wo le x'a tu, i x'a kunben.
43012019	Farisiyalu xo i ɲoxo ɲen xo: «Alu ɲa b'a la, alan me fusi bo no a to. A fele, duniya bee taxata a nofe.»
43012020	Gereko mennu taxata sallo to Yerusaleme batulo xanma,
43012021	wolu dolu x'e sodun Filipe la, men bota Galile Betesayida, x'a fo a ɲen xo: «Jatigixe, n b'a fe xa Isa je.»
43012022	Filipe taxata a fo Andere ɲen, i fulo taxata a lasi Isa ma.
43012023	Isa x'e jaabi xo: «Nooro be lala Moxo Dinxe xan waxato men, wo sita.
43012024	Tonɲa tonɲa, ń b'a fola alu ɲen xo, nin ɲokeso man bula duguxulo xoto, xa sa, a kilin si tu. Bari nin a sata, a si keso kiika ke.
43012025	Moxo men niyo xa di a ɲen, wo si bono a niyo to. Bari moxo men niyo man di a ɲen ɲin duniya in xono, wo s'a niyo lamara nilamaya banbalo xanma.
43012026	Nin men b'a fe xa baaro ke nte ɲen, wo x'a lo ń nofe. Wo to, ń be dula men, ń na baaradinŋo du si ke non. Men be baaro kela nte ɲen, Fa Ala si wo tigi bunɲa.
43012027	«Saasa nte juso be ɲaxaminin. Ń si mun fo? X'a fo ba xo: “Ń Fa, ń kisi ɲin waxati in tooro ma?” Bari ń nata ɲin waxati in fan fan ne xanma.»
43012028	Isa xo: «Ń Fa, í toxo bunɲa!» A xa wo fo tumo men, xumaxanŋo bota sanŋo to, wo xo: «Ń x'a bunɲa xa ban. Ń si do kafu a ma tugun.»
43012029	Jama men tun be je, wolu xa wo xumaxanŋo me tumo men, dolu xo: «Sanjiyo le fetenta.» Dolu xo: «Melekiyo do le xumata a ɲen.»
43012030	Isa xo i ɲen xo: «Ɲin xumaxan in man ke nte xanma. A keta a lelu xanma.
43012031	Saasa kiito be nala tegela ɲin duniya in xan. Ɲin duniya in kuntigo be nala xoyila saasa.
43012032	Bari nte, nin ń xototata xa bo duguxulo xan tumo men, ń si moxolu bee saba xa na i ti ń ma.»
43012033	Wo xumolu fe, Isa x'a la saya ɲa fo.
43012034	Jama x'a jaabi ɲin na xo: «N x'a xaran Kitaabo xono, xo Kirisita si tu í nila fo abada. Ite dun xo, xo waajibo le mu Moxo Dinxe xa xotota? Wo Moxo Dinxe mu jon ne ti?»
43012035	Isa xo i ɲen xo: «Haalibi, keneya be tula alu bata, bari dondin doron. Alu i taxama x'alu tu keneya la, dibo xana dun alu ma. Moxo men be í taxamala dibo to, wo man a taxadula lon.
43012036	Xa keneya tu alu bata, alu la keneya la, walasa alu xa ke keneya la moxolu ti.» Isa xa wo xumolu fo i ɲen tumo men, a taxata, x'é dugu i ma.
43012037	A xa taagumanseede kiika ke i ɲala, bari haali wo bee xan, i man la a la.
43012038	Wo ɲa ma, kila Esayi tun xa ɲin xuma in men fo, wo keta. A xo: «Marigi, n xa xibaro men fo, jon lata wo la? Marigi x'a la sintigiya yita jon na?»
43012039	I tunnu me lannaya ke no du, bawo Esayi tun xa ɲin du fo xo:
43012040	«Ala x'e fiyonɲa, x'e jusukunŋo xoleya; walasa i ɲalu xana jeli ke, i xana faamuyali ke i hakilolu la, i xana taxa i yelema ń ma, nte Ala x'e kendeya.»
43012041	Esayi xa wo xumolu fo Isa la kuwo to, bawo a tun x'a nooro je.
43012042	Wo bee nin a ta, haali Yahudiyalu la ɲamoxolu to, fo kiika lata Isa la. Bari Farisiyalu ɲasilanɲa bulu, wolu tunnu me fatiya, x'e la lannaya labo keno ma, i xana taxa labo Alabatusuwo kafo xono.
43012043	Moxolu la bunɲa tun xa di i ɲen Ala ta ti.
43012044	Isa fetenta xo: «Moxo men lata nte la, a man la nte la, a lata ń kibaxo le la.
43012045	Moxo men xa nte je, a xa ń kibaxo du je.
43012046	Nte nata duniya xono í xo keneya, walasa moxo wo moxo je la ń na, wo xana tu dibo to.
43012047	Nin moxo do xa nte la xumolu me, bari a man i mara, nte nte kiito tegela wo xan, bawo ń man na kiito tege duniya xan, ń nata duniya kisilo le xanma.
43012048	Moxo men j'í ban nte to, x'é ban xa ń na xumolu muta, men be kiito tegela wo tigi xan, wo fele: Nte xa xumo mennu fo, wo lelu be kiito tegela a xan duniya labanlunŋo.
43012049	Katugala ń na xumo man bo nte fan to. Ń xa xan xa xaranŋo men di, ń xa wo soto Fa Ala le la, ate men mu ń kibaxo ti.
43012050	Nte x'a lon xo yanmaro men bota Fa Ala la, wo si nilamaya banbalo di moxolu ma. Ń be men fola, Fa Ala x'a fo ń ɲen ɲa men, ń b'a fola wo ɲa in ne.»
43013001	Tanbinxansallo sutiyata. Isa tun x'a lon xo a la waxato sita, xa bo ɲin duniya in xono, xa taxa Fa Ala bata. Moxo mennu lata a la, duniya xono, a xa wolu xanu fo xa si a danŋo ma.
43013002	Isa nin a la xarandinŋolu tunnu be siimandomo la. Sentane tun x'a bula Simon dinxe Yudasi Isikariyoti jusukunŋo la xa ban, xa Isa dun bulo to.
43013003	Isa tun x'a lon a fan na kuwo to, xo Fa Ala xa kuwo bee sinŋo di a ma, a tun x'a lon du xo a bota Ala la, anin xo a b'é koppala Ala bata tugun.
43013004	Wo to, Isa wulita domolo kunna, x'a la dorokeba bo, xa faano do ta, x'a te tositi wo la.
43013005	Wo keninma, a xa jiyo ke miranŋo do xono, xa boyi a la xarandinŋolu sinŋolu kula, x'e masuusa a la wo tetositilanŋo la.
43013006	A sita Simon Piyere ma tumo men, wo xo a ɲen xo: «Marigi, ite le be nte sinŋolu kula ba?»
43013007	Isa x'a jaabi xo: «Ń be men kela, í man a xoto lon folo, bari í si laban x'a faamu.»
43013008	Piyere xo a ɲen xo: «Í me nte sinŋolu maku abada.» Isa x'a jaabi xo: «Nin nte man í sinŋolu maku, nidula nte í ɲen nte kun tugun.»
43013009	Simon Piyere xo a ɲen xo: «Awa Marigi, nin wo le mu, xana dan ń sinŋolu ma, bari ń bulolu nin ń kunŋo du maku.»
43013010	Isa xo a ɲen xo: «Moxo men x'é ku, a maaku nt'a la x'é ku tugun, bari a si a sinŋolu maku. Bawo alu senuyaninŋo le mu xa ban. Alu senuyaninŋo le mu, bari alu bee nte de.»
43013011	A tun x'a lon, men be nala a dunna bulo to. Wo le x'a tu a xo: «Alu bee senuyanin nte de.»
43013012	A x'e sinŋolu maku tumo men, a x'a la faanolu dun, x'é sigi domolo kunna tugun. A xo i ɲen xo: «Ń xa men ke alu la, alu x'a xoto lon ba?
43013013	Alu be nte kilila xo alu Karanmoxo anin alu Marigi. Alu xa tonɲa fo, bawo ń mu wolu ti.
43013014	Wo to, nte men mu alu Marigi nin alu Karanmoxo ti, nin nte x'alu sinŋolu maku, alu dulu xa xan xa i ɲoxo sinŋo maku.
43013015	Nte xa wo ke, x'a ɲa yita alu la, walasa alu dulu xa wo ɲoxon ke i ɲoxo ɲen.
43013016	Tonɲa tonɲa, ń b'a fola alu ɲen xo jonŋo man bun a marigi ti, kiladinŋo du man bun a kibaxo ti.
43013017	Nin alu xa wo kuwolu lon, x'e ke, alu si heero soto.
43013018	Ń nte alu bee ma de; ń xa mennu sugandi, ń xa wolu lon. Bari waajibo le mu Kitaabo la ɲin xumaxan in xa ke xo: “Ń domolikeɲoxo fan xa ń jaxuya.”
43013019	Kabirin saasa, ń b'a fola alu ɲen, walasa nin a keta, alu xa la a la xo: “Nte mu”.
43013020	Tonɲa la, ń b'a fola alu ɲen xo: Moxo wo moxo je nte la kiladinŋo jigiya, wo xa nte le jigiya; men du xa nte jigiya, wo xa ń kibaxo le jigiya.»
43013021	A x'é soto wo xumo fola tumo men, a jusukunŋo toorota. A woman in xo: «Tonɲa tonɲa, ń b'a fola alu ɲen xo, alu do be nala ń dunna bulo to.»
43013022	xarandinŋolu x'e ɲoxo mafele, x'e fannu toŋininxa, a si tara men tigi ma wo ti.
43013023	Isa la xarandinŋo do, a xa men xanu, wo tun be tabalo la Isa senbo to.
43013024	Simon Piyere x'a ɲa maxati wo ɲen, xo a xa Isa ŋininxa, a be men tigi ma.
43013025	Wo xarandinŋo x'e jenge Isa mafan, x'a ŋininxa xo: «Marigi, jontigi mu?»
43013026	Isa x'a jaabi xo: «Ń je buurukutunŋo su domolo to x'a di men ma, wo le mu.» A xa buurukutunŋo su domolo to, x'a di Simon Isikariyoti dinxe Yudasi ma.
43013027	Yudasi xa buuro muta tumo men, Sentane x'é dun a to. Isa xo a ɲen xo: «Í be men kela, wo ke tariya.»
43013028	A xa wo fo, xa wo la kunŋo men xan, a domoliɲoxolu si tun man wo lon.
43013029	I la xaaliso tun be maranin Yudasi le ma. A keta dolu ɲen xo Isa xo a ɲen ne xo: «N haajo be fenŋo mennu la sallo to, wolu san!» Walla x'a xo le, xo a xa fen do di segebaxantunŋolu ma.
43013030	Yudasi xa buuro muta doron, a wulita xa bo wo no bee to. Wo x'a tara suwo kuta.
43013031	Yudasi bota tumo men, Isa xo: «Saasa, Moxo Dinxe xa bunɲa soto, Ala du xa bunɲa soto a la kuwo xanma.
43013032	Nin Ala xa bunɲa soto a la kuwo xanma, Ala fan du si a Dinxe la bunɲa yita. Wo nte mela tugun.
43013033	Ń na dindinŋolu, haalibi, ń nin alu be tula í ɲoxo xan, bari waxatindin xono. Alu si nte ŋinin, bari, ń xa men fo Yahudiyalu ɲen, ń be wo fola alu dulu ɲen saasa: Nte be taxala dula men, alu me taxa no je.
43013034	Ń be ɲin sariya kuta in dila alu ma: Alu i ɲoxo xanu! Ń x'alu xanu ɲa men, alu dulu x'e ɲoxo xanu ten.
43013035	Nin alu be i ɲoxo xanula, moxolu bee s'a lon wo le ma, xo alu mu nte la xarandinŋolu ti.»
43013036	Simon Piyere xa Isa ŋininxa xo: «Marigi, í be taxala min?» Isa x'a jaabi xo: «Ń be taxala dula men, í me taxa no je saasa, bari lun do, í si taxa je.»
43013037	Piyere xo a ɲen xo: «Marigi, mun na nin nte me taxa no je saasa? Ń si bo ń niyo la í ɲen.»
43013038	Isa x'a jaabi xo: «Xa bo í niyo la nte ɲen ba? Tonɲa tonɲa, ń b'a fola í ɲen xo, jannin duntunŋo xa kokori, í s'í xaro í xo sinɲa saba, xo í man nte lon.»
43014001	Wo xo, Isa xo a la xarandinŋolu ɲen xo: «Alu hakilo xana ɲaxami. Alu la Ala la, alu la nte du la.
43014002	Sigidula kiika be ń Fa Ala la luwo xono. Wo mu tonɲa le ti, nin wo tun nte, ń me a fo alu ɲen. Ń be taxala dula do tobenna alu ɲen je.
43014003	Nin ń taxata xa dula do toben alu ɲen tumo men, ń si na tugun, x'alu ta, walasa ń be jan men, alu dulu xa ke non.
43014004	Alu xa ń taxadula silo lon.»
43014005	Tomasi xo a ɲen xo: «Marigi, n s'í taxadula silo lon ɲa di, x'a tara, n man í taxadula lon?»
43014006	Isa xo a ɲen xo: «Nte le mu silo ti, anin tonɲa nin nilamaya. Moxo si me taxa no Fa Ala bata, fo nte doron fe.
43014007	Nin alu tunnu xa nte lon, alu tunnu si ń Fa du lon. Kabirin saasa, alu x'a lon, alu x'a je.»
43014008	Filipe xo a ɲen xo: «Marigi, Fa Ala yita n na, wo si n bo.»
43014009	Isa x'a jaabi, a xo: «Filipe, bi man ń nin alu bula i ɲoxo xan, bari í man ń lon. Men xa nte je, wo xa Fa Ala du je. Wo to, í dun s'a fo ɲa di xo: “Fa Ala yita n na?”
43014010	Í man la a la ba, xo nte nin Fa Ala mu kilin ne ti, anin xo Fa Ala du nin nte mu kilin ne ti? Ń be xumo mennu ma x'e fo alu ɲen, wolu nte bola ń fan to. Ń Fa Ala men be tunin nte la, wo fan ne b'a la kebaarolu ma x'e ke.
43014011	Alu la ń na, xo nte nin Fa Ala mu kilin ne ti, anin xo Fa Ala du nin nte mu kilin ne ti. Haali nin alu man la ń na ń na xumolu xanma, ń be ɲin kebaara innu mennu ma x'e ke, alu la ń na wolu xanma.
43014012	Tonɲa tonɲa, ń b'a fola alu ɲen xo: Men je la nte la, a si nte la kebaarolu ɲoxonnu ke. A si kebaarolu ke fan, mennu barako xa bun nte talu ti, bawo ń be taxala Fa Ala bata.
43014013	Alu je fen wo fen tara Ala la, nte toxo la, ń si wo ke, walasa Dinxe xa Fa Ala la nooro yita.
43014014	Nin alu xa fen do tara nte toxo la, ń si wo ke.»
43014015	«Nin alu be nte xanula, alu si ń na sariyalu labatu.
43014016	Nte si xuma Fa Ala ɲen, a si Deemabaxo do xote di alu ma, alu nin men si tu i ɲoxo fe fo abada.
43014017	Wo Deemabaxo mu Ni Senunŋo le ti, nin wo mu tonɲa Niyo ti. Duniya me wo Niyo soto no, bawo a ɲa nte a la, a man a lon du. Bari atelu kennu x'a lon, bawo a be alu bata, a si ke alu jusukunŋo la du.
43014018	Ń me alu kilondinma tu. Ń si na alu bata tugun.
43014019	Dondin duniya me ń je tugun, bari atelu si ń je, bawo nte be ń nila, alu dulu si ke i nila.
43014020	Wo lunŋo, alu s'a lon, xo nte nin ń Fa mu kilin ne ti, xo atelu nin nte mu kilin ti, anin xo nte nin alu mu kilin ti.
43014021	«Moxo men be nte la sariyalu marala, x'e ke, wo tigi le be ń xanula. Moxo men be nte xanula, ń Fa si wo xanu. Nte du s'a xanu, xa ń yita a la.»
43014022	Isa la xarandinŋo do xote tun be je, wo du toxo xo Yudasi, wo xo Isa ɲen xo: «Marigi, mun na í s'í yita ntelu la, bari í nte í yitala duniya la?»
43014023	Isa x'a jaabi xo: «Nin men be nte xanula, a si ń na xumaxanŋolu labatu. Ń Fa s'a xanu, ntelu si na wo tigi bata, xa sigi je.
43014024	Moxo men nte ń xanula, wo me ń na xumaxanŋolu labatu. Alu tulo be xumo men na, wo man bo nte to. Fa Ala men xa ń ki, a bota wo le to.
43014025	Ń xa wo fo alu ɲen, xa nte nin alu tu i ɲoxo xan.
43014026	Deemabaxo, nin wo mu Ni Senunŋo ti, Fa Ala be men kila nte toxo la, wo si alu laxaran kuwo bee la, x'alu hakilo lajigi nte la xumolu bee kun.
43014027	«Ń be alu nin heero tula. Ń xa ń na heero di alu ma. Duniya b'a dila ɲa men, nte nt'a dila alu ma ten. Alu juso xana ɲaxami. Alu xana sila.
43014028	Alu x'a me ń na xo: “Ń be taxala, bari wo xo, ń si na alu bata tugun.” Nin alu be ń xanula, alu si ɲaxali nte la taxo la Fa Ala bata, katugala Fa Ala xa bun nte ti.
43014029	Ń xa ɲin fen innu fo alu ɲen saasa jannin i xa ke, walasa nin i keta, alu xa lannaya ke.
43014030	Ń nin alu nte xuma kiika fola tugun, bawo ɲin duniya in kuntigo be nanin. Sin fusi nt'a ɲen nte xan.
43014031	Bari ɲin duniya in xa xan x'a lon, xo nte be Fa Ala xanula. Wo to, a xa nte bula men na, ń be wo le kela. Alu wuli, alan xa taxa, xa bo jan.»
43015001	Isa xo: «Nte le mu resenju soobe ti. Ń Fa mu a senebaxo ti.
43015002	Bulu wo bulu be nte la, nin a nt'é dinna, a si wo tege. Bulu wo bulu be dinŋo kela, a si wo kunnakutun, walasa a xa dinŋo kiika ke, xa tanbi folo xan.
43015003	Ń xa xumo men fo alu ɲen, wo xanma, alu senuyata xa ban.
43015004	Alu tu nte la, nte xa tu alu la. Resenbulo gansanŋo me dinŋo ke no nin a nte a juwo la. Wo be ɲa men de, nin alu dulu man tu nte la, alu me í din no.
43015005	«Nte le mu resenjuwo ti, atelu mu a bulolu ti. Men je tu nte la, nte xa tu a la, wo s'í din bete, bawo nin nte nte, alu me fusi ke no.
43015006	Men man tu nte la, wo si fili banto to. A si ke í xo yiribulo mennu tegeta xa bo resenjuwo la. A si ja, xa kamari x'a fili ta to, x'a jani.
43015007	Nin alu tuta nte la, anin nte la xumaxanŋolu xa tu alu xono, fen wo fen xa di alu ɲen, alu wo tara, alu si wo soto.
43015008	Nin alu b'é dinbetela, wo si nooro la ń Fa xan. Wo s'a yita xo alu mu nte la xarandinŋolu ti.
43015009	Fa Ala xa nte xanu ɲa men, nte du x'alu xanu ten. Alu tu ń na xanuya xono.
43015010	Nin alu be ń na sariyalu labatula, alu be ń na xanuya xono, í xo nte xa ń Fa la sariyalu labatu ɲa men, xa tu a la xanuya xono.
43015011	«Ń xa ɲin xuma innu fo alu ɲen, walasa alu xa ń na ɲaxalo soto, anin alu la ɲaxalo xa dafa.
43015012	Ń na sariya fele: “Alu i ɲoxo xanu í xo nte x'alu xanu ɲa men.”
43015013	Xanuya me tanbi don na, xa bo í niyo la í xanuntelu ɲen.
43015014	Nte xa men waajibiya alu ma, nin alu be wo kela, alu mu nte xanuntelu ti.
43015015	Ń nte alu kilila tugun xo jonŋolu, bawo jonŋo man a marigi la ku ketalu lon. Ń x'alu kili xo ń xanuntelu, bawo ń xa fen wo fen me ń Fa la, ń x'alu lalon wo bee la.
43015016	Atelu man nte sugandi. Nte le x'atelu sugandi, x'alu bula, xa taxa, walasa alu x'e din, dinŋo men si tu. Wo to, alu je Fa Ala tara fen wo fen na nte toxo la, a si wo di alu ma.
43015017	Nte be men waajibiyala alu ma, wo fele: Alu i ɲoxo xanu.»
43015018	«Nin duniya x'alu jaxuya, alu a lon, xo a xa nte folo le jaxuya.
43015019	Nin alu tunnu mu duniya talu ti, duniya tun si alu xanu, katugu alu mu a ta ti. Bari alu nte duniya ta ti, nte x'alu sugandi x'alu fata duniya ma, wo xanma, duniya be alu jaxuyala.
43015020	Ń xa ɲin xuma in men fo alu ɲen, alu hakilo xa jigi wo la xo: “Jonŋo man bun a marigi ti.” Nin i xa nte tooro, i si alu dulu tooro. Nin i xa nte la xumolu muta, i si alu dulu talu muta.
43015021	Bari i be ɲin ku innu bee kela alu la nte toxo le nofe, bawo i man nte kibaxo lon.
43015022	Nin ń tun man na xa xuma i ɲen, junube tun nt'e xan. Bari saasa, i me fusi fo no men si jelamuta bo.
43015023	Moxo men be nte jaxuyala, wo be ń Fa du jaxuyala.
43015024	Nin ń tun man kebaarolu ke, moxo man dali xa men ɲoxonnu ke, junube tun me ke i la. Bari saasa, i xa ń na kebaarolu je, i xa nte nin ń Fa bee jaxuya.
43015025	Bari wo keta walasa ɲin xuma in, men safeta i la sariya xono, wo xa ke xo: “I xa ń jaxuya, x'a tara kun nt'a la.”
43015026	«Deemabaxo, nin wo mu Ni Senunŋo ti, men be tonɲa yitala duniya la, wo si na, xa bo Fa Ala bata. Ń s'a bula xa na alu ma ń Fa toxo la. Nin a nata, a si nte la kuwo seedeya moxolu ɲen.
43015027	Alu dulu si nte la kuwo seedeya moxolu ɲen, bawo alu nin nte keta i ɲoxo fe kabirin folofolo.»
43016001	«Ń xa ɲin fen innu fo alu ɲen walasa nin i sita, alu la lannaya xana tiɲa.
43016002	I si alu xoyi Alabatusuwolu xono. Waxato do fan si na, moxo men je alu faxa, a si ke wo tigo ɲen xo a janxa baaro le ke Ala ɲen ten.
43016003	I si wo kuwolu ke alu la, bawo i man Fa Ala lon, i man nte du lon.
43016004	Bari nin ń xa ɲin ku innu fo alu ɲen, ń x'a ke le, walasa nin i waxato sita, alu hakilo xa jigi a la xo nte xa wolu fo alu ɲen.» Kabirin folofolo, nte tun man i fo alu ɲen, bawo ń nin alu b'e ɲoxo xan.
43016005	Bari saasa, ń be taxala ń kibaxo bata. Alu to moxo si man soto xa ń ŋininxa xo: “Í be taxala min?”
43016006	Alu juso xasita fo xa danmatanbi, bawo ń xa wo fo alu ɲen.
43016007	A dun, xa tonɲa fo alu ɲen, a xa fisa alu ma nte xa taxa; bawo nin nte man taxa, Deemabaxo me na alu bata. Bari nin ń taxata, ń s'a ki alu ma.
43016008	Nin a nata, a si duniya moxolu la filo yita: Junubo kuwo to, Ala la tilinninɲa kuwo to, anin Ala la kiito kuwo to.
43016009	I filita junubo kuwo to; bawo i man la nte la.
43016010	I filita Ala la tilinninɲa kuwo to; bawo nte be taxala Fa Ala bata, anin x'alu me nte je tugun.
43016011	I filita Ala la kiito kuwo to; bawo kiito tegeta ɲin duniya in kuntigo xan xa ban.
43016012	«Xuma kiika be ń ma x'a fo alu ɲen, bari alu me wolu bee muɲa no saasa.
43016013	Nin tonɲa Niyo nata tumo men, a si tonɲa muume bee lasi alu ma. Bawo a la xumolu nte bola a fan to. Bari a je fen wo fen me, a si wo lasi alu ma, xa ku natalu fo alu ɲen.
43016014	A si nte la nooro yita, bawo xumo men be nte kun, a si wo soto, x'a lasi alu ma.
43016015	Fen wo fen be Fa Ala kun, nte ta le mu wo bee ti. Wo le x'a tu, ń x'a fo xo a si nte talu ta, x'e lasi alu ma.»
43016016	«Dondin dondin, alu me ń je tugun. Wo xo dondin, alu si ń je tugun.»
43016017	Wo to, a la xarandinŋo dolu xo i ɲoxo ɲen xo: «A la ɲin xuma in xoto mu mun ti xo: “Dondin dondin, alu me ń je tugun, wo xo dondin, alu si ń je tugun,” anin xo: “Ń be taxala Fa Ala bata?”
43016018	“Dondin dondin!” Wo xoto mu mun ti? N man a la ɲin xuma in xoto lon de.»
43016019	Isa x'a lon, xo i b'a fe x'a ŋininxa. A xo i ɲen xo: «Nte xa men fo alu ɲen xo: “Dondin dondin, alu me ń je tugun, wo xo dondin, alu si ń je tugun”, alu be i ɲoxo toŋininxala wo le ma ba?
43016020	Tonɲa tonɲa, ń b'a fola alu ɲen xo: Alu si xasi, xa maɲumatoxanŋolu fo, duniya si ɲaxali. Alu si nitokuwa, bari alu la nitokuwa si laban xa ke ɲaɲo ti.
43016021	Muso tinto si nitokuwa, bawo tinŋo waxato sita. Bari nin a x'a dinŋo wulu tumo men, a hakilo nt'a la tooro la tugun, bawo a si ɲaxali xo moxo do bangeta duniya xono.
43016022	Atelu dulu fele nitokuwala saasa. Bari ń si alu je tugun, alu si ɲaɲa. Moxo si me alu bo no wo ɲaɲo xono.
43016023	Wo lunŋo, alu me nte ŋininxa fusi la tugun. Tonɲa tonɲa, ń b'a fola alu ɲen xo: Alu je fen wo fen tara Fa Ala la nte toxo la, a si wo di alu ma.
43016024	Haalibi alu man fusi tara nte toxo la. Alu taralo ke, alu si soto ke, walasa alu la ɲaɲo xa dafa.»
43016025	«Ń xumata alu ɲen ɲin ku innu xan taliyolu la. Bari waxato be nanin, nte me xuma alu ɲen tali la tugun, bari ń si xuma, xa Fa Ala la kuwo xoyiya alu ɲen.
43016026	Wo lunŋo, alu si Fa Ala matara nte toxo la. Ń me a fo wo lunŋo xo nte si Fa Ala matara alu ɲen.
43016027	Bawo Fa Ala fan be alu xanula x'a la a xan, alu be nte xanula, anin alu lata a la xo nte bota Ala le to.
43016028	Ń bota Fa Ala bata xa na duniya to. Saasa ń be bola duniya to xa taxa Fa Ala bata.»
43016029	A la xarandinŋolu xo a ɲen xo: «Saasa í be xumala n ɲen x'a xoyiya. Í nte xumala tali si to tugun.
43016030	Saasa n x'a lon, xo í xa fen bee lon. Moxolu b'a fe x'é ŋininxa fen fen na, í xa wolu bee lon xa ban. Wo le x'a tu, n lata a la, xo í bota Ala to.»
43016031	Isa x'e jaabi xo: «Alu xa lannaya ke saasa ba?
43016032	A fele, waxato be nala, a sita xa ban, alu si jenjen, bee si taxa í ta boxo, xa ń kilin tu. Bari ń kilin nte tula de! Bawo ń nin Fa Ala le mu.
43016033	Ń xa ɲinnu fo alu ɲen, walasa alu xa heero soto nte kafuɲoxoya fe. Alu si tooro soto duniya to, bari alu i jija, nte sinta le duniya la.»
43017001	Isa xa wo xumolu fo tumo men, a x'a ɲalu xotota sanŋo to, xa Ala matara xo: «Ń Fa, waxato sita. Í Dinxe la nooro yita, walasa ate du xa ite la nooro yita.
43017002	Í xa fango di a ma hadamadinŋolu bee xan, walasa í xa moxo mennu di a ma, a xa nilamaya banbalo di wolu bee ma.
43017003	Ite men kilinpe mu Ala soobe ti, nin i xa ite lon, xa Isa Kirisita lon, í xa wo men ki, wo le mu nilamaya banbalo ti.
43017004	Ń xa bunɲa la í xan xa ń tu duguxulo xan; í xa baaro men dun ń bulu, ń xa wo dafa.
43017005	Saasa, ń Fa, bunɲa la ń xan í fan bata, bunɲa men tun be ń xan í bata jannin duniya xa da.
43017006	«I xa moxolu mennu fata duniya moxolu ma, x'e dun ń bulu, nte xa í toxo yita wolu la. I tunnu mu ite le ta ti, í x'e di nte ma, i x'é la xumo muta.
43017007	Saasa i x'a lon, xo í xa fen wo fen di nte ma, wolu bee bota ite le to.
43017008	Bawo í xa xumo mennu dun ń da, ń xa wolu lasi i ma. I xa wo xumolu muta. I x'a lon tonɲa la, xo ń bota ite le to. I lata a la du xo ite le xa ń ki.
43017009	«Ń b'é tarala ite lelu ɲen. Ń nt'é tarala duniya ɲen. Í xa mennu di ń ma, ń b'é tarala wo lelu ɲen; bawo ite le talu mu.
43017010	Fen wo fen mu nte ta ti, wo bee mu ite ta le ti. Ite ta du bee mu nte ta le ti. I la kuwo x'a tu, nte la bunɲa lonta.
43017011	Nte nte tula duniya xono tugun, bari itelu be duniya xono; nte be taxala ite bata. Ń Fa, ite men xa senu, i lakanta í toxo barako to, wo toxo men, nin í x'a di nte ma; walasa i xa ke kilin ti, í xo nte nin ite mu kilin ti ɲa men.
43017012	Xa nte nin i tu i ɲoxo xan, nte x'e lakanta í toxo barako to, í xa wo toxo men di nte ma. Nte x'e lakanta, i fen man halagi, fo halagibaxato kilin doron, men na kuwo safeta Kitaabo xono. Wo ɲa ma, wo xumo dafata.
43017013	Saasa nte be taxala í bata. Ń be ɲin xuma innu fola xa ń tu duniya xono, walasa i xa nte la ɲaxalo soto, ɲaxalo men be dafanin.
43017014	Ń x'é la xumo lasi i ma. Wo xanma, duniya x'e jaxuya, bawo i nte duniya ta ti, í xo nte nte duniya ta ti ɲa men.
43017015	Ń nt'é tarala xo í x'e labo duniya xono. Ń b'é tarala le xo í x'e kisi Jaxumanŋo ma.
43017016	Duniya talu nte, í xo nte nte duniya ta ti ɲa men.
43017017	I senuya tonɲa la. Í la xumo le mu tonɲa ti.
43017018	Í xa nte ki duniya xono ɲa men, nte du xa itelu ki duniya xono wo ɲa ma.
43017019	Nte xa ń fan di ite ma wolu ɲen, xa ke ite kilinpe ta ti, walasa i dulu xa i fannu di ite ma xa ke ite kilinpe ta ti, tonɲa la.
43017020	«Ń nte í tarala itelu doronnu ɲen. Men dulu be nala lala ń na i la xumolu xanma, ń b'é tarala wo dulu ɲen;
43017021	walasa, ń Fa, i bee xa ke kilin ti, í xo nte nin ite mu kilin ti ɲa men, wolu dulu nin ntelu xa ke kilin ti, walasa duniya xa la a la, xo ite xa nte ki.
43017022	Í xa bunɲa men di nte ma, nte xa wo d'i ma, walasa i xa ke kilin ti, í xo ntelu mu kilin ti ɲa men.
43017023	Nte nin itelu kafuta xa ke kilin ti ɲa men, anin ite nin nte be kafunin xa ke kilin ti ɲa men, a ke xo wo dulu xa kafu xa ke kilin ti, i la kilinɲa xa dafa. Nin wo keta, duniya s'a lon xo ite le xa ń ki, anin xo í x'e xanu, í xo í xa nte xanu ɲa men.
43017024	«Ń Fa, í xa mennu di ń ma, nte be dula men, ń b'a fe i dulu xa ke ń bata non, walasa í xa nooro men di ń ma, i xa wo je; bawo í xa nte xanu jannin duniya xa da.
43017025	Ń Fa, ite men be tilinnin, duniya man í lon, bari nte x'é lon, ɲin dulu x'a lon, xo ite xa ń ki.
43017026	Ń x'é toxo yita i la, walasa i x'é lon. Ń s'a yita i la tugun, walasa í xa nte xanu xanuya men na, wo xanuya xa ke i la, anin nte du xa ke i la.»
43018001	Isa x'é soto wo xumolu la tumo men, a nin a la xarandinŋolu wulita xa taxa Sedoron xo boxo do. Yirifuuto do tun be non, a nin a la xarandinŋolu dunta wo xono.
43018002	Yudasi men be nala a dunna bulo to, wo tun xa wo dula lon, bawo Isa nin a la xarandinŋolu dalita kela je kiika ti.
43018003	Yudasi nata yirifuuto to, a nin sorodasolu nin garadolu, sadaxalasibaxa kuntigolu nin Farisiyalu xa mennu ki. I nin maramafenŋolu nin lanpolu nin mooɲolu nata.
43018004	Kuwo fen wo fen tun xa xan xa ke Isa la, a fan tun xa wo bee lon. Wo to, a taxata i kunben, x'e ŋininxa xo: «Alu be jon ŋininna?»
43018005	I xo: «Nasareti Isa.» A xo i ɲen xo: «Nte le mu!» Yudasi men b'a dunna bulo to, wo tun b'e to.
43018006	Isa xo i ɲen tumo men xo: «Nte le mu», i x'e koppa i xo la, xa boyi dugo ma.
43018007	Isa x'e ŋininxa tugun xo: «Alu be jon ŋininna?» I xo: «Nasareti Isa.»
43018008	Isa x'e jaabi xo: «Ń x'a fo alu ɲen xo nte le mu. Nin alu be nte le ŋininna, alu ń nofemoxolu bula i xa taxa.»
43018009	Isa xa wo xumo fo, walasa a tun xa ɲin xuma in men fo xa dafa xo: «Ń Fa, í xa mennu di ń ma, i fen man sanko ń kun.»
43018010	Fanŋo tun be Simon Piyere bulu, a x'a boosi, xa sadaxalasibaxa kuntigiba la jonxe kininbulu tulo carun. Wo jonxe toxo xo Malikusi.
43018011	Isa xo Piyere ɲen xo: «Í la fanŋo bula a la to. Wo tuma, Fa Ala xa tooro jipoto men di nte ma, nte man xan xa son wo to ba?»
43018012	Wo to, sorodasi kuntigo nin a la sorodasi jama nin Yahudiyalu la garadolu xa Isa muta, x'a bulolu siti,
43018013	xa taxa a ti Ane bata folo. Ane mu Kayife bitanxe le ti, wo le tun mu sadaxalasibaxa kuntigiba ti wo san.
43018014	Kayife le tun xa Yahudiyalu la ɲamoxolu tonben ten xo: «A xa fisa moxo kilin xa sa jamanadinŋolu bee ɲen.»
43018015	Simon Piyere nin Isa la xarandin xote x'a lo a nofe taxanin. Wo xarandinŋo tun mu sadaxalasibaxa kuntigiba lonbaxo le ti. Wo le x'a tu wo dunta Isa nofe sadaxalasibaxa kuntigiba la luwo ma.
43018016	Bari Piyere tuta lonin da la, banto to. Xarandinŋo men tun mu sadaxalasibaxa kuntigiba lonbaxo ti, wo bota xa xuma muso ɲen, men be da korosila. A x'a tu Piyere xa dun luwo xono.
43018017	Wo to, baaradinmuso men tun be da korosila, wo xo Piyere ɲen xo: «Ite du nte ɲin xe in na xarandinŋo do le ti ba?» Piyere xo: «Nte nt'a la xarandin ti de!»
43018018	Jonŋolu nin garado men tunnu be je, wolu xa ta bula x'e ja, bawo neno tun b'a to. Piyere tun b'e bata. A du tun b'é jala.
43018019	Sadaxalasibaxa kuntigiba xa Isa ŋininxa a la xarandinŋolu la kuwo nin a la xaranŋo kuwo la.
43018020	Isa x'a jaabi xo: «Nte xumata moxolu bee ɲen keno la. Tuma bee ń xa moxolu laxaran Alabatusuwolu nin Alabatusuba xono, Yahudiyalu bee be kamarila dula mennu. Nte man fusi fo duguwo to.
43018021	Mun na í be nte ŋininxala? Ń xumata mennu ɲala, wolu ŋininxa. Ń xa men fo, wolu xa wo lon bete.»
43018022	Wo xumolu xan, garadolu to do, men tun be je, xa Isa te a ɲa xan, x'a fo xo: «Í be sadaxalasibaxa kuntigiba jaabila ten ne ba?»
43018023	Isa x'a jaabi xo: «Nin ń xa xuma jaxo le fo, wo yita. Nin ń dun man xuma jaxu fo, mun na í be ń lippala?»
43018024	Wo tumo la, Ane xa Isa bulolu sitininŋo bula, xa taxa sadaxalasibaxa kuntigiba Kayife bata.
43018025	Simon Piyere tun be non, a b'é jala. Dolu x'a ŋininxa xo: «Ite du nt'a la xarandinŋo do le ti?» A x'é xaro a la, a xo: «Nte nt'a la xarandin ti de!»
43018026	Sadaxalasibaxa kuntigiba la jonxe do, Piyere xa men tulo tege, wo badinxe xo Piyere ɲen xo: «Nte man í nin xe in je yirifuuto to ba?»
43018027	Piyere x'é xaro a la tugun. Wo no bee to, duntunŋo do kokorita.
43018028	Wo xo, Yahudiyalu la ɲamoxolu nin Isa bota Kayife bata, xa taxa a ti goferenere la xube la. Wo keta saxo ma junna. I fannu man dun luwo xono, bawo i tunnu nt'a fe xa noxo, men tun s'i bali xa Tanbinxansallo domolo ke.
43018029	Goferenere Pilate bota, xa si i ma. A xo: «Alu be ɲin xe in jalagila kun joman na?»
43018030	I x'a jaabi xo: «Nin kujaxukela tun nte, n tunnu me a dun í bulu.»
43018031	Wo to, Pilate xo i ɲen xo: «Alu fannu x'a muta, xa kiito tege a xan, alu la sariya la.» Yahudiyalu la ɲamoxolu xo a ɲen xo: «A nte dagenin ntelu ɲen xa moxo si faxa.»
43018032	Wo ɲa ma, Isa tun xa men fo x'a la saya keɲa yita, wo keta.
43018033	Pilate dunta xube xono, xa Isa kili x'a ŋininxa. A xo: «Í mu Yahudiyalu la mansaxe le ti ba?»
43018034	Isa x'a jaabi xo: «Wo mu í fan na miiriya ti ba, walla do xotelu xa wo fo nte ma í ɲen?»
43018035	Pilate x'a jaabi xo: «Nte mu Yahudiya le ti ba? Í fan na siya moxolu nin sadaxalasibaxa kuntigolu x'é dun nte bulu. Í xa mun ne ke?»
43018036	Isa x'a jaabi xo: «Nte la mansaya nte ɲin duniya in ku ti. Nin ń na mansaya tun mu ɲin duniya in ku ti, ń na moxo tunnu si kelo ke, walasa ń xana dun Yahudiyalu la ɲamoxolu bulu. Bari saasa, nte la mansaya nte ɲin duniya in ku ti.»
43018037	Pilate xo a ɲen xo: «Wo to, í mu mansaxe le ti ba?» Isa xo: «Í x'a fo ɲa men, a be ten. Ń mu mansaxe le ti. Ń nata wulu duniya to men xanma, wo mu le, xa na tonɲa yita moxolu la. Moxo wo moxo be tonɲa fe, wo si ń name.»
43018038	Pilate xo a ɲen xo: «Tonɲa mu mun ne ti?» A xa wo xumo fo tumo men, a bota tugun xa taxa Yahudiyalu la ɲamoxolu bata keno ma. A xo i ɲen xo: «Nte man jalagikun si je ɲin xe in ma.
43018039	Bari x'a la alu la laado xan, san wo san Tanbinxansallo to, ń si kasolamoxo kilin bula alu ɲen. Alu b'a fe ba, ń xa Yahudiyalu la mansaxe bula alu ɲen?»
43018040	Wo to, Yahudiyalu fetenta tugun x'a fo xo: «Ayi! Barabasi le be bulala.» Barabasi tun mu boyinxannila le ti.
43019001	Wo tumo, Pilate x'e bula Isa mutala, x'a xosi gaɲo la.
43019002	Sorodasolu xa mansakufuno dara ŋaninŋo la, x'a ke a kunŋo la, xa mansadoroke wulenŋo dun a xanna.
43019003	I x'e sodun a la, x'a fo xo: «Yahudiyalu la mansaxe, í nin sege!» I x'a te a ɲa xan.
43019004	Pilate bota tugun keno ma, x'a fo Yahudiyalu ɲen xo: «Ń fele a labola keno ma alu ɲen, walasa alu x'a lon xo nte man jalagikun si soto ɲin xe in na.»
43019005	Isa bota keno ma, a nin ŋaninkufuno nin mansadoroke wulenŋo. Pilate xo i ɲen xo: «Xe fele.»
43019006	Sadaxalasibaxa kuntigolu nin garadolu x'a je tumo men, i fetenta xo: «A gengen yiro ma, a gengen yiro ma!» Pilate xo i ɲen xo: «Alu fannu x'a muta, x'a gengen yiro ma, bawo nte man jalagikun si je a ma.»
43019007	Yahudiyalu x'a jaabi xo: «Sariya do be n bulu. Wo sariya la, a xa xan xa faxa, bawo a x'a fan ke Ala Dinxe ti.»
43019008	Pilate xa wo me tumo men, do kafuta a la silanɲa ma tugun.
43019009	A nin Isa dunta a la xube xono tugun, a xo Isa ɲen xo: «Í bota dula joman?» Isa man jaabi fusi di a ma.
43019010	Wo to, Pilate xo a ɲen xo: «Í be í dela nte le la ba? Í man a lon ba xo a sinŋo be nte ɲen x'é bula, walla x'é gengen yiro ma?»
43019011	Isa x'a jaabi xo: «Í tun me sin fusi soto nte xan nin a tun man di í ma xa bo sanŋo to. Wo le x'a tu, men xa ń dun í bulu, wo la junubo xa bun ite ta ti.»
43019012	Kabirin wo tumo, Pilate x'a ŋinin xa Isa bula. Bari Yahudiyalu fetenta xo: «Nin í x'a bula, í nte Rome mansaxe xanunte ti. Bawo moxo men b'a fan kela mansaxe ti, wo mu mansaxe jaxo le ti.»
43019013	Pilate xa wo xumolu lame tumo men, a xa Isa labo keno ma. Dula do tun be je, men dugumala be dalaxaaɲannin kuro la. Wo dula toxo heburuxanŋo to xo «Gabata». Pilate nata í sigi kiititegesigilanŋo xan non.
43019014	Wo keta tilinkunte waxato, Tanbinxansallo tobenlunŋo. Pilate xo Yahudiyalu ɲen xo: «Alu la mansaxe fele.»
43019015	Yahudiyalu fetenta xo: «A faxa! A faxa! A gengen yiro ma!» Pilate xo i ɲen xo: «Nte x'alu la mansaxe gengen yiro ma ba?» Sadaxalasibaxa kuntigolu xo: «Mansaxe xote nte ntelu kun nin Rome mansaxe nte.»
43019016	Wo to, Pilate x'a dun i bulu, i x'a gengen yiro ma. I xa Isa muta xa taxa a ti.
43019017	Isa fan x'a gengenyiro ta, xa na si dula do, men toxo xo «Kunxuludula». Non be kilila heburuxanŋo to xo «Goligota».
43019018	Sorodasolu x'a gengen yiro ma non. I xa moxo fula xote dulu gengen yirolu ma je. Kilin gengenta a kininŋo, do gengenta a numanŋo, Isa be i temo to.
43019019	Pilate xa safelo do ke, x'a noto Isa gengenyiro ma, a kunnamato. A xa men safe, wo fele xo: «Nasareti Isa, Yahudiyalu la mansaxe.»
43019020	Yahudiyalu kiika xa wo safelo xaran, bawo i xa Isa gengen yiro ma dula men, non tun xa sutu gallo la. Wo safelo tun be heburuxanŋo nin latenxanŋo nin gerekixanŋo to.
43019021	Yahudiyalu la sadaxalasibaxa kuntigolu xo Pilate ɲen xo: «Í tun man xan x'a safe xo: “Yahudiyalu la mansaxe”. Bari í xa xan x'a safe xo: “A xo, xo ate mu Yahudiyalu la mansaxe le ti.” »
43019022	Pilate x'e jaabi xo: «Ń xa men safe, ń xa wo safe le!»
43019023	Sorodasolu xa Isa gengen tumo men xa ban, i x'a la faanolu ta x'e tala naani ti, xa tala kilin di sorodasolu kilin wo kilin ma. I x'a la dorokexotobulo ta, xaralisila si tun nte wo la. Faanuxono kilin doron ne tun mu, x'a ta a sanŋo to, fo x'a bula a xoto la.
43019024	Sorodasolu xo i ɲoxo ɲen xo: «Alan xana a tofara, bari alan xa dokkolo ke, x'a lon, a si ke men ta ti.» Wo ɲa ma, Kitaabo tun xa men fo xo: «I xa ń na faanolu tala i ɲoxo te, xa dokkolo ke ń na dorokexotobulo xanma,» wo keta. Sorodasolu xa men ke, wo le fele.
43019025	Isa na nin a na badinmuso, anin Kulopasi musu Mariyama, nin Magidala Mariyama tunnu be lonin Isa gengenyiro senbo to.
43019026	Isa x'a na je, anin a xa xarandinŋo je lonin a na senbo to, a xa wo men xanu. A xo a na ɲen xo: «Ń na, í dinŋo fele.»
43019027	Wo xo, a xo wo xarandinŋo du ɲen xo: «Í na fele.» Kabirin wo waxato, wo xarandinŋo taxata Isa na ti a bata.
43019028	Wo xo, Isa x'a lon xo kuwo bee keta xa ban tumo men, a xo: «Mindoxo be ń na.» Wo ɲa ma, Kitaabo tun xa men fo, wo keta.
43019029	Miranŋo do tun be je, wo be fanin binegaro la. Sorodasolu xa fuulanŋo bula wo binegaro to, x'a siti hisope yiribulo kunŋo la, x'a lasi Isa da ma.
43019030	Isa xa binegaro min tumo men, a xo: «Kuwo bee dafata.» Wo xo, a x'a kunŋo lajigi, a niyo bota.
43019031	Tanbinxansallo tobenlunŋo le tun mu. Yahudiyalu la ɲamoxolu tunnu nt'a fe furelu xa tu gengennin yiro xan tofoɲolunŋo, bawo wo tofoɲolunŋo tun mu lunba le ti. Wo la, i x'a ŋinin Pilate la, xo moxo gengenninŋolu sinxalolu xa xati, nin i si sa tariya x'e fure lajigi.
43019032	Sorodasolu nata xa si Isa gengenɲoxo folo ma, xa wo sinxalolu xati, i sita do du ma, xa wo talu xati.
43019033	I sininma Isa ma, i x'a je xo a sata xa ban. Wo to, i man a sinxalolu xati.
43019034	Sorodaso do x'a soxo a baraso xan a la tanbo la. Wo no bee to, jelo nin jiyo bota.
43019035	Moxo men xa ɲin ku innu laxali, wo fan ne x'a je a ɲa la. A xa men je x'a seedeya, wo mu tonɲa le ti. A fan x'a lon xo a be tonɲa le fola. A b'a fola le walasa alu dulu xa lannaya ke.
43019036	Wo ɲa ma, Kitaabo tun xa ɲin xumaxan in men fo xo: «A xulolu si me xati», wo keta.
43019037	Kitaabo dula xote b'a fola xo: «I xa men soxo, i ɲa si wo je.»
43019038	Wo xo, Arimate Yusufu x'a ŋinin Pilate la, xo a xa Isa fure di a ma. Yusufu tun mu Isa la xarandinŋo do le ti. Bari Yahudiyalu la ɲamoxolu ɲasilanɲa bulu, a xa wo dugu. Pilate sonta. Yusufu nata, xa Isa fure ta.
43019039	Nikodeme men tun taxata Isa bata suwo to, wo du nata a nin mire nin alowesi tulu sumadiman ɲaxamininŋo tan saba kilo ɲoxon ti.
43019040	Wo moxo fulo xa Isa fure ta, x'a kasanke, xa wo tulu sumadimanŋolu ke a ma, í xo Yahudiyalu la furetobenɲa be kela ɲa men.
43019041	Isa gengenta dula men, yirifuuto do tun be non, xaburu kuto tun be non, moxo bada man nasi non folo.
43019042	I xa Isa lala non, bawo Yahudiyalu la tofoɲolunŋo tobenlunŋo le tun mu, anin du, wo xaburo tun xa sutu je la.
43020001	Alahado, saxo ma junna, jannin keneya xa bo, Magidala Mariyama taxata xaburo da la. A x'a je xo kuro men tun be xaburo dataxunnin, wo bota je.
43020002	A x'é bori xa taxa Simon Piyere bata, anin Isa tun xa xarandinŋo men xanu. A xo wolu ɲen xo: «I xa Marigi fure labo xaburo xono. N man a lon i x'a bula dula men.»
43020003	Wo to, Piyere nin wo xarandinŋo bota, xa taxa xaburuda la.
43020004	I fulo tun b'e borila i ɲoxo fe taxanin. Bari xarandin do x'é bori xa Piyere dan. Wo folo sita xaburuda la.
43020005	A sininma, a x'é majigi xa xaburo xono mafele, a xa kasanke je dugo ma, bari a man dun xaburo xono.
43020006	Wo xo, Simon Piyere du sita, ate dunta xaburo xono, xa kasanke je bulanin dugo ma,
43020007	anin faano, men tun keta Isa kunŋo la. Wo kunnafaano nin kasanke tun nte dula kilin. Bari wo tun be xutunin xa bula a dan na.
43020008	Wo xo le mu, xarandinŋo men tun folo sita, wo du dunta xaburo xono. A ɲa xa wo fenŋolu je, a xa lannaya ke.
43020009	Kitaabo xa men yita, xo Isa xa xan xa kuni xa bo furelu to, i tunnu man wo faamu folo.
43020010	Wo xo, xarandinŋolu x'e koppa xa taxa i bata.
43020011	Mariyama ken tun be lonin keno ma, xaburo senbo to. A tun be xasila. X'a tu xaso la, a x'é majigi xa xaburo xono mafele.
43020012	A xa meleke fula je, faanu xoyo b'e ma. Wolu tunnu be siginin Isa fure ladula, do b'a kunmafanŋo, do b'a sinmafanŋo.
43020013	Melekiyolu xo Mariyama ɲen xo: «Muso, í be mun xasila?» A x'e jaabi xo: «Bawo i xa ń Marigi fure ta. Ń man a lon i x'a bula dula men.»
43020014	A xa wo fo tumo men, a x'é yelema, a xa Isa je lonin. Bari a tun man a lon xo Isa le mu.
43020015	Isa xo a ɲen xo: «Í be mun xasila? Í be jon ŋininna?» A tun be Mariyama ɲen xo yirifuuto xono baarabaxo le mu. A xo: «Jatigixe, nin í le x'a ta, í x'a bula dula men, wo fo ń ɲen, ń xa taxa a ta.»
43020016	Isa xo a ɲen xo: «Mariyama!» Mariyama x'é yelema a mafan x'a fo a ɲen heburuxanŋo to xo: «Rabuni!» Wo xoto xo: «Karanmoxo.»
43020017	Isa xo a ɲen xo: «Ń bula, bawo ń man yele xa taxa ń Fa bata folo. Taxa ń badinŋolu bata í x'a fo i ɲen xo: Ń be yelela xa taxa ń Fa nin alu Fa bata, ń na Ala nin alu la Ala bata.»
43020018	Magidala Mariyama taxata a fo xarandinŋolu ɲen, xo a xa Marigi je. Isa xa xumo mennu fo a ɲen, a xa wolu laxali i ɲen.
43020019	Wo lunŋo, alahado wura la, xarandinŋolu kamarininŋo tun be bunŋo do xono, wolu xa bundalu soxo i da la, bawo i tunnu be silanin Yahudiyalu la ɲamoxolu ɲa. Isa nata x'é lo i temo to, x'a fo i ɲen xo: «Heero xa ke alu fe.»
43020020	A xa wo fo tumo men, a x'a bulolu nin a baraso yita i la. Xarandinŋolu xa Marigi je tumo men, i ɲaɲabeteta.
43020021	Isa xo i ɲen tugun xo: «Heero xa ke alu fe! Fa Ala xa ń ki ɲa men, nte du be atelu kila ten.»
43020022	Wo xumolu xo, a x'e fuute, x'a fo i ɲen xo: «Alu Ni Senunŋo muta.
43020023	Alu je moxo wo moxo la junubolu yaafa, yaafo si ke wo ma. Alu man moxo wo moxo la junubolu yaafa, wo la junubolu me yaafa.»
43020024	Isa nata a la xarandinŋolu ma tumo men, wo x'a tara a la xarandinŋolu to do, xo Tomasi, men kilita xo Fune, wo tun nte je wo tumo.
43020025	Xarandin tolu xo a ɲen xo: «Ntelu xa Marigi je.» A xo i ɲen xo: «Nin ń man pontidalu je a bulutego to, xa ń buluxonondinŋo dun wo pontidalu wuwo la, xa ń bulo la a barasa soxoninŋo ma, ń me la a la abada.»
43020026	Wo xo tili sagi, Isa la xarandinŋolu tunnu be bunŋo xono tugun. Tomasi du tun be je. Da tunnu be soxonin. Isa nata x'e lo i temo to. A xo i ɲen xo: «Heero xa ke alu fe.»
43020027	Wo keninma, a xo Tomasi ɲen xo: «Í buluxonondinŋo dun jan, ń bulutegolu mafele, í bulo tosaba x'a la ń baraso ma. Fata lannayabaliya ma, xa lannaya ke.»
43020028	Tomasi x'a jaabi xo: «Ń Marigi nin ń na Ala.»
43020029	Isa xo a ɲen xo: «Bawo í xa ń je, í xa lannaya ke! Mennu be lannaya kela x'a tara i ɲa man la ń xan, heero be wolu ɲen!»
43020030	Isa xa taagumanseede kiika xotelu ke a la xarandinŋolu ɲala, mennu man safe ɲin bukke in xono.
43020031	Ɲinnu safeta le, walasa alu xa la a la xo Isa le mu Kirisita ti, Ala Dinxe; anin walasa alu xa nilamaya soto a toxo barako to, wo lannaya xanma.
43021001	Wo xo, Isa x'é yita a la xarandinŋolu la Tiberiyade dalaba da la. A x'é yita ɲa men ma, wo fele:
43021002	Simon Piyere nin Tomasi, men kilita xo Fune, nin Natanayeli, men bota Galile maro gallo do to xo Kana, nin Sebede dinxelu anin Isa la xarandin fula xote, wolu tunnu be i ɲoxo fe.
43021003	Simon Piyere xo tolu ɲen xo: «Ń be taxala ɲegemutadula.» I xo a ɲen xo: «N dulu be taxala.» Wo to, i wulita xa taxa dun xulunŋo xono. Bari wo lunŋo suwo to, i man fusi muta.
43021004	Saxo yeleninma, i xa Isa je lonin dalaba da la. Bari xarandinŋo tunnu man a lon xo Isa le mu.
43021005	Isa xo i ɲen xo: «Ń na dindinŋolu, alu man ɲege soto ba?» I x'a jaabi xo: «Ayi, n man fen soto.»
43021006	A xo i ɲen xo: «Alu jala fili xulunŋo kininbulo xoto, alu si do soto.» I xa jala fili. Ɲego siyakujaxo bulu, i korita jala sabala.
43021007	Isa tun xa xarandinŋo men xanu, wo xo Piyere ɲen xo: «Marigi le mu!» Kabirin Simon Piyere x'a me doron xo Marigi le mu, a x'a la doroko dun, bawo a xannaxulunŋo le tun mu, x'é fili jiyo to.
43021008	Xarandin tolu nin xulunŋo nata. I tunnu be jala ma, x'a saba, a be fanin ɲego la. I tunnu nin danxanŋo te mu nonxon keme fula ɲoxon ne ti.
43021009	I sita danxanŋo la tumo men, i xa takeso je, ɲego be lanin a to, anin buuro.
43021010	Isa xo i ɲen xo: «Alu birin ɲego mennu mutala, alu na dolu ti.»
43021011	Simon Piyere dunta xulunŋo xono, xa jala nin ɲego saba, x'a lasi tinto la. Jala faninŋo tun be ɲege belebeleba keme nin tan luulu nin saba la. Bari haali ɲege innu nin i la siya, jala man fara.
43021012	Isa xo i ɲen xo: «Alu na domolo ke.» Xarandin si man fatiya x'a ŋininxa xo: «Ite mu jon ti!» Bawo i x'a lon xo Marigi le mu.
43021013	Isa x'é sodun i la, xa buuro ta, x'a di i ma. A xa ɲego du di i ma.
43021014	Ɲin keta Isa yita kunɲa sabananŋo ti a la xarandinŋolu la, a kuniyo xo xa bo furelu to.
43021015	Domolo keninma, Isa xo Simon Piyere ɲen xo: «Yaya dinxe Simon, í be nte xanula ba xa tanbi ɲinnu xan?» A xo: «Iyo Marigi, í x'a lon xo nte b'é xanula.» Isa xo a ɲen xo: «Ń na saaxandinŋolu negaani.»
43021016	Isa xo a ɲen sinɲa fulananŋo to xo: «Yaya dinxe Simon, í be nte xanula ba?» Piyere x'a jaabi xo: «Iyo Marigi, í x'a lon xo ń b'é xanula.» Isa xo a ɲen xo: «Ń na saaxolu korosi.»
43021017	Isa xo a ɲen sinɲa sabananŋo to xo: «Yaya dinxe Simon, í be nte xanula ba?» Piyere juso xasita bawo Isa x'a ŋininxa í xo sinɲa saba nin a b'a xanula. A xo: «Marigi, í xa fen bee lon. Í x'a lon xo nte b'é xanula.» Isa xo a ɲen xo: «Ń na saaxolu negaani.
43021018	Tonɲa tonɲa, ń b'a fola í ɲen xo, x'é xamarindinma tu, í fan tun si í te siti, xa taxa í diyanɲedula. Bari nin í xotota, í s'í bulolu xotota, do xote s'í te siti, xa taxa í ti dula, dula men man di í ɲen.»
43021019	Piyere be nala sala ɲa men, xa bunɲa la Ala toxo xan, Isa xa wo le yita wo xumolu la. Wo xo, a xo Piyere ɲen xo: «A lo ń nofe.»
43021020	Piyere x'é yelema, Isa xa xarandinŋo men xanu, a xa wo nato je i nofe. Wo xarandinŋo le tun x'é jenge Isa mafan, x'e tu siimandomo la, x'a ŋininxa xo: «Marigi, jon be nala í dunna bulo to?»
43021021	Piyere xa wo xarandinŋo je tumo men, a xo: «Marigi, mun si ke ɲin dun ɲen?»
43021022	Isa xo a ɲen xo: «Nin a xa di ń ɲen, a nilama si tu fo nte xa na tumo men, ite la mun be wo to? Ite x'a lo ń nofe doron.»
43021023	Wo xumo jenjenta badin lannayabaxolu to, xo wo xarandinŋo nte sala. Tonɲa la, Isa tun man a fo a ɲen xo a nte sala. Bari a xo le: «Nin a xa di ń ɲen, a nilama si tu fo nte xa na tumo men. Ite la mun be wo to?»
43021024	Wo xarandinŋo le xa wo kuwolu seedeya x'e safe. N x'a lon, xo a la seedeya mu tonɲa le ti.
43021025	Isa xa ku kiika xotelu ke, nin wo tunnu bee safeta, ń na miiro to, xo wo bukkolu bee tun me kun no duniya xono.
44001001	Ń badinxe Tewofili, Isa xa kuwo mennu ke, anin a xa laxaranno mennu ke, kabirin a la kuwolu damuto,
44001002	fo a yeleta lunŋo men xa taxa sanŋo to, ń tun xa wolu ɲa fo ń na bukke folo xono. Jannin a xa yele xa taxa sanŋo to, a la kiladin sugandininŋolu xa xan xa baaro mennu ke, a x'e laxaran wolu la, Ni Senunŋo barako to.
44001003	Isa la tooro nin a la saya xofe, a nilama x'é yita a la kiladinŋolu la. A x'a yita i la taagumanseede xoyi kiika la, xo a b'é nila. Tan naani tili xono, a x'é yita i la, x'e xaran Ala la Mansaya kuwolu ma.
44001004	Lun do, x'e tu domolo la, a x'a fo x'a xoleya i ma xo: «Alu xana i soobo Yerusaleme la, bari ń Fa Ala xa men lahido ta, ń xumata alu ɲen nilifenŋo men na kuwo la, alu si sigi xa wo laxono.
44001005	Yaya xa batiselo ke jiyo la, bari atelu kennu, tili dantalu bi xo, alu si batise Ni Senunŋo la.»
44001006	Awa xa kiladinŋolu kamarininŋo tu Isa ma, i x'a ŋininxa xo: «Marigi, wo waxato le mu ba, nin í be Banisirayila mansaya sigila tugun?»
44001007	A x'e jaabi xo: «Ń Fa Ala xa waxato nin tumo mennu latege a fan na mansaya xono, atelu man xan xa wolu lon.
44001008	Bari nte b'a fola alu ɲen xo, nin Ni Senunŋo jigita alu xan tumo men, alu si barako soto. Alu si ke nte seedolu ti Yerusaleme, Yude maro bee xono, anin Samari jamano xono, fo xa taxa a bula duguxulo danŋo la.»
44001009	Wo xumolu foninŋo xo, Isa yeleta xa taxa sanŋo to, x'e tu a mafelenin. Wo to, xabo x'a sanko i ma.
44001010	Kiladinŋolu ɲa tun be sanŋo to, Isa yeleta jan men. Wo ɲa in, xe faanuxoyitigi fula nata i ma.
44001011	Wolu xo i ɲen xo: «Galilengolu, mun na alu b'e lola xa sanxulo mafele? Isa men bota alu to xa yele sanŋo to, alu x'a taxato je ɲa men de, alu si a nato du je wo ɲa in.»
44001012	Wo to, i x'e koppa xa taxa Yerusaleme, xa bo Oliwe kuro dula. Wo kuro nin Yerusaleme man jan; kilometere kilin jaate le mu.
44001013	I sininma Yerusaleme, i dalita xa ke sankansuwo men xono, i dunta non. I moxo men tunnu mu, wolu fele: Piyere, Yaya, Yaxuba, Andere, Filipe, Tomasi, Baratelemi, Macu, Alife dinxe Yaxuba, Seloti Simon anin Yaxuba dinxe Yudasi.
44001014	I bee xanbenninŋo tun s'i ɲoxo tara tuma wo tuma, xa Ala matara, i nin muso dolu, i nin Isa na Mariyama, anin Isa badinxelu.
44001015	Wo lunŋolu, lannayabaxolu moxo keme nin muxan ɲoxon tun be kamarinin. Piyere wulita x'é lo i temo to, x'a fo i ɲen xo:
44001016	«Ń badinŋolu, Ni Senunŋo tun xa men fo Kitaabo to, waajibo le tun mu wo xa ke. Ni Senunŋo tun xumata mansaxe Dawuda da la, xa Yudasi la kuwo fo, jannin a xa si. Ate le keta Isa mutabaxolu ɲalo ti.
44001017	Yudasi tun mu n do le ti, a x'a nidula soto n na baaro to.
44001018	A xa fuuto do san a la ku jaxo sara to. Wo xo, a lota a kunŋo da, a xono farata, x'a nuxolu bee sari.
44001019	Yerusaleme moxolu bee xa wo lon. I xa wo fuuto toxola i fannu la xanŋo to xo “Hakelidama”. Wo xoto xo: “Jelu fuuto”.
44001020	A be safenin Jaburu kitaabo xono xo: “A la luwo xa ke tunbunŋo ti. Moxo si xana sigi je tugun.” Anin xo: “Moxo xote xa bula a no to wo baaro to.”
44001021	Wo le x'a tu, moxo do xa xan xa kafu ntelu ma, men keta Marigi Isa kuniyo seedo ti. A xa xan xa ke moxo ti, men xa n nin Marigi Isa dandan tumo bee, x'a tu n tema, kabirin Yaya x'a batise lunŋo men, fo a bota n bata lunŋo men xa taxa sanŋo to.»
44001023	Wo to, lannayabaxolu xa xe fula sugandi: Yusufu men kilita xo Barasabasi walla Yusitusi, a nin Macasi.
44001024	Wo xo, jama xa ɲin tarali in ke xo: «Marigi, ite men xa sondonmekunŋo bee lon, ite fan xa men sugandi ɲinnu fulo to, wo yita n na,
44001025	walasa a xa ke kiladinŋo ti Yudasi no to, wo men bota kiladinɲa la, xa taxa dula, a nin dula men xa xan.»
44001026	Wo to, i xa dokkolo ke, dokkolo xa Macasi yita. Wo woman in kafuta kiladin tan nin kilinŋo ma.
44002001	Pantekoti sallo lunŋo sininma, lannayabaxolu bee tun be kamarinin dula kilin.
44002002	Ɲakun kilin, sonxo do bota sanŋo to. Wo sonxo be í xo foɲoba sonxoxanŋo. Lannayabaxolu sigininŋo be bunŋo men xono, sonxo xa wo bee suulu.
44002003	I xa fen dolu tamanama je, mennu be í xo nenŋolu. I talatalata. Do jigita lannayabaxolu bee kilin wo kilin xan.
44002004	Ni Senunŋo xa i bee jusukunŋo lafa. I keta a ma xa xan xotelu fo, Ni Senunŋo la yanmaro xono.
44002005	Wo x'a tara Yahudiyalu Alaɲasilanɲabaxolu kiika tunnu be siginin Yerusaleme, mennu bota duniya siyalu bee to xa na.
44002006	Wo mankanba bota tumo men, jama kamarita. Bee xonotofilita, bawo bee xa lannayabaxolu xanme xumala i fannu la xanŋolu to.
44002007	I dabaro banta. I xonotofilininŋo x'e ɲoxo ŋininxa xo: «Ɲin mennu je xumala, i bee nte Galilengolu ti ba?
44002008	Alan dunnu kilin wo kilin be n bata xanŋolu mela i da ɲa di?
44002009	Paratengolu, nin Medengolu nin Elamitingolu anin mennu be siginin Mesopotami nin Yude nin Kapadosi anin Pon nin mennu be Asi maro to,
44002010	nin Firiji nin Panfili nin Misira nin Libi maro men be Sireni senbo to anin mennu nata xa bo Rome,
44002011	Yahudiyalu anin mennu x'e ke Yahudiyalu ti, Keretingolu nin Arabolu, n bee tulo x'e me Ala la kubalu laxalila n na xanŋolu to.»
44002012	I bee dabaro banta. I hakilo ɲaxamininŋo tuta i ɲoxo ŋininxala xo: «Ɲin xoto mu mun ti?»
44002013	Dolu jeleta lannayabaxolu ma; wolu xo: «I be fanin dolo dimanŋo le la.»
44002014	Wo to, Piyere nin kiladin tan nin kilin tolu wulita x'e lo. A x'a xanŋo xotota x'a fo jama ɲen xo: «Alu Yahudiyalu anin alu moxo fen wo fen be siginin Yerusaleme, alu i tulo lo ń na xumolu la, xa ɲin faamu.
44002015	Alu miiro la xo ɲin moxo innu be sunin ne; i sunin nte, bawo tilo wololafa le mu folo.
44002016	Bari kila Yoweli xa men fo, wo le dafata saasa:
44002017	“Ala xo: Labanŋo lunŋolu, nte si ń Niyo lajigi hadamadinŋolu bee xan Alu dinxelu nin alu dinmusolu si kilaya ke. Fenŋo dolu si yita alu la xamarindinŋolu la. Alu la xexotobalu si siibolu ke.
44002018	Wo lunŋolu, sikka nt'a to, nte si ń Niyo lajigi ń na jonxelu nin ń na jonmusolu xan xa siya, i si ke kilalu ti.
44002019	Ń si kawakuwolu yita sanŋo to, xa taagumanseedolu ke duguxulo xan: Jelo nin ta nin xaba siisima.
44002020	Tilo si dibi, xaro si wule í xo jelo, jannin Marigi la lunŋo be nala, wo lunba nooroma.
44002021	Wo tumo la, moxo wo moxo je Marigi toxo kili, wo si kisi.”
44002022	«Banisirayila moxolu, alu i tulo lo ɲin xuma innu la. Nasareti Isa keta moxo ti, Ala xa men na kiladinɲa seedeya, kawaku sifa nin kubalu nin taagumanseedolu la, alu to. Alu fannu xa wo lon.
44002023	Ɲin xe in dunta alu bulu x'a la a xan, Ala fan tun xa wo latege kabirin waxati jan. Alu xa Alalonbalolu bula a gengenna yiro ma, x'a faxa.
44002024	Bari Ala x'a lakuni x'a bo saya tooro bulu, bawo sin tun nte saya ɲen x'a lamara.
44002025	Mansaxe Dawuda tun xumata ate la kuwo to xo: “Ń ɲa be Marigi la ń ɲa xoto waxato bee, a be ń senbo to, walasa ń xana jarajara.
44002026	Wo le x'a tu, ń jusukunŋo be fanin ɲaxalo la, ń be xumolu tala ɲaɲo to; haali nte sa xofe, nte gigo b'a xan xo nte balasubo si tu heero to,
44002027	bawo, Marigi, í me í xodi nte la lahara; í me son í la moxo senunŋo xa toli xaburo xono.
44002028	Í xa nilamaya banbalo silolu yita ń na, í si ń na ɲaxali bete, bawo í be nte senbo to.”
44002029	«Ń badinŋolu, alu a tu ń xa ɲin ku in pereperelatege alu ɲen n mamaxe Dawuda la kuwo to. A sata, xa lasi. A xaburo be alan bata haalibi.
44002030	Bari Dawuda fan tun mu kila le ti, a x'a lon xo Ala x'é xali a ɲen xo a si a bonsonŋo do ke mansaxe ti a no to.
44002031	Men tun xa xan xa ke, Dawuda xa wo je wo lunŋo ɲa. A xo tumo men xo: “Xodiyo man ke a la lahara, a balasubo man toli xaburo xono.” A xa Kirisita la kuniyo le fo wo xumolu xono.
44002032	Ń je men na xumo ma x'a fo ten, nin wo mu Isa ti, Ala x'a lakuni xa bo furelu to. N bee mu wo kuwo seedo ti.
44002033	Wo le x'a tu a xototata tumo men, xa taxa Ala kininŋo xoto, a xa Ni Senunŋo soto, a Fa tun xa men lahido ta, a xa wo lajigi n xan. Alu ɲa be wo le la, alu tulo be wo le la.
44002034	Dawuda fan man yele xa taxa sanŋo to, bari a x'a fo xo: “Marigi xo nte Marigi ɲen xo: Í sigi nte kininŋo xoto,
44002035	fo nte x'é jaxolu mano, xa na i ti í sinŋo xoto.”
44002036	Wo le x'a tu, Banisirayila bonsonŋo bee xa xan x'a lon tigi tigi, xo alu xa ɲin Isa in men gengen yiro ma, x'a faxa, Ala xa ate le ke Marigi nin Kirisita ti.»
44002037	Jama xa wo xumolu lame tumo men, xuma innu dunbeteta i la. I woman innu xo Piyere nin kiladin tolu ɲen xo: «N badinŋolu, ntelu xa xan xa mun ke?»
44002038	Piyere xo: «Alu tuubi, alu kilin wo kilin xa batise Isa Kirisita toxo la, nin alu la junubolu si yaafa alu ma. Wo to, alu si Ni Senunŋo soto.
44002039	Bawo lahido tata alu nin alu dinŋolu bee le ɲen, anin dulajan moxolu, anin Marigi n na Ala be nala fen wo fen kilila.»
44002040	Piyere xa xuma kiika xotelu fo, men s'i lason, x'e jusudun. A tun b'a fola i ɲen xo: «Alu i soobo ɲin tili in moxo jaxolu la.»
44002041	Mennu sonta a la xumo ma, wolu batiseta. Moxo wulu saba ɲoxon kafuta lannayabaxolu la jama ma wo lunŋo.
44002042	Tumo bee, i tunnu si taxa kiladinŋolu la xaranŋolu la, x'e lame, xa tu lannayabaxolu la kafo xono, xa buuro tokutun i ɲoxo te, xa Ala matara i ɲoxo fe.
44002043	Alaɲasilanɲa tun be i bee la, bawo kiladinŋolu tunnu be kawakuwolu nin taagumanseedolu kiika kela.
44002044	Lannayabaxolu bee tun b'e ɲoxo fe. I tunnu b'e bulufenŋolu bee talaxan i ɲoxo te.
44002045	I tunnu b'e la duguxulolu nin i bulufenŋolu fiirila, x'e tala i ɲoxo te, x'a ben bee maakuwo ma.
44002046	I tunnu xanbenninŋo si taxa Alabatusuba xono lun wo lun, xa domolo ke i ɲoxo fe i la luwolu xono, ɲaxalo nin fanmajigo xono.
44002047	I tunnu si tu xa Ala tantu. I ku diyata moxo bee ɲen. Marigi tun si moxo dolu kisi lun wo lun, x'e kafu lannayabaxolu la jama ma.
44003001	Lun do wura la, Alamatara waxato, Piyere nin Yaya tunnu be taxanin i ɲoxo la Alabatusuba xono.
44003002	Moxolu nata xe do ti. Wo namatama le wuluta. I tunnu b'a tala lun wo lun, x'a bula Alabatusuba da do la, men toxo xo Da Beto, nin a si sadaxo tara non dunbaxolu la.
44003003	Wo xe xa Piyere nin Yaya dunto je Alabatusuba xono tumo men, a xa sadaxo tara i la.
44003004	Piyere nin Yaya x'e ɲalu lo a to. Piyere xo a ɲen xo: «N mafele!»
44003005	Xe xa i mafele bete, bawo a tun ɲen xo i je a so fen do le la.
44003006	Wo to, Piyere xo a ɲen xo: «Sanu nte ń bulu, xaalisi nte ń bulu, bari men be ń bulu, ń si wo di í ma. Isa Kirisita, Nasaretingo toxo barako to, wuli í x'é taxama.»
44003007	Piyere x'a muta a kininbulo ma, x'a lawuli. Wo no bee to, a sinŋolu tofirinta.
44003008	A x'é ba, xa wuli x'é taxama. A nin i dunta Alabatusuba xono i ɲoxo la. A tun b'a ma x'é taxama taxama, x'é ba ba, xa Ala tantu.
44003009	Moxo bee x'a taxamato je, anin x'a je Ala tantula.
44003010	Moxolu x'a lon xo xe men tun be siginin sadaxatara la Alabatusuba Da Beto la, xo ate le mu. Kuwo men keta xe ɲen, wo xa i bee dabaro ban x'e xonotolafili.
44003011	Xe ken korita a tala Piyere nin Yaya nofe. Jama bee dabaro banta, x'e bori taxanin i ma Alabatusuba biire do xoto, men kilita xo «Mansaxe Sulemani la biire.»
44003012	Piyere xa wo je tumo men, a xumata jama ɲen ten xo: «Banisirayila dinŋolu, mun na ɲin kendeyali in be alu dabaro bannin? Mun na alu be ntelu mafelela í xo nin ntelu xa ɲin xe in nataxama n fannu barako le la, walla n na Alaɲasilanɲa le xanma?
44003013	Burehima la Ala, Nsiyaxa la Ala, Yaxuba la Ala, anin n benbalu la Ala le x'a la baaradin Isa bunɲa. Atelu kennu x'a dun fankamalu bulu, xo i x'a faxa, x'e ban a to Pilate ɲala, wo men tun x'a latege xo a xa bula.
44003014	Alu x'e ban moxo Senunŋo nin moxo Tilinninŋo to, x'a ŋinin moxofaxala le xa bula alu ɲen.
44003015	Alu xa nilamaya banbalo tigo faxa. Bari Ala x'a lakuni xa bo furelu to. Ntelu mu wo seedolu ti.
44003016	Ntelu lata Isa la. Wo xanma, a toxo le barako x'a tu, nin ɲin xe in kendeyata; alu ɲa je xe in men na, nin alu x'a lon. Xa lannaya ke Isa la, wo le xa kendeya muume di a ma, í xo alu ɲa b'a la ɲa men.
44003017	«Bari ń badinŋolu, ń x'a lon xo lonbaliya le x'alu nin alu la kuntigolu bula ku kela Isa la.
44003018	Bari wo ɲa ma, Ala tun xa men fo a la kilalu bee da la kabirin folofolo, wo dafata. A tun x'a fo xo a la Kirisita tun xa xan xa tooro.
44003019	Wo to, alu tuubi, x'e ɲadi Ala la, walasa a x'alu la junubolu bo je.
44003020	Nin wo keta, Marigi si laxafiya di alu ma, xa Isa ki alu ma, nin wo mu Kirisita ti. Ala xa ate le sugandi alu xanma, kabirin waxati jan.
44003021	Bari Isa Kirisita xa xan xa tu sanŋo to folo, fo fenŋo bee xa tokutaya, í xo Ala tun x'a fo a la kila senunŋolu da la ɲa men, kabirin waxati jan.
44003022	A folo, kila Musa x'a fo xo: “Marigi, alu la Ala, si nte ɲoxon kila do ki alu ma, men si bo alu badinŋolu to. Wo je fen fen fo alu ɲen, alu wo lame.
44003023	Moxo wo moxo man wo kila lame, wo tigo si halagi xa bo Ala la jama xono.”
44003024	Kila mennu xumata, x'a damuta kila Samuyeli ma, wolu dulu bee kilin kilin xumata, xa bi kuwolu yita.
44003025	Ala xa kuwo mennu bee yita kilalu la, wolu bee fota alelu ɲen. Ala xa Kafuxanŋo men sigi ate nin alu mamaxelu te, alu nidula be wo to, bawo Ala xo Burehima ɲen xo: “Duguxulo dinbayalu bee si ń na duwawo soto í bonsonŋo fe.”
44003026	Ala x'a la baaradinŋo lawuli alelu xanma folo, xa duwawo lasi alu ma, x'alu bee kilin kilin bula í xodila í la kewale jaxolu la.»
44004001	Xa Piyere nin Yaya tu wo xumo la jama ɲen, sadaxalasibaxolu, nin Alabatusuba korosibaxolu la kuntigo, nin Sadusen diino moxolu nata i ma.
44004002	Wolu tunnu diminnata bawo wo kiladinŋolu tunnu be jama laxaranna, xa Isa kuniyo fo i ɲen, x'a yita wo ɲa ma, xo furelu si kuni.
44004003	I xa kiladinŋolu muta x'e bula kaso la, fo wo lun do, bawo suwo tun kuta xa ban.
44004004	Wo bee nin a ta, mennu xa kiladinŋolu la waajulo lame, wolu kiika xa lannaya ke. Lannayabaxolu bee kafuninŋo tun si taxa wulu luulu xeba ɲoxon ma.
44004005	Wo lun do, Yahudiyalu la kuntigolu nin moxobalu nin sariya karanmoxolu kamarita Yerusaleme.
44004006	Sadaxalasibaxa kuntigiba Ane du tun be je, anin Kayife nin Yaya, nin Alekisandere anin sadaxalasibaxa kuntigiba badinŋolu bee.
44004007	I nata Piyere nin Yaya ti i ɲa xoto, x'e ŋininxa xo: «Alu xa ɲin kendeyali in ke jon barako to, walla jon toxo la?»
44004008	Wo to, xa Piyere tu fanin Ni Senunŋo la, a xo i ɲen xo: «Banisirayila ɲamoxolu nin a moxobalu,
44004009	n kilita bi, bawo n xa ku beto do ke moxo jonbininŋo ɲen. N ŋininxata wo xe kendeyaɲa la.
44004010	Alu bee, anin Banisirayila bee xa xan x'a lon xo ɲin xe in kendeyaninŋo fele lonin alu ɲa xoto Isa Kirisita Nasaretingo toxo le barako to. Alu xa ate le gengen yiro ma, nin Ala x'a lakuni.
44004011	Kitaabo x'a fo Isa le la kuwo to xo: “Atelu kurubunlolalu x'e ban kuro men to, wo keta bunŋo jusigikuro ti.”
44004012	Kisilo me soto do xote si barako to nin ate nte, bawo duniya muume to, Ala man kisibaxa xote di hadamadinŋolu ma ate xo.»
44004013	Piyere nin Yaya man sila, xa yilanyilan i la xumolu xono. Wo xa Yahudiyalu la Kiititegekafo dabaro ban, bawo i x'a lon xo wolu tunnu mu moxo xaranbali gansanŋo lelu ti. I x'a lon xo Isa nofemoxo le du tunnu mu.
44004014	I xa wo xe kendeyaninŋo je lonin Piyere nin Yaya senbo to tumo men, i man xuma soto x'e jaabi.
44004015	Wo to, i xa yanmaro di xo Piyere nin Yaya xa labo kiititegedula. Wo xo, i x'a damuta x'e ɲoxo ŋininxa
44004016	xo: «Alan si mun ke ɲin xe innu la? Bawo sikka nt'a to, Yerusaleme moxolu bee x'a lon, xo i xa ɲin kawaku in ke. Alan me soosoli ke no wo kuwo to.
44004017	Bari, walasa moxo bee xana wo xibaro me xa taxa a fe, alan xa kankero la i ɲen, xo i xana xuma moxo si ɲen, ɲin toxo in na tugun.»
44004018	Wo tumo la, i xa Piyere nin Yaya kili xa taxa i ti kiititegedula tugun, x'a xoleya i ma xo i xana xuma, walla xa moxo laxaran Isa toxo la tugun.
44004019	Bari Piyere nin Yaya x'e jaabi xo: «Alu fannu x'a mafele nin don ne be tilinnin Ala ɲa xoto xa atelu sago ke, xa Ala ta tu je.
44004020	Ntelu kennu xa kuwo mennu je, x'e me, n me tu no nin n man wolu fo.»
44004021	Yahudiyalu la Kiititegekafo xa kankero la Piyere nin Yaya ɲen tugun, wo xo, x'e bula i xa taxa. I man ɲa si soto, xa Piyere nin Yaya ɲangi, bawo men keta, jama bee tun be Ala tantula wo xanma.
44004022	Kawakuwo xa ɲin xe in men kendeya, a siyo tun tanbita tan naani san na.
44004023	Piyere nin Yaya bulaninŋo, i taxata lannayabaxa tolu bata. Sadaxalasibaxa kuntigolu nin moxobalu xa fen fen fo, i xa wolu bee laxali i ɲen.
44004024	Lannayabaxolu xa wo me tumo men, i xanbenninŋo xa Ala matara ten xo: «Marigi, ite le xa sanxulo nin duguxulo nin xooxojiyo nin i to fenŋolu bee da.
44004025	Ite le xa n mamaxe, í la baaradin Dawuda bula a fola Ni Senunŋo barako to xo: “Mun xa siyalu ladimin? Mun na i xa janfo siti fu?
44004026	Duguxulo mansaxelu x'e toben kelo xanma, kuntigolu benta Marigi Ala nin a la Kirisita xanma, a xa men sugandi.”
44004027	Bawo a man dugu xo mansaxe Herode nin Ponsi Pilate nin Banisirayila moxolu nin siya tolu benta ɲin gallu in to jan, í la baaradin senumanŋo, Isa xanma, nin wo mu í la Sugandininŋo ti.
44004028	Wo ɲa ma, ite Ala xa men natege, kabirin waxati jan, í la sintigiya nin í sago la, ɲin moxo innu xa wo ke.
44004029	Saasa, Marigi, i xa kankero men la, wo jaate. A ke xo, ntelu mennu mu í la jonŋolu ti, n xa í la xumo fo x'a tara n man sila.
44004030	Í la sintigiya di n ma, walasa n xa jangarutolu kendeya, xa taagumanseedolu nin kawakuwolu ke, í la baaradin senumanŋo, Isa toxo la.»
44004031	I x'e soto Alamatara la tumo men, i kamarininŋo be dula men, non jarajarata. I bee fata Ni Senunŋo la, xa Ala la xumo fo, x'a tara i man sila.
44004032	Lannayabaxolu jama bee tun be xan kilin ma, ŋanne nin miiro la. Moxo si kilin tun nte a fola i to xo a bulufenŋolu mu a kilin ne ta ti. I tunnu xa xan fenŋo bee to.
44004033	Kiladinŋolu tunnu be Marigi Isa la kuniyo seedeyala sintigiyaba to. Ala la neemaba tun be lanin i bee xan.
44004034	Bulutoxulun si tun nte i to, bawo duguxulolu nin luwolu be mennu kun, wolu tunnu be wolu fiirila, xa na i sonŋo ti,
44004035	x'a dun kiladinŋolu bulu; walasa x'a tala tala, x'a ben bee la maakuwo ma.
44004036	Awa, xe do keta je, a toxo xo Yusufu. Kiladinŋolu x'a toxola xo Baranabasi, wo xoto xo «tonbennibaxo». Lewikundango do le mu. A be bola Sipere.
44004037	Duguxulo do tun be wo kun, a x'a fiiri xa na a xaaliso ti, x'a bula kiladinŋolu la bulo ma.
44005001	Awa, xe do du tun be je, a toxo xo Ananiyasi. A nin a musu Safira xa duguxulo do fiiri.
44005002	A xa do bo wo sonŋo la. A musu tun be wo xalama. Wo xo, a taxata a to dun kiladinŋolu bulu.
44005003	Piyere xo a ɲen xo: «Ananiyasi, mun x'a tu Sentane xa í xonotosuruxu x'é bula do bola ɲin duguxulu in sonŋo la, x'a mara, xa faniya fo Ni Senunŋo ɲen?
44005004	Jannin í xa duguxulu in fiiri, í ta le nte ba? A fiiro xo, í ta le nte a xaaliso ti ba? Mun na í xa ɲin miiriya jaxu in ta? Í man faniya fo moxolu ɲen, í x'a fo Ala le ɲen.»
44005005	Ananiyasi xa wo xumo me tumo men, a boyita, a sata. Mennu xa wo kuwo xibaro me, wolu bee silabeteta.
44005006	Xamarindinŋolu wulita x'a kasanke, xa taxa a lasi.
44005007	Leere saba ɲoxon tanbininŋo xo, Ananiyasi musu nata. Kuwo men tun keta, a tun nte wo xalama folo.
44005008	Piyere x'a ŋininxa xo: «Alu x'alu la duguxulo fiiri ɲin sonŋo in ne la ba?» Muso x'a jaabi xo: «Iyo, n x'a fiiri wo le la.»
44005009	Piyere xo a ɲen xo: «Mun na alu benta a to ten xa Marigi Niyo xotobo? Awa, moxo mennu xa í xe lasi, i fele innu ti da la; i je taxa le í du ti.»
44005010	Wo no bee to, muso boyita Piyere xoto, xa sa. Xamarindinŋolu dunta x'a saninŋo tara. I taxata a lasi a xe senbo to.
44005011	Ala la jama moxolu, anin moxo mennu xa wo me, wolu bee silata fo xa danmatanbi.
44005012	Kiladinŋolu xa taagumanseedo nin kawakuwo kiika ke jama temo to. Lannayabaxolu bee kamarininŋo tun be mansaxe Sulemani la biire xoto.
44005013	Moxo tolu korita fatiyala xa dun i to. Wo bee nin a ta, moxolu tunnu be i bunɲala bete.
44005014	Xelu nin musolu jamaba tun b'a ma xa la Marigi la xa taxa a fe, xa kafu lannayabaxolu la jama ma.
44005015	Moxolu tunnu be taxala i la jangarutolu tila xaraxolu nin laranŋolu xan, x'e bula bedolu to, walasa Piyere tanbito niiniyo xa la i dolu xan, x'e kendeya.
44005016	Jama tun be bola Yerusaleme senbefegallo dulu to, xa na i la jangarutolu nin i la jinnetolu ti. I bee tun be kendeyaxan.
44005017	Wo to, sadaxalasibaxa kuntigiba nin a nofemoxolu bee, nin wo mu Sadusen diino moxolu ti, wolu diminbeteta kiladinŋolu xanma.
44005018	I wulita xa kiladinŋolu muta, xa taxa i bula kasobunba xono.
44005019	Bari suwo to, Marigi la melekiyo do nata kasobunŋo dalu yele, xa kiladinŋolu labo x'a fo i ɲen xo:
44005020	«Alu taxa Alabatusuba xono, xa nilamaya kuto kuwolu bee fo moxolu ɲen.»
44005021	I xa wo xumo me tumo men, i sorita xa taxa Alabatusuba xono, xa moxolu laxaran. Sadaxalasibaxa kuntigiba nin a nofemoxolu xa Yahudiyalu la Kiititegekafo, anin Banisirayila moxobalu bee kamari dula kilin. I xa garado dolu ki kasobunŋo la, xo i xa na kiladinŋolu ti.
44005022	Garadolu sininŋo kasobunŋo xono, i x'a tara kiladinŋolu nte je. I x'e koppa xa taxa wo xibaro fo Yahudiyalu la Kiititegekafo ɲen.
44005023	I xo: «N xa kasobunŋo da tara soxonin a ɲa ma. Dakantabaxolu be lonin da la. Bari n xa da yele tumo men, n man moxo si tara a xono.»
44005024	Alabatusuba korosibaxolu la kuntigo nin sadaxalasibaxa kuntigolu xa wo xumo me tumo men, wo x'e xonotolafili. I x'e ɲoxo ŋininxa xo mun si tara kela.
44005025	Wo to, moxo do nata a fo i ɲen xo: «Alu xa xe mennu bula kaso la, i fele innu ti lonin Alabatusuba xono, xa moxolu laxaran.»
44005026	Wo tumo la, Alabatusuba korosibaxolu la kuntigo nin garadolu taxata xa na kiladinŋolu ti. I man wo ke barako la, bawo i silata moxolu xana i fannu bun kurolu la.
44005027	I nata kiladinŋolu ti tumo men, x'e lalo Yahudiyalu la Kiititegekafo ɲa xoto. Sadaxalasibaxa kuntigiba xo i ɲen xo:
44005028	«N man alu kaba ba, xa moxolu laxaran Isa toxo la tugun? Bari a fele in ti, alu xa Yerusaleme bee daben alu la xaranŋo la. Atelu kennu b'a fe xa ɲin xe in faxo haxxo den ntelu la.»
44005029	Piyere nin kiladin tolu x'a jaabi xo: «Jannin í be moxolu sago kela, Ala le sago ke.
44005030	Alu xa Isa men gengen yiro ma, x'a faxa, n mamaxelu la Ala xa wo lakuni.
44005031	Ala x'a xotota, xa taxa a lasigi a kininbulo xoto, x'a ke Mansaxe nin Kisibaxo ti, walasa Banisirayila moxolu xa tuubi, xa junubeyaafo soto ate barako to.
44005032	Ntelu keta wo kuwolu seedolu ti, ntelu nin Ni Senunŋo. Ala xa wo Ni Senunŋo di a foxanŋolu labatubaxolu bee ma.»
44005033	Yahudiyalu la Kiititegekafo moxolu xa wo xumolu me tumo men, i juso bota. I tunnu b'a fe xa kiladinŋolu faxa.
44005034	Bari Farisiya do tun be i to, a toxo xo Gamaliyeli, sariya karanmoxo do le mu. Jama bee tun be wo bunɲanin. Wo wulita x'é lo Yahudiyalu la Kiititegekafo temo to. A xa yanmaro di, xo xa kiladinŋolu labo je waxatindin xono.
44005035	Wo xo, a x'a fo i ɲen xo: «Banisirayila moxolu, alu b'a fe xa men ke ɲin xe innu la, alu i korosi wo kuwo to de!
44005036	A man me folo, Tudasi wulita, x'a fan ke moxoba ti. Xe keme naani x'a lo a nofe. Bari a faxata. Moxo mennu x'a lo a nofe, wolu jenjenta. Wo kuwo banta.
44005037	Ate tanbo xo, Galile Yudasi du wulita, toxosafe waxato. A xa moxo kiika kili x'a lo a nofe. Ate du faxata. A nofemoxolu bee jenjenta.
44005038	Wo to, saasa nte b'a fola alu ɲen xo alu xana alu fannu sege ɲin xe innu la kuwolu nofe tugun. Alu i bula i xa taxa, bawo nin i miiriya nin i la baaro wulita moxo lelu la, a si tiɲa.
44005039	Bari nin a wulita Ala le la, alu me a tiɲa no. Alu i korosi alu xana ke Ala kelebaxolu ti.» Yahudiyalu la Kiititegekafo sonta Gamaliyeli la fo ma.
44005040	I xa kiladinŋolu kili, x'e gaɲa. I x'a xoleya i ma xo i xana Isa toxo fo moxo ɲen tugun. Wo xo, i x'e bula xa taxa.
44005041	Kiladinŋolu bota kiititegedula xa taxa. I ɲaxalita, bawo xa doxoya Isa toxo nofe, wo mu itelu bulu kunnawulo le ti.
44005042	Lun wo lun, i tunnu b'a ma xa moxolu laxaran Alabatusuba nin moxolu la luwolu xono, xa xibaru Dimanŋo fo moxolu ɲen, xo Isa le mu Kirisita ti.
44006001	Wo waxato, lannayabaxolu tunnu be siyaxan. Yahudiya mennu be gerekixanŋo fola, wolu tunnu be Yahudiya heburuxan folalu maxumala bawo i la musujaxelu tunnu nte jaatela lun wo lun domoli tala to.
44006002	Kiladin tan nin fulo xa lannayabaxolu jama kamari x'a fo i ɲen xo: «A man xan, n xa Ala la xumo folo dabula domoliɲabo xanma.
44006003	Wo xanma, n badinŋolu, alu xe woorowula sugandi alu to, mennu toxoɲuma be fola, mennu be fanin Ni Senunŋo la, anin nin hakilitigiya be i fe. N si wolu bula ɲin baara in na.
44006004	Ntelu kennu si tu Alamatara nin Ala la xumo waajulo la.»
44006005	Jama bee sonta wo fo ma. I woman innu xa Eceni sugandi, ate la lannaya tun xa bun, a tun be fanin Ni Senunŋo la; anin Filipe nin Porokore nin Nikanore; nin Timon; nin Paramenasi; anin Antiyosingo do xo Nikola, ate men tun dunta Yahudiyalu la diino to.
44006006	I xa wolu yita kiladinŋolu la. Kiladinŋolu xa Ala matara, xa i bulolu la i xan.
44006007	Ala la xumo tun be jenjenna xa taxa a fe. Lannayabaxolu tunnu be siyabetela Yerusaleme. Sadaxalasibaxolu kiikaba tun be sonna xa lannaya ke.
44006008	Ala la neemaba nin a la sintigiyaba tun be Eceni xan. A tun be kawakuwolu nin taagumanseedebalu kela jama tema.
44006009	Moxo dolu bota Alabatusuwo do la, men toxo xo «Hooroyaninŋolu la Alabatusuwo». Sireningolu nin Alekisandiringo lelu mu, anin Silisi nin Asi maro moxo dolu. Wolu wulita xa Eceni sooso.
44006010	Bari i korita Eceni la xumolu xoxatila, bawo a tun be xumala hakilitigiya la, Ni Senunŋo barako to.
44006011	Wo to, i xa moxo dolu xonotosoli xo wolu x'a fo xo: «A be xumala xa Musa nin Ala toxo tiɲa. N fannu xa wo me a da la.»
44006012	Wo ɲa ma, i xa jama nin moxobalu nin sariya karanmoxolu juso lawuli Eceni xanma. Wolu nata Eceni ma, x'a muta x'a lasi Yahudiyalu la Kiititegekafo ma.
44006013	I nata seede fano dolu ti. Wolu xo: «Ɲin xe in ken b'a ma le doron xa xuma jaxo fo n na Alabatusuba senunŋo nin Musa la sariya ma.
44006014	N x'a me a da la xo Isa Nasaretinga in si Alabatusuba te, Musa xa laadolu mennu di n ma, a si wolu yelema.»
44006015	Moxo fen fen tun be siginin kiititegedula, wolu bee tun ɲa be bennin Eceni ma. I x'a je xo a ɲada tun be í xo melekiyo ɲada.
44007001	Sadaxalasibaxa kuntigiba xa Eceni ŋininxa xo: «Moxolu be men fola, tonɲa le mu ba?»
44007002	Eceni x'a jaabi xo: «Ń falu anin ń badinŋolu, alu ń name! Noorotigi Ala x'é yita n mamaxe Burehima la, x'a tu Mesopotami, jannin a xa sigi Xaaran.
44007003	Ala xo a ɲen xo: “Bo í la jamano nin í fasuwo la, ń be nala jamano men yitala í la, í xa taxa non.”
44007004	Wo to, Burehima bota Kalidengolu la jamano to, xa taxa sigi Xaaran. A fa saninma, Ala nata a ti ɲin jamana in to, alu sigininŋo be jan men saasa.
44007005	Ala man duguxulu si di a ma ɲin jamana in xono, haali sin lodula. Bari Ala xa lahido ta a ɲen, xo a si ɲin jamana in di a nin a bonsonŋo ma, haali x'a tara din tun nte a bulu folo.
44007006	Ala x'a fo xo Burehima bonsonŋolu si ke siginfelu ti jamana xote to, xo wo moxolu s'i ke jonŋolu ti, x'e tooro keme naani san xono.
44007007	Bari xo siya men b'e kela jonŋolu ti, Ala xo, a si kiito tege wo xan. Wo xo, xo i si bo je, xa na ate batu ɲin dula in.
44007008	Wo xo, Ala xa Kafuxanŋo sigi a nin Burehima te, xa ɲaxo ke wo Kafuxanŋo taagumanseedo ti. Wo to, Burehima xa Nsiyaxa ɲaxa a wuluwo tili sago. Nsiyaxa xa Yaxuba bange, a x'a ɲaxa, Yaxuba xa n mamaxe tan nin fulo bange, a x'e ɲaxa.
44007009	«N mamaxelu xa i badinxe Yusufu faxakilinjaxuya, x'a fiiri Misira taxalalu ma. Bari Ala tuta a senbo to,
44007010	x'a bo toorokuwolu bee xono. Ala xa hakilitigiya di a ma, x'a kudiya Misira mansaxe Farawuna ɲen. Farawuna xa Yusufu lasigi Misira jamano nin a fan na luwo bee kunna.
44007011	Wo to, xonxoba nata Misira jamano nin Kanan jamano bee to. Wo jaxuyata fo n mamaxelu tunnu nte fen sotola tugun x'a domo.
44007012	Kabirin Yaxuba x'a me xo baluwo be Misira, a xa n mamaxelu ki xa taxa je sinɲa kilin folo.
44007013	I la taxa fulananŋo to, Yusufu x'a fan yita a badinxelu la. Wo keninŋo, Farawuna xa Yusufu siya lon.
44007014	Wo xo, Yusufu xa kila bula a fa Yaxuba nin a la dinbaya bee ma, xa na i ti a bata. Wolu tunnu mu moxo tan woorowula nin luulu le ti.
44007015	Yaxuba nin a la dinbaya taxata Misira. Saya sita a nin n mamaxelu ma non.
44007016	I furelu tata xa taxa Sikemu. Burehima tun xa xaburukedula men san xaalisi xoyimanŋo la, Hamore dinxelu ma, i lasita non.
44007017	«Ala tun xa lahido men ta Burehima ɲen, wo dafawaxato sutiyaninma, Banisirayila moxolu siyata, xa jiidi Misira xono.
44007018	I tuta siyaxan, xa jiidi, fo mansaxe kuto do nata sigi Misira kunna, men tun man Yusufu lon.
44007019	Wo mansaxe xa sila jaxo taxama n na siya ma, xa n mamaxelu tooro, fo x'e diyakuwa x'e labo i la deenanolu la, walasa i xa sa.
44007020	Wo waxato, Musa bangeta. A tun xa bete; a ku tun xa di Ala ɲen. A xa xaru saba ke a fa bata.
44007021	Wo xo, bo keta Musa la. Wo keta tumo men, Farawuna dinmuso x'a ta, x'a labunɲa í xo a fan dinŋo.
44007022	Musa xaranta Misirangolu la hakilitigiya bee ma. Barako tun be a la xumolu nin a la kebaarolu to.
44007023	Musa xa tan naani sanji soto tumo men, a x'a latege xa taxa bo a badin Banisirayilangolu ma.
44007024	A xa Misirango do je a badin Banisirayilango do tooɲola. A x'a badinŋo lafaasa, xa wo Misirango faxa.
44007025	Musa la miiro tun na, xo a badinŋolu s'a faamu, xo Ala be i bola bulu to ate le sabaabo la. Bari i man a faamu.
44007026	Wo lun do, Musa x'a badin fula je i ɲoxo la. A tun b'a fe x'e laben. A xo: “Mun na alu be i ɲoxo tooɲola, atelu mennu mu badin ti?”
44007027	Bari men tun b'a badinŋo ma x'a tooɲo, wo xa Musa laɲori, x'a fo a ɲen xo: “Jon x'é ke n na kuntigo nin n na kiititegebaxo ti?
44007028	Í xa Misirango faxa ɲa men, í b'a fe xa nte du faxa wo ɲa in ba?”
44007029	Wo xumo xa Musa labori, xa taxa a ti Madiyan jamano xan. A xa dinxe fula soto non.
44007030	«Tan naani sanji tanbita. Wo xo, melekiyo do x'é yita Musa la fuxo la, Turusinna kuro senbo to, fitaare mananinŋo to.
44007031	Musa xa wo je tumo men, a dabaro banta. A xo tumo men xo a b'é sutiyala xa wo mafele, a xa Marigi xumaxanŋo me xo:
44007032	“Nte mu í benbalu la Ala le ti, Burehima nin Nsiyaxa nin Yaxuba la Ala.” Musa jarajarato man fatiya x'a mafele.
44007033	Marigi x'a fo a ɲen xo: “Í la samatolu bo í sinŋo to, bawo í be dula senumanŋo le.
44007034	Nte la moxo mennu be Misira, nte xa wolu la tooro je, x'e ŋuntanxanŋo me. Nte jigita xa na i bo bulo to. Saasa ń b'é kila í xa taxa Misira.”
44007035	«Wo Musa men nin Banisirayila dinŋolu x'e ban a to, x'a fo a ɲen xo: “Jon x'é ke n na kuntigo nin n na kiititegebaxo ti?”, Ala xa wo ki x'a ke kuntigo nin kunbobaxo ti, melekiyo la deemalo fe. Wo melekiyo le tun x'é yita a la, fitaaro to.
44007036	Wo Musa le x'e labo Misira jamano xono, xa kawakuwolu nin taagumanseedolu ke non, anin Xooxoji Wulenŋo da la, anin fuxo la, tan naani sanji xono.
44007037	Wo Musa le x'a fo Banisirayila dinŋolu ɲen xo: “Ala si nte ɲoxon kila labo alu la siya moxolu to.”
44007038	Xa Banisirayila dinŋolu kamarininŋo tu fuxo la, ate Musa le tun be n mamaxelu nin melekiyo te, men tun be xumala a ɲen Turusinna kuro to. A xa wo xuma ɲalamalu soto Ala la, x'e di n ma.
44007039	Bari n mamaxelu man son x'a lame. I x'e ban a to. I tunnu b'a fe x'e koppa Misira.
44007040	I xo Haruna ɲen xo: “Bolibatuta dolu dara n ɲen, walasa wolu xa bula n ɲa, bawo ɲin Musa in men xa n nabo Misira, n man a keɲa lon.”
44007041	Wo lunŋolu, i xa sano dara ɲinsirindinŋo ti, x'a ke bolibatuta ti, xa sadaxo bo wo bolo ɲen, xa ɲaxali i buluno la.
44007042	Bari Ala x'é xodi i la, x'e bula i xa sanxulo loololu batu, í xo a be safenin kilalu la kitaabo to ɲa men xo: “Banisirayila dinŋolu, alu xa marafen sadaxolu nin sadaxa xotelu bo tan naani sanji xono, fuxo la, alu xa wo ke nte le ɲen ba?
44007043	Ayi! Bari alu xa bolibatuta Moloku la batusu tillisima ta, xa alu la loolo batuta Ranfan taagumanseedo ta, xa taxa i ti, alu xa wo mennu dara x'e batu. Wo xanma, ń si taxa alu ti fo Babilone gallo jefen.”
44007044	«Xa n mamaxelu tu fuxo la, Alabatusuba tillisima do tun be i bulu, men b'a yitala xo Ala b'e bata. Ala xumata Musa ɲen, xo a xa wo faanusuwo dara x'a ke í xo men yitata a la be ɲa men.
44007045	Wo xo, n mamaxelu xa wo faanusuwo di i dinŋolu ma. Yosuwe le keta i ɲamoxo ti, xa taxa i ti siya dolu la jamano xan. Ala tun xa siya dolu xoyi xa bo non. Wo faanusuwo tuta je fo Dawuda tilo.
44007046	Dawuda la kuwo tun xa di Ala ɲen, a xa Ala matara xo a xa bunŋo lo Yaxuba la Ala ɲen.
44007047	Bari Sulemani le xa wo bunŋo lo Ala ɲen.
44007048	Wo bee nin a ta, Ala Xototaninba nte sigila moxo la bun lonin xono, í xo kila do x'a fo ɲa men xo:
44007049	“Sanxulo le mu nte la mansasigilanŋo ti. Ń Marigi xo ten. Duguxulo mu ń sinxoto korondome ti. Atelu si mun bun lo no nte ɲen? Nte lafiyadula si ke minto ti?
44007050	Nte bulo le man wo bee ke ba?”
44007051	«Moxo murutininŋolu nin moxo jusukun xolenŋolu nin tulu xolenŋolu! Alu be Ni Senunŋo soosola tuma bee, alu nin alu mamaxelu bee.
44007052	Kila joman nata nin alu mamaxelu man men tooro? Mennu xa Ala la moxo Tilinninŋo la nalo fo x'a tara a man si, i xa wolu faxa. Saasa atelu keta wo janfabaxo ti, x'a faxa.
44007053	Atelu mennu xa Ala la sariya soto melekiyolu la, alu man wo sariya labatu!»
44007054	Kiititegelalu xa wo me tumo men, wo x'e juso labo, i x'e dafato kin Eceni xanma.
44007055	Xa Eceni faninŋo tu Ni Senunŋo la, a xa sanxulo mafele. A xa Ala nooro je, xa Isa loninŋo je Ala kininŋo xoto.
44007056	A xo: «A fele, ń ɲa be sanxulo dayeleninŋo la, Moxo Dinxe be lonin Ala kininŋo xoto.»
44007057	I xuurebeteta, x'e tulolu sukki, i bee kafuninŋo gidita a xan.
44007058	I x'a xoyi, xa taxa a ti gallo xo ma, x'a bun kurolu la. Wo kebaxolu x'e la faanolu la xamarindinŋo do senbo to xo Soli.
44007059	X'e tu a bunna, Eceni xa Marigi matara ten xo: «Marigi Isa, ń xa ń niyo tu í bulu.»
44007060	Wo xo, a x'é ɲongi xa xuure xo: «Marigi, í xana i la ɲin junube in jaate i ɲen.» Wo xumolu xo, a sata.
44008001	Eceni la saya benta Soli ma. Wo lun kilinŋo, tooroba wulita Ala la jama xanma Yerusaleme. Lannayabaxolu bee jenjenta xa taxa Yude nin Samari marolu dulalu bee to, x'a tu kiladinŋolu doronnu ma Yerusaleme.
44008002	Alaɲasilanɲabaxo dolu xa Eceni lasi, x'a xasi bete.
44008003	Soli ken tun b'a sinkuwo ma x'a ke, walasa xa Ala la jama silatunu. A tun be dunna luwolu bee xono, xa lannayabaxolu musuma nin xema saba, x'e bula kaso la.
44008004	Awa, wo lannayabaxa jenjenninŋolu taxata dula bee, xa xibaru Dimanŋo fo moxolu ɲen.
44008005	Filipe taxata Samari galluba do to, xa Kirisita la kuwo waajulo ke je moxolu ɲen.
44008006	Jama xa Filipe lame, x'a la taagumanseede keninŋolu je tumo men, i bee x'e tulo lo bete x'a lame.
44008007	I xa wo ke, bawo a tun be jinneto kiika la jinnolu xoyila. Wo jinnolu boto tun be xuurela. A xa muruxuntelu nin sin kilinŋolu kiika lakendeya.
44008008	Wo kuwo keta ɲaxalikuba ti wo gallo moxolu bulu.
44008009	Xe do tun be wo gallo to kabirin waxati jan, a toxo xo Simon. A tun be doomaya kela, xa Samari moxolu dabaro ban, x'a fan ke moxoba ti.
44008010	Dindin nin moxoba, bee tun b'a lamenin bete x'a fo xo: «Ɲin ken mu Ala la sintigiya le ti, Ala la sintigiyaba.»
44008011	I tunnu b'a lamela, bawo a x'e dabaro ban a la doomaya la kabirin tuma jan.
44008012	Bari Filipe xa Xibaru Dimanŋo fo i ɲen tumo men, men be Ala la Mansaya nin Isa Kirisita xan, wo moxolu sonta a la xumo ma. Musu nin xe, a bee nata xa batise.
44008013	Haali Simon fan sonta Ala la xumo ma. A batiseta tumo men, a tuta Filipe nofe. Filipe tun be taagumanseedolu nin sintigiya kuba mennu kela, wolu x'a dabaro ban haali.
44008014	Kiladinŋolu x'a me x'e tu Yerusaleme, xo Samaringolu sonta Ala la xumo ma. Wo to, i xa Piyere nin Yaya ki wolu ma.
44008015	Piyere nin Yaya sininŋo Samari, i xa Ala matara lannayabaxolu ɲen, walasa i xa Ni Senunŋo soto.
44008016	I xa wo ke, bawo Ni Senunŋo tun man jigi i si xan folo. I tunnu batiseta le doron Marigi Isa toxo la.
44008017	Wo tumo la, Piyere nin Yaya x'e bulolu la i xan, i xa Ni Senunŋo soto.
44008018	Simon x'a je tumo men xo lannayabaxolu xa Ni Senunŋo soto kiladinŋolu la bululanxanŋo fe, a nata xaaliso ti, x'a fo Piyere nin Yaya ɲen xo:
44008019	«Alu ɲin sintigiya in di ń du ma, walasa nin ń xa ń bulo la moxo men xan, wo xa Ni Senunŋo soto.»
44008020	Bari Piyere x'a jaabi xo: «Í nin í la xaaliso alu fulo bee xa halagi, bawo í x'a miiri xo Ala la nilifenŋo si soto xaaliso la.
44008021	Nidula nin sotofen nte í kun ɲin ku in to, bawo í jusukunŋo man tilin Ala ɲa xoto.
44008022	Wo to, nimisi í la ku jaxo la, xa Marigi matara a xa yaafa í ma, nin wo si ke no, í la ɲin miiriya in xanma.
44008023	Bawo ń ɲa b'a la xo í jusukunŋo be fanin ɲangoya la. Í be junubo la jonɲa la.»
44008024	Simon xo Piyere nin Yaya ɲen xo: «Alu fannu xa Marigi matara nte ɲen walasa alu xa mennu fo, wolu si xana ń soto.»
44008025	Piyere nin Yaya xa seedeya bo tumo men, xa Marigi la xumo fo, i x'e koppa xa taxa Yerusaleme. I taxato xa Xibaru Dimanŋo fo Samari gallu kiika to.
44008026	Marigi la melekiyo do xumata Filipe ɲen xo: «Wuli í xa taxa banbugu mafanŋo. Silo men be bola Yerusaleme xa taxa Gasa, nin wo mu sila ti men nte taxamala bete, í xa taxa wo fe.»
44008027	Filipe wulita xa taxa. X'a tu silo fe, a xa xe do je. Ecopi mansamuso Kandasi la kuntigiba do le mu. Ate le tun b'a la naafulo kunna. Wo xe tun taxata Yerusaleme, xa Ala batu.
44008028	A koppato, x'a sigininŋo tu a la wuturo xono, a tun b'a ma xa kila Esayi la kitaabo xaran.
44008029	Ni Senunŋo xo Filipe ɲen xo: «Si ɲin wuturu in ma, í nin a xa taxa i ɲoxo la.»
44008030	Filipe x'é bori xa wuturo soto. A xa Ecopingo xanme kila Esayi la kitaabo xaranna. A xo a ɲen xo: «Í be men xaranna, í b'a faamula ba?»
44008031	A x'a jaabi xo: «Ń si wo faamu ɲa di nin moxo man a xoto fo ń ɲen?» A xo Filipe ɲen xo a xa yele xa sigi a bata.
44008032	A tun be Kitaabo dula men xaranna, wo fele: «A keta í xo saaxo men be taxanin a faxadula; a be í xo saaxandinŋo, men nte xunbola a tiyo xabaxo bulu; a man a da yele muume.
44008033	A la majigo xono, a la tonɲa man di a ma. Jon si xuma a bonsonŋo xan; bawo a siyo banta duguxulo xan?»
44008034	Kuntigi in xa Filipe ŋininxa xo: «Ń b'é matarala, kila be xumala jon ma ten? A fan ba, walla do xote?»
44008035	Wo to, Filipe xa xumo ta, a x'a damuta Kitaabo wo xumolu ma, xa Isa la xibaru Dimanŋo fo a ɲen.
44008036	X'e tu taxanin ɲafe silo to, i sita jiyo ma. Kuntigo xo: «Jiyo fele, mun na ń me batise jan?» [
44008037	Filipe xo: «Nin í xa lannaya ke í jusukunŋo bee la, í si batise.» Kuntigo x'a jaabi xo: «Ń lata a la xo Isa mu Ala Dinxe le ti.»]
44008038	A xa yanmaro di xo wuturo xa lalo. Filipe nin kuntigo fulo bee jigita jiyo to. Filipe woman in xa kuntigi in batise.
44008039	I yeleninma xa bo jiyo to, Marigi Niyo xa Filipe ta xa taxa. Kuntigo man a je wo xo. A ɲaɲaninŋo x'a la silo muta xa taxa.
44008040	Filipe taxata a fan tara Asoti. A x'é tu non, xa taxa fo Sesare gallo to. A tanbito bota gallo fen fen na, a xa Xibaru Dimanŋo fo wolu bee to.
44009001	Wo waxato, Soli tuta a ma xa faxalo lahenne Marigi la xarandinŋolu ma. Wo to, a taxata sadaxalasibaxa kuntigiba bata,
44009002	xo a xa safelu di a ma, mennu si a yanmaru xa taxa i di Damasi Alabatusuwolu moxolu ma; walasa nin a xa Marigi la silo taxamabaxo dolu soto je, musu nin xe, a x'e muta x'e siti, xa taxa i ti Yerusaleme.
44009003	Xa Soli tu Damasi silo to, fo a sutiyata gallo la, ɲakun kilin, keneya do bota sanŋo to, xa mana a boxo bee.
44009004	Soli boyita dugo ma. A xa xumaxanŋo do me xo: «Soli, Soli, mun na í be nte toorola?»
44009005	A xo: «Ite mu jon ti, Marigi?» A xo: «Nte mu Isa le ti, í be men tooroxan.
44009006	Wuli í xa dun gallo xono. Í xa xan xa men ke, wo si fo í ɲen.»
44009007	Soli taxamaɲoxolu ja tegeninŋo tuta lonin. I korita fen fola. I tulo be xumaxanŋo la, bari i ɲa nte moxo la.
44009008	Soli wulita dugo ma. Haali x'a ɲalu yeleninŋo tu, a tun ɲa nte dula la. I x'a muta a bulo ma xa taxa a ti Damasi.
44009009	Tili saba xono, a man fuyi je, a man domoli ke, a man ji min.
44009010	Isa la xarandinŋo do tun be Damasi, a toxo xo Ananiyasi. Marigi x'é yita a la, a xo: «Ananiyasi.» A xo: «Ń Marigi, ń x'é lamuta!»
44009011	Marigi xo a ɲen xo: «Wuli í xa taxa bedo fe, men be kilila xo Bede Tilinninŋo. Í xa taxa Yudasi la luwo ma, xa Tarasingo do maŋininxa; a toxo xo Soli. A be Ala matarala ɲin waxati in.
44009012	X'a tu wo Alamatara la, Ala x'a yita a la, xo xe do dunta a bata, men toxo xo Ananiyasi. Wo xe x'a bulolu la a xan, walasa a xa dula je.»
44009013	Ananiyasi x'a jaabi xo: «Marigi, ɲin xe in xa ku jaxo mennu bee ke í la moxo senumanŋolu la Yerusaleme, moxo kiika xa wolu fo nte ɲen.
44009014	A xa fango soto sadaxalasibaxa kuntigolu la xa na jan, x'é toxo kilibaxolu bee siti.»
44009015	Marigi xo Ananiyasi ɲen xo: «Taxa, bawo nte xa ɲin xe in sugandi le, x'a ke ń na baarakedinŋo ti, nin a si nte toxo yita siya tolu nin i la mansaxelu la anin Banisirayila dinŋolu la.
44009016	A xa xan xa tooro fen fen soto nte toxo nofe, nte fan si wolu yita a la.»
44009017	Wo to, Ananiyasi taxata. A sininma luwo ma, a x'a bulolu la Soli xan. A xo: «Ń badinxe Soli, Marigi Isa men x'é yita í la silo to, wo xa ń ki í ma, walasa í xa dula je tugun, anin í xa fa Ni Senunŋo la.»
44009018	Wo no bee to, fen dolu wasema butunta xa bo a ɲalu la. A xa dula je tugun. A wulita xa batise.
44009019	Wo xo, a xa domolo ke, xa barako soto. Soli tuta Damasi xarandinŋolu bata tili dantalu xono.
44009020	Wo waxato fan, a xa waajulo ke Alabatusuwolu xono, xo Isa mu Ala Dinxe le ti.
44009021	Moxo fen wo fen x'a lame, wolu bee dabaro banta, x'a fo xo: «Ɲin xe in ne tun nte Isa toxo fobaxolu tooroxan Yerusaleme? A man na wolu sitilo le xanma ba, xa taxa i di sadaxalasibaxa kuntigolu ma Yerusaleme?»
44009022	Bari do le tun be kafuxan Soli barako ma xa taxa a fe waajulo to. A tun b'a yitaxan xo Isa le mu Kirisita ti. Yahudiya mennu be siginin Damasi tunnu man a lon i s'a jaabi men na tugun.
44009023	Waxati keta, wo xo Yahudiyalu benta a to xo xa Soli faxa.
44009024	Bari a lasobita i la janfo la. Su nin tili, i tunnu be gallo dundalu korosinin walasa i s'a faxa ɲa men.
44009025	Bari lun do suwo to, Soli la xarandinŋolu x'a bula sinso xono, x'a lajigi julo la, tato xo ma.
44009026	Soli sininma Yerusaleme, a x'a ŋinin kafo xa dun a nin lannayabaxolu te. Bari i bee silata a ɲa, bawo i man la a la xo a keta lannayabaxo ti soobeya la.
44009027	Wo to, Baranabasi nata Soli ti kiladinŋolu bata. A x'a fo i ɲen xo Soli xa Marigi je Damasi silo xan, xo Marigi xumata a ɲen. Soli xa Isa la kuwo waajulo ke xoleya to ɲa men Damasi, Baranabasi xa wo du ɲa fo i ɲen.
44009028	Wo xo, Soli nin i tuta xa taxa anin xa na Yerusaleme. A tun nte silala xa waajulo ke Marigi toxo la.
44009029	Yahudiya men tunnu be gerekixanŋo fola, Soli tun be xumala wo dulu ɲen; a nin i tunnu be tula i ɲoxo soosola. Bari wo tunnu be ɲa ŋininna a faxaɲa la.
44009030	Lannayabaxolu xa wo lon tumo men, i taxata Soli ti Sesare gallo to. Wo xo, i x'a bula xa taxa Tarasi.
44009031	Wo tumo, Ala la jama tun be heero xono Yude nin Galile nin Samari jamanolu bee to. A tun be barako sotoxan, x'é taxama Marigi ɲasilanɲa to, xa bunɲa Ni Senunŋo la jusudunno fe.
44009032	Awa xa Piyere tu jamano bee yaalala, a sita Lide lannayabaxolu dulu ma.
44009033	A xa xe do tara non, a toxo xo Ene. Wo xe tun be lanin bariyo to sanji sagi. A tun be muruxunin.
44009034	Piyere xo a ɲen xo: «Ene, Isa Kirisita be nala í kendeyala. Wuli í x'é la laranŋo toben.» Wo no bee to, Ene wulita.
44009035	Lidengolu nin Saron keneba xan sigibaxolu xa wo je tumo men, i bee tuubita Marigi ɲen.
44009036	Musu lannayabaxo do tun be Jope, a toxo xo Tabita. Wo toxo gerekixanŋo to xo «Dorokasi». Wo xoto xo «tanxonŋo». A tun be ku ɲuma kela tuma bee, xa bulutoxulunŋolu deema.
44009037	Wo waxato, a jangaruta xa sa. I x'a ku tumo men, i x'a bula bunŋo do xono, sankansuwo sanŋo to.
44009038	Jope lannayabaxolu tunnu x'a me xo Piyere be Lide. Non tun nin Jope te tun man jan. I xa xe fula ki a ma xa ɲin xuma in dun i da xo: «N b'é tarala, xo í xa í tariya xa na n bata.»
44009039	Wo no bee to, Piyere nin i taxata. A sininma je, i taxata a ti wo sankansuwo sanŋo to. Musujaxelu bee xasito x'e sodun a la. Dorokasi nilama xa dorokexotobulolu nin dorokeba mennu xara, i xa wolu yita Piyere la.
44009040	Piyere xa moxo bee labo banto to, x'é ɲongi, xa Ala matara. Wo xo, a x'é ɲadi fure la, x'a fo xo: «Tabita, wuli!» Tabita x'a ɲalu yele. A xa Piyere je tumo men, a wulita x'é sigi.
44009041	Piyere x'a bulo muta, x'a deema wulila. Wo xo, Piyere xa lannayabaxolu nin musujaxelu kili, xa Dorokasi nilama yita i la.
44009042	Jopengolu bee xa wo kuwo lon, i kiika lata Marigi la.
44009043	Piyere xa waxati jan ke Jope, gulubaarala do bata, xo Simon.
44010001	Xe do tun be Sesare gallo to, a toxo xo Koroneyi. Rome sorodasi jalatigiba do le mu. A tun be siginin sorodasi jama men kunna, wo tun be kilila xo Itali sorodasi jama.
44010002	Wo xe tun mu Alaɲasilanɲabaxo le ti, a nin a la lumamoxolu bee tunnu be Ala batula i ɲoxo fe. A tun be fen kiika dila Yahudiya segebaxantunŋolu ma, xa Ala matara tuma bee.
44010003	Lun do wura la, Ala la melekiyo do x'é yita a la, keno xan. A dunta a bata x'a fo a ɲen xo: «Koroneyi!»
44010004	Koroneyi silaninŋo x'a ɲa lo melekiyo to x'a fo a ɲen xo: «Marigi, mun keta?» Melekiyo x'a jaabi xo: «Í xa taralo mennu ke, anin í xa deema mennu ke segebaxantunŋolu ɲen, Ala xa wolu muta, anin a hakilo be í kun.
44010005	Saasa, moxolu bula xa taxa Jope, xa taxa Simon toxo do nofe je, men be kilila du xo Piyere.
44010006	A be jiginin gulubaarala Simon bata, wo la luwo be xooxojida la.»
44010007	Melekiyo x'é soto xumo la a ɲen tumo men xa taxa, Koroneyi x'a la kuɲabobaxa fula kili, anin a la xotosigi sorodaso do. Wo tun mu Alaɲasilanɲabaxo le ti.
44010008	Men keta, a xa wo ɲa bee laxali i ɲen. Wo xo, a x'e ki xa taxa Jope.
44010009	Wo lun do, xa wolu tu taxanin, fo i nata sutiya Jope la, Piyere yeleta bilo kun, tilinkunte waxato, xa taxa Ala matara.
44010010	Xonxo x'a muta. A tun b'a fe xa domolo ke. X'a la domolo tu daraxan, Ala xa fen do yita a la.
44010011	A xa sanxulo je dayelenin, xa fen do jigito je bola sanŋo to, a be í xo faanuba. A kun naano be tomutanin, a jigito be nanin duguxulo xan.
44010012	Piyere x'a je xo sinnaanimafen sifa bee nin fenŋo mennu b'e fuufula duguxulo xan, nin xonolu sifa bee, mennu b'e baxan sanna, wolu tunnu be wo faano xono.
44010013	A xa xumaxanŋo do me a fola a ɲen xo: «Piyere, wuli í xa fen do faxa x'a domo.»
44010014	Bari Piyere xo: «Ayi, Marigi! Bawo fen wo fen domo nte dagenin, walla fen wo fen be noxonin, nte bada man wolu si domo.»
44010015	Wo xumaxanŋo xo a ɲen tugun xo: «Ala xa men senuya, í xana wo jaate fen noxonin ti.»
44010016	Wo kuwo keta í xo sinɲa saba. Wo no bee to, fen in nakoppata xa taxa sanŋo to.
44010017	Piyere hakilo ɲaxamininŋo tun b'a fan ŋininxala Ala la wo yitalifenŋo xoto si ke men ti. Wo xono, Koroneyi la kiladinŋolu xa Simon na luwo maŋininxa. I tunnu sita da la xa ban.
44010018	I xa kililo ke, xa ŋininxalo ke xo: «Simon men be kilila xo Piyere, wo be jiginin jan ne ba?»
44010019	Xa Piyere tu í miirila wo yitalifenŋo xoto ma, Ni Senunŋo xo a ɲen xo: «Moxo saba fele í ŋininna.
44010020	Wuli í nin i xa taxa, í xana sikka, bawo nte le x'e ki í ma.»
44010021	Wo to, Piyere jigita xa na wo moxolu bata, x'a fo i ɲen xo: «Alu be men ŋininna, nte le mu. Alu nata mun na?»
44010022	I xo: «Sorodasi jalatigiba men toxo xo Koroneyi le xa n ki. Moxo tilinninŋo le mu; a be silala Ala ɲa du. Yahudiyalu bee b'a toxoɲuma fola. Ala la meleke senumanŋo do x'é yita a la, x'a fo a ɲen xo a xa kila bula í ma, xo í xa taxa a bata, xo xumo do b'é bulu x'a fo a ɲen.»
44010023	Piyere x'e jigiya, x'e lasi. Wo lun do, a nin i taxata. Jope lannayabaxo dolu kafuta i ma, xa taxa.
44010024	Wo lun do, i sita Sesare gallo to. Koroneyi tun b'e laxononin. A tun x'a badinŋolu nin a xanuntelu kili.
44010025	Piyere dunto luwo xono, Koroneyi nata í buti a xoto x'a batu.
44010026	Piyere x'a lawuli, x'a fo a ɲen xo: «Wuli, nte du mu í ɲoxon hadamadin gansan ne ti.»
44010027	X'e tu xumo la i ɲoxo fe, i dunta luwo xono, xa moxo kiika kamarininŋo tara je.
44010028	Piyere xo i ɲen xo: «Alu x'a lon xo ntelu Yahudiyalu la sariya la, a nte dagenin n nin siya xote xa kafu, walla xa dun a la luwo xono. Bari Ala x'a yita nte la, xo ń xana moxo si jaate xo a man senu, walla xo a be noxonin.
44010029	Wo le x'a tu, alu xa nte kili tumo men, nte man soosoli dun a to, ń nata. Awa, alu xa nte kili kunŋo men na, ń b'a fe xa wo lon.»
44010030	Koroneyi x'a jaabi xo: «Bi mu a tili naano le ti, nte tun be Alamatara la ń na bunŋo xono, wuralataralo waxato. Ɲakun kilin, xe do nata í lo nte ɲa xoto, a la faanolu be manala.
44010031	A xo ń ɲen xo: “Koroneyi, Ala x'é la taralolu jaabi. Í xa segebaxantunŋolu deema ɲa men, Ala hakilo tuta wo la.
44010032	Moxo dolu ki i xa taxa Jope, xa taxa Simon kili a xa na, wo men be kilila du xo Piyere. A be siginin gulubaarala Simon bata, xooxojida la.”
44010033	Wo no bee to, nte xa moxo dolu bula i xa taxa í nofe. Í la na benta. Saasa, Ala xa kuwo mennu bee yita í la xo í x'e fo n ɲen, n bee kamarininŋo fele in ti Marigi ɲa xoto, xa wolu lame.»
44010034	Piyere xa xumo ta xo: «Tonɲa la, nte x'a faamu saasa xo Ala nte moxo bola moxo to:
44010035	Bari siya wo siya to, nin men je sila a ɲa, xa ku tilinninŋo ke, wo le la kuwo xa di a ɲen.
44010036	Ala x'a la xumo bula Banisirayila moxolu ma, nin wo mu xibaru Dimanŋo ti, men be heero dila moxolu ma, Isa Kirisita barako to. Ate le mu moxolu bee Marigi ti.
44010037	Kuwo men keta Yude maro bee xono, alu be wo xalama. A damutata Galile, Yaya la waajulo nin a la batiselo xofe.
44010038	Alu x'a lon Ala xa Nasareti Isa fa Ni Senunŋo la ɲa men, xa sintigiya di a ma. Alu x'a lon du xo Isa xa jamano yaala, xa ku ɲuma ke, xa moxolu bee kendeya, men tunnu be Sentane la fango bulu; bawo a tun nin Ala be i ɲoxo fe.
44010039	A xa ku wo ku ke Yahudiyalu la jamano xan, anin Yerusaleme dugo xono, ntelu mu wolu bee seedolu ti. I x'a gengen yiro ma, x'a faxa.
44010040	Bari Ala x'a lakuni a sa tili sabo. Ala x'a tu a x'é yita moxolu la.
44010041	Bari moxolu bee la nte, fo ntelu, Ala xa ntelu mennu sugandi wo xanma kabirin waxati jan. Ntelu nin a xa domolo ke anin x'e min, a kuniyo xofe xa bo furelu to.
44010042	Isa x'a xoleya n ma xo n xa moxolu waaju, x'a yita i la x'a laxoyiya i ma, xo Ala xa men nasigi x'a ke kendolu nin furelu la kiito tegebaxo ti, wo mu ate le ti.
44010043	Kilalu bee xumata a la kuwo to. I xo, xo moxo wo moxo je la a la, wo si junubeyaafo soto a toxo barako to.»
44010044	Xa Piyere tu wo xumo la, Ni Senunŋo jigita a lamebaxolu bee xan.
44010045	Yahudiya lannayabaxolu mennu xa Piyere dandan, wolu dabaro banta, xo Ala xa Ni Senunŋo lajigi siya tolu dulu xan.
44010046	Bawo i x'a je xo moxolu tunnu be xan xotelu ma x'e fo, xa Ala bunɲa. Wo tumo la, Piyere xo:
44010047	«N si ɲin moxo innu bali no tugun i xa batise jiyo la ba; bawo i xa Ni Senunŋo soto í xo ntelu x'a soto ɲa men?»
44010048	Wo to, Piyere xa yanmaro di x'e xa batise Isa Kirisita toxo la. Wo xo, i xa Piyere matara xo a xa tili dantalu ke i bata.
44011001	Kiladinŋolu nin lannayabaxo mennu be Yude maro xono, wolu x'a me xo siya tolu dulu sonta Ala la xumo ma.
44011002	Piyere naninma Yerusaleme, Yahudiya lannayabaxolu mennu be ɲaxo kenin waajibo ti, wolu x'a sooso.
44011003	I xo: «Í dunta siya ɲaxabalolu bata, í nin i xa domolo ke!»
44011004	Wo to, fen fen keta, Piyere xa wo ɲa bee laxali i ɲen xo:
44011005	«Xa nte tu Alamatara la Jope, Ala xa fenŋo do yita nte la. Wo fenŋo tun be í xo faanuba. A kun naano tun be tomutanin. Wo jigita xa bo sanŋo to, xa na jigi nte xoto.
44011006	Nte x'a mafele bete. Ń xa duguxulo sinnaanimafenŋolu je, anin wulaxonosubolu nin fenŋo mennu b'e fuufula, anin xonolu, mennu b'e baxan sanna.
44011007	Ń xa xumaxanŋo do me a fola ń ɲen xo: “Piyere, wuli í xa fen do faxa x'a domo.”
44011008	Bari nte x'a jaabi xo: “Ayi Marigi! Bawo fen wo fen domo nte dagenin, walla fen wo fen be noxonin, nte bada man wolu si bula ń da folo.”
44011009	Xumaxan in bota sanŋo to tugun xo: “Ala xa men senuya, í xana wo jaate fen noxonin ti.”
44011010	Wo kuwo keta í xo sinɲa saba. Wo xo, wo fenŋolu bee lakoppata xa taxa sanŋo to.
44011011	Wo waxato fan, nte be luwo men xono, xe saba nata i lo wo luda la. I tunnu kita nte ma xa bo Sesare gallo to.
44011012	Ni Senunŋo xo nte ɲen xo ń nin i xa taxa, ń xana sikka. Ɲin badinxe innu moxo wooro nin nte taxata Sesare. N bee dunta Koroneyi la luwo ma.
44011013	A x'a fo n ɲen a xa melekiyo je a la bunŋo la ɲa men, men xumata a ɲen xo: “Moxo ki Jope, a xa taxa Simon nofe, men be kilila du xo Piyere.
44011014	Wo si xumolu fo í ɲen, mennu si kisilo di í nin í la dinbaya ma.”
44011015	Nte xa xumo damuta i ɲen doron, Ni Senunŋo jigita i xan, í xo a jigita alan xan ɲa men folofolo.
44011016	Wo xa nte hakilo lajigi Marigi la ɲin xuma in kun xo: “Yaya xa batiselo ke jiyo la, bari atelu kennu si batise Ni Senunŋo la.”
44011017	Ala xa nilifenŋo men di ntelu ma, bawo n lata Marigi Isa Kirisita la, nin a xa wo nilifen kilinŋo di i dulu ma, nte mu jon ti, nin ń si ń ban Ala sago ma?»
44011018	I xa wo xumolu me tumo men, bee x'e de xa Ala tantu xo: «Sikka nt'a to, Ala xa tuubilo sinŋo di siya to dulu ma, walasa i xa nilamaya soobe soto.»
44011019	Eceni faxo xo, i xa lannayabaxolu tooro bete. Lannayabaxo mennu jenjenta wo tooro xanma, wolu dolu taxata fo Fenisi nin Sipere marolu to. Dolu taxata Antiyosi gallo to. Wolu man Ala la xumo fo moxo si xote ɲen, nin Yahudiyalu doronnu nte.
44011020	Wo bee nin a ta, Sipere nin Sireni lannayabaxo dolu taxata Antiyosi, xa Marigi Isa la xibaru Dimanŋo fo Gereko dulu ɲen.
44011021	Marigi la sintigiya tun b'e xan, fo moxo kiika xa lannaya ke, xa tuubi Marigi ɲen.
44011022	Ala la jama men be Yerusaleme xa wo kuwolu xibaro me tumo men, i xa Baranabasi bula xa taxa Antiyosi.
44011023	Baranabasi sita Antiyosi tumo men, xa Ala la neemo no je, a ɲaɲata. A x'e bee jusudun xo i xa tu notonin Marigi la, i jusukunŋo bee la.
44011024	Baranabasi tun mu moxo ɲuma le ti; a be fanin Ni Senunŋo la, anin a la lannaya du xa bun. Jamaba sonta Marigi ma.
44011025	Wo xo, Baranabasi taxata Tarasi, xa Soli ŋinin.
44011026	A x'a je tumo men, a taxata a ti Antiyosi. I fulo bee xa san kilin dafaninŋo ke lannayabaxolu bata, xa moxo kiika laxaran. Xa lannayabaxolu kili xo “kerecenŋolu”, wo damutata Antiyosi le.
44011027	Wo waxato, kila dolu bota Yerusaleme, xa na Antiyosi.
44011028	Wolu to kilin, a toxo xo Agabusi, wo wulita x'a fo Ni Senunŋo barako to xo dondin, xonxoba si na ke duguxulo bee xan. Wo keta mansaxe Kulode tilo.
44011029	Lannayabaxolu x'a latege, xa deemalo do ki Yude maro badinŋolu ma, x'a la i bee kilin kilin sinkuwo xan.
44011030	I xa nilifenŋolu toben, x'e ki Yude lannayabaxolu la moxobalu ma, x'e dun Baranabasi nin Soli bulu.
44012001	Wo waxato, mansaxe Herode xa Ala la jama moxo dolu muta x'e tooro.
44012002	A xa Yaya xotoxe Yaxuba faxa fanŋo la.
44012003	A x'a je tumo men xo wo diyata Yahudiyalu ɲen, a x'a latege xa Piyere du muta. Wo keta Buurufuunulantan sallo to.
44012004	Piyere mutaninŋo x'a bula kaso la, mansaxe Herode x'a dun sorodasi naani sigidulama naani bulu, xo i x'a korosi. Herode tun b'a fe x'a lalo jama ɲa xoto kiito xanma, Tanbinxansallo xofe.
44012005	Xa Piyere tu kaso la, Ala la jama moxolu balanninŋo tuta Alamatara la a ɲen.
44012006	Herode tun b'a fe xa Piyere lalo jama ɲa xoto kiito xanma lunŋo men, wo suwo, Piyere tun be sinnoxonin sorodasi fula te. A tun be sitinin negejoloxo fula la. Dakantabaxolu tunnu be lonin kasobunŋo da la.
44012007	Wo ɲa in, Marigi la melekiyo do nata. Keneyaba keta kasobunŋo xono. Melekiyo xa Piyere konkon a toxo to, x'a lakuni. A xo a ɲen xo: «Wuli tariya!» Wo no bee to, joloxolu butunta xa bo a bulolu la.
44012008	Wo xo, melekiyo xo Piyere ɲen xo: «Í te tositi, x'é la samatolu dun.» Piyere xa wo ke. Wo xo, melekiyo x'a fo a ɲen xo: «Í la dorokeba dun x'a lo ń nofe.»
44012009	Piyere bota x'a lo melekiyo nofe. Melekiyo xa men ke, Piyere tun man la a la xo wo mu tonɲa ti. A tun ɲen xo a je siiboxan ne.
44012010	A nin melekiyo tanbita dakantabaxa fololu nin fulananŋolu la, xa na si negeda ma, moxo be bola men fe xa si banto to, xa taxa gallo xono. Wo da yeleta a fan ma i ɲa. I bota xa taxa ɲa dondin bedo to. Nondin kilin to, melekiyo taxata xa Piyere tu non.
44012011	Piyere xa hakili soto tumo men, a xo: «A xoyiyata nte ma saasa xo Marigi x'a la melekiyo ki xa na ń bo Herode la fango bulu, anin xa ń kisi Yahudiyalu la tooro ŋanneyaninŋolu bee ma.»
44012012	A xa wo kuwolu faamu tumo men, a taxata Mariyama la luwo ma. Yaya men be kilila xo Maraka, wo na le mu Mariyama ti. Moxo kiika tun be kamarinin non xa Ala matara.
44012013	Piyere xa luwo da konkon. Baaradinmuso do nata da la, walasa xa da konkonbaxo je. Wo baaradinmuso toxo xo Roda.
44012014	Wo baaradinmuso xa Piyere xanŋo mategeninŋo lon tumo men, a ŋinata dayelo kun, ɲaɲo bulu. A x'é bori xa taxa luwo xono, x'a fo xo Piyere be lonin keno ma, da la.
44012015	I xo a ɲen xo: «Fa le b'é to!» Bari a x'a lahenne i ma xo tonɲa le mu. I xo: «A la melekiyo le mu.»
44012016	Wo bee to, Piyere tuta da konkonna. I xa da yele x'a je tumo men, i dabaro bee banta.
44012017	A x'a bulo xotota i ɲen, xo i x'e de. Marigi x'a labo kaso la ɲa men, a xa wo ɲa fo i ɲen. A xo i ɲen du xo: «Alu xa ɲin xibaru in fo Yaxuba nin badin tolu ɲen.» Wo xo, a bota je, xa taxa dula xote.
44012018	Saxo yeleninma, sorodasolu ja wulita, bawo i man Piyere keɲa lon.
44012019	Herode xa Piyere ŋinin. A man a je tumo men, a xa dakantabaxolu tosegesege wo kuwo to, xa yanmaro di xo wolu xa faxa. Wo xo, Herode bota Yude maro la, xa taxa Sesare gallo to, xa waxati ke non.
44012020	Herode tun be diminnin bete Tire nin Sidon moxolu xanma. Wolu benta a to xa taxa a bata. I nin mansaxe xotosigibaxo x'e ɲoxo faamu wo kuwo to. Wo toxo le xo Bulasitusi. Wo xo, i taxata benŋo ŋinin Herode la, bawo i la baluwo be bola mansaxe la jamano le to.
44012021	Lunŋo men fota, Herode x'a la mansadoroko dun, x'é sigi a la mansasigilanŋo xan, xa xuma jama ɲen.
44012022	Jama keta a ma xa feten xo: «Moxo xan nte ɲin ti, ala do le xan mu.»
44012023	Bari wo no bee to, Marigi la melekiyo x'a tego maxa Herode la; bawo Ala nin bunɲa men xa xan, a xa wo la a fan xan. Tunbolu dunta a to, a sata.
44012024	Wo bee nin a ta, Ala ken na xumo tun be taxala ɲa, a tun be jenjenna xa taxa a fe.
44012025	Baranabasi nin Soli la baaro banninma Yerusaleme, i x'e koppa, i nin Yaya, men be kilila xo Maraka.
44013001	Kilalu nin karanmoxolu tunnu be Ala la jama xono Antiyosi: Baranabasi, Simeyon men kilita xo Finmanŋo, Lusiyusi men be bola Sireni, anin Manayen men nin jamana kuntigi Herode labunɲata i ɲoxo fe, anin Soli.
44013002	Lun do, x'e tu Marigi batulo nin sunŋo la, Ni Senunŋo xo i ɲen xo: «Nte xa Baranabasi nin Soli kili baaro men xanma, alu i bula i xa wo ke nte ɲen.»
44013003	Wo keninma, i sunta, xa Ala matara, x'e bulolu la i xan. Wo xo, i x'e bula xa taxa.
44013004	Ni Senunŋo xa Baranabasi nin Soli ki tumo men, i taxata Selusi. I x'e tu non, xa batonŋo ta xa taxa Sipere sutto to.
44013005	I sininma Salamine, i xa Ala la xumo fo Yahudiyalu la Alabatusuwolu xono. Yaya men be kilila xo Maraka tun be i bata x'e deema.
44013006	I xa wo sutto tokutun, fo xa si Pafosi. I xa doomaxe do je non, a toxo xo Bara Yesu. Yahudiya le mu. A tun b'a fan kenin kila ti.
44013007	A tun be Goferenere Serejusi Polusi bata. Goferenere in tun mu moxo hakilima le ti. A xa kila bula Baranabasi nin Soli ma, bawo a tun b'a fe xa Ala la xumo lame.
44013008	Bari doomaxe Elimasi, nin wo mu Bara Yesu toxo ti gerekixanŋo to, wo xa Baranabasi nin Soli sooso. A tun be ɲa ŋininna, xa goferenere bali xa lannaya ke.
44013009	Wo tumo la, Soli men be kilila xo Poli, wo tun be fanin Ni Senunŋo la, a x'a ɲa lo doomaxe to, x'a fo a ɲen xo:
44013010	«Nanbaramanso nin moxo jaxo, Sentanemoxo, ku beto bee jaxo! Í si fata Marigi la sila tilinninŋolu ladogila ba?
44013011	Saasa Marigi s'a tego maxa í la. Í si fiyonɲa. Í si waxati ke í man tilo je.» Wo no bee to, Elimasi fiyonɲata. Dibo dunta a ɲa la. A x'a boxo bee moomo fo a si moxo je, men si a bulo muta.
44013012	Goferenero xa wo kuwo je tumo men, a xa lannaya ke. A xa xaranŋo men me Marigi la kuwo to, wo x'a dabaro ban bete.
44013013	Poli nin a toɲoxolu xa batonŋo ta Pafosi, xa taxa Pereje, men be Panfili jamano xan. Yaya Maraka nin i talata non. Ate x'é koppa xa taxa Yerusaleme.
44013014	Poli nin Silasi bota Pereje, xa taxa Antiyosi men be Pisidi maro la. Tofoɲolunŋo, i dunta Alabatusuwo xono x'e sigi.
44013015	Musa la sariya nin kilalu la kitaabolu xaranŋo xo, Alabatusuwo kuntigolu xa moxo bula a fola i ɲen xo: «N badinŋolu, nin xuma be alu kun x'a fo jama ɲen, x'a jusudun, waxato be alu bulu saasa.»
44013016	Poli wulita, x'a bulo xotota jama ɲen xo: «Banisirayila moxolu, anin alu tolu mennu be silala Ala ɲa, alu i tulo lo.
44013017	Banisirayila dinŋolu la Ala xa n mamaxelu sugandi. A x'e la siya labugi, x'e tu siginfelu ti Misira. Wo xo, a x'a la sintigiyaba yita, x'e labo Misira.
44013018	A muɲata i xoto fuxo la, tan naani sanji xono.
44013019	A xa siya woorowula halagi Kanan jamano to. Wo xo, a xa wolu la jamano di n mamaxelu ma, x'a ke i ta ti.
44013020	Wo bee keta san keme naani nin bi luulu xono. «Wo xo, a xa kuntigolu lasigi i kunna, fo xa taxa si kila Samuyeli tilo ma.
44013021	Wo xo, i xa mansaxe do ŋinin Ala la. A xa Kise dinxe Sawuli lasigi i kunna. Wo bota Bensamen bonsonŋo to. Wo sigita i kunna tan naani sanji xono.
44013022	Ala xa Sawuli labo mansaya la tumo men, a xa Dawuda lasigi i kunna mansaxe ti. Ala xo Dawuda la kuwo to xo: “Ń xa Yese dinxe Dawuda soto. Nte sagolamoxo le mu. A si nte sago bee ke.”
44013023	Ala xa Dawuda bonsonŋo do ke Banisirayila Kisibaxo ti, x'a la a la lahido xan. Wo mu Isa le ti.
44013024	Jannin Isa tun xa na, Yaya tun be Banisirayila moxolu bee waajula, xo i x'e xodi i la junubolu la, xa batise.
44013025	Yaya tun b'a fola a la baaro bantumo xo: “Alu ɲen, nte mu jon ti? Alu be men naxononin, nte nte wo ti. Bari a si na nte xofe. Haali xa ke a la samatajulufirinna ti, nte nin wo man xan.”
44013026	«Ń badinŋolu, ate mennu bota Burehima to, anin alu tolu men dulu be silala Ala ɲa, ɲin kisili xuma innu kita n bee le ma.
44013027	Yerusaleme moxolu nin i la kuntigolu kennu man a lon Isa mu men ti. Kilalu la xumolu men dulu be xaranna tofoɲolunŋolu, i man wo dulu faamu, bari i xa wo xumolu dafa, i xa kiito tege Isa xan tumo men.
44013028	Haali x'a tara i man faxalikun je Isa la, i x'a ŋinin Pilate la xo a x'a faxa.
44013029	Mennu safeta Kitaabo xono a la kuwo to, i xa wo bee ke tumo men, i x'a lajigi xa bo gengenyiro xan, x'a bula xaburo xono.
44013030	Bari Ala x'a lakuni xa bo furelu to.
44013031	Men tunnu nin Isa bota Galile, xa taxa Yerusaleme, a x'é yita wolu la tili kiika xono. Saasa, wolu mu a seedolu ti, xa xuma Banisirayila moxolu ɲen a la kuwo to.
44013032	Ntelu be ɲin xibaru Diman in fola alu ɲen, xo Ala tun xa lahido men ta n mamaxelu ɲen,
44013033	a xa wo latimme n ɲen bi, alan ntelu mennu keta i bonsonŋolu ti. A xa Isa lakuni í xo a be safenin Jaburu fulananŋo xono ɲa men xo: “Ite le mu ń Dinxe ti; kabirin bi, nte keta í Fa ti.”
44013034	Ala tun x'a fo xo a si a lakuni xa bo furelu to, xo a me sa tugun, a me toli. A tun x'a fo ten xo: “Nte xa lahidu senumanŋo mennu ta Dawuda ɲen, sikka si nt'a to, nte si wolu ke alu ɲen.”
44013035	Wo le x'a tu, a xo dula xote du xo: “Í me son, í la senumanŋo xa toli xaburo xono.”
44013036	Dawuda ken xa Ala la kulategeninŋolu dafa a la waxato, wo xo, a sata. A lasita a mamaxelu senbo to, a tolita.
44013037	Bari Ala xa men nakuni xa bo furelu to, wo man toli.
44013038	Ń badinŋolu, alu a lon xo alu si junubeyaafo soto xa jaate moxo tilinninŋo ti Isa le barako to. Alu man sin xa jaate moxo tilinninŋo ti Musa la sariya la.
44013039	Isa le barako to, moxo wo moxo xa lannaya ke, wo si jaate moxo tilinninŋo ti.
44013040	Wo xanma, alu i korosi, walasa kilalu xa xumo mennu fo, wolu xana alu lasoto. Kilalu xo:
44013041	“Alu a mafele, atelu mennu be Ala la kuwolu mafeyaxan, alu dabaro xa ban, xa halagi. Bawo nte be nala kuwo do kela alu la waxato, nin moxo x'a laxali alu ɲen, alu me la a la.” »
44013042	Poli nin Baranabasi boto Alabatusuwo xono, moxolu x'e matara xo i xa xuma wo kuwolu xan tugun tofoɲolun nata.
44013043	Jama jenjenŋo xo, Yahudiyalu anin moxo mennu tuubita xa dun Yahudiyalu la diino to, wolu kiika x'a lo Poli nin Baranabasi nofe. I xa wo moxolu tonben, xo i xa Ala la neemo mutasoobe.
44013044	Wo tofoɲolunŋo ɲoxon kun, gallo tala bee kamarita x'e be Marigi la xumo lamela.
44013045	Yahudiyalu xa wo jama je tumo men, i kiiliyata. I xa Poli sooso, x'a nani.
44013046	Poli nin Baranabasi hakilo lasigininŋo xumata i ɲen xo: «Waajibo le tun mu Ala la xumo xa fo alu fololu ɲen. Bari alu x'e ban a to, xa kiito tege alu fannu xan, x'a yita xo alu nin nilamaya banbalo man xan. Wo le x'a tu saasa, n si i ɲatilin siya tolu la.
44013047	Bawo Marigi xa kuwo men waajibiya n ma, wo fele xo: “Ń x'é lasigi xo í xa ke keneya ti siyalu ɲen, walasa í xa kisilo lasi duniya bee ma.” »
44013048	Siya tolu xa wo xumolu me tumo men, i ɲaɲata, xa Marigi la xumo bunɲa. Ala xa i fen wo fen sugandi nilamaya banbalo xanma, wolu bee xa lannaya ke.
44013049	Marigi la xumo jenjenta wo jamano dula bee to.
44013050	Bari Yahudiyalu xa gallo musu toxoma Alabatubaxolu nin gallo moxobalu xonotosoli Poli nin Baranabasi xanma; i x'e tooro, x'e xoyi x'e labo i la jamano to.
44013051	Poli nin Baranabasi x'e sinnabanxo konkon x'a bo i sinŋolu la i xanma, wo xo, i taxata Ikone gallo to.
44013052	Antiyosi lannayabaxolu kennu ɲaɲabeteta, xa fa Ni Senunŋo la.
44014001	Poli nin Baranabasi sininŋo Ikone, i dunta Yahudiyalu la Alabatusuwo xono non du. I xumata fo Yahudiyalu nin Gerekolu moxo kiika xa lannaya ke.
44014002	Bari Yahudiyalu mennu man son lannaya ma, wolu xa siya tolu moxolu xonotosoli badin lannayabaxolu xanma.
44014003	Wo bee nin a ta, Poli nin Baranabasi meta Ikone. I ja sigininŋo tun be xumala je, x'e gigo tu Marigi xan. Marigi xa barako di i ma, xa taagumanseedolu nin kawakuwolu ke, mennu s'a yita xo i be men waajula Ala la neemo barako to, xo wo mu tonɲa le ti.
44014004	Gallo moxolu talata xan ma. Dolu nin Yahudiyalu keta boxo, dolu nin kiladinŋolu keta boxo.
44014005	Yahudiyalu nin siya tolu nin i la kuntigolu benta a to, xa ku jaxo ke Poli nin Baranabasi la, x'e bun kuro la x'e faxa.
44014006	Wolu xa wo me tumo men, i x'e bori xa taxa Likawoni maro la, xa taxa Lisitere nin Derebe gallolu to.
44014007	I xa xibaru Dimanŋo fo non dulu.
44014008	Xe do tun be Lisitere, a tun be siginin tuma bee, bawo a namatama le wuluta. A bada man í taxama.
44014009	A tun be Poli la xumo lamexan. Poli x'a mafele, a x'a je xo lannaya b'a la xa kendeya.
44014010	A xo a ɲen barako to xo: «Wuli í x'é latilin í sinŋolu da!» Xe x'é ba x'é lo a sin fulo da, x'é taxama.
44014011	Jama xa Poli la kebaaro je tumo men, i fetenta x'a fo Likawonixanŋo to xo: «N na bolibatutalu x'e ke moxolu ti, xa jigi n xan.»
44014012	I xa Baranabasi kili xo i la bolibatuta Susi, xa Poli kili xo i la bolibatuta Heremesi, bawo ate le tun mu xumala ti.
44014013	Bolibatuta Susi batusuwo do tun be gallo dunda la. A la sadaxalasibaxo nata tuura dolu ti wo dula. Wolu tunnu be masitinin yirifirolu la. A tun nin jama keta a fe xa sadaxo bo Baranabasi nin Poli ɲen.
44014014	Bari kiladin fula in, Baranabasi nin Poli xa wo lon tumo men, i x'e la dorokolu tofara, x'e bori taxanin jama ma, xa feten xo:
44014015	«He! Mun na alu be ɲin kela? Ń xo, ntelu dulu mu alu ɲoxon hadamadin nelu ti! N nata Isa la xibaru Dimanŋo fo alu ɲen, walasa alu xa ɲin bolibatuta fu innu bula, x'e ɲadi Ala nilama la, wo men xa sanxulo nin duguxulo nin xooxojiyo nin i to fenŋolu bee da.
44014016	Waxato mennu tanbita, a xa siyalu bee tu je, i xa taxa i fannu la silolu fe.
44014017	Haali wo, a x'é yita tumo bee a la ɲumayalu la. A be sanjiyo dila alu ma xa bo sanŋo to, xa senefenŋolu di i waxato. A be baluwo dila alu ma, x'alu laɲaɲa.»
44014018	Haali kiladinŋolu xumata ten, i tunnu si kori jama balila tuura sadaxala i ɲen.
44014019	Yahudiya dolu nata xa bo Antiyosi nin Ikone. Wolu xa jama hakilo yelema fo i xa Poli bun kurolu la xo i b'a faxala. Wo xo, i x'a saba x'a labo gallo xono. I tunnu ɲen xo a sata le.
44014020	Bari lannayabaxolu nata a laminin tumo men, a wulita, xa dun gallo xono. Wo lun do, a nin Baranabasi taxata Derebe.
44014021	Poli nin Baranabasi xa xibaru Dimanŋo fo Derebe gallo moxo ɲen. I xa lannayabaxa kiika soto. Wo xo, i x'e koppa xa na Lisitere, xa bo non xa taxa Ikone, wo xo xa na Antiyosi.
44014022	I tunnu be lannayabaxolu sinsinna, x'e jusudun, xo i xa tu lannaya to. I tunnu b'a fola i ɲen du xo: «Waajibo le mu tooro kiika xa n soto jannin n be dunna Ala la Mansaya xono.»
44014023	I xa moxobalu lasigi Ala la jamalu kilin wo kilin kunna. I sunta, xa Ala matara. Wo xo, i x'e xarifa Marigi ma, i lata wo men na.
44014024	Wo xo, Baranabasi nin Poli xa Pisidi jamano tokutun, xa si Panfili jamano to.
44014025	I xa Ala la xumo fo Pereje. Wo xo, i taxata Atali.
44014026	I xa batonŋo ta non, xa taxa Antiyosi, i tunnu xarifata Ala la neemo ma dula men. Wo keta baaro men xanma, i xa wo ke x'a dafa.
44014027	I sininma Antiyosi, i xa Ala la jama kamari. Ala xa sinŋo di i ma xa fen wo fen ke, i xa wo bee dantege i ɲen. Ala xa da yele siya to dulu ɲen ɲa men, walasa i xa lannaya ke, i xa wo ɲa du laxali i ɲen.
44014028	Poli nin Baranabasi tuta lannayabaxolu bata non waxati jan xono.
44015001	Moxo dolu bota Yude maro la, xa na Antiyosi, x'e badin lannayabaxolu laxaran xo: «Nin alu man ɲaxa í xo Musa la sariya x'a fo ɲa men, alu me kisi no.»
44015002	Poli nin Baranabasi man son wo xumo ma fewu. Wo kuwo keta soosoliba ti i nin wo moxolu te. A lategeta xo Poli nin Baranabasi anin moxo dantalu xa taxa Yerusaleme, walasa i nin kiladinŋolu nin moxobalu xa xuma wo kuwo xan.
44015003	Wo to, Ala la jama x'e ki xa taxa. I taxato, i xa Fenisi jamano nin Samari jamano tokutun. Siya tolu tuubita ɲa men, i tunnu be wo ɲa foxan. Wo xa badin lannayabaxolu bee nitodiya bete.
44015004	Poli nin Baranabasi sita Yerusaleme tumo men, Ala la jama nin kiladinŋolu anin moxobalu x'e mutakubete. Ala xa sinŋo di i ma xa fen wo fen ke, i xa wo bee ɲa fo i ɲen.
44015005	Farisiya dolu, mennu xa lannaya ke, wolu wulita x'a fo xo: «Waajibo le mu, siya tolu moxolu mennu xa lannaya ke, xo wolu xa ɲaxa, anin i xa Musa la sariya labatu.»
44015006	Kiladinŋolu nin moxobalu x'e ɲoxo tara, xa wo xumo segesege.
44015007	Wo xumo keta ɲoxomasoosoba ti tumo men, Piyere wulita x'é lo. A xo: «Ń badinŋolu, alu x'a lon xo Ala xa nte sugandi alu to kabirin tuma jan, walasa nte xa xibaru Dimanŋo fo siya tolu ɲen, nin i si a me xa lannaya ke.
44015008	Ala men xa moxolu bee jusukunna kuwolu lon, ate x'a yita xo a sonta siya tolu ma, a xa Ni Senunŋo di wolu ma tumo men, í xo a x'a di ntelu ma ɲa men.
44015009	Ala man faranfansi si ke ntelu Yahudiyalu nin siya tolu te. A x'e jusukunŋolu senuya i la lannaya le koso.
44015010	Mun na saasa, alu be Ala xotobola? N benbalu nin n fannu korita dono men xoto, mun na alu b'a fe xa wo dono la lannayabaxolu kun?
44015011	Ń be saagila a ma tugun xo, n be lanin a la xo n kisita Marigi Isa la neemo le barako to, í xo itelu dulu.»
44015012	Wo to, jama bee x'e de xa Baranabasi nin Poli lame. Ala xa sinŋo di i ma xa taagumanseedolu nin kawakuwolu mennu ke siya tolu to, i xa wolu bee fo.
44015013	I x'e soto wo xumo la tumo men, Yaxuba xa xumo ta xo: «Ń badinŋolu, alu ń name.
44015014	Ala hakilo tuta siya tolu kun ɲa men kabirin folofolo, xa moxo dolu sugandi i to, x'e ke a ta ti, Simon xa wo fo.
44015015	Wo nin kilalu la xumolu benta i ɲoxo ma, bawo a be safenin Kitaabo xono xo:
44015016	“Marigi xo: Wo xo, nte si ń koppa. Dawuda la bunŋo men boyita, nte si wo tolo. Dula mennu kutunta, ń si wolu lawuli, x'e latilin.
44015017	Wo to, hadamadin tolu bee si Marigi ŋinin, nte xa siya mennu bee kili x'e ke ń talu ti. Marigi xo ten, ate men x'a tu wo kuwolu
44015018	lonta kabirin waxati jan.”
44015019	Yaxuba xo: Wo le x'a tu, nte hakilo la, siya tolu mennu x'e ɲadi Ala la, n man xan xa xoleya bula wolu sinŋo xoto.
44015020	Bari, alan xa safe ki i ma x'a fo i ɲen xo i xana bolisosubu noxonin domo. I xa i fannu tanga jadoya ma. I xana jifo domo walla jelo.
44015021	Sabula kabirin folofolo, waajulo be kexan Musa la sariya xan gallubalu bee to, a be xaranna Alabatusuwolu xono tofoɲolun wo tofoɲolun.»
44015022	Wo to, kiladinŋolu nin moxobalu anin Ala la jama bee benta a to xa moxo dantalu sugandi i fannu to. I xa wolu la Poli nin Baranabasi xan, x'e ki Antiyosi. I xa Yudasi nin Silasi sugandi. Yudasi be kilila du xo Barasabasi. Lannayabaxolu la bunɲa tun be lanin wolu xan.
44015023	Safe men dunta i bulu, wo xono xumolu fele: «N badin lannayabaxo mennu bota siya tolu to, alu mennu be siginin Antiyosi gallo xono, anin Siri jamano to, anin Silisi jamano to: Kiladinŋolu nin moxobalu anin alu badinŋolu be alu xontonna.
44015024	N x'a me xo moxo dolu bota n bata jan, xa taxa alu bata, xa xumo dolu fo alu ɲen, mennu x'alu hakilo ɲaxami, x'alu xonotolafili. Moxo man i bula wo la.
44015025	Wo le x'a tu, n benta a to xa moxo dolu sugandi, x'e ki alu ma, x'a kafu n badin xanuninŋolu ma, nin wo mu Poli nin Baranabasi ti,
44015026	wo mennu bota i niyo la, n Marigi Isa Kirisita la baaro xanma.
44015027	N fele Yudasi nin Silasi kila alu ma, n xa xumo men fo safe xono, i si wo fo alu ɲen.
44015028	Ni Senunŋo nin ntelu fannu x'a latege, xo n xana doni xote la alu kun fo ɲinnu, mennu be waajibiyanin.
44015029	Alu xana bolisosubu domo, walla jelo, walla jifo. Al'alu fannu tanga jadoya ma. Nin alu si alu fannu korosi no wo kuwolu ma, wo le xa ɲin. X'alan n ben!»
44015030	Wo kilalu labulaninŋo xo, i taxata Antiyosi xa Ala la jama kamari xa wo safe d'i ma.
44015031	Wolu xa wo xaran tumo men, i ɲaɲata, bawo jusudunni xumo kiika tun b'a to.
44015032	Yuda nin Silasi fan tunnu mu kila lelu ti. Wolu xa lannayabaxolu jusudun i la xuma kiika fe, x'e la lannaya sinsin.
44015033	I tuta i bata waxati la. Wo xo, lannayabaxolu x'e labula walasa i x'e koppa i kilabaxolu ma. I duwata i ɲen xo i ɲuma xa si. [
44015034	Bari Silasi x'a latege xa tu Antiyosi.]
44015035	Poli nin Baranabasi tuta Antiyosi. I nin moxo kiika xotelu tunnu be moxolu laxaranna, xa Marigi la xibaru Dimanŋo fo i ɲen.
44015036	Waxati tanbita, wo xo, Poli xo Baranabasi ɲen xo: «N tunnu taxata gallo mennu to, xa Marigi la xumo fo, n x'e koppa xa taxa bo n badinŋolu ma wo dulalu, x'a mafele i be ɲa men lannaya to.»
44015037	Baranabasi tun b'a fe i nin Yaya xa taxa, ate men be kilila du xo Maraka.
44015038	Bari Poli xo, xo a man xan xa taxa i nofe. Bawo a x'e fata i ma Panfili jamano xan, a man son a nin i xa baarolu laban i ɲoxo fe.
44015039	Mankanba dunta Poli nin Baranabasi te fo i talata. Baranabasi xa Yaya Maraka ta. I dunta batonŋo do xono xa taxa Sipere.
44015040	Poli ken xa Silasi le sugandi, i taxata i ɲoxo la. Lannayabaxolu x'e xarifa Marigi Ala la neemo ma.
44015041	A xa Siri nin Silisi jamano bee yaala, xa Ala la jamalu sinsin lannaya to.
44016001	Poli taxata Derebe, wo xo, a taxata Lisitere. Lannayabaxo do tun be non, men toxo xo Timote. A na tun mu Yahudiya le ti, men xa lannaya ke. Bari a fa tun mu Gereko le ti.
44016002	Lisitere nin Ikone lannayabaxolu tunnu be Timote toxoɲuma fola.
44016003	Poli tun b'a fe a xa ke a taxamaɲoxo ti. A xa Timote ɲaxa wo jamano Yahudiyalu koso, bawo i bee tun x'a lon xo a fa mu Gereko le ti.
44016004	Poli nin a taxamaɲoxo taxata galluba wo galluba to, kiladinŋolu nin moxobalu xa kuwo mennu latege Yerusaleme, i xa wolu fo lannayabaxolu ɲen anin x'a fo i ɲen xo i xa wo silo taxama.
44016005	Ala la jamalu tunnu be sinsinxan lannaya to. Lun wo lun, do tun be kafuxan lannayabaxolu ma.
44016006	Poli nin a taxamaɲoxolu xa Firiji nin Galasi marolu tofara, bawo Ni Senunŋo tun x'e bali xa Ala la xumo fo Asi maro xono.
44016007	I sita Misi jamano dunda la tumo men, i x'a mafele xa taxa Bitini, bari Isa Ni Senunŋo x'e bali xa taxa non.
44016008	Wo keta tumo men, i xa Misi jamano tofara xa taxa Torowasi.
44016009	Wo suwo to, Ala xa kuwo do yita Poli la. A xa Maseduwane xe do je lonin, wo x'a matara xo: «Na Maseduwane jamano to, xa n deema!»
44016010	Poli xa wo je doron, n x'a ŋinin xa taxa Maseduwane jamano xan, bawo n x'a lon xo Ala xa n kili xa taxa xibaru Dimanŋo fo wo jamano moxolu ɲen.
44016011	N xa batonŋo ta Torowasi, x'e tilin xa taxa Samotarasi. Wo lun do, n taxata Neyapolisi.
44016012	N bota non xa taxa Filipe, nin wo mu Maseduwane jamano galluba do ti. Non be Romengolu la maro xono. N xa tili kiika ke wo galluba to.
44016013	Tofoɲolunŋo, n bota gallo xono, xa taxa xoda la, n tunnu hakilo la xo n si Alamataradula tara non. N x'e sigi wo dula. N xa xumo dolu fo musolu ɲen, men tunnu kamarita je.
44016014	Muso do tun be i to xo Lidi, Tiyatirengo le mu. A tun be faanu wulen bete fiiro le la. Ala batubaxo le tun mu. A tun be n namela. Marigi x'a jusukunŋo dayele walasa a xa Poli la xumolu lame bete.
44016015	Lidi nin a la luxonomoxolu batiseta tumo men, a xa n matara xo: «Nin alu b'a jaatenin xo nte be lanin Marigi la, alu na jigi nte bata.» A x'a ke n bulu waajibo ti n xa son.
44016016	Lun do, n taxato Alamataradula, n nin jonmuso do benta: Jinno le b'a to, a tun be felelo kela wo le barako la. A tun be xaalisi kiika lasixan a marigilu ma wo felelo to.
44016017	Wo musu jinneto x'a lo ntelu nin Poli nofe xa feten xo: «Ɲin xe innu mu Ala Xototaninba la jonŋo lelu ti. I be kisilo silo le ɲafoxan alu ɲen.»
44016018	Jidinmuso xa wo ke tili kiika xono. Labanŋo la, Poli diminta, a x'é koppa x'a fo jidinmuso la jinno ɲen xo: «Isa Kirisita toxo barako to, bo muso to.» Jinno bota wo no bee to.
44016019	Wo jonmuso marigilu x'a lon tumo men xo i la xaalisisotoda tiɲata, i xa Poli nin Silasi muta xa taxa i ti kiititegelalu bata, gallo dakeno la.
44016020	I sita non tumo men, jonmuso marigilu x'a fo Rome kiititegelalu ɲen xo: «Ɲin moxo innu be n na gallo ɲaxamila; Yahudiya lelu mu.
44016021	I be laado dolu fola a nte dagenin ntelu Romengolu xa son mennu ma, walla x'e ke.»
44016022	Jama du wulita Poli nin Silasi xanma. Kiititegelalu xa yanmaro di, xo Poli nin Silasi la dorokolu xa bo i xanna, x'e gaɲa.
44016023	I buwobeteta tumo men, i x'e bula kaso la, x'a xoleya garado ma xo a x'e lakorosi bete.
44016024	A xa wo yanmaro soto tumo men, garado xa Poli nin Silasi bula kasobunŋo jooxe to, x'e sinŋolu dun kutunŋo la.
44016025	Dugutala ma, Poli nin Silasi tun be Ala matarala, xa Ala tantu donkilolu la. Kasolamoxo tolu tunnu be i lamela.
44016026	Wo dulandin kilinŋo, duguxulu jarajaraba keta. Kasobunŋo jusigilanŋolu jarajarata. Kasobunŋo dalu bee yeleta. Kasolamoxolu bee la joloxolu firinta.
44016027	Garado kunita. A xa kasobunŋo dalu je yelenin tumo men, a x'a la fanŋo boosi xo a be a fan faxala. A tun hakilo la xo kasolamoxolu bee x'e bori.
44016028	Bari Poli fetenbeteta xo: «Í xana fusi ke í fan na, n bee be jan.»
44016029	Wo tumo, garado xo x'e xa na lanpo ti. A x'é tariya xa dun kasobunŋo xono. Silanɲa kujaxo bulu, a jarajarato taxata í boyi Poli nin Silasi xoto.
44016030	Wo xo, a x'e labo keno ma, x'e ŋininxa xo: «Ń batufalu, nte xa xan xa mun ke walasa ń xa kisi?»
44016031	I x'a jaabi xo: «La Marigi Isa la, í si kisi, í nin í la dinbaya.»
44016032	I xa Marigi la xumo fo a nin a la dinbaya bee ɲen.
44016033	Wo suwo waxati kilinŋo fan, garado xa Poli nin Silasi la joogilidalu ku. Wo xo, a nin a la luxonomoxolu bee batiseta.
44016034	Wo bee xo, a taxata Poli nin Silasi ti a la luwo ma, xa domolo di i ma. Wo xe nin a la dinbaya bee ɲaɲata bete; bawo i lata Ala la.
44016035	Saxo yeleninma, kiititegelalu xa moxo dolu ki garado ma xo a xa wo xe innu bula.
44016036	Garado nata x'a fo Poli ɲen xo: «Kiititegelalu xa kila bula xo x'alu bula. Awa, alu bo xa taxa heero to.»
44016037	Bari Poli x'a fo kiladinŋolu ɲen xo: «Ntelu mennu mu Romenga yerewuluwolu ti, i xa n buwo moxolu bee ɲala x'a tara kiito man tege, wo xo, i xa n bula kaso la. Saasa, i b'a fe ba xa n mundin bula? Ayi. I fannu xa na n nabo.»
44016038	Kiladinŋolu taxata wo xumolu fo kiititegelalu ɲen. Wolu x'a lon tumo men xo Romengo lelu mu, i silata.
44016039	I nata yaafo ŋinin Poli nin Silasi fe, wo xo, x'e labo, x'e matara xo i xa bo wo gallo to.
44016040	Poli nin Silasi bota kaso la tumo men, i taxata Lidi la luwo ma. I xa badin lannayabaxolu je, x'e jusudun. Wo xo, i taxata.
44017001	Poli nin Silasi tanbita Anfipolisi nin Apoloni la, xa taxa si gallo do to xo Tesalonike. Yahudiyalu la Alabatusuwo do tun be non.
44017002	Poli dunta wo xono í xo a dalita a kela ɲa men. A xa moxo mennu tara je, a xa tofoɲolun saba ke a be xumala wolu ɲen x'a la Kitaabo xumaxanŋo xan.
44017003	Poli tun b'a yitala x'a laxoyiya i ma xo waajibo le tun mu Kirisita xa tooro, xa sa; wo xo, a xa kuni xa bo furelu to. A tun b'a fola xo: «Nte be Isa men na xumo fola alu ɲen, wo le mu Kirisita ti.»
44017004	Yahudiya dolu, nin Gereki Ala batubaxo kiika anin musu toxobonin kiika lata Isa la, xa kafu Poli nin Silasi ma.
44017005	Bari wo kuwo xa Yahudiyalu lakiiliya. I xa gallo moxo kuntanŋo dolu kamari men tunnu be bedolu fe, x'e bula sonxo kela, xa gallo ɲaxami. I taxata Jason na luwo ma, xa Poli nin Silasi ŋinin, xo i be taxala i tila jama ɲa xoto.
44017006	I man wolu tara non tumo men, i xa Jason nin lannayabaxo dolu muta xa taxa wolu ti gallo fankamalu bata. I tunnu be fetenna xo: «Ɲin xe in mennu xa duniya bee ɲaxami, i fele innu ti jan saasa.
44017007	Jason x'e jigiya a bata. I bee be Rome mansaxe la sariya soosola x'a fo xo mansaxe xote be je, nin wo mu Isa ti.»
44017008	Galluxonomoxolu nin fankamalu xa wo xumolu me tumo men, i hakilo ɲaxamita.
44017009	Jason nin a toɲoxolu tunnu xa xan xa xaalisi jaate do sara fankamalu ma, walasa i xa bula.
44017010	Suwo kuta doron, badin lannayabaxolu xa Poli nin Silasi bula xa taxa Bere. I sita gallo xono tumo men, i taxata Yahudiyalu la Alabatusuwo xono.
44017011	Bere Yahudiya tunnu xa ɲin Tesalonike Yahudiyalu ti. I xa Ala la xumo lame nitodiya to. I tunnu be Kitaabo xaranna lun wo lun, x'a mafele nin Poli la xumolu mu tonɲa le ti.
44017012	I kiika xa lannaya ke. Gerekolu to, faamamusolu nin xebalu dulu kiika xa lannaya ke.
44017013	Bari Tesalonike Yahudiyalu x'a lon tumo men xo Poli be Ala la xumo foxan Bere du, i nata non du xa jama ɲaxami, x'a xonotosoli.
44017014	Wo no bee to, badin lannayabaxolu taxata Poli ti xooxojiyo mafan, bari Timote nin Silasi tuta Bere.
44017015	Poli bulasilabaxolu taxata a ti fo Atene. Wo xo, i x'e koppa Bere. Poli x'e ki Silasi nin Timote ma, xo i xa i tariya xa na a tara Atene.
44017016	Xa Poli tu Silasi nin Timote laxononin Atene, a x'a je xo gallo be fanin bolibatutalu la. Wo kuwo x'a tooro bete.
44017017	Wo xanma, a tun be xumala Alabatusuwo xono, Yahudiyalu nin siya xotelu ɲen, mennu be Ala batula. Lun wo lun, a tun be taxala dakeno la, xa xuma non taxabaxolu bee ɲen.
44017018	Moxo hakilitigolu mennu be kilila xo Epikure la xarandinŋolu nin Sitoyisenŋolu, wolu dolu tunnu nin Poli be xumaxan. Dolu b'a fola: «Ɲin xuma fufola in b'a fe xa mun fo?» Do xotelu xo: «I s'a fo xo: A be bolibatuta xote lelu la xumo fola.» Poli ken tun be xumala Isa nin furekuniyo le xan.
44017019	I xa Poli kili i nin a xa taxa gallo Ayeropasi la, nin wo mu hakilitigolu nin kiititegelalu la dula ti. I xo a ɲen xo: «Í be xaran kuto men fola, ntelu si do me no wo xan ba?
44017020	Bawo í be xumo mennu fola, ntelu man wolu ɲoxon me abada, n b'a fe xa wolu faamu.»
44017021	Atenengolu bee, anin siginfelu mennu b'e bata, wolu tunnu be i la waxato tala bee kela xibaruya kutolu tofolo nin i lamelo le la.
44017022	Poli wulita x'é lo jama tema, Ayeropasi la, x'a fo xo: «Atenengolu, nte x'a korosi xo alu be tetositinin Alaŋininŋo to ɲa bee do ma.
44017023	Bawo nte yaalayaalato alu la gallo xono, ń xa alu la batulidulalu kiika je. N x'alu la sadaxajanidula do je, a be safenin wo xan xo: “Ala men nte lonnin, wo la sadaxajanidula.” Awa, alu be men batula x'a tara alu man a lon, nte be nala wo le la kuwo fola alu ɲen.
44017024	Ala men xa duniya nin a xono fenŋo bee da, sanxulo nin duguxulo Marigi, wo sigidula nte moxolu la batusu loninŋolu ti.
44017025	Ala maaku nte a la du xo moxo x'a la baaro ke, a be í xo nin a haajo le tun be fen do ma; katugala ate fan ne be nilamaya nin nilakiliyo nin fen bee dila moxo bee ma.
44017026	A xa siyalu bee da x'e labo moxo kilin to, x'e lasigi duguxulo dula bee. A xa danŋo sigi i la waxatolu nin i sigidulalu ma.
44017027	A xa wo ke walasa i xa Ala ŋinin x'a je moomolo la, nin wo tun si ke no. Tonɲa la, Ala man jan n si la.
44017028	Bawo: “Ate le barako to, n be i nila, n be i lamaxala anin n be je.” Alu la ŋaara do dulu x'a fo xo: “N mu Ala dinŋolu ti.”
44017029	N mu Ala dinŋolu ti, wo xanma, n man xan x'a miiri xo Ala be le í xo sano walla xaalisixoyo walla kuro, moxo xa men dara a fan na hakilitigiya nin a sinkuwo bee la.
44017030	Bari Ala nte wo waxato lonbaliya kuwolu jaatela tugun, bari saasa a be moxolu bee kilila dula bee xo i x'e xodi i la junubolu la.
44017031	A xa lunŋo do latege a si kiiti tilinninŋo tege duniya xan lun men. Wo kiito tegebaxo si ke moxo do ti, Ala fan xa men sugandi. A xa taagumanseede lankenemaninŋo di moxo bee ma wo la kuwo to; bawo a xa wo lakuni xa bo furelu to.»
44017032	I xa furekuniyo me Poli la tumo men, dolu jeleta a ma, dolu xo: «N si í lame wo kuwo to sinɲa xote.»
44017033	Wo to, Poli bota i bata xa taxa.
44017034	Bari haali wo, dolu nin Poli tuta. Wolu xa lannaya ke. Mennu xa lannaya ke, Denisi be wolu to, ate mu Ayeropasi moxo do ti, anin muso do, xo Damarisi, anin do xotelu.
44018001	Wo xofe, Poli bota Atene xa taxa Korente.
44018002	A xa Yahudiya do tara je, a toxo xo Akilasi. Wo be bola Pon maro la. A nanin kuto le tun mu xa bo Itali jamano xan, a nin a musu Pirisiye. Wo keta bawo mansaxe Kulode tun x'a fo xo Yahudiyalu bee xa bo Rome. Poli nin i kafuta.
44018003	A tuta i bata i xa baaro ke i ɲoxo fe, bawo i fulo bee tun be baara sifa kilin ne kexan. Tillisidarala le tunnu mu.
44018004	Poli tun be xumo tala Alabatusuwo xono, tofoɲolun wo tofoɲolun. A tun b'a ŋininna xa Yahudiyalu nin Gerekolu bee lason.
44018005	Kabirin Silasi nin Timote nata xa bo Maseduwane jamano xan, Poli x'a la waxato bee ke waajulo la, x'a yita Yahudiyalu la xo Isa le mu Kirisita ti.
44018006	Yahudiyalu xa Poli sooso, x'a nani. Wo to, a x'a la faanolu banxo gijigiji i xanma x'a fo i ɲen xo: «Nin alu man kisi, wo mu alu fannu no le ti. Jalagi nte nte ma. Kabirin saasa, nte be taxala siya tolu bata.»
44018007	Poli bota non xa taxa Ala batubaxo do bata xo Titiyusi Yusitusi. Wo tun na luwo be Alabatusuwo senbo to.
44018008	Alabatusuwo kuntigo Kirisipusi nin a la dinbaya bee lata Marigi la. Korentengo mennu dalita Poli la xumo lamela, wolu kiika xa lannaya ke xa batise.
44018009	Lun do suwo to, Marigi x'é yita Poli la, x'a fo a ɲen xo: «Í xana sila. Tu xumala haalibi, í xana í de,
44018010	bawo nte be í senbo to. Moxo si me kujaxu ke no í la, katugala nte la moxo xa sa ɲin gallu in to.»
44018011	Poli tuta Korente xa san kilin nin xaru wooro ke je. A tun be moxolu laxaranna Ala la xumo ma.
44018012	Galiyon tun mu Rome la goferenere ti tumo men, Akayi maro kunna, Yahudiyalu benta ku to Poli xanma. I x'a lasi kiititegedula.
44018013	I xo: «Ɲin xe in b'a ŋininna xa moxolu hakilo yelema, xo i xa Ala batu ɲa do ma, ɲa men be n na sariya soosola.»
44018014	Poli xo x'a be xumo tala tumo men, Galiyon xo Yahudiyalu ɲen xo: «Atelu Yahudiyalu, nin a tun fota xo ɲin xe in xa kujaxuba do le ke walla ku benbalo do, nte tun si alu lame bete.
44018015	Alu be i ɲoxo soosola xumolu nin toxolu nin alu fannu la sariya kuwo lelu to, wo xanma, wo ɲabo be alu fan nelu ma. Nte nte sonna xa wo kuwolu kiito tege.»
44018016	Wo to, Galiyon x'e xoyi xa bo kiititegedula.
44018017	Wo keninma, i bee xa Alabatusuwo kuntigo Sositene muta x'a buwo kiititegedula, bari Galiyon man wo jaate.
44018018	Poli tuta Korente xa waxati jan ke je. Wo xo, a bota badin lannayabaxolu bata. A nin Pirisiye nin Akilasi xa batonŋo ta xa taxa Siri jamano xan. Poli tun x'a kunŋo li Sankere, bawo a tun taguta kuwo do la Ala ɲen.
44018019	I sita Efesi gallo to. Poli nin a taxamaɲoxolu talata non. A taxata Alabatusuwo xono, a nin Yahudiyalu xa xuma.
44018020	Wolu x'a matara xo a xa waxati ke i bata, bari Poli man son.
44018021	A bota i bata, x'a fo i ɲen xo: «Ń si ń koppa alu bata ma, nin Ala sonta.» Wo xo, a dunta batonŋo xono Efesi xa taxa.
44018022	A jigita Sesare gallo to, xa taxa Yerusaleme, xa Ala la jama moxolu xonton non. Wo xo, a taxata Antiyosi.
44018023	Poli xa waxato do ke non, wo xo, a taxata. A xa Galasi maro bori, wo xo, a xa Firiji jamano bori, xa lannayabaxolu bee jusudun lannaya to.
44018024	Yahudiya do sita Efesi. A toxo xo Apolosi. A wuluta Alekisandiri gallo le to. A tun si sin xumo la bete. A tun xa Kitaabo xono xumolu lon bete.
44018025	Wo xe tun be xarannin Marigi la silo la. Juso tun b'a la xa Isa la kuwo fo, anin xa moxolu laxaran x'a xoyiya. Bari a tun xa Yaya la batiselo doron ne lon.
44018026	Apolosi xa waajulo damuta Alabatusuwo xono a hakilo lasigininŋo. Pirisiye nin Akilasi x'a la xumolu me tumo men, i nin a taxata i bata, x'a laxaran Ala la silo la, x'a toxoyiya bete a ɲen.
44018027	Wo xo, a diyata Apolosi ɲen xa taxa Akayi. A badin lannayabaxolu x'a jusudun, xa safe do ki non lannayabaxolu ma xo i x'a mutakubete. A sita non tumo men, a xa moxolu deema bete, men tunnu keta lannayabaxolu ti Ala la neemo barako to.
44018028	A la xumolu xa sinŋo soto Yahudiyalu la xumolu xan moxolu bee ɲala. A x'a yita Kitaabo xumaxanŋolu la, xo Isa le mu Kirisita ti.
44019001	Xa Apolosi tu Korente, Poli xa jamano kurumadulalu tofara, xa taxa si Efesi. A xa lannayabaxo dolu tara non.
44019002	Poli xa wolu ŋininxa xo: «Alu xa lannaya ke waxato men, alu xa Ni Senunŋo soto ba?» I x'a jaabi xo: «Ntelu bada man Ni Senunŋo toxo me.»
44019003	Poli xo: «Alu dunnu batiseta batiseliɲa joman ma?» I x'a jaabi xo: «Batiselila Yaya la ɲa.»
44019004	Poli xo: «Yaya tun be batiselo men kela, wo b'a yitala xo moxolu nimisita i la junubolu la. A tun b'a fola xo men be nala ate xofe, nin wo mu Isa ti, xo Banisirayila moxolu xa la wo la.»
44019005	I xa ɲin xuma innu me tumo men, i batiseta Marigi Isa toxo la.
44019006	Poli x'a bulo la i xan tumo men, Ni Senunŋo jigita i xan. I xa xan xotelu fo, xa kilaya ke.
44019007	Wolu moxo tun be taxala i lola tan nin fula ma.
44019008	Poli tun be taxala Alabatusuwo xono xa xuma moxolu ɲen. A hakilo lasigininŋo xumata i ɲen Ala la Mansaya xan, xaru saba xono. A x'e balan x'a lamebaxolu lason.
44019009	Bari dolu x'e tulo xoleya, i man son xa lannaya ke. I tunnu be xuma jaxolu fola, xa Marigi la silo toxosi jama ɲala. Wo tumo, Poli x'e tu je, a nin lannayabaxolu xa taxa i danna x'e laxaran lun wo lun Tiranusi la xarandula.
44019010	A xa wo ke san fula xono, fo Asi maro moxolu bee, Yahudiyalu anin Gerekolu, xa Marigi la xumo me.
44019011	Ala barako to, Poli tun be kawakubalu kexan,
44019012	fo haali faano walla misooro men tunnu je maxa Poli balo la, moxolu tunnu si wolu ta xa taxa wolu la jangarutolu xan. Wolu tunnu si kendeya, jinnolu tunnu si bo jinnetolu to.
44019013	Yahudiya dolu, men tunnu b'e yaalala xa jinnolu xoyi xa bo moxolu to, wo dulu x'a mafele xo i be jinnolu xoyila Marigi Isa toxo la. I xo jinnolu ɲen xo: «Poli be waajulo kela Isa men toxo la, ń b'a fola alu ɲen wo toxo la, alu bo ɲin moxo innu to!»
44019014	Men tunnu be wo baaro kela, wolu mu Yahudiyalu la sadaxalasibaxa kuntigo do le dinxe woorowulo ti, men toxo xo Sewa.
44019015	Bari jinno x'e jaabi xo: «Ń xa Isa lon, ń xa Poli du lon, bari atelu mu jonnu ti?»
44019016	Wo jinneto x'é ke i xan. A kilin x'e bee mano. A x'e buwo bete fo i x'e bori xa bo a la luwo ma, i balamaxulunŋo nin i joogininŋo.
44019017	Yahudiyalu nin Gerekolu men tunnu be siginin Efesi, wolu bee xa ɲin me. I bee silata, xa Marigi Isa toxo bunɲa.
44019018	Mennu xa lannaya ke, wolu kiika nata i lo i la kujaxu keninŋolu la moxolu bee ɲala.
44019019	Doomalu kiika nata i nin i la doomaya bukkolu, xa wolu jani moxolu bee ɲala. Wo bukkolu sonŋo jaate be bennin xaalisixoyo tan luulu wulu le ma.
44019020	Wo ɲa ma, Marigi barako to, Ala la xumo jenjenta, xa sinŋo soto.
44019021	Wo kuwolu keninŋo xo, Poli x'a latege xa tanbi Maseduwane nin Akayi jamanolu la, xa taxa Yerusaleme. A tun b'a foxan xo: «Nin ń taxata je tumo men, ń xa xan xa taxa Rome du.»
44019022	A x'a deemabaxolu to moxo fula, Timote nin Erasite ki xa taxa Maseduwane. Bari a fan tuta Asi folo xa waxati ke je.
44019023	Wo waxato, murutiliba do wulita Marigi la silo koso.
44019024	Siyaxo do tun be je xo Demetiriyusi. Efesingolu la bolibatuta musuma men tun be je xo Aratemisi, ate tun be wo la batusuwo ɲoxon nelu darala xaalisixoyo la. Wo tun be nafaba lasila wo baaro kebaxolu ma.
44019025	Lun do, Demetiriyusi xa wolu nin i siyaxeɲoxolu kamari x'a fo i ɲen xo: «Awa, alu x'a lon xo ntelu be nafaba sotola ɲin baara in ne to.
44019026	Bari kuwo men b'é son, nin alu ɲa nte a la, alu tulo b'a la. Ɲin Poli toxo in b'a foxan xo moxolu la bolibatuta daraninŋolu nte fusi ti. A xa moxo kiika lason Efesi jan. Jan kilin nte, a be ŋinin xa Asi maro bee lason.
44019027	Ɲin kuwo si son xa n na baaro tiɲa. X'a kafu wo ma, n na bolibatutaba musuma Aratemisi la batusuwo si mafele fuwo ti. Asi maro bee, anin duniya moxolu bee be wo bolibatuta musuma in men batula, tango si bo wo xan.»
44019028	Wo moxolu xa wo xumo me tumo men, i diminbeteta xa ke a ma xa feten xo: «Efesingolu la Aratemisi le mu fenba ti!»
44019029	Wo mankanŋo xa gallo bee ɲaxami. Poli taxamaɲoxo fula tun be je. I toxo xo Gayusi nin Arisitarake, wolu tunnu mu Maseduwanengo lelu ti. I gidita wolu xan, x'e muta, i nin i xa taxa jama kamaridula.
44019030	Poli tun b'a fe xa taxa wo dula, bari lannayabaxolu x'a bali xa taxa je.
44019031	Asi maro kuntigiba dolu tunnu mu Poli xanunte lelu ti. Wolu xa kila bula Poli ma x'a matara xo a xana taxa jama kamaridula.
44019032	Wo waxato, jama tun be ɲaxamo xono. Si nin si la xumo nte kilin ti. Bee be kulela x'e ta fo. I tala si tun man haali i ɲoxotara kunŋo lon.
44019033	Moxo dolu xa wo kuwo ɲafo xe do ɲen xo Alekisandere. Yahudiyalu xa ate bula i ɲa. A x'a bulo xotota xo a b'a fe xa xuma jama ɲen.
44019034	Bari jama x'a lon tumo men xo Yahudiya le mu, i xa leere fula ɲoxon ke i bee be fetenna xo: «Efesingolu la Aratemisi le mu fenba ti!»
44019035	Gallo safelila sinta xa jama lade, a xo: «Efesingolu, bee x'a lon xo Efesi gallo le mu Aratemisiba la batusuwo korosibaxo ti anin a nataliye men butunta xa bo sanŋo to.
44019036	Soosoli nte wo kuwo to. Wo le x'a tu, alu i mafaxa, alu xana fusi ke alu kunfe.
44019037	Alu bagata ɲin xe fula innu ma, xa na i ti x'a tara i man fusi suuɲa batusuwo xono, i man xuma jaxu du fo n na bolibatuta musuma ma.
44019038	Awa nin ku benbalo do dunta Demetiriyusi nin a baarakeɲoxolu nin moxo do te, kiititege bunŋolu be je, kiititegela dulu be je i si wo ɲa fo mennu ɲen.
44019039	Nin ku xote be alu ma, wo si ɲabo sariya la kiititegekafo fe.
44019040	Murutilo men keta bi, n si sin no xa jalagi wo to. Kun si tun nte n na ɲoxotaro la. N me sin no xa kun jonjon soto x'a fo n na ɲin ɲoxotara in na.»
44019041	Gallo safelila xa wo fo, wo xo, a xa jama labula.
44020001	Mankanŋo mafaxata tumo men, Poli xa lannayabaxolu kamari x'e jusudun. Wo xo, a x'é sara i la xa taxa Maseduwane.
44020002	Poli xa wo jamano tokutun, xa badin lannayabaxolu jusudun xuma kiika la. Wo xo, a taxata Geresi jamano xan,
44020003	xa xaru saba ke non. A tun b'a fe tumo men xa batonŋo ta, xa taxa Siri jamano xan, a x'a me xo Yahudiyalu xa janfo siti a ma. Wo to, a x'a latege xo a be í koppala Maseduwane fe.
44020004	A nin Sopatere taxata i ɲoxo fe, nin wo mu Pirusi dinŋo ti xa bo Bere, wo nin Arisitarake nin Sekundusi xa bo Tesalonike, anin Gayusi xa bo Derebe, wo nin Timote nin Tisike nin Torofime, wolu moxo fulo bota Asi maro la.
44020005	Wolu bulata n ɲa xa taxa n naxono Torowasi.
44020006	Ntelu kennu xa batonŋo ta Filipe, Buurufuunulantan sallo tanbo xo. A tili luulo, n x'e tara Torowasi, xa loxokun kilin ke non.
44020007	Tofoɲolunŋo, n tunnu be kamarinin Marigi la domolo xanma; Poli tun xa xan xa taxa wo lun do. Wo xanma, a xumata lannayabaxolu ɲen, xa me, fo dugutala.
44020008	N tunnu be kamarinin sankansuwo bunŋo men xono, lanpa kiika tun be non.
44020009	Xamarindinŋo do tun be siginin foloda la, a toxo xo Etikose. Ate sinnoxota bete; katugala Poli meta xumo la. Sinnoxo kujaxo bulu, a boyita dugo ma, xa bo wo sankansuwo sigi sabananŋo la. Moxolu nata a ta, bari i x'a tara a sata.
44020010	Poli jigita xa taxa í buti a kunna, x'a muta a bulu fulo to xo: «Alu xana sila, a be í nila.»
44020011	Wo xo, Poli yeleta tugun. A xa buuro tokutun, x'a domo. A xumata i ɲen xa me, fo xa saxo yele. Wo xo, a taxata.
44020012	I nin xamarindin in nilama taxata. Wo kuwo xa lannayabaxolu juso sumaya.
44020013	N bulata Poli ɲa, xa batonŋo ta xa taxa Asosi. N tunnu xa xan xa Poli ta wo gallo to. Ate tun b'a fe xa taxa non dugumasilo la, í xo a fan tun x'a latege ɲa men.
44020014	A xa n tara Asosi tumo men, n x'a ta xa taxa Mitilene.
44020015	N bota non xa taxa, xa si Kiyosi wo lun do. Wo tili fulananŋo, n sita Samosi. Wo lun do, n sita Mile.
44020016	Poli tun x'a latege xa tanbi Efesi gallo la x'a tara i man lo je, walasa a xana me Asi maro xan. A tun be keɲenin. A tun b'a fe nin a benta, Pantekoti lunŋo x'a tara Yerusaleme.
44020017	Poli x'é tu Mile, xa kila bula Efesi Ala la jama moxobalu ma, xo i x'a tara Mile.
44020018	I sita a bata tumo men, a xo i ɲen xo: «Ń badinŋolu, kabirin nte xa ń sinŋo bula Asi maro xono lun men, fo xa na a bula bi la, nte bosilo keta men ti alu ma, alu xa wo lon.
44020019	Nte xa baaro ke Marigi ɲen majigo to, xa tooro fo xa ɲajiyo bo. Yahudiyalu xa janfo siti nte ma tuma kiika, xa tooro kiika lasi nte ma.
44020020	Alu x'a lon xo ń man fusi tu dugunin alu ma, men si alu nafa. Nte x'alu waaju, x'alu laxaran jama to, anin alu la luwolu ma.
44020021	Ń x'a fo Yahudiyalu nin Gereko dulu ɲen xo i xa nimisi i la junubolu la, xa tuubi Ala ɲen, xa la n Marigi Isa la.
44020022	Saasa, nte be taxala Yerusaleme, katugala Ni Senunŋo xa wo waajibiya ń ma. Men be nala nte sotola je, ń man wo lon.
44020023	Ń x'a lon doron xo ń be tanbila gallu wo gallu la, Ni Senunŋo si ń nasobi xo kasoladunŋo nin toorolu be nte ɲa.
44020024	Bari nte nte ń fan na nilamaya jaatela. Ń be men jaatela, wo mu le xa ń na baaro lasi a danŋo ma. Marigi Isa xa baaro men xarifa ń ma xa wo ke x'a dafa. Wo baaro mu le, xa xibaru Dimanŋo fo, men be Ala la neemo yitala.
44020025	«Awa, x'a ta bi ma, ń xa Ala la Mansaya waajulo ke atelu fen wo fen bata, nte x'a lon xo atelu si ɲa me la nte xan tugun.
44020026	Wo le x'a tu, nte b'a fola alu ɲen bi x'a xoyiya xo: Nin men sankota, wo nte nte no ti.
44020027	Katugala nte xa Ala sago bee yita alu la, nte man fusi tu dugunin alu ma.
44020028	Al'alu fannu korosi, anin xa saaxagoore muume korosi, Ni Senunŋo x'alu lasigi men kunna. Alu i hakilo tu Ala la jama la, Ala xa men ke a ta ti, a fan Dinxe la saya fe.
44020029	Nte x'a lon, xo nte taxo xo, moxo jaxo dolu si dun alu to, í xo turuma be dunna saaxolu to ɲa men xa tiɲalo ke.
44020030	Alu fannu to jan, moxo dolu si wuli i nin faniya xumolu, xa lannayabaxolu lafili, x'e lalo i nofe.
44020031	Wo le x'a tu, al'alu fannu korosi. Al'alu hakilo tu a la xo san saba xono, nte ɲajiyo boto man alu kilin wo kilin tonbenno dabula.
44020032	«Awa saasa, nte be alu xarifala Ala ma, anin a la neemo xumo ma. Ate le si sin no x'alu barako bunɲa lannaya to, anin xa fen ɲumalu di alu ma, a xa mennu sigi a la moxo senuyaninŋolu bee ɲa.
44020033	Nte man ɲabo moxo si la xaalisi nin sanu nin faanu fe.
44020034	Alu fannu x'a lon xo nte xa baaro ke ń fan bulolu la, xa ń nin ń taxamaɲoxolu haajolu ɲiɲa.
44020035	Nte x'a yita alu la ɲa bee ma, xo n xa xan xa baaro ke ten walasa xa segebaxantunŋolu deema, xa n hakilo lajigi Marigi Isa fan na xumo la xo: “Heero be dilo le to, xa tanbi sotolo xan.” »
44020036	Wo xumolu foninŋo xo, Poli nin wolu bee x'e ɲongi xa Ala matara.
44020037	Lannayabaxolu bee xasita. I x'e sappi Poli ma, x'a baataya sixonton.
44020038	I la jusuxaso kunba tun mu men ti, wo mu le, bawo Poli tun x'a fo i ɲen xo i me a je bitugun. Wo xo, i taxata a bulasila fo batondanŋo la.
44021001	N nin lannayabaxolu fatata tumo men, n xa batonŋo ta x'e tilin xa taxa Kosi. Wo lun do, n sita Rode. N bota non xa taxa Patara.
44021002	N xa batonŋo do tara non men be taxala Fenisi. N dunta wo xono xa taxa.
44021003	N sutiyata Sipere sutto la. N xa wo sutto tu n numanŋo xoto, xa taxa Siri jamano mafan. Batonŋo lota Tire danxanŋo la, katugala batonxonodono xa xan xa lajigi non.
44021004	N xa lannayabaxo dolu tara non. N xa loxokun kilin ke wolu bata. Ni Senunŋo la lasobilo fe, wolu xo Poli ɲen xo a xana taxa Yerusaleme.
44021005	Bari loxokunŋo dafata tumo men, n bulata n na taxamasilo xan tugun. Lannayabaxolu nin i musulu nin i dinŋolu bee taxata n bulasila fo gallo xo ma. N x'e ɲongi xooxojida la xa Ala matara.
44021006	N xa i ɲoxo sixonton tumo men, n dunta batonŋo xono. Wolu x'e koppa xa taxa i bata.
44021007	N bota Tire xa taxa Potolemayisi. Wo le keta n na xooxojixantaxamo danŋo ti. N xa badin lannayabaxolu xonton non, xa tili kilin ke i bata.
44021008	Wo lun do, n bota non xa taxa Sesare gallo to. N dunta xibaru Dimanfola Filipe la luwo ma, xa jigi non. Moxo woorowulo men tunnu sugandita Yerusaleme, ate tun mu wolu to kilin ne ti.
44021009	Dinxarafa naani tun be Filipe kun, wolu tunnu be kilaya kela.
44021010	N xa tili kiika ke non. Wo xo, Ala la kila do nata xa bo Yude maro xono, a toxo xo Agabusi.
44021011	Wo nata n ma. A xa Poli la tetositilanŋo ta x'a fan bulo nin a sinŋolu siti wo la. A xo: «Ni Senunŋo xa men fo wo fele xo: “Ɲin tetositilan in mu moxo men ta ti, Yahudiyalu si wo tigi muta Yerusaleme x'a siti ten, x'a dun Alalonbalolu bulu.” »
44021012	N xa wo xumo me tumo men, n nin non badin lannayabaxolu xa Poli matara xo a xana taxa Yerusaleme.
44021013	Wo to, Poli xa n jaabi xo: «Mun na alu be xasila, xa nte juso xasi? Nte tobenninŋo le mu xa siti. Wo doron nte, ń tobenninŋo le mu du xa sa Yerusaleme, Marigi Isa toxo nofe.»
44021014	Ntelu korita taxo bola Poli juso ma tumo men, n x'a tu je. N xo: «Men mu Marigi sago ti, wo xa ke.»
44021015	Tili dantalu tanbo xo, n x'e toben xa taxa Yerusaleme.
44021016	Sesare lannayabaxo dolu xa n dandan xa taxa n ti Siperenga Manason na luwo ma, n xa xan xa jigi jan men. Ate tun xa lannaya ke kabirin waxati jan.
44021017	N sita Yerusaleme tumo men, badin lannayabaxolu xa n jigiya ɲaɲo to.
44021018	Wo lun do, Poli nin n taxata Yaxuba la luwo ma. Ala la jama moxobalu tunnu bee du kamarita non.
44021019	Poli x'e xonton. Wo xo, a xa xumo ta, Ala xa kuwo fen wo fendin ke siya tolu to, ate la baaro fe, a xa wo bee kilin kilin ɲafo i ɲen.
44021020	I xa wo me tumo men, i xa Ala tantu. Wo xo, i x'a fo Poli ɲen xo: «N badinxe, í ɲa b'a la xo Yahudiyalu moxo wulu kiika le xa lannaya ke. Wolu bee mu sariya batubaxa soobe lelu ti.
44021021	A nata fo wolu ɲen xo Yahudiya mennu be siya tolu to, í be wolu ma x'e laxaran xo i xa Musa la sariya bula. Í x'a fo i ɲen xo i xana i dinŋolu ɲaxa, xo i xana Yahudiyalu la laadolu labatu.
44021022	Awa, n si mun ke? A keta ɲa wo ɲa, i s'a lon xo í nata.
44021023	Wo le x'a tu, n be nala men fola í ɲen, wo ke. Awa, xeba naani be n bata jan, mennu taguta Ala ɲen.
44021024	Í nin wolu xa taxa x'alu senuya i ɲoxo fe. Í xa xaaliso bo walasa i kunŋo xa li. Wo ɲa in, moxolu bee si a lon xo i xa xumo mennu me í la kuwo to, xo wolu si nte tonɲa ti, bari xo ite fan be sariya silo taxamala.
44021025	Awa, siya tolu mennu lata Isa la, n xa safe ki wolu ma xo i xana bolisosubu domo, walla jelo, walla jifo. I xa xan xa i fannu tanga jadoya ma.»
44021026	Poli taxata wo xe naano ti. Wo lun do, a nin i x'e senuya i ɲoxo fe. Wo xo, a taxata Alabatusuba xono xa senuyalilunŋolu dafawaxato fo, wo xoto, i bee kilin kilin na sadaxo xa xan xa bo lun men.
44021027	Tili woorowulo tun be ŋinin xa dafa tumo men, Asi maro Yahudiyalu xa Poli je Alabatusuba xono. I xa jama bee xonotosoli xa Poli muta.
44021028	I fetenta xo: «Banisirayila dinŋolu, alu na n deema! Xe men be moxolu bee laxaranna dula bee, Banisirayila moxolu nin Musa la sariya, anin Alabatusuba xanma, wo fele. X'a kafu wo ma, a nata Gereko dolu ti Alabatusuba xono xa ɲin dula senuman in noxo.»
44021029	I tunnu be wo fola, bawo Torofime men be bola Efesi, i xa wo nin Poli je i ɲoxo fe gallo xono. A keta i ɲala xo Poli x'a ladun Alabatusuba xono.
44021030	Gallo bee ɲaxamita. Moxolu gidita xa bo dula bee xa taxa je. I xa Poli muta x'a saba x'a labo Alabatusuba xono, xa dalu taxun wo no bee to.
44021031	I tunnu b'a fe xa Poli faxa tumo men, a taxata fo sorodasi kuntigiba ɲen xo Yerusaleme gallo bee be ɲaxaminin.
44021032	Wo no bee to, a nin sorodasi kuntigo dolu nin sorodaso dolu x'e bori xa taxa jama mafan. Jama xa sorodasi kuntigiba nin sorodasolu je tumo men, i xa Poli buwolo dabula.
44021033	Sorodasi kuntigiba x'é sodun Poli la x'a muta, xa yanmaruya di x'a siti negejoloxo fula la. Wo xo, a xa Poli ŋininxa xo: «Ite mu jon ti? Í xa mun ke?»
44021034	Dolu tunnu be kulela xa xumo do fo, do xote tunnu be xuma xote fola. Sorodasi kuntigiba man fusi faamu i la wo xuma ɲaxamininŋolu to tumo men, a xa yanmaro di x'e xa taxa Poli ti sorodasolu la bunba xono.
44021035	I sita yelelanŋo ma tumo men, sorodasolu xa Poli ta jama la fatiya koso,
44021036	katugala jama bee tun b'a nofe, i tunnu be kulexan xo: «A xa faxa!»
44021037	Sorodaso tunnu be Poli ladunna bunba xono tumo men, a xo sorodasi kuntigiba ɲen xo: «Nte si sin no xa xumo do fo í ɲen ba?» Sorodasi kuntigiba xo: «Jaxa í be gerekixanŋo mela.
44021038	Wo tuma, Misirango men murutita laban in na, xa taxa moxofaxala wulu naani ti wulo xono, ite nte wo ti de?»
44021039	Poli x'a jaabi xo: «Nte mu Yahudiya le ti. Tarasi men be Silisi jamano xono, ń wuluta non ne. Non mu gallu toxoma le ti. Ń b'é tarala í x'a tu ń xa xuma jama ɲen.»
44021040	Sorodasi kuntigiba sonta. Xa Poli loninŋo tu yelelanŋo xan, a x'a bulo xotota moxolu ɲen. I bee x'e de. Poli xumata i ɲen heburuxanŋo to xo:
44022001	«Ń badinŋolu nin ń falu, alu ń name. Nte be nala xumala saasa xa ń fan naxoyiya.»
44022002	I x'a me xo a be xumala i ɲen heburuxanŋo to tumo men, i xa do kafu i la de ma. Poli xo:
44022003	«Nte mu Yahudiya le ti, xa wulu Tarasi men be Silisi. Bari ń bunɲata Yerusaleme jan fan ne. Gamaliyeli le xa ń naxaran n benbalu la sariya ma x'a xoyiya. Nte tun be tetositinin Ala kuwo to bete, í xo atelu bee be ɲa men bi.
44022004	Moxo men tunnu be wo silo taxamaxan, nte tun be wolu tooroxan fo xa dolu faxa. Nte xa xelu nin musolu muta x'e bula kaso la.
44022005	Sadaxalasibaxa kuntigiba nin moxobalu la kafo bee mu nte seedolu ti wo kuwolu to. Wolu xa safe dolu di nte ma xo ń x'e di n badin Yahudiyalu ma Damasi gallo xono. Ń tun taxata non xo ń be non lannayabaxolu mutala xa na i sitininŋo ti Yerusaleme jan, x'e tooro.»
44022006	«Awa, xa nte tu silo to, fo ń sutiyata Damasi la, ɲakun kilin, tilinkunte waxato, keneyaba bota sanŋo to xa mana ń boxo bee.
44022007	Ń boyita dugo ma, ń xa xumaxanŋo do me xo: “Soli, Soli, mun na í be nte toorola?”
44022008	Nte x'a jaabi xo: “Í mu jon ti, Marigi?” A xo nte ɲen: “Nte mu Nasareti Isa le ti, í be men tooroxan.”
44022009	Ń taxamaɲoxolu xa wo keneya je, bari men xumata ń ɲen, i man wo tigi xumaxanŋo me.
44022010	Wo to, nte xa ŋininxalo ke xo: “Marigi, nte xa xan xa mun ke?” Marigi xo ń ɲen xo: “Wuli, í xa taxa Damasi gallo xono. Ala b'a fe í xa men ke, wo si fo í ɲen non.”
44022011	Wo keneya ɲarakujaxo xa nte fiyonɲa. Wo xanma, nte taxamaɲoxolu xa ń bulo muta xa taxa ń ti Damasi.
44022012	«Xe do tun be non, a toxo xo Ananiyasi, Alaɲasilanɲabaxo le tun mu. A tun be sariya silolu bee taxamala. Damasi Yahudiyalu bee tun be a toxo dimanŋo fola.
44022013	A nata nte ma, x'é lo ń senbo to, x'a fo ń ɲen xo: “Ń badinxe Soli, í ɲalu xa yele tugun!” Wo no bee to, nte ɲalu yeleta, nte xa Ananiyasi je.
44022014	A xo: “N benbalu la Ala x'é sugandi, walasa í x'a sago lon; anin men kilin be tilinnin, í xa wo je; anin x'a fan xumaxanŋo me.
44022015	Katugala í xa kuwo mennu je, x'e me, í si ke a seedo ti wo kuwolu to, hadamadinŋolu bee ɲen.
44022016	Í be mun naxonola tugun? Wuli xa batise, í la junubolu xa yaafa í ma, Marigi Isa toxo barako to.” »
44022017	«Nte xa ń koppa Yerusaleme, xa nte tu taralo la Alabatusuba xono, Ala xa ku do yita ń na.
44022018	Ń xa Marigi je, a xo ń ɲen xo: “Í tariya xa bo Yerusaleme, katugala je moxolu nte nala sonna í la seedeyalo ma nte la kuwo to.”
44022019	Nte xo: “Marigi, i fannu x'a lon xo nte tun be dunna Alabatusuwolu xono xa lannayabaxolu muta x'e bula kaso la, x'e buwo.
44022020	I x'é seede Eceni faxa tumo men, nte du tun be je. Nte tun sonta Eceni faxalo ma. Nte le keta a faxabaxolu la dorokolu lakorosibaxo ti.”
44022021	Bari Marigi xo: “Taxa, katugala nte be nala í kila xa taxa dulajan, siya tolu bata!” »
44022022	Jama tun be Poli la xumo lamela fo xa taxa si ɲin xuma in ma. Wo tumo, i fetenta x'a fo xo: «Ɲin moxo sifa in xa xan xa faxa xa bo duguxulo xan. A man xan xa tu í nila.»
44022023	I kuleta x'e la dorokolu bo i xanna, x'e firifiri, xa buruxallo ko x'a sari sanŋo la.
44022024	Sorodasi kuntigiba xa yanmaro di x'e xa Poli bula bunba xono, x'a buwo nin a si xuma, walasa a xa lon kunŋo men x'a tu jama be kulela a xanma ten.
44022025	I xa Poli siti tumo men, xo i b'a buwola, sorodasi kuntigo do tun be je, Poli x'a fo wo ɲen xo: «Sariya be alu bulu ba xa Romenga yerewuluwo do buwo, x'a tara haali kiito man tege a xan?»
44022026	Sorodasi kuntigo xa wo xumo me tumo men, a taxata a fo sorodasi kuntigiba ɲen xo: «Í be nala mun kela ten? Ɲin xe in mu Romenga yerewuluwo le ti de.»
44022027	Sorodasi kuntigiba taxata Poli dula, x'a ŋininxa xo: «A fo ń ɲen, í mu Romenga yerewuluwo le ti ba?» Poli x'a jaabi xo: «Iyo.»
44022028	Sorodasi kuntigiba xo: «Nte xa xaalisiba le sara, walasa ń xa ke Romengo ti.» Poli xo: «Nte mu a yerewuluwo le ti!»
44022029	Wo no bee to, men tunnu xa xan xa Poli buwo, walasa a xa xuma, wolu x'e soobo a la. Sorodasi kuntigiba x'a lon tumo men xo Romengo le mu, a silata; bawo ate le xo xo i x'a siti.
44022030	Yahudiya tunnu be Poli jalagila men to, sorodasi kuntigiba tun b'a fe xa wo jonjonŋo lon. Wo le x'a tu, wo lun do, a xa negejoloxo bo Poli la, xa sadaxalasibaxa kuntigolu nin Yahudiyalu la Kiititegekafo bee kamari. Wo xo, a nata Poli ti, x'a lalo i ɲa xoto.
44023001	Poli x'a ɲa lo Yahudiyalu la Kiititegekafo moxolu to x'a fo xo: «Ń badinŋolu, nte jusukunŋo senumanŋo le xa Alasilo taxama fo xa na si bi ma.»
44023002	Sadaxalasibaxa kuntigiba Ananiyasi xa yanmaro di Poli senbetomoxolu ma xo i x'a te a da to.
44023003	Wo to, Poli xo a ɲen xo: «Ala s'í du buwo, ite men be í xo tato men naxuuruta! Í be siginin jan xa kiito tege nte xan, x'a ben sariya le ma. Bari í xa sariya sooso, xa moxolu bula nte buwola.»
44023004	Poli senbetomoxolu xo a ɲen xo: «Í be Ala la sadaxalasibaxa kuntigiba le nanila ten!»
44023005	Poli x'a jaabi xo: «Ń badinŋolu, nte tun man a lon xo sadaxalasibaxa kuntigiba le mu. Bawo, a be safenin Kitaabo to xo: “Í xana xuma jaxu fo í la jamana dinŋolu la kuntigo ma.” »
44023006	Poli tun x'a lon xo Yahudiyalu la Kiititegekafo tala kilinŋo tun mu Sadusenŋo lelu ti, tala do tun mu Farisiyalu ti. Wo le x'a tu, a fetenta Yahudiyalu la Kiititegekafo to xo: «Ń badinŋolu, nte mu Farisiya le ti. Ń na nin ń fa dulu mu Farisiya lelu ti. Nte gigo be furekuniyo le xan, wo le x'a tu, kiito be tegela nte xan.»
44023007	A xa wo xumolu fo tumo men, Sadusenŋolu nin Farisiyalu sonxota fo jama talata.
44023008	Katugala Sadusenŋolu b'a fola, xo furekuni nte kela, xo meleke nte je, xo ni xote du nte je; x'a tara Farisiyalu be lanin wo kuwolu bee la.
44023009	Mankanŋo tun be bunɲala bete, Farisiyalu to, sariya karanmoxo dolu xa xumo ta barako to xo: «N man kujaxu si soto ɲin xe in na. Í s'a tara niyo do walla melekiyo do le xumata a ɲen.»
44023010	Sonxo bunɲata kujaxu fo sorodasi kuntigiba silata, i xana taxa Poli joroxi. Wo le x'a tu, a x'a la sorodaso dolu bula xa jigi xa taxa Poli muta i la, xa taxa a ti sorodasolu la bunba xono.
44023011	Wo suwo to, Marigi x'é yita Poli la x'a fo a ɲen xo: «Í timinadiya, í xa ń seedeya Yerusaleme ɲa men, waajibo le mu í xa wo seedeyalo ɲoxon ke Rome du.»
44023012	Wo lun do saxo ma, Yahudiya dolu xa janfo siti Poli ma. I x'e xali xo i me domoli ke, walla x'e min, jannin i xa Poli faxa.
44023013	Wo janfasitibaxo tunnu xa sa tan naani moxo ti.
44023014	I taxata sadaxalasibaxa kuntigolu nin moxobalu bata x'a fo i ɲen xo: «N x'e xali xo n me fusi domo, jannin n xa Poli faxa.
44023015	Wo to, alu nin Yahudiyalu la Kiititegekafo bee xa ben a to x'a ŋinin sorodasi kuntigiba fe saasa, a xa Poli lasi alu ma, x'a ke í xo nin alu b'a fe x'a la kuɲa le lon x'a xoyiya. Ntelu kennu be tobennin x'a faxa jannin a xa si jan.»
44023016	Bari Poli mamusuwo dinxe xa i la janfo xumo me. Ate taxata sorodasolu la bunba xono xa wo fo Poli ɲen.
44023017	Wo to, Poli xa sorodasi kuntigo do kili x'a fo a ɲen xo: «Taxa ɲin xamarindin in ti sorodasi kuntigiba bata, xumo do b'a bulu x'a fo a ɲen.»
44023018	Sorodasi kuntigo nin xamarindin in taxata sorodasi kuntigiba bata, x'a fo a ɲen xo: «Poli men be kaso la xa nte kili xa ń matara xo nte xa na ɲin xamarindin in ti í bata, xo xumo do b'a bulu x'a fo í ɲen.»
44023019	Sorodasi kuntigiba xa xamarindinŋo bulo muta xa taxa a ti senbo to, x'a ŋininxa xo: «Í b'a fe xa mun fo nte ɲen?»
44023020	A x'a jaabi xo: «Yahudiyalu benta a to xo i b'a ŋininna í la, í xa taxa Poli ti i la Kiititegekafo ɲa xoto sinin, x'a ke í xo nin i b'a fe x'a la kuɲa le lon x'a xoyiya.
44023021	Bari í lason, bawo i moxo men be nala i lala a ɲa, wo xa sa tan naani moxo ti. I x'e xali xo i me domoli ke, walla x'e min nin i man Poli faxa. Saasa, i be tobennin, i nte fusi laxononin nin í la jaabo nte.»
44023022	Sorodasi kuntigiba x'a fo wo xamarindinŋo ɲen x'a xoleya xo: «Í xana a fo moxo si ɲen xo í xa ɲin janfa in fo nte ɲen.» Wo xo, sorodasi kuntigiba x'a bula xa taxa.
44023023	Wo xo, sorodasi kuntigiba xa sorodasi kuntigi fula kili x'a fo i ɲen xo: «Alu sorodasi keme fula, nin sutigi tan woorowula, anin tanbatigi keme fula kamari. Alu bee x'e toben xa taxa Sesare gallo to, suwo leere xonontonanŋo.
44023024	Alu suwo dolu toben walasa Poli xa taxa, a ɲuma xa si Goferenere Felikisi bata.»
44023025	Wo xo, a xa safe do ke xo:
44023026	«Nte Kulode Lisiyasi be Goferenereba Felikisi xontonna.
44023027	Yahudiyalu tunnu xa ɲin xe in muta. I tunnu b'a fe x'a faxa. Nte x'a me tumo men xo Romengo le mu, nte nin ń na sorodasolu wulita, x'a bo bulo to.
44023028	A tun xa kuwo men ke nin Yahudiyalu b'a jalagila, nte tun b'a fe xa wo lon. Wo le x'a tu, ń taxata a ti i la Yahudiyalu la Kiititegekafo ɲa xoto.
44023029	Nte x'a tara xo i b'a jalagila kuwo men to, wo mu i fannu la sariya kuwo le ti. Bari a tun man fusi ke men s'a tu a si faxa walla x'a bula kaso la.
44023030	A fota nte ɲen tumo men xo i dolu xa janfo siti Poli ma, wo no bee to, nte x'a latege x'a bula xa taxa í bata. Ń x'a fo a janfabaxolu ɲen xo i xa taxa a jalagikunŋo fo í fan ɲen.»
44023031	Sorodasolu taxata Poli ti suwo to, fo Antipatirisi, í xo a fota i ɲen ɲa men.
44023032	Wo lun do, sorodaso men tunnu be i sinŋo la, wolu x'e koppa bunba ma. Men tunnu be suwo xan, wolu nin Poli taxata.
44023033	Sutigolu sita Sesare tumo men, i xa safe di goferenere ma xa Poli la kuwo dun a bulu.
44023034	Goferenere xa wo safe xaran tumo men, a xa Poli ŋininxa xo a be bola mara joman xan? A x'a lon tumo men xo a be bola Silisi le,
44023035	a xo Poli ɲen xo: «Nin í jalagibaxolu sita jan tumo men, nte si í lame.» A xo x'e xa Poli bula mansaxe Herode la xube xono, x'a korosi.
44024001	Tili luulu tanbininŋo xo, sadaxalasibaxa kuntigiba Ananiyasi nata Sesare, a nin moxoba dolu anin woka do xo Teretulusi. Kuwo mennu dunta i nin Poli te, i nata wo ɲafo Goferenere Felikisi ɲen.
44024002	I taxata Poli kili xa na. I tunnu b'a jalagila kuwo men to, Teretulusi dunta a ɲa to x'a fo goferenere ɲen. A xo: «Goferenereba, n be heeraba men to bi, ite le barako to n xa wo soto. Í la hakilitigiya du x'a tu yelema kiika keta jamana in xono.
44024003	N be í waleɲumalonna wo kuwolu bee la, waxato bee anin dula bee.
44024004	Bari nte nt'a fe x'e lasigi xa me. Wo le x'a tu, ń be í tarala í xa beteya nte ma, xa n name ɲin waxatindin in xono.
44024005	N x'a je xo ɲin xe in be moxolu toorola kujaxu. A be Yahudiyalu bee lamurutila duniya fanŋo bee. Ate le mu Nasaretingolu la diina kuntigo ti.
44024006	A tun b'a fe xa haali Alabatusuba noxo. Wo le x'a tu, n x'a muta. [N tunnu b'a fe x'a la kiito tege x'a ben n na sariya ma.
44024007	Bari sorodasi kuntigiba Lisiyasi nata a muta n na, barako la.
44024008	Wo xo, Lisiyasi x'a fo Poli jalagibaxolu ɲen, xo i xa na ite Goferenere bata.] Nin í fan xa ɲin xe in ŋininxa, n b'a jalagila kuwo mennu to, í s'a lon xo wolu mu tonɲa le ti.»
44024009	Yahudiyalu xa wo xumolu seedeya, x'a fo xo wo kuwolu keta ten ne.
44024010	Wo to, goferenere xa taagumanseedo ke Poli ɲen xo xumo b'a bulu. Poli xa xumo ta xo: «Nte x'a lon xo í mu n na siya la kiititegela ti kabirin san kiika. Wo le x'a tu, nte nte silala xa ń fan naxoyiya í ɲa xoto.
44024011	Í fan si sin no x'a lon, xo nte la nalo Yerusaleme xa Ala batu, wo man tanbi tili tan nin fula la folo.
44024012	Moxo man ń tara soosoli la Alabatusuba xono, walla xa ń tara jama lamurutila Alabatusuwolu xono, walla gallo dula xote.
44024013	Ɲin moxo innu me fusi fo no, men si a yita xo i be nte jalagila kuwo mennu to, xo wolu mu tonɲa le ti.
44024014	Awa, nte ken be ń lola men na í ɲa xoto, wo mu le xo: Nte be baaro kela n benbalu la Ala le ɲen silo do xan, wolu xa silo men ke faniya ti. Kuwo mennu safeta Musa la sariya nin kilalu la kitaabolu to, nte lata wolu bee la.
44024015	Nte gigo be lanin Ala xan, í xo i dulu gigo b'a xan ɲa men, xo furelu si kuni, moxo tilinninŋolu anin moxo tilinbalolu bee.
44024016	Wo le x'a tu, nte be ń balanna tuma bee, ń jusukunŋo xa senuya Ala anin moxolu ɲa xoto.
44024017	«Awa, san kiika tanbininŋo xo, nte nata Yerusaleme, xa ń na siya moxolu deema xaaliso la, anin xa sadaxo bo x'a di Ala ma.
44024018	I nata nte tara wo kuɲa lelu la Alabatusuba xono. Nte tun be senuyanin. Jama tun nte ń nofe je, je tun nte ɲaxaminin du.
44024019	Bari Asi Yahudiya do tunnu be je. Wo lelu tunnu xa xan xa ke í ɲa xoto jan xa nte jalagi, nin a x'a tara xo nte tun xa ku jaxo do ke wolu la.
44024020	Nin wo nte, nte la kiito tegeta tumo men Yahudiyalu la Kiititegekafo fe, nin nte xa ku jaxo do le ke, moxo mennu be jan, i si wo fo í ɲen.
44024021	Xa nte loninŋo tu i ɲafe, nte xumata barako to xa ɲin xuma kilin in ne fo xo: “Nte be lanin furekuniyo la, wo le x'a tu nte la kiito be tegela alu ɲa xoto bi!” »
44024022	Awa, Felikisi tun xa lannaya kuwo lon bete, wo to, a xa kiito bula waxati xote ma. A xo: «Nin sorodasi kuntigiba Lisiyasi nata, nte si alu la kuwo kiito tege.»
44024023	Wo xo, a xa yanmaro di sorodasi kuntigo do ma, xo a xa Poli tu kaso la je, x'a korosi, xo a xana a degu, xo nin a xanunte dolu b'a fe xa na bo a ma, xa fen do di a ma, a xa son wo ma.
44024024	Tili dantalu tanbininŋo xo, Felikisi nin a musu Durusile nata. Wo muso tun mu Yahudiya le ti. Felikisi xa kila bula xa taxa Poli kili xa na. Poli tun be xumo mennu fola lannaya kuwo to, Isa Kirisita xan, a xa wolu lame.
44024025	Bari Ala be moxo jaatela moxo tilinninŋo ti ɲa men, anin moxo xa xan x'é fan muta junubo ma ɲa men, anin kiiti labanŋo kuwo, Poli tun be xumala wo kuwolu xan tumo men, Felikisi silata. A xo Poli ɲen xo a xa taxa folo; xo nin a xa waxati xote soto, a si na a kili tugun.
44024026	A tun hakilo la du, xo Poli be nala xaaliso le dila a ma. Wo le x'a tu, a tun be Poli kilila tuma kiika i xa xiidefata.
44024027	San fula tanbininŋo xo, Porosiyusi Fesitusi sigita Felikisi no to. Felikisi tun b'a fe x'a fan maadiya Yahudiyalu ma, wo le x'a tu, a xa Poli tu kaso la.
44025001	Fesitusi sininŋo wo maro xono, wo tili sabananŋo, a bota Sesare gallo to xa taxa Yerusaleme.
44025002	Sadaxalasibaxa kuntigolu nin Yahudiyalu la ɲamoxo dolu xa Poli sindun a ɲen. I xa Fesitusi matara,
44025003	xo a xa Poli lana Yerusaleme. I xa wo fo, bawo i tunnu xa janfo siti a ma xo i b'a faxala silo to.
44025004	Fesitusi x'e jaabi xo Poli be kaso la Sesare le, xo dondin ate fan be í koppala je.
44025005	A xo: «Alu la kuntigo dolu xa taxa ń dandan Sesare. Nin i sita je, i xa ɲin xe in jalagi nin a x'a tara a xa ku jaxo do le ke.»
44025006	Fesitusi man tanbi tili sagi, walla tili tan xan Yerusaleme, wo xo, a x'é koppa Sesare. Wo lun do, a x'é sigi kiititegedula, xa kila bula xo xa na Poli ti.
44025007	Poli sininma, Yahudiya mennu bota Yerusaleme, wolu xa Poli laminin, xa kujaxuba kiika fo a ma, i me a yita no xo mennu mu tonɲa ti.
44025008	Poli x'a da la a fan xan. A xo: «Nte man dun fen gasi to, Yahudiyalu la sariya wo, Alabatusuba wo, Rome mansaxe wo, ń man dun i fen si gasi to.»
44025009	Fesitusi tun b'a fe x'a fan maadiya Yahudiyalu ma. Wo xanma, a xa Poli ŋininxa xo: «Í b'a fe ba xa taxa Yerusaleme, walasa í la kiito xa tege nte ɲa xoto ɲin ku in to?»
44025010	Poli x'a jaabi xo: «Nte be lonin Rome mansaxe la kiititegedula, nte la kiito xa xan xa tege jan ne. Ń man kujaxu si ke Yahudiyalu la, ite fan xa wo lon pere.
44025011	Nin jalago tun be nte ma, nin nte tun xa ku jaxo do le ke, men nin faxalo xa xan, nte me ń ban faxalo ma. Bari i be ń jalagila kunŋo men na, nin tonɲa si nte wo to, moxo si man xan xa nte dun i bulu. Nte b'a fe Rome mansaxe le xa ń na kiito tege.»
44025012	Fesitusi nin a tonbenbaxolu xumata wo kuwo la tumo men, a xa Poli jaabi xo: «Í xa Rome mansaxe bata taxo le fo. Awa, í si taxa mansaxe bata.»
44025013	Tili dantalu tanbininŋo xo, mansaxe Agiripa nin a mamusuwo Berenise nata Sesare gallo to. I taxata Fesitusi xonton.
44025014	I xa tili kiika ke Sesare. Lun do, Fesitusi xa Poli la kuwo ɲafo mansaxe ɲen. A xo: «Felikisi xa xe do tu kaso la jan.
44025015	Nte taxata Yerusaleme tumo men, sadaxalasibaxa kuntigolu nin Yahudiyalu la moxobalu xa wo xe sindun, x'a ŋinin nte kun xo nte xa kiito tege a xan, x'a yita xo a nin faxalo xa xan.
44025016	Nte x'e jaabi xo Romengolu man xan xa moxo dun bulo to, jannin wo tigo nin a jalagibaxolu x'e ɲoxo je ɲa nin ɲa, xa wolu jaabi.
44025017	Wo moxolu nin nte nata i ɲoxo fe jan. Nte man wo kuwo bula a xa me. Wo lun do, nte xa ń sigi kiititegedula xa kila bula xo i xa na wo xe ti.
44025018	A jalagibaxolu wulita xa xuma. Bari nte tun x'a miiri xo i be nala a jalagila ku jaxo mennu to, a man tara wolu si ti.
44025019	I tunnu nin Poli be i ɲoxo soosola i la diino kuwo le to, anin xe do la kuwo to xo Isa. Wo tun sata, bari Poli xo, xo a nilama le mu saasa.
44025020	Nte tun man a lon ń si a ɲalabo ɲa men, wo le x'a tu, nte xa Poli ŋininxa nin a si son xa taxa Yerusaleme, a la kuwo kiito xa tege non.
44025021	Bari Poli x'a ŋinin xo a la kuwo ɲabo xa tu Rome mansaxe fan ma. Wo tumo, nte xa yanmaro di, xo i x'a tu kaso la, fo nte x'a bula tumo men xa taxa Rome mansaxe bata.»
44025022	Agiripa xo Fesitusi ɲen xo: «Nte fan b'a fe xa ɲin xe in name.» Fesitusi x'a jaabi xo: «Sinin, í s'a lame.»
44025023	Wo lun do, Agiripa nin Berenise nata faamaya to. I nin sorodasi kuntigibalu nin gallo ɲamoxolu dunta i ɲoxo fe bunŋo xono. Wo xo, i nata Poli ti x'a la Fesitusi la yanmaro xan.
44025024	Fesitusi xa xumo ta xo: «Mansaxe Agiripa, anin alu mennu bee fele jan, alu ɲa be ɲin xe in na, Yahudiyalu bee x'e la diminŋo yita ń na ate la kuwo to Yerusaleme, anin jan du, xa feten xo a xa xan xa faxa le.
44025025	Nte ken bulu, a man kujaxu si ke, men s'a tu a si faxa. Bari ate fan xo x'a la kuɲa xa tu Rome mansaxe bulu. Wo le x'a tu, nte x'a latege x'a bula xa taxa je.
44025026	Nte man xuma xoyiman si soto x'a safe, x'a ki marigi ma a la kuwo to. Wo le x'a tu, nte nata a ti alu ɲa xoto, sakuta ite fan mansaxe Agiripa ɲa xoto, walasa a ŋininxalo xo, nte xa fen soto ń si men safe.
44025027	Bawo xa kasolamoxo do bula xa taxa Rome, a jalagikunŋo man fo x'a xoyiya, wo nte bennin.»
44026001	Agiripa xo Poli ɲen xo: «Í si sin no xa xuma í la kuwo xan.» Wo to, Poli x'a bulo xotota xa xuma, x'a fan naxoyiya ten xo:
44026002	«Mansaxe Agiripa, a diyata nte ɲen xa ń fan tara ite ɲa xoto bi, x'a yita í la xo Yahudiyalu be ń jalagila kuwo mennu bee to, xo wolu si nte tonɲa ti.
44026003	Bawo ite fan xa Yahudiyalu la laada kuwolu nin i la soosoli kuwolu bee lon. Wo le x'a tu, ń b'é matarala í xa muɲa xa ń name.
44026004	«Kabirin nte dindinŋo, nte bosilolu keta men ti, ń na siya to anin Yerusaleme, Yahudiyalu bee xa wo lon.
44026005	I xa nte lon kabirin tuma jan. I si sin no xa nte seedeya nin a xa di i ɲen, xo nte tun be n na diino sila xolemanŋo le taxamala, nin wo mu Farisiyalu la silo ti.
44026006	Ala xa lahido men ta n benbalu ɲen, nte gigo be wo xan, wo le x'a tu, kiito be tegela nte xan saasa.
44026007	N na xabiile tan nin fulo bee gigo b'a xan xo wo lahido si latimme. Wo le x'a tu, i b'e balannin xa Ala batu, suwo nin tilo. Mansaxe Agiripa, wo gigo le x'a tu Yahudiyalu be nte jalagila.
44026008	Mun na atelu Yahudiyalu b'a miirila xo Ala me sin no, xa furelu lakuni?
44026009	Nte fan tun x'a miiri xo nte tun xa xan xa kuwo bee ke xa Nasareti Isa toxo kele.
44026010	Ń xa wo le ke Yerusaleme. Sadaxalasibaxa kuntigolu xa fango di nte ma tumo men, ń xa lannayabaxo kiika bula kaso la. Nin i jalago tun keta faxalo ti, wo tun be diyaxan nte ɲen.
44026011	Tuma kiika, nte tun si taxa Alabatusu nin Alabatusu, x'e tooro, x'e diyakuwa, xo i xa Isa toxo tiɲa. Ń diminkujaxo i xoto, nte tun be taxala fo gallu xotelu to, xa taxa i tooro.»
44026012	«Wo ɲa ma, sadaxalasibaxa kuntigolu xa fango di ń ma, xa ń ki xa taxa Damasi.
44026013	Mansaxe Agiripa, xa ń tu silo to, tilinkunte ma, ń xa keneya je xa bo sanŋo to. Wo keneya tun be ɲaranin tilo ta ti. A manata xa nte nin ń taxamaɲoxolu laminin.
44026014	N bee boyita dugo ma. Nte xa xumaxanŋo do me, men x'a fo ń ɲen heburuxanŋo to xo: “Soli, Soli, mun na í be nte toorola? Í la xoleya nte fen ɲanna, í xo nin sarituura murutita xo a be senekela la guma tanna, wo nte fen ɲanna tuura ɲen ɲa men.”
44026015	Ń xa ŋininxalo ke xo: “Ite mu jon ti, Marigi?” Marigi xa ń jaabi xo: “Nte mu Isa le ti, í be men tooroxan.
44026016	Bari wuli í x'é lo. Nte xa ń yita í la, walasa í xa ke ń na baaradinŋo ti. Í si ke ń seedo ti, x'a fo moxo xotelu ɲen í xa ń je ɲa men bi. Ń be nala men yitala í la tugun, í si ke wo laxalibaxo ti.
44026017	Ń s'í lakanta Yahudiyalu nin siya tolu ma, ń be í kila wo mennu ma.
44026018	Ń be í kila walasa í xa i ɲa yele, x'e bo dibo to, x'e bula keneya la, x'e labo Sentane la fango xoto, x'e bula Ala la fango xoto. Nin i lata nte la, i si junubeyaafo soto, xa sigidula soto Ala la moxo senuyaninŋolu to.” »
44026019	Poli x'é soto wo xumolu la tumo men, a xo mansaxe ɲen xo: «Wo le x'a tu, Agiripa, kuwo men yitata nte la xa bo sanŋo to, nte man ń ban wo ma.
44026020	Bari ń xa Damasi nin Yerusaleme moxo lelu waaju folo; wo xo, Yude maro bee, anin siya tolu. Ń xo i ɲen xo i xa nimisi i la junubolu la x'e koppa Ala ma, xa kewale ɲumalu ke, mennu s'a yita xo i nimisita tigi tigi.
44026021	Wo le x'a tu, Yahudiyalu xa nte muta Alabatusuba xono, i tunnu b'a ŋininna xa nte faxa.
44026022	Bari Ala xa ń nakanta fo xa si bi ma. Ń be jan haalibi, xa ń na seedeya ke moxolu bee ɲen, moxondin nin moxoba. Kilalu nin Musa xo, xo kuwo mennu be nala kela, ń man xuma xote fo nin wolu nte.
44026023	Wolu tunnu x'a fo xo Kirisita si tooro, xo a si ke folo ti xa kuni xa bo furelu to, anin xo a si kisilo xoyiya ń na siya nin siya tolu ɲen.»
44026024	Xa Poli tu a fan naxoyiyala ten, Fesitusi fetenbeteta xo: «Poli, fa le be í to! Í xaranta fo í janxa fatoya!»
44026025	Poli x'a jaabi xo: «Fa nte ń to, Fesitusiba. Nte be tonɲa xumo nin hakilitigiya xumo lelu fola.
44026026	Mansaxe Agiripa be ɲin ku innu bee xalama; wo koso nte si sin no xa xuma hakililasigo to a ɲala. Nte be lanin a la xo ate xa wo kuwo bee lon, bawo a man ke dugu to.
44026027	Mansaxe Agiripa, kilalu xa men fo, í be lanin wo la ba? Nte x'a lon xo í be lanin a la.»
44026028	Agiripa xo Poli ɲen xo: «Í hakilo la x'é si nte ke no kerecenŋo ti ɲin waxatindin in xono?»
44026029	Poli x'a jaabi xo: «A keta saasa ti wo, a keta lun xote ti wo, ń be Ala matarala a xana dan ite kilin doron ma, bari ate mennu bee be nte lamenin bi, x'alu dulu xa ke í xo nte be ɲa men, bari alu xana siti ɲin negejoloxo innu la, í xo nte.»
44026030	Wo tumo, mansaxe anin goferenere, nin Berenise, anin moxo fen wo fen tun be i bata je, wolu bee wulita.
44026031	I bota tumo men, i xo i ɲoxo ɲen xo: «Ɲin xe in man kujaxu si ke men nin faxalo xa xan, walla kasolabulo.»
44026032	Agiripa xo Fesitusi ɲen xo: «Ɲin xe in tun si sin no xa bula nin a tun man a la kuwo dun Rome mansaxe bulu.»
44027001	A lategeta tumo men xo n xa dun batonŋo xono xa taxa Itali, Poli nin kasolamoxo do xotelu dunta sorodasi kuntigo do bulu xo Yulusi. Wo tun mu Rome mansaxe la sorodasi jama kuntigo le ti.
44027002	Batonŋo do tun be nala bola Adaramite, xa taxa Asi baton danxanŋolu la. N dunta wo xono xa taxa. Arisitarake tun be n to, Tesalonikengo le mu xa bo Maseduwane jamano xan.
44027003	Wo lun do, n sita Sidon. Yulusi tun be Poli mutakubetela. A sonta xo Poli xa taxa bo a xanuntelu ma, walasa a maakuwolu xa ɲiɲa.
44027004	N bota non tumo men, n tanbita Sipere sutto senbo fe, katugala foɲo tun be n kunbenna.
44027005	N xa xooxojiyo tege xa tanbi Silisi nin Panfili senbo to, xa si Mira, Lisi jamano xan.
44027006	Sorodasi kuntigo xa batonŋo do tara non. Wo batonŋo bota Alekisandiri, a be taxanin Itali jamano xan. A xa n nadun wo xono.
44027007	N xa tili kiika ke jiyo xan, batonŋo tun be taxala dondin dondin. N segeta bete jannin n xa si Kinidi gallo xoto. Foɲo tun be n balila xa taxa ɲafe; wo xanma, n tanbita Salamoni mafanŋo la, xa taxa Kereti sutto senbo la, foɲoba nte sila jan men.
44027008	N xa xoleyaba soto xa tanbi wo sutto senbo fe. Wo xo, n sita dula do xo “Batondan Ɲumalu”. Wolu nin Lase gallo te man jan.
44027009	N tunnu xa waxati jan ke taxamo la xa ban. Jixantaxamo tun keta faaratu kuwo ti, bawo neno tun sita. Yahudiyalu tunnu be sunna waxato men, wo tun tanbita xa ban. Wo le x'a tu, Poli x'e lasobi xo:
44027010	«Ń xanuntelu, nte ɲa b'a la xo ɲin jixantaxama in mu faaratu kuwo le ti: A me laban nin tiɲalo man bo a to. A me dan batonŋo nin donolu doronnu ma, bari n fannu si sin no xa tu a to.»
44027011	Bari sorodasi kuntigo tun be lanin batonnaborila nin batontigo la xumolu la xa tanbi Poli la xumolu xan.
44027012	Wo batondanŋo tun man ɲin neno latanbo xanma. Wo le x'a tu, i kiika x'a latege xo i be bola je xa taxa Fenikisi, nin wo si ke no, Kereti jamano batondanŋo la, walasa xa neno latanbi non. Wo dula be ɲatilinnin banbugu tiliboyo nin saheli tiliboyo ma.
44027013	Foɲo dondin tegeta xa bo banbugu mafanŋo tumo men, i tunnu hakilo la xo i xa men natege xo wo si sin xa ke. I wulita xa tanbi Kereti senbo fe.
44027014	Bari a man me wo xo, foɲoba do wulita xa bo sutto to, nin wo be kilila xo “saheli kotonŋo foɲo”, wo nata ke i xan.
44027015	Wo foɲoba xa batonŋo ta. N tunnu me fusi ta no foɲo kun. N xa n fannu tu a bulu.
44027016	N tanbita suttendinŋo do banbugu mafanŋo la, wo toxo xo Koda. Wo dula xa n kisi foɲo ma. Xulunŋo men be n bulu lakisilo xanma, n sinta xa wo bo jiyo to, bari a man diya.
44027017	I xa xulunŋo layele, x'a bula batonba xono tumo men, i xa batonba siti julo la. I tunnu be silala foɲo xana taxa batonba lasigi keɲo xan Libi jamano mafan. Wo to, faano mennu be batonŋo lataxala, i xa wolu lajigi, x'e fannu tu foɲo bulu.
44027018	Bari foɲoba tun be n na batonŋo lamaxaxan bete haalisa fo wo lun do, i xa batonxonodono dolu fili jiyo to.
44027019	A tili sabananŋo, i fannu bulolu xa batonmiranŋolu ta xa wolu fili xooxojiyo to.
44027020	Tili kiika keta, tili wo, loolo wo, a si man bo. Foɲoba men ɲoxon man sa, wo tuta jaxuyanin. Kisilo gigo bee bota n na xa ban pewu.
44027021	Batonxonomoxolu tunnu man domoli ke kabirin waxati jan. Wo to, Poli wulita x'é lo i temo to x'a fo i ɲen xo: «Ń xanuntelu, ate tunnu xa xan xa nte la xumo lame xa tu Kereti. Wo to, n tunnu si kisi ɲin tooro in nin ɲin tiɲali in ma.
44027022	Bari saasa, nte b'a fola alu ɲen xo alu x'e ja sigi. Alu si niyo me tu a to, batonŋo doron ne be tula a to.
44027023	Ala men ta mu nte ti, nin ń be baaro kela a ɲen, wo la melekiyo do x'é yita nte la, ɲin su in to.
44027024	A xo ń ɲen xo: “Poli, í xana sila. Waajibo le mu í xa lalo Rome mansaxe ɲa xoto. Wo le koso, í nin moxo wo moxo be batonŋo xono, Ala be nala í nin wolu bee kisila a la ɲumaya koso ite la kuwo xanma.”
44027025	Wo le x'a tu, ń xanuntelu, alu i ja sigi, bawo nte be lanin Ala la. A fota nte ɲen ɲa men, a si ke wo ɲa ma.
44027026	Bari waajibo le mu, n xa taxa fili sutto do to.»
44027027	Wo suwo tun mu n su tan nin naaninanŋo le ti jiyo xan. Foɲo tun be n nataxaxan xooxojiyo do xan xo Adiriyatike. Dugutala waxato, a keta batonnaborilalu ɲala xo n sutiyata xooxojidanŋo la.
44027028	I xa sumannilanŋo bula jiyo to. I x'a tara xo a dinoya mu metere tan saba nin woorowula le ti. I xa sumannilanŋo fili jiyo to ɲafe dondin tugun, i x'a tara xo dinoya mu metere muxan nin sagi le ti.
44027029	I tunnu be silala batonŋo xana taxa xosi kuro dolu la. Wo le x'a tu, negeba men be batonŋo lalola jiyo xan, i xa wo naani bula jiyo to, batonŋo xofe. I keɲeninŋo tun be saxuyelo laxononin.
44027030	Batonnaborilalu tunnu b'a fe x'e bori xa bo batonŋo xono. I xa baton doxomandinŋo lajigi. Negeba mennu be batonŋo lalola jiyo xan, i x'a ke í xo nin i be taxala wo lelu bulala jiyo to, batonŋo ɲafe.
44027031	Bari Poli xo sorodasi kuntigo nin sorodasi tolu ɲen xo: «Nin ɲin xe innu man tu batonba xono, alu me kisi no.»
44027032	Wo to, sorodasolu xa baton doxomandinŋo julolu tege, x'a bula xa taxa.
44027033	Saxuyelo sutiyaninŋo, Poli x'e bee kili domolo ma. A xo i ɲen xo: «Bi mu a tili tan nin naano le ti, alu hakilo man sigi, alu man domoli ke.
44027034	Wo le x'a tu, nte be alu tarala x'alu xa domolo ke, bawo alu maakuwo be wo la, walasa alu xa kisi. Haali alu si kunsina kilin me sanko.»
44027035	Wo xumo foninŋo xo, Poli xa buuro ta xa barako bula Ala ɲen i bee ɲala, wo xo, a x'a kutun kutun, xa domolo damuta.
44027036	Wo to, i bee ja sigita, i dulu xa domolo ke.
44027037	N moxo keme fula nin tan woorowula nin wooro le tun be batonŋo xono.
44027038	I xa domolo ke tumo men x'e fa, i xa alixaamo fili xooxojiyo to, walasa batonŋo xa feya.
44027039	Saxo yeleninma, batonnaborilalu tunnu man a lon i be dula men. I xa xooxojiyo bulo do je, keɲo tun be wo dula. I xo xo i nin batonŋo be taxala wo dula nin a si ke no.
44027040	Wo to, negeba mennu be batonŋo lalola jiyo xan, i xa wolu firin x'e bo a la, x'e tu jiyo to, xa batonnaborilanŋolu julo firin. Wo xo, i xa batonŋo ɲafela faano lawuli, walasa foɲo xa tege. I x'e ɲatilin keɲo ma xa taxa.
44027041	Bari batonŋo taxata sigi keɲo to, jiwoyo fula temo to. Batonŋo ɲafela tun dunta keɲo to, a korita bola a no to. Wo x'a tara fanfebalu be ma x'a xofela xosi, fo x'a tiɲa.
44027042	Sorodasolu tunnu b'a fe xa kasolamoxolu bee faxa, walasa i xana i newu x'e bori xa taxa.
44027043	Bari sorodasi kuntigo tun b'a fe xa Poli kisi. Wo le x'a tu, sorodaso tunnu b'a fe xa men ke, a x'e bali wo kela. A xa yanmaro di moxolu ma, mennu xa newulo ɲa lon, xo i fololu x'e bula jiyo to xa taxa xooxojixanŋo la.
44027044	Tolu tunnu xa xan x'a lo i nofe xa yele yirikutunŋolu xan, walla batonŋo yiro dolu xan, xa taxa. Wo ɲa ma, i bee ɲuma sita xooxojixanŋo la.
44028001	N kisininŋo xo, n x'a me xo wo sutto toxo xo Malite.
44028002	Non moxolu xa n mutakubete. I xa taba lamana xa n bee kili xa na wo la, bawo sanjiyo tun be naxan, neno du tun b'a to.
44028003	Poli xa loxo jaro kiika ta xo a b'a bulala ta to. Tafuntano koso, fofoono do bota x'é ɲelen a bulo la, x'a kin.
44028004	Sutto to moxolu xa sa je tumo men a be ɲelennin Poli bulo la, i xo i ɲoxo ɲen xo: «Sikka nt'a to, ɲin xe in mu moxofaxala le ti; bawo a kisita xa bo xooxojiyo to, wo bee nin a ta, n na bolibatuta tilinninŋo man son a xa tu balunin.»
44028005	Bari Poli xa sa gijigiji ta to. Fusi man ke a la.
44028006	Wo moxo tunnu ɲala xo Poli bulo tun si fuunu, walla xo a si boyi xa sa wo no to. Bari i meta laxonolo la tumo men, x'a je xo fusi man ke Poli la, i la miiriyalu yelemata. I xo, xo Poli mu bolibatuta do le ti.
44028007	Wo sutto ɲamoxoba men toxo xo Pubilusi, wo la dula tun xa sutu non na. A xa n mutakubete, xa n jigiya a la luwo xono tili saba xono.
44028008	Pubilusi fa tun man kende. Xando nin xonotodiminŋo le tun b'a la. Poli taxata a bata xa Ala matara a ɲen x'a bulo la a xan, x'a lakendeya.
44028009	Wo keninŋo, wo sutto moxo to mennu man kende, wo dulu bee nata Poli bata. I kendeyata.
44028010	I bee xa n bunɲa bete. N be nala batonŋo tala tumo men, n maakuwo tun be fen wo fen na, i xa wo bee di n ma.
44028011	Xaru saba tanbo xo, n xa Alekisandiri batonŋo do ta, xa taxa. Wo batonŋo be kilila xo: “Funelu”. Wo batonŋo tun xa neno waxato ke sutto batondanŋo do la.
44028012	N sita Sirakusi gallo to, xa tili saba ke non.
44028013	N boninŋo wo gallo to, n xa batonŋo bori dandanda la xa si Resiyo. Wo lun do, foɲo do tegeta xa bo banbugu mafanŋo. Tili fulananŋo, n sita Pusoli.
44028014	N xa badin lannayabaxo dolu tara wo gallo to, mennu x'a ŋinin n fe, xo n xa loxokun kilin ke i bata. N sita Rome ɲin ɲa in ne ma.
44028015	Badin lannayabaxolu mennu be Rome, wolu xa n xibaruya me tumo men, i nata n kunben fo Apiyusi Saxa to. Dolu nata n kunben dula do du, men toxo xo “Luntanjigidula Sabo.” Kabirin Poli x'e je, a xa barako bula Ala ɲen, do kafuta a juso ma.
44028016	N sita Rome gallo xono tumo men, fankamalu sonta xa Poli bula dula do a danna, a nin sorodasi kilin, men b'a lakorosila.
44028017	Tili saba tanbininŋo xo, Poli xa Rome Yahudiyalu la ɲamoxolu kili xa na a bata. I kamarita tumo men, a xo i ɲen xo: «Ń badinŋolu, haali x'a tara nte man fusi ke n na siya la, anin n benbalu la laada kuwolu la, i xa nte muta Yerusaleme xa ń dun Romengolu bulu.
44028018	Wolu xa nte ŋininxa tumo men, i tunnu b'a fe xa ń bula, bawo i man fusi tara nte la kuwo to, men nin faxalo xa xan.
44028019	Bari Yahudiyalu man son wo ma. A keta ń du ma waajibo ti x'a kuwo dun Rome mansaxe bulu. Bari wo nt'a yitala xo nte tun b'a fe xa ń na siya moxolu jalagi.
44028020	Wo le x'a tu, nte x'alu kili walasa x'alu je, xa xuma alu ɲen; bawo Banisirayila moxolu gigo be men xan, nte be sitinin negejoloxo la wo le koso.»
44028021	I xa Poli jaabi xo: «N man safe si soto xa bo Yude maro la í la kuwo to. Badin si du man bo je xa xibaru jaxu fo í la kuwo to.
44028022	Bari n b'a fe x'é lame, í x'é hakililata fo, bawo n x'a lon xo í be kafo men to, moxolu wulita wo xanma dula bee.»
44028023	I nin Poli benta lunŋo do to. Wo lunŋo, moxo kiikaba nata a tara a jatigila to. Poli xa kunnafirinŋo dolu di i ma, kabirin saxo ma, fo wura la. A xa Ala la Mansaya kuwo fo i ɲen. A tun b'a ŋininna x'e lason Isa la kuwo ma. Wo to, a tun be xumala Musa la sariya nin kilalu la kitaabolu xan i ɲen.
44028024	Poli la xumolu xa dolu lason; bari dolu x'e ban xa lannaya ke.
44028025	Wo moxolu man ben kilin to. Jannin i xa taxa, Poli xa ɲin xuma kilin in fo i ɲen xo: «Kila Esayi tun xa men fo alu benbalu ɲen, Ni Senunŋo barako to, wo tun mu tonɲa le ti.
44028026	A tun x'a fo xo: “Taxa a fo ɲin siya in ɲen xo: Alu si melo ke ɲa wo ɲa, alu me faamuyali ke, alu si felelo ke ɲa wo ɲa, alu me jeli ke.
44028027	Bawo ɲin siya in x'a jusukunŋo xoleya, i x'e tulolu sukki x'e ɲalu taxun walasa i ɲalu xana jeli ke, i tulolu xana meli ke, i xana faamuyali ke i jusukunŋolu la, i xana taxa i yelema nte Ala ma nin nte si i kendeya x'e kisi.”
44028028	Wo to, Poli x'a fo i ɲen xo: “Alu xa xan x'a lon xo Ala la kisilo kita siya tolu ma. Wolu kennu s'a lame!” » [
44028029	Poli xa wo xumolu fo tumo men, Yahudiyalu taxata. I tunnu be i ɲoxo soosoxan bete.]
44028030	Poli xa san fula dafaninŋo ke bunŋo do xono Rome, a tun be men sarala. Moxo men tunnu bee be taxala bola a ma, a tun be wolu lamutala.
44028031	A tun be waajulo kela Ala la Mansaya xan, xa moxolu laxaran Marigi Isa Kirisita la kuwo to, x'a hakilo lasigininŋo tu, moxo si tun nte a balila xa wo ke.
45001001	Nte Poli, men mu Isa Kirisita la jonŋo ti, ń be ɲin safe in kila alu ma. Ala xa ń kili xa ń ke a la kiladinŋo ti. A xa ń sugandi x'a la xibaru Dimanŋo fo.
45001002	Ala tun xa wo Xibaru Dimanŋo lahido ta a la kilalu da la, Kitaabu senumanŋolu to kabirin waxati jan.
45001003	Xibaru Diman in be Ala Dinxe le xan, nin wo mu n Marigi Isa Kirisita ti: Hadamadinɲa silo la, a bota mansaxe Dawuda to.
45001004	Ni Senunŋo fe, Ala x'a yita xo a Dinxe barakema le mu, a kunita tumo men xa bo furelu to.
45001005	Isa barako to, ń xa Ala la neemo soto xa ke a la kiladinŋo ti, walasa siyalu bee xa lannaya ke, xa Ala foxanŋo muta.
45001006	Atelu Romenga lannayabaxolu, Isa Kirisita xa atelu mennu kili, alu dulu keta wo siyalu do ti.
45001007	Ala la xanuninŋo fen wo fen be Rome, a x'alu kili walasa alu xa ke a ta ti. N Fa Ala, anin Marigi Isa Kirisita xa neemo nin heero ke alu ɲen.
45001008	Ń be folola xa barako bula Ala ɲen Isa Kirisita barako to alu bee ɲen, bawo alu la lannaya xibaro meta duniya bee xono.
45001009	Nte be Ala men batula ń jusukunŋo la, x'a Dinxe xibaru Dimanŋo fo, wo mu nte seede ti, xo nin ń b'a matarala tuma bee, ń hakilo be tula alu kun.
45001010	Nte be Ala tarala tuma bee, xo nin a sago le mu, a x'a tu nte xa taxa bo alu ma.
45001011	A loxoba be ń na x'alu je, walasa ń xa Ni Senunŋo la solifenŋo do lasi alu ma, nin do si kafu alu barako ma lannaya to.
45001012	Wo xoto xo n bee xa xan lannaya men to, n s'i ɲoxo jusudun wo lannaya to.
45001013	Ń badinŋolu, ń b'a fe alu x'a lon xo sinɲa kiika ti, ń x'a ŋanne xa taxa alu je, bari haalibi, ń man taxa no. A diyata ń ɲen ń na baaro no xa je alu dulu bata, í xo a no jeta siya tolu bata ɲa men.
45001014	Moxo bee la julo be nte la, bawo ń xa xan xa Xibaru Dimanŋo lasi bee ma: Dugubaxono moxolu anin wulaxono moxolu, moxo xaranninŋolu nin xaranbalolu.
45001015	Wo xanma, a xa di nte ɲen bete xa Xibaru Dimanŋo fo atelu Romengo dulu ɲen.
45001016	xibaru Dimanŋo fo maluya nte nte la, bawo sintigiya le mu Ala bulu, men be lannayabaxolu bee kisila; Yahudiyalu folo, wo xo siya tolu.
45001017	Xibaru Dimanŋo b'a yitala Ala be moxolu jaatela moxo tilinninŋo ti ɲa men. A be sotola lannaya doron ne fe kabirin folofolo fo labanŋo la, í xo Kitaabo x'a fo ɲa men xo: «Moxo men xa tilinninɲa soto lannaya fe, wo si nilamaya.»
45001018	Ala b'é tunin sanŋo to x'a la diminŋo yita moxolu la, i la Alaɲasilanɲabaliya nin i la tilinbaliyakuwolu bee xanma, wo mennu be ku tilinbalolu kela xa tonɲa tu duguwo to.
45001019	Bawo moxo xa xan xa men lon Ala kuwo to, wo be xoyiyanin i ma. Ala fan ne xa wo yita i la.
45001020	Kabirin duniya da tumo, Ala la mansabunɲa kuwo mennu mu jebalo, wolu si lon a la kebaarolu ma. Wolu mu a la sintigiya banbalo nin a la Alaya le ti. Wo xanma, jalago me bo no hadamadinŋolu ma.
45001021	Bawo i xa Ala lon, bari i man a bunɲa í xo a xa xan xa bunɲa ɲa men. I man barako du bula a ɲen. I xa miiriya kuntanŋo lelu ta. I la hakilintanɲa xa dibo bula i sondonmo la.
45001022	I be i fannu jaatenin hakilima ti, x'a tara hakilintanŋo lelu mu.
45001023	Jannin i xa Noorotigi Ala batu, wo men nte sala, i xa wo tu je, xa yiri moxoma lelu batu, mennu mu moxo sata mununŋo ti, anin xonolu nin sinnaanimafenŋolu nin fenŋo mennu b'e fuufula mununŋo.
45001024	Wo le xanma, Ala x'e tu je, i xa ku noxoninŋolu ke, x'a la i jusukunŋolu diyanɲo xan, fo i xa tango bo i ɲoxo balo xan.
45001025	I xa Ala la tonɲa falin faniya la, xa dafenŋolu batu xa baaro ke i ɲen, xa Dabaxo tu je, tanto be ate men ɲen fo abada. Amiini!
45001026	Wo xanma, Ala x'e tu i maluku negolu bulu. I la musolu xa musu nin xeya silo bula x'e ɲoxo ŋinin.
45001027	Xe dulu xa musolu tu je xa fendun i ɲoxo nofe. Xe nin xe kafuta xa kukebalo ke. I fannu x'e la fendunŋo sara soto.
45001028	I man son xa Ala lon. Wo xanma Ala x'e tu i la miiriya jaxolu xono walasa i xa ku kebalolu ke.
45001029	I xono be fanin tilinbaliya sifa bee la, anin jaxuya nin wasabaliya, nin feere jaxo. I jusukunŋo be fanin kiiliya nin moxofaxo nin kelejaliya nin nanbaranteya nin korojugaya nin naafigiya la.
45001030	I be i ɲoxo toxojaxo fola. Ala jaxo lelu mu. Xumakumanfo nin fanbunɲa nin wasubaxanteya xa di i ɲen. I be ku jaxo sifa bee feero darala. I man xulu i wulubaxolu ɲen.
45001031	Hakili nte i la, xantigilu nte, i xa xole, hinnaye nte i la.
45001032	I xa Ala la kiito lon tigi tigi wo kuwolu xan. I x'a lon xo i kebaxolu nin saya le xa xan. Bari haali wo, i be wo kuwolu kela. Wo doron nte, men dulu b'e kela i be wolu jusudunna.
45002001	Ite moxo wo moxo, nin í be tolu jalagila, jalago be í ma. X'é tu tolu jalagila, í be í fan jalagila, bawo í be tolu jalagila kuwo mennu to, í fan be wolu kela.
45002002	N x'a lon xo Ala be kiito tegela wo ku sifalu kebaxolu xan x'a la tonɲa le xan.
45002003	Ite men be wo kuwolu kebaxolu jalagila, x'a tara í fan b'e kela, í la miiro to xo í si kisi Ala la kiito ma ba?
45002004	Í be Ala la ɲumayaba nin a la muɲo nin a la sabaro mafelela fuwo ti ba? Í man a lon ba, xo Ala la ɲumaya le si í bula í xodila í la junubolu la?
45002005	Bari í tulo xa xole. Í nte a fe xa tuubi. Wo xanma, í be Ala la diminba sigila í fan ɲa, x'a la kiiti tilinninŋo lunŋo nin a la diminba lunŋo laxono.
45002006	Ala si moxo bee sara i la kebaarolu la.
45002007	Mennu man sege ɲumako la, i man sege nooro nin bunɲa nin sabaliya ŋininno la, a si wolu sara nilamaya banbalo la.
45002008	Bari mennu be Ala soosola, x'e ban tonɲa ma, xa son tilinbaliya ma, a la diminŋo nin a la juso si boyi wolu to.
45002009	Tooroba nin silanɲaba si boyi kujaxukelalu bee to: Yahudiyalu folo, wo xo siya tolu.
45002010	Bari nooro nin bunɲa nin heero si di kuɲumakelalu bee ma: Yahudiyalu folo, wo xo siya tolu.
45002011	Bawo Ala bulu, moxo man fisa moxo ti.
45002012	Mennu xa junubo ke, x'a tara i man Musa la sariya lon, wolu si halagi x'a tara wo sariya silo la nte. Mennu xa junubo ke, x'a tara i xa sariya lon, kiito si tege wolu xan sariya la.
45002013	Sariya lamebaxa gansanŋolu nte tilinnin Ala ɲa xoto. Mennu b'a lamela x'a latimme, wo lelu be tilinninɲa sotola.
45002014	Siya tolu mennu man Musa la sariya soto, wolu be sariya latimmela i fannu ma. Wo b'a yitala xo sariya be i xono, x'a tara i man Musa la sariya soto.
45002015	Wo la, i b'a yitala xo sariya la sila foninŋolu be safenin i sondonmo la. I jusukunŋo du be wo seedeyala, anin i miiriyalu. Tuma dolu i miiriyalu si i jalagi, tuma dolu i si boloxo di i ma.
45002016	Ɲin ku in nelu be bola keno xan lun do. Lunŋo men, nin Ala b'a fola Isa Kirisita ɲen, xo a xa kiito tege moxolu la ku duguninŋolu xan, i be lankenemala wo lun ne, í xo nte be xibaru Dimanŋo men fola x'a yita ɲa men.
45002017	Ite men be í fan kilila xo Yahudiya, xa í gigo la sariya xan, xa í fan xutu Ala kuwo to,
45002018	í xa Ala sago lon. Í xaranta sariya la, x'a lon men xa ɲin.
45002019	Ite men be í fan jaatenin fiyontolu la guma sababaxo nin keneya ti dibitomoxolu ɲen,
45002020	í xo xo í mu ku lonbalolu xaranbaxo ti, anin dindinŋolu karanmoxo, bawo í xa lonŋo nin tonɲa dafaninŋo soto sariya xono.
45002021	Ite men be tolu laxaranna, mun na í nte í fan naxaranna? Í be waajulo kela xo suuɲalo xana ke, mun na í fan be suuɲalo kela?
45002022	Ite men b'a fola xo jadoya xana ke, mun na í fan be jadoya kela? Ite men xo, xo boliku man di í ɲen, mun na í be i batusuwolu xono fenŋolu tala?
45002023	Ite men be í fan bunɲala sariya kuwo to, mun dun na í be wo sariya tiɲala xa Ala doxoya?
45002024	A be Kitaabo xono xo: «Ala toxo be tiɲanin siya tolu to alu Yahudiyalu nofe.»
45002025	Ɲaxo men, nin Musa la sariya x'a waajibiya Yahudiyalu ma, nin í be Musa la sariya latimmela, wo xa bete. Bari nin í be sariya tiɲala, í la ɲaxo keta fuwo ti.
45002026	Nin ɲaxabalo be sariya silo taxamala, Ala me a la ɲaxabaliya jaate ɲaxalo ti ba?
45002027	Men man ɲaxa fatesubo la, a dun be sariya silo taxamala, wo si ite jalagi, bawo ite be sariya tiɲala, x'a tara sariya safe be í bulu anin í be ɲaxanin.
45002028	Men mu Yahudiya ti a banto to, wo nte Yahudiya soobe ti. Ɲaxo men keta balasubo la, wo nte ɲaxa soobe ti.
45002029	Bari men mu Yahudiya ti a jusukunŋo la, wo le mu Yahudiya soobe ti. Ni Senunŋo xa ɲaxo men ke jusukunŋo la, wo le mu ɲaxa soobe ti. Wo tigo la tantulo man bo moxolu to, a bota Ala le to.
45003001	Yahudiyaya diya mu mun ti? Nafa joman be ɲaxo la?
45003002	A nafa xa bun ɲa bee ma. A folo, Ala x'a la xumo xarifa Yahudiya lelu ma.
45003003	I to dolu man ke xantigilu ti. Bari wolu la xanbulalo si Ala la xantigiya tiɲa ba?
45003004	Abada! Ala ken mu tonɲatigo le ti, haali x'a tara hadamadinŋo bee mu faniyante ti, í xo a be safenin Kitaabo to ɲa men xo: «Nin í be xumala, í la tonɲatigiya xa lon; nin í be kiitila, í xa sewo.»
45003005	Dolu b'a fola xo: «Nin n na tilinbaliya x'a yita xo Ala be tilinnin, nin a xa n ɲangi wo to, n si mun fo no? Ala si mafele no tilinbalo ti ba, bawo a be n ɲangila?» Ń be xumala hadamadinŋolu la miiriya le to.
45003006	Abada! Ala nte tilinbali ti. Nin Ala tun mu tilinbalo ti, a si sin no xa kiito tege duniya xan ɲa di?
45003007	Nin nte la faniya xa do kafu Ala la tonɲatigiya ma anin xa bunɲa la a xan, mun na nte si jalagi tugun xo ń mu junubekela ti?
45003008	Moxo dolu si a fo xo: «Mun na n me ku jaxo ke, walasa a xa falin ku ɲuma la?» Dolu be nte toxo tiɲaxan xo nte b'a ma xa moxolu laxaran wo la. Bari wo moxolu si jalagi, i nin a xa xan du.
45003009	A be di! Alan ntelu Yahudiyalu xa fisa moxo tolu ti le ba? Abada! Bawo ń x'a yita xa ban xo Yahudiyalu nin siya tolu bee be junubo fango xoto.
45003010	A be ten, í xo a be safenin Kitaabo to ɲa men xo: «Moxo tilinnin nte je, haali kilin.
45003011	Hakilima si nte je. Moxo si nte je men be Ala ŋininna.
45003012	I bee xa silo bula. I bee keta nafantanŋolu ti i ɲoxo fe. Ku ɲumakela si nte je, haali kilin.
45003013	I xumaxanŋo sumo xa ku í xo xaburu xono fenŋo. I s'i nenŋo ke xa moxolu lafili. Xuno be i la xumolu la í xo fofoono.
45003014	I da be fanin dangalo nin xuma xunimanŋo la.
45003015	I xa tari moxofaxo la.
45003016	Tiɲalo nin bone be i bosilolu fe.
45003017	I man heero silo lon.
45003018	I man Alaɲasilanɲa lon muume.»
45003019	N x'a lon xo sariya be fen fen fola, a b'a fola sariya xotomoxo lelu ɲen; walasa moxo bee xa í da muta anin duniya bee xa jalagi Ala ɲa xoto.
45003020	Moxo si me jaate moxo tilinninŋo ti Ala bulu Musa la sariya silo taxamo xanma. Sariya b'a tula le doron, moxo xa junubo lon.
45003021	Bari saasa, Ala x'a yita n na, a be moxo jaatela moxo tilinninŋo ti ɲa men, x'a tara sariya silo la nte. Musa la sariya nin kilalu be wo seedeyala:
45003022	Ala be moxo jaatela moxo tilinninŋo ti lannaya le xanma, Isa Kirisita la. A be wo kela moxo bee ɲen, mennu je la Kirisita la. Moxo man bo moxo to,
45003023	a bee xa junubo ke. I bee be sinbonin Ala nooro to.
45003024	Ala la neemo barako to, i si tilinninɲa soto fu, bawo Isa Kirisita xa i kunbo junubo ma.
45003025	Ala xa Kirisita ke sadaxo ti, walasa a la saya fe, mennu lata a la, a la diminŋo xa ban wolu xanma. Ala x'a la tilinninɲa yita ɲa men, wo fele: Xotonin, Ala muɲata, a man moxolu sara i la junubolu la. Bari bi, a b'a yitala, a be tilinninɲa dila moxolu ma ɲa men; bawo a b'a fe x'a yita xo a fan be tilinnin, anin mennu lata Isa la, a be wolu bee jaatela moxo tilinninŋolu ti.
45003027	Fanbunɲa kun be moxolu bulu tugun ba? Wo nte je! I s'i fan bunɲa x'a la dalile joman xan? Xo i be sariya latimmela ba? Ayi! I s'i fannu bunɲa lannaya le doron xanma.
45003028	N na jaate la, moxo nte Ala la tilinninɲa sotola sariya latimmelo la, bari a b'a sotola a la lannaya le xanma.
45003029	Walla Ala mu Yahudiya lelu kilinnu la Ala ti ba? A nte siya to dulu la Ala ti ba? Siya to dulu la Ala mu le;
45003030	bawo Ala kilin ne be je. A be Yahudiyalu jaatela moxo tilinninŋolu ti lannaya le xanma, xa siya to dulu jaate moxo tilinninŋolu ti lannaya xanma.
45003031	N be sariya kela fuwo ti ba, lannaya xanma? Ayi de! N x'a bunɲa le a ɲa ma.
45004001	Burehima men mu n fa ti hadamadinɲa silo la, n si a fo x'ate xa mun soto?
45004002	Nin Burehima tun xa Ala la tilinninɲa soto a fan na kebaaro lelu xanma, a tun si a fan bunɲa. Bari a me a fan bunɲa no Ala ɲa xoto.
45004003	Kitaabo xo di? A xo: «Burehima lata Ala la. Wo xanma, Ala x'a jaate moxo tilinninŋo ti.»
45004004	Nin moxo xa baaro ke, í s'í sara soto. Wo sara nte jaatela dinmalifen ti, bari í nin a xa xan ne.
45004005	Nin moxo do lata Ala la doron, x'a lon xo a si a la tilinninɲa di junubekela ma, haali nin a man kebaara ke, Ala si wo tigo la lannaya jaate, xa tilinninɲa di a ma.
45004006	Ala xa moxo men jaate moxo tilinninŋo ti, x'a tara a la kebaarolu xanma nte, mansaxe Dawuda xumata wo la heero xan, a xo:
45004007	«Marigi xa moxo mennu la tilinbaliyakuwolu yaafa, xa i la junubolu lafaxa, heero be wolu ɲen.
45004008	Marigi nte moxo men na junubolu jaatela, heero be wo ɲen!»
45004009	Wo heero mu ɲaxaninŋolu kilin nelu ta ti ba, fo ɲaxabalolu dulu ta le mu? N x'a fo xo: «Burehima la lannaya xanma, a jaateta moxo tilinninŋo ti.»
45004010	Bari wo keta tuma joman? Jannin a xa ɲaxa le mu ba, walla a ɲaxaninŋo xo le mu? A ɲaxaninŋo xo nte; jannin a xa ɲaxa le mu.
45004011	Wo xo le mu, nin a ɲaxata. Wo ɲaxalo keta Burehima la tilinninɲa soto taagumanseedo ti. A xa wo tilinninɲa soto a la lannaya xanma, x'a ɲaxabalo tu. Wo ɲa ma, Burehima keta lannayabaxa ɲaxabalolu bee mamaxe ti, walasa i xa tilinninɲa soto.
45004012	A keta ɲaxaninŋolu dulu mamaxe ti, wo mennu man ɲaxa doron, bari i be i taxamala lannaya silo xan, í xo n mamaxe Burehima taxamata ɲa men, jannin a xa ɲaxa.
45004013	Ala xa lahido men ta Burehima nin a bonsonŋo ɲen, xo a si duniya di i ma ke ti, wo man ke sariya koso. A keta le bawo Ala x'a jaate moxo tilinninŋo ti a la lannaya koso.
45004014	Nin wo ke soto tun be dennin sariya labatulo le la, nafa tun me ke lannaya la; lahido du bota a ma.
45004015	Sariya be nala Ala la diminŋo le tila doron, bawo moxo me sariya latimme no. Bari sariya nte dula men, sariya sooso du nte non.
45004016	Wo ɲa ma, ke be sotola lannaya le xanma, walasa ke xa ke Ala la nilifenŋo ti, lahido xa ke Burehima bonsonŋolu bee ta ti. Mennu be i taxamala sariya la, anin mennu be lannaya kela, í xo Burehima x'a ke ɲa men, lahido mu i bee ta le ti. Burehima mu n bee le mamaxe ti, í xo Kitaabo x'a fo ɲa men xo:
45004017	«Nte xa í ke siya kiika mamaxe ti.» N mamaxe le mu a ti Ala bulu, a lata wo men na, Ala men be furelu nilamayala, xa fen bangebalolu bange.
45004018	Burehima xa lannaya ke xa gigo soto, x'a tara gigisoto ku nte je. Wo ɲa ma, a keta siya kiika mamaxe ti, í xo Ala tun x'a fo a ɲen ɲa men xo: «Í bonsonŋo si siya ten.»
45004019	A m'é miiri a la xoto ma, bawo a siyo tun be taxala san keme ma. A musu Saran du tun dinsoto waxato tanbita. Bari wo bee nin a ta, a la lannaya man doxoya.
45004020	A la lannaya man tiɲa, a man sikka Ala la lahido to, do le kafuta a la lannaya ma, fo x'a bula barako bulala Ala ɲen.
45004021	A tun be hennenin bete a ma, xo a sinŋo be Ala ɲen x'a la lahido latimme.
45004022	Wo le x'a tu, a fota Burehima la kuwo to xo: «A la lannaya xanma, Ala x'a jaate moxo tilinninŋo ti.»
45004023	Ɲin xuma innu xo: «Ala x'a jaate moxo tilinninŋo ti», wolu man safe ate kilin ɲen.
45004024	I safeta ntelu dulu ɲen, ntelu mennu xa xan xa jaate moxo tilinninŋolu ti, ntelu mennu lata n Marigi Isa lakunibaxo la.
45004025	Isa dunta bulo to xa faxa n na junubolu xanma; bari a kunita xa bo furelu to, walasa n xa ke moxo tilinninŋolu ti Ala ɲa xoto.
45005001	Wo ɲa ma, Ala xa n jaate moxo tilinninŋolu ti lannaya le xanma. Wo koso, heero dunta n nin Ala te, n Marigi Isa Kirisita barako to.
45005002	Isa Kirisita xa silo di n ma nin n si Ala la neemo soto. N be wo neemo sotola lannaya xanma. N sinsinninŋo be tula wo neemo xono. N be ɲaxalinin, bawo n gigo be Ala la nooro soto xan.
45005003	Wo doron nte, haali xa n tu tooro xono, n be ɲaxalinin, bawo n x'a lon xo tooro si na timinadiya ti.
45005004	Timinadiya si n na lannaya xoxo. Wo xoxoninɲa si na gigo ti.
45005005	Gigo me moxo neene; bawo Ala x'a la xanuya lajigi n jusukunŋolu la Ni Senunŋo fe, a xa men di n ma.
45005006	Xa n barakentanŋo tu, Kirisita sata ntelu Alaɲasilanɲabalolu ɲen, xa ben Ala la waxati lategeninŋo ma.
45005007	Moxo men si son xa sa moxo tilinninŋo do ɲen, wo moxo soto man di. A do to, moxo do tun si son xa sa moxo ɲuma ɲen.
45005008	Bari Ala b'a la xanuya yitala n na ɲin na: Kirisita sata ntelu ɲen, x'a tara ntelu mu junubekela lelu ti.
45005009	A keta sadaxo ti x'a jelo bon. Wo xanma, n xa Ala la tilinninɲa soto. Nin n sinta xa Ala la tilinninɲa soto, sikka si nte a to, n si kisi Ala la diminŋo du ma.
45005010	Xa n tu Ala jaxolu ti, n nin Ala te tobenta a Dinxe saya barako to. Sakuta n nin a te tobenta, n si kisi du a Dinxe la nilamaya barako to.
45005011	Xa tanbi wo bee xan, n be ɲaxalila Ala la kuwo la n Marigi Isa Kirisita barako to, wo men xa n nin Ala te laben.
45005012	Moxo kilin sabaabo x'a tu junubo dunta duniya xono. Junubo nata saya ti, x'a lasi duniya bee ma; bawo moxo bee xa junubo ke.
45005013	Jannin Ala xa sariya di Musa ma, junubo tun be le duniya to. Bari Ala tun man a jaate, bawo sariya tun man di folo.
45005014	Wo bee nin a ta, saya xa barako soto moxolu bee xan, kabirin Adama la waxato, fo Musa la waxato; haali mennu man Adama la junubo ɲoxon ke, wo men x'é ban Ala la fo ma. Men tun xa xan xa na, nin wo mu Isa ti, Adama keta wo ɲayito ti.
45005015	Bari Ala be nilifenŋo men dila, anin Adama la junubo, wolu me la no i ɲoxo ma. Tonɲa le mu, moxo kiika sata ate kilin na junubo nofe. Bari Ala la neemo xa bun bete wo junubo ti. A xa nilifenŋo men di moxo kiika ma gansan moxo kilin barako to, nin wo mu Isa Kirisita ti, wo du xa bun bete.
45005016	Wo nilifenŋo be men kela, wo nin moxo kilin na junubo xa men ke, wolu nte kilin ti: Moxo kilin na junubo nata jalagilo ti; bari Ala xa nilifenŋo men di junube kiika ko xofe, wo nata jalagibaliya le ti.
45005017	Tonɲa le mu, moxo kilin na junubo le x'a tu saya fango sita bee ma. Bari moxo kilin barako to, nin wo mu Isa Kirisita ti, n si fen soto men xa bun bete bete: Ala x'a la neemaba di moxo mennu ma, xa i jaate moxo tilinninŋolu ti, wolu si nilamaya kuto soto xa ke mansolu ti Kirisita barako to.
45005018	Moxo kilin na junubo xa jalagilo lasi hadamadinŋo bee ma ɲa men, wo ɲa ma, Isa Kirisita kilin na kewale tilinninŋo be bee kela moxo tilinninŋolu ti, xa nilamaya kuto di i ma.
45005019	Moxo kilin na xanbulalo x'a tu ɲa men moxo kiika keta junubekela ti, wo ɲa ma, kilin na xantigiya xanma, moxo kiika si tilinninɲa soto.
45005020	Sariya dita walasa junubolu xa siyaya; bari junubo siyata dula men, Ala la neemo siyabeteta non xa tanbi junubo xan.
45005021	Folofolo, n tunnu be junubo le fango xoto; wo le xa saya lasi moxo bee ma. Bari saasa, n be Ala la neemo fango xoto; wo le b'a tula Ala be n jaatela moxo tilinninŋolu ti, xa nilamaya banbalo di n ma n Marigi Isa Kirisita barako to.
45006001	Wo to, alan si a fo no ba xo n xa tu junubo kela, walasa Ala la neemo xa tosiyaya?
45006002	Abada! Ntelu mennu sata xa n nin junubo tala, alan si tu junubo kela ɲa di tugun?
45006003	Walla alu man a lon ba xo alan mennu bee batiseta xa ke Isa Kirisita kafuɲoxo ti, xo alan nin a xaaɲanta a la saya to?
45006004	Batiselo xa n nin a lasa i ɲoxo fe, anin xa n nin a lasi i ɲoxo fe. Wo keta, walasa n dulu xa i taxama nilamaya kuto xono, í xo Kirisita kunita xa bo furelu to Fa Ala la sintigiya fe ɲa men.
45006005	Nin n nin ate keta kilin ti xa sa í xo ate sata ɲa men, n nin a si ke kilin ti xa kuni í xo ate kunita ɲa men.
45006006	Alan xa xan xa ɲin lon xo alan moxo xoto nin a jigo nin Kirisita gengenta i ɲoxo fe xa sa. Wo keta, walasa wo bala junubema xa tiɲa, nin n me tu a la jonɲa la tugun.
45006007	Moxo men sata, wo hooroyata xa bo junubo la jonɲa la.
45006008	Nin alan nin Kirisita sata i ɲoxo fe, n be lanin a la du xo n nin a si nilamaya i ɲoxo fe.
45006009	N x'a lon xo Kirisita kunininŋo xo xa bo furelu to, a nte sala tugun. Saya la julu nte a la bitugun.
45006010	Nin í x'a je sala, a sata le x'é tala junubo ma, sinɲa kilinpe doron. Bari saasa, a be í nila, a be í nila Ala le ɲen.
45006011	Wo ɲa ma, alu dulu x'alu fannu jaate xo alu sata, alu nin junubo talata, x'alu fannu jaate nilama ti Ala bulu, Isa Kirisita kafuɲoxoya xanma.
45006012	Alu xana alu bala satalu tu junubo bulu tugun, x'e ke a la jonŋo ti. Alu xana alu balo bula a diyanɲolu bulu tugun.
45006013	Alu xana alu balo dulalu dun junubo bulu tugun, xa i ke tilinbaliya la baarakemiranŋolu ti. Al'alu fannu di Ala ma, í xo moxo nilamalu, mennu kunita xa bo saya to, x'alu balo dulalu di Ala ma, x'e ke tilinninɲa la baarakemiranŋolu ti.
45006014	Alu me ke junubo la jon ti tugun, bawo kila Musa la sariya la julu nte alu la tugun, alu be Ala la neemo le xono.
45006015	A dun be di? N si junubo ke ba xo bawo sariya la julu nte n na tugun, xo n be Ala la neemo le xono? Abada!
45006016	Alu man a lon ba xo nin alu be baaro kela moxo do ɲen, xa xulu a ɲen, alu be kela wo tigo la jonŋo le ti? Nin alu be junubo le la jonɲa la, wo labanŋo mu saya le ti. Nin alu dunnu be Ala sago le kela, wo labanŋo mu tilinninɲa le ti.
45006017	Bari barako xa la Ala ɲen; alu tunnu mu junubo la jonŋolu ti, bari alu laxaranta men ma, alu xuluta wo ɲen alu jusukunŋo bee la.
45006018	Alu hooroyata xa bo junubo la jonɲa la, xa ke tilinninɲa la jonɲa la.
45006019	Ń be xumala alu ɲen hadamadinɲa xonŋo to, x'a la alu la barakentanɲa xan. Xotonin, alu x'alu fannu muume bula kunoxoninko nin jaxumanŋo la jonɲa la, wo mennu be moxo lamurutila Ala ma. Wo ɲa ma, saasa al'alu muume bula tilinninɲa la jonɲa la, wo men labanŋo mu senuya ti.
45006020	X'alu tu junubo la jonŋolu ti, alu tunnu hooroyaninŋo le mu tilinninɲa boxo la.
45006021	Wo xa mun dun alu la? Bi alu be maluyala wo kuwolu la; bawo i labanŋo mu saya le ti.
45006022	Bari saasa, alu hooroyaninma xa bo junubo bulu, xa ke Ala la jonŋolu ti, wo xa senuya di alu ma, x'alu labanŋo ke nilamaya banbalo ti.
45006023	Junubo sara mu saya le ti; bari Ala la nilifenŋo mu nilamaya banbalo le ti, n Marigi Isa Kirisita kafuɲoxoya xanma.
45007001	Ń badinŋolu, ń be nala men fola alu ɲen, alu xa wo lon xa ban, bawo alu xa Musa la sariya lon. Sariya la julo be hadamadinŋo la, x'a nilama tu.
45007002	Awa sariya ken na, musu futuninŋo be sitinin a xe la, fo a xe xa sa. Bari nin a xe sata, sariya men tun b'a sitinin a xe la, wo la julu nt'a la tugun.
45007003	Nin a sigita xe xote kun x'a xe nilama tu, a xa jadoya le ke. Bari nin a xe sata, sariya la julu nte a la. Wo to, nin a sigita xe xote kun, a man jadoya ke.
45007004	Ń badinŋolu, wo be ɲa men, alu dulu la kuwo be ten. Sariya silo la, alu sata, x'a la Kirisita la saya xan; walasa alu xa ke do xote ta ti, nin wo mu Kirisita ti, wo men kunita xa bo furelu to. Wo to, alu si kewale ɲumalu ke Ala ɲen.
45007005	Xa n tu i taxamala n fannu nidiyanɲo la, sariya xa nege jaxo mennu lawuli, wolu tunnu be baaro kela n balo dula bee to, xa saya lasi n ma.
45007006	Bari saasa ken, n hooroyata xa bo sariya bulu; bawo n tunnu be men bulu jonɲa la, saya xa n nin wo fata. Wo ɲa ma, n si sin xa baaro ke Ala ɲen ɲa kuto ma, Ni Senunŋo barako to. N nte a kela í xo n x'a ke ɲa men xotonin, xa n tu sariya safe fango xoto.
45007007	Alan si mun fo sa? Sariya man ɲin ba? Abada! Bari ń xa junubo lon sariya le ma. Ɲabonfe mu fenŋo men ti, n tun me wo lon nin sariya tun man a fo xo: «Í ɲa xana bo moxo la fen fe.»
45007008	Junubo xa wo sariya ta xa nege sifa bee ke nte la. Nin sariya nte je, junubo mu fen saninŋo le ti.
45007009	Xotonin, sariya nte je tumo men, nte tun nilama mu. Bari sariya naninma, junubo xa sinŋo soto,
45007010	nte sata: Sariya men be nilamaya lasila moxo ma, wo keta sabaabu ti xa saya lasi nte ma.
45007011	Bawo junubo xa sariya ke xa nte lafili, xa ń faxa ate sariya kilin in na.
45007012	Wo to, sariya xa senu. A be men fola, wo xa senu. A be tilinnin, a xa ɲin.
45007013	Men xa ɲin, wo keta nte la saya sabaabo ti ba? Abada! Junubo le keta a sabaabo ti. A x'a la junubeya yita ɲin fe, xa saya lasi nte ma fen ɲuma la. Junubo x'a la jaxuya yita bete ɲa men, sariya dinmalo fe, wo ɲa le felenti.
45007014	N x'a lon xo sariya niyo la fenŋo le ti, bari nte ken mu dafen balasubuma le ti. Ń be sannin junubo ma í xo jonŋo.
45007015	Nte be men kela, ń man wo faamu. Men xa di ń ɲen, ń nte wo kela, bari men man di ń ɲen, ń be wo le kela.
45007016	Nin nte be ń kuwanɲo le kela, wo to, ń sonta sariya ɲen, x'a lon xo a xa ɲin.
45007017	Wo to, ń be jaxumanŋo men kela, wo kebaxo nte nte ti. Junubo men be siginin ń to, wo le b'a kela.
45007018	Nte x'a lon xo, nte xono, wo xoto nte balasubo to, betemanŋo nte je. Ɲumako nego be ń na, bari barake nte ń na x'a ke.
45007019	Ń b'a fe xa ku ɲuma men ke, ń nte wo kela. Ń nte a fe xa ku jaxo men ke, ń be wo le kela.
45007020	Nin nte nte men fe, ń be wo le kela, wo kebaxo nte nte ti. Junubo men be siginin nte to, wo le mu a kebaxo ti.
45007021	Ń xa ɲin ku in korosi ń fan bata xo: Nte b'a fe xa ku ɲuma le ke. Bari ń x'a je xo ku jaxo le ko barako be ń na.
45007022	Ala la sariya xa di ń niyo ɲen.
45007023	Bari barake xote be ń to, men be nte fan hakililata kelela. Wo barako be ń kela junubo la jonŋo ti, men be siginin ń to.
45007024	Nte be ń kuwa de! Jon si nte bo ɲin bala in bulu, men be saya lasila ń ma?
45007025	Tanto be Ala ɲen, wo men be ń bola a bulu, n Marigi Isa Kirisita barako to! Ń si a fo xo, nte be baaro kela Ala la sariya ɲen ń hakilo la, bari balasubo boxo la, ń be junubo la sariya la jonɲa la.
45008001	Saasa, mennu nin Isa Kirisita kafuta, jalagi si nte wolu ma.
45008002	Bawo Ni Senunŋo men be nilamaya dila Isa Kirisita la kafuɲoxoya fe, wo Niyo la sintigiya xa ń hooroya xa ń bo junubo la sintigiya bulu, wo men be nala saya tila.
45008003	Sariya tun me men ke no, x'a la a xan balasubo x'a ke barakentanŋo ti, Ala xa wo ke: Junubo xanma, a x'a fan Dinxe ki xa n balasubu junubema ɲoxonŋo ta. Wo ɲa ma, a xa junubo jalagi balasubo to.
45008004	Ala xa wo ke, walasa sariya xa men fo, ntelu xa sin xa wo dafa, ntelu mennu nte i taxamala n fannu nidiyanɲo la, fo Ni Senunŋo diyanɲo la.
45008005	Moxo mennu be i taxamala i nidiyanɲo la, wolu be hanmela i nidiyanɲekuwo lelu la; bari mennu be i taxamala Ni Senunŋo diyanɲo la, wolu hanmo mu Ni Senunŋo diyanɲekuwo lelu ti.
45008006	Xa hanme í nidiyanɲo la, wo be falinna saya le la. Bari xa hanme Ni Senunŋo diyanɲo la, wo be falinna nilamaya nin heero le la.
45008007	Moxo nidiyanɲekuwolu mu Ala tano le ti; bawo moxo nidiyanɲo nte sonna Ala la sariya ma. A me Ala la sariya dafa no fan.
45008008	Moxo mennu be i taxamala i nidiyanɲo la, wolu ku me diya no Ala ɲen.
45008009	Atelu kennu nte i taxamala alu nidiyanɲo la; alu be i taxamala Ni Senunŋo le diyanɲo la, bawo Ala Niyo be siginin alu sondonmekunŋolu la. Nin Kirisita Niyo nte moxo men to, wo nte a ta ti.
45008010	Nin Kirisita be alu niyo to, haali nin alu balo labanŋo mu saya le ti junubo xanma, Ni Senunŋo si nilamaya di alu ma, bawo alu xa tilinninɲa soto Ala ɲa xoto.
45008011	Ala men xa Isa lakuni xa bo furelu to, nin wo Niyo be alu to, a si nilamaya di alu bala satalu ma, í xo a xa Isa Kirisita lakuni xa bo furelu to ɲa men. A si wo ke a Niyo barako la, wo men be alu to.
45008012	Wo ɲa ma, ń badinŋolu, julo be n na. Bari n nidiyanɲo la julu nte de. N man xan x'ate diyanɲekuwolu ke tugun.
45008013	Nin alu be i taxamala alu nidiyanɲo la, alu si sa. Bari nin alu xa nidiyanɲolu faxa Ni Senunŋo la, alu si nilamaya.
45008014	Moxo wo moxo be í taxamala Ala Niyo barako la, wolu bee mu Ala dinŋo lelu ti.
45008015	Ala xa Niyo men di alu ma, wo nte alu kela jon ti, a nt'a kela alu xa sila. Wo Niyo be alu kela Ala dinŋo lelu ti. Wo Niyo barako la, n be Ala kilila xo «Baaba!»
45008016	Ni Senunŋo fan b'a yitala n niyo la xo n mu Ala dinŋolu ti.
45008017	Nin n mu Ala dinŋolu ti, a xa ke men lahido ta a la jama ɲen, n si n nidula soto wo du to. N nin Kirisita si wo nidula soto i ɲoxo fe; bawo nin n nin a toorota i ɲoxo fe, n nin a si ke a la nooro du xono.
45008018	Nte b'a jaatela xo n be tooro men jela bi, wo nte fusi ti, men si xaaɲan Ala la nooro ma, a be nala men yitala n na sinin.
45008019	Ala b'a dinŋolu yitala lunŋo men, dafenŋolu bee be keɲenin wo lunŋo ma.
45008020	Bawo dafenŋolu bee bulata nafantanɲa fango xoto. Dafenŋolu fannu no nte, Ala le fan x'a ke. Bari haali wo, gigo be je.
45008021	Wo gigo fele xo: Lun do, Ala si a la dafenŋolu bee bo saya la jonɲa la, anin i si i nidula soto Ala dinŋolu la hooroya nin i la nooro to.
45008022	Alan x'a lon xo haalibi, dafenŋolu bee be ŋuntanna tooro bulu, í xo musu tinto.
45008023	Wolu kilinnu nte, bari Ni Senunŋo dita ntelu mennu ma Ala la nilifen folo ti, n dulu be ŋuntanna n xonoto, xa lunŋo laxono, Ala be nala n kela a dinŋolu ti lunŋo men, xa n balasubo bo jonɲa la pewu.
45008024	Ala xa n kisi. Bari n ɲa man la wo kisilo xan folo, n yilo le b'a ma. Nin í ɲa x'é yilibenma fenŋo je, í yili nte wo ma tugun. Moxo ɲa be men to xa ban, í s'í yilo la wo ma tugun ba?
45008025	Nin n yilo be fen ma, n ɲa man men je folo, n si wo laxono muɲo to.
45008026	Ni Senunŋo du be n deemala x'a la a xan n barako xa doxo. N xa xan xa Ala matara kuwo men na, n man wo lon. Bari Ni Senunŋo fan be Ala matarala n ɲen ŋuntanŋolu la, da me men naxali no.
45008027	Ala men ɲa be jusukunna kuwolu la, wo x'a lon Ni Senunŋo be taralo kela men na, bawo Ni Senunŋo be taralo kela Ala la moxo lelu ɲen, x'a la Ala sago xan.
45008028	N x'a lon xo kuwo bee si falin Ala xanubaxolu ɲen ɲuma la, a keta wo mennu kililo lategebaxo ti.
45008029	Ala xa mennu sugandi kabirin duniya man da, a x'a latege du kabirin folofolo xo i si ke a Dinxe ɲoxonŋo ti, walasa a Dinxe xa ke badin kiika la sooma ti.
45008030	Ala xa mennu sugandi kabirin folofolo, a xa wolu kili; a xa mennu kili, a xa wolu ke moxo tilinninŋolu ti. A xa mennu ke moxo tilinninŋolu ti, a x'a la nooro la wolu xan.
45008031	Alan si mun fo x'a la wo xan? Nin Ala be n ɲen, jon si ke no xo a me ke n ɲen?
45008032	Ate men man a fan Dinxe faxabalo tu je, bari a bota a la a xa faxa n bee ɲen, a si tu ɲa di a man fen bee di ntelu nin a Dinxe ma?
45008033	Jon si Ala la moxo sugandininŋolu jalagi no? Moxo si, bawo Ala fan ne xa i jaate moxo tilinninŋolu ti.
45008034	Jon s'i jalagi no? Moxo si, bawo Isa Kirisita le sata. Wo doron nte, a kunita du, a be Ala kininŋo fe xa Ala matara n ɲen.
45008035	Jon si a no xa Kirisita la xanuya tege n na? Ɲaano me a no, xonotohanmo me a no, moxolu la tooroli me a no, xonxo me a no, sege me a no, masiibo me a no, faxalo me a no.
45008036	A be í xo Kitaabo x'a fo ɲa men xo: «Ala, ite la kuwo xanma, i be n ŋininna xa n faxa tuma bee. I be n mafelenin saaxa faxatalu ti.»
45008037	Bari wo bee xan, n be kunnawuli dafaninŋo sotola n xanubaxo barako to.
45008038	A be hennenin n ma xo fusi me Ala la xanuya tege no n na: A keta saya ti wo, a keta nilamaya ti wo, a keta melekiyolu ti wo, a keta kuntigiya xote ti wo, walla sintigiya mennu be sanŋo to, walla bi, walla sinin,
45008039	walla sanŋo to fangolu, walla duguxulo xan fangolu, walla dafen xote, fusi me a no xa Ala la xanuya tege n na, a xa men yita n na n Marigi Isa Kirisita barako to.
45009001	Ń be men fola, tonɲa le mu, faniya nte; x'a la a xan ń mu Kirisita ta le ti. Ń jusukunŋo du mu ń seede ti Ni Senunŋo barako to, xo ń be men fola, wo nte faniya ti.
45009002	Jusuxasiba be nte la, ń be xonotoxasinin tuma bee.
45009003	Don ne xa di ń ɲen Ala xa nte fan danga, ń nin Kirisita xa fata ń badinŋolu ɲen, nin wolu mu ń na siya moxolu ti.
45009004	I mu Banisirayila dinŋolu ti. Ala xa i sugandi xa i ke a dinŋolu ti, x'a la nooro la i xan. A xa kafuxanŋolu dun a nin i te, x'a la sariyalu nin a batuɲa di i ma, xa lahidolu ta i ɲen.
45009005	I bota n mamaxelu to. Kirisita du bota ite lelu to balasubo boxo la. Ate le be fen bee kunna. Ala le mu. Tanto be a ɲen tuma bee, fo abada. Amiini.
45009006	Bari wo xoto nte don ti xo Ala la lahido man ke. Bawo mennu bota Banisirayila to, wolu bee nte Banisirayila din soobe soobelu ti.
45009007	Mennu bota Burehima to, wolu bee du tun nte Burehima din soobe soobelu ti. Ala x'a fo Burehima ɲen xo: «Ń xa bonsonŋo men lahido ta í ɲen, wo be bola Nsiyaxa le to.»
45009008	Wo xoto xo: Dinŋo mennu wuluta hadamadinɲa silo la, wolu nte Ala dinŋolu ti; bari mennu wuluta Ala la lahido silo la, wo lelu doronnu be jaatela bonsonŋolu ti.
45009009	Ala xa lahido ta ten xo: «Bi xo san kilin, nte si na, wo tumo, Saran si dinxe soto.»
45009010	A man dan Saran ta ma, Rebeka du ta keta ten ne. A xa xono ta funelu la n mamaxe Nsiyaxa ɲen.
45009011	Ala be moxolu sugandila x'a la a la kulatego xan. A la sugandilo be lala a la kililo le xan; a nte lanin kewale xan. Walasa x'a la xantigiya yita wo to, Ala xumata Rebeka ɲen, x'a tara a dinŋo tunnu man wulu folo, i man ɲuma ke, i man jaxuman ke. A xo Rebeka ɲen xo: «Xoto si ke doxo la jonŋo ti.»
45009013	A be í xo Kitaabo x'a fo ɲa men xo: «Ń xa Yaxuba le sugandi, xa Esawu tu je.»
45009014	Alan si mun fo wo to sa? Tilinbaliya be Ala la ba? Abada!
45009015	Bawo Ala x'a fo Musa ɲen xo: «Nte b'a fe xa makari men na, ń si makari wo la, ń b'a fe xa hinna men na, ń si hinna wo la.»
45009016	Wo nte moxo fan sago ti, walla moxo la baaro, bari Ala la hinno kilinpe le b'a kela.
45009017	Kitaabo xono, Ala xumata Farawuna ɲen xo: «Ń x'é ke mansaxe ti, walasa x'é ke xa ń na sintigiya yita, anin, nin ń toxo si me duguxulo bee xan.»
45009018	Wo ɲa ma, a diyata Ala ɲen xa hinna men na, a si hinna wo la. A je diya a ɲen xa men sondonmo xoleya, a si wo sondonmo xoleya.
45009019	Dolu si a fo xo: «Mun dun na Ala be moxolu jalagila tugun? Jon si sin no x'a sago bali?»
45009020	Awa, ite men mu hadamadin gansanŋo ti, í mu jon ti nin í be Ala soosola? Daxo men data banxo la, wo si a fo a dabaxo ɲen no ba xo: «Mun na í xa ń da ten?»
45009021	Daxadala sago le nte a la banxo xan ba? A si daxa nafamaba da a la banxo to, a si daxa xote da a to, men nte nafaba ɲan na.
45009022	Ala tun b'a fe x'a la diminŋo nin a la sintigiya yita. A la diminŋo tun xa xan xa boyi mennu to x'e halagi, a muɲabeteta wolu xoto folo.
45009023	Bari a x'a la makaro yita mennu la, x'e toben kabirin waxati jan xo i si a la nooro soto, a diyata a ɲen x'a la noorotigiyaba yita wolu la.
45009024	Nte lelu mu wo ti, a xa ntelu mennu kili xa bo Yahudiyalu to, bari wo doron nte, a xa kililo ke xa bo siya to dulu to.
45009025	A xa wo le fo kila Ose la kitaabo to xo: «Siya men tun nte ń na siya ti, ń si wo kili xo ń na siya. Xabiilo men tun man kili xo xanuninŋo, ń si wo kili xo xanuninŋo.
45009026	A tun fota i ɲen jan men xo: “Alu nte ń na moxo ti”, i si kili non fan xo Ala nilama dinŋolu.»
45009027	Kila Esayi du xa ɲin fo Banisirayila la kuwo to xo: «Haali nin Banisirayila bonsonŋo siyata í xo xooxojida la keɲo, i totuninŋo doron nelu be kisila.
45009028	Bawo Marigi si a foxanŋo ke, x'a latimme junna junna duguxulo xan.»
45009029	Kila Esayi tun x'a fo du xo: «Nin Kelebulolu tigo Marigi tun man n dolu ke siyo ti, n tunnu si jani xeru í xo Sodome gallo keta ɲa men. N tunnu si ke Gomore gallo ɲoxonŋo ti.»
45009030	Saasa, alan si mun fo? Siya tolu men tunnu nte Ala la tilinninɲa ŋininna, wolu xa Ala la tilinninɲa soto lannaya xanma.
45009031	Banisirayila dinŋolu men tunnu be Ala la tilinninɲa ŋininna sariya silo la, wolu dasata sariya silo taxamala.
45009032	Mun na i man tilinninɲa soto? Bawo i man a ŋinin lannaya la, bari i x'a ŋinin kewalolu fe. A be í xo i takkita kuro la xa boyi,
45009033	í xo a be safenin Kitaabo to ɲa men xo: «Ń fele kuro do lala Siyon, men si moxo latakki, kuro men si moxo laboyi. Bari moxo wo moxo je la a la, wo tigo me malu abada.»
45010001	Ń badinŋolu, men be ń niyo ma, nin ń be Ala matarala Yahudiyalu ɲen wo la, wo mu le xo i xa kisi.
45010002	Ń s'i seedeya, xo i be jijanin Ala kuwo to. Bari i man a ɲa lon.
45010003	I man a faamu Ala be a la tilinninɲa dila moxolu ma ɲa men. I xa tilinninɲa ŋinin i fannu barako la. Wo la, Ala be tilinninɲa dila moxolu ma ɲa men, i man son wo ɲa ma.
45010004	Kirisita le keta sariya dafa ti; walasa moxo wo moxo lata a la, wo xa Ala la tilinninɲa soto.
45010005	Moxo si Ala la tilinninɲa soto sariya la ɲa men, kila Musa xa wo safe ten xo: «Moxo men je sariya la folu latimme, wo si nilamaya wolu fe.»
45010006	Ala si tilinninɲa di moxo ma lannaya la ɲa men, wo ɲa safeta ten xo: Í xana a fo í xonoto xo: «Jon si yele xa taxa sanŋo to n ɲen?» Wo xoto le, xa Kirisita lajigi.
45010007	Walla xo: «Jon si jigi duguxulo xoto n ɲen?» Wo xoto le, xa Kirisita lawuli xa bo saya to.
45010008	Ala la xumo be mun ne fola? A xo: «Xumo be í senbo to, a be í da la, a be í jusukunŋo la.» Wo xumo mu lannaya xumo le ti, n be men waajula.
45010009	Nin í x'a fo í da la xo Isa le mu Marigi ti, anin nin í lata a la í jusukunŋo la xo Ala x'a lakuni xa bo furelu to, í si kisi.
45010010	Bawo nin í xa lannaya ke í jusukunŋo la, í si Ala la tilinninɲa soto. Nin í x'a la kuwo fo í da la, í si kisi.
45010011	A be í xo Kitaabo x'a fo ɲa men xo: «Moxo wo moxo je la Marigi la, wo tigo me malu abada.»
45010012	Faranfansi nte Yahudiyalu nin siya tolu te. I bee be Marigi kilin ma. Moxo wo moxo je a toxo kili, a si a la ɲumaya yita wo tigo la.
45010013	Bawo Kitaabo b'a fola xo: «Moxo wo moxo je Marigi toxo kili, wo si kisi.»
45010014	Bari i si a toxo kili ɲa di, x'a tara i man la a la? I si la a la ɲa di, x'a tara i man a toxo me? I si a toxo me ɲa di, nin moxo man i waaju?
45010015	I si waajulo ke ɲa di, nin i man ki? A be í xo a be safenin Kitaabo to ɲa men xo: «Mennu be nala xibaru dimanŋolu fola, wolu la samataxanŋo xa di.»
45010016	Bari moxolu bee man son xibaru Dimanŋo to. Kila Esayi xa wo le fo xo: «Marigi, n xa xumo men fo, jon lata wo la?»
45010017	Wo ɲa ma, lannaya be sotola Xibaru Dimanŋo lamelo le fe. Wo Xibaru Dimanŋo mu Kirisita la xumo le ti.
45010018	Nte be ŋininxalo kela xo: Yahudiyalu man wo xibaro me ba? I x'a me le de! Kitaabo b'a fola xo: «I xanmeta duguxulo dula bee. I la xumolu sita duniya danŋo ma.»
45010019	Ń be ŋininxalo kela tugun xo: Banisirayila dinŋolu man a faamu le ba? Kila Musa folo xa jaabo men di wo to, wo fele: Ala xo: «Siya men man jaate, ń si wo ke x'alu lakiiliya. Ń si siya hakilintanŋo ke, x'alu ladimin.»
45010020	Wo xo du, kila Esayi fatiyata x'a fo Ala la xan to xo: «Men tunnu nte ń ŋininna, wolu xa ń je. Men tunnu nte nte la kuwo maŋininxala, nte xa ń yita wolu la.»
45010021	Bari a xo Banisirayila la kuwo to xo: «Ń xa tilo ban ń bulo lola siya murutininŋo nin siya banninŋo ɲen.»
45011001	Wo tumo la, Ala x'é ban a la moxolu to le ba? Ayi de! A man í ban i to. Bawo nte fan mu Banisirayila dinŋo do le ti. Ń mu Burehima bonsonŋo do le ti. Ń bota Bensamen xabiilo to.
45011002	Ala x'a la moxo mennu sugandi kabirin folofolo, a man í ban wolu to. Kila Eli x'a la jusuxaso fo Ala ɲen Banisirayila la kuwo to tumo men, Kitaabo be men fola non xan, alu hakilo nte wo la ba?
45011003	A xo: «Marigi, i xa í la kilalu faxa, xa í la sadaxajanidulalu tiɲa. Nte kilinpe le tuta. I b'a fe xa nte du faxa.»
45011004	Bari Ala x'a jaabi mun na? A x'a jaabi xo: «Ń xa xe wulu woorowula mara ń fan ɲen, mennu man i ɲongi bolibatuta Baali xoto.»
45011005	Wo be ɲa men, a be ten bi du, i totuninŋolu be je, Ala xa mennu sugandi a la ɲumaya xanma.
45011006	A xa i sugandi a la ɲumaya le xanma. A man i sugandi i la kebaara xanma; nin wo nte, Ala la ɲumaya tun me ke ɲumaya ti tugun.
45011007	Wo falinta mun na? Banisirayila dinŋolu xa men ŋinin, i man wo soto. Ala la sugandininŋolu doron nelu x'a soto. I tolu jusukunŋo xoleyata,
45011008	í xo Kitaabo x'a fo ɲa men xo: «Ala xa i hakilo dataxun, xa i ɲalu bali xa jelo ke, xa i tulolu sukki i xana meli ke, fo xa si bi ma.»
45011009	Mansaxe Dawuda du x'a fo xo: «I la domololu xa ke i ɲen kalanŋo ti, xa ke i ɲen jala ti, men s'i laboyi, xa ke i la ku jaxolu sara ti.
45011010	Ala mu dibo kela i ɲalu la, walasa i xana dula je. I xo xutuninŋo xa tu tuma bee.»
45011011	Yahudiyalu takkininma, i boyimuumeta le ba? Ń be alu ŋininxala. Ayi de! Bari i la filo x'a tu siya tolu xa kisilo soto, walasa i ɲa xa bo siya tolu fe.
45011012	Nin i la filo keta duniya ma nafaba ti, nin i la majigo le keta sabaabu ti xa nafaba lasi siya tolu ma, nin i bee x'e koppa Ala ma dun? Wo nafa me bunɲa bete bete ba xa tanbi folo xan?
45011013	Ate mennu nte Yahudiya ti, ń be men fola silan, ń b'a fola alelu ɲen. Ala xa nte ke siya tolu la kiladinŋo ti. Nte be ɲaxalila wo baaro xanma,
45011014	walasa xa ń na siya moxolu lakiiliya, nin dolu si kisi i to.
45011015	Ala xa Yahudiyalu bula senbo to, wo le nata benŋo ti a nin duniya to te. Awa, nin Ala x'a xofele i ma, mun si ke wo to? Wo si ke sabaabu ti furelu xa kuni xa bo saya to.
45011016	Nin buurukun folo dita Ala ma sadaxo ti, buuro to bee du xa senu. Nin yiro lillolu dita Ala ma, a bulo dulu xa senu.
45011017	Banisirayila be le í xo yiri tutuninŋo do, nin wo be kilila xo oliwejuwo. Ala xa bulo dolu tege xa bo a la, xa ite noto wolu no to, ite men nte Yahudiya ti. Ite be le í xo wulaxono oliwejuwo bulo. Jiyo men be bola oliwejuwo lillolu to xa yele, í du be do sotola wo to saasa.
45011018	Í xana í fan fisiya wo bulolu ti, mennu tegeta. Nin í be í fan xutula, a lon de xo lilli nte dennin ite la; ite le be dennin lillolu la.
45011019	Ń x'a lon í si don fo no ń ɲen xo: «Wo bulolu tegeta le, walasa nte xa noto i no to.»
45011020	Tonɲa le mu, i tegeta i la lannayabaliya le xanma. Ite notota wolu no to í la lannaya le xanma. Bari í xana í wasu i la; sila le!
45011021	Bawo nin Ala man oliweju tutuninŋo fan bulolu tu je, a me ite du tu je.
45011022	A jaate muta, Ala b'a la ɲumaya nin a la fatiya yitala i ɲoxo la ɲa men: Mennu boyita, a xa fati wolu ma. A xa ɲin ite ma. Bari fo í yilo xa tu a la ɲumaya ma le; nin wo nte, a s'í du tege í xo yiribulo.
45011023	Nin Banisirayila dinŋo dulu man tu lannayabaliya xono, i si noto i no to tugun, bawo a sinŋo be Ala ɲen x'e noto tugun.
45011024	Ite men tegeta xa bo wulaxono oliwejuwo la, xa na í noto oliweju soobe ma, x'a tara í nin wo nte kilin ti; wo mennu mu oliwebulu soobelu ti, wolu noto me diya i fannu juwo ma ba?
45011025	Ń badinŋolu, ń nte a fe ɲin gulle in xa tu alu ma duguwo to, walasa alu xana alu fannu jaate hakilitigolu ti: Banisirayila moxo dolu jusukunŋo si tu xoleyanin fo siya tolu to moxo kisitalu xa dafa tumo men.
45011026	Wo to, Banisirayila dinŋolu bee si kisi, í xo Kitaabo x'a fo ɲa men xo: «Kisibaxo si na xa bo Siyon. A si lannayabaliya bo Yaxuba bonsonŋo to.
45011027	Ń be nala Kafuxanŋo men kela ń nin i te, nin ń x'e la junubolu bo je tumo men, wo le fele.»
45011028	xibaru Dimanŋo boxo la, i keta Ala jaxolu ti, bawo i xa i ban a to. Wo keta alu siya tolu ma nafa ti. Bari Ala la sugandilo boxo la, Ala b'e fe i mamaxelu la kuwo xanma.
45011029	Bawo Ala je fenŋo men di, a nte í yelemala wo ma tugun x'a ta. Nin a xa moxo kili ku do xanma, a nte wo bola a ma.
45011030	Xotonin, alu tunnu nte Ala foxanŋo mutanin, bari saasa alu xa Ala la hinno lon, bawo Yahudiyalu x'a foxanŋo bula.
45011031	Wo ɲa ma, saasa i dulu xa Ala foxanŋo bula, walasa alu xa Ala la hinno men soto, wo xanma, hinno xa ke i dulu la.
45011032	Bawo Ala xa moxolu bee tu je i x'e ban folo, walasa xa hinna i bee la.
45011033	Ala la fenbeetigiya nin a la hakilitigiya, nin a la lonŋo danŋo me je no. Jon si a la ku lategeninŋolu ɲa fo no? Jon si a la silolu faamu no?
45011034	Í xo Kitaabo x'a fo ɲa men xo: «Jon xa Marigi miiriya lon? Jon keta a tonbenbaxo ti?
45011035	Jon folo xa fen di a ma, nin a be wo bululasaagila?»
45011036	Bawo fenŋo bee bota ate le bulu. Fenŋo bee be je ate le barako to. Fenŋo bee be ate le ɲen. Barako xa la Ala ɲen fo abada! Amiini.
45012001	Ń badinŋolu, Ala x'a la hinnayeba yita n na ɲa men, wo xanma ń be alu tonbenna xo alu x'alu fannu bee di Ala ma sadaxa nilama ti, men xa senu, men xa di Ala ɲen. Alu xa xan xa Ala batu ɲa men tigi tigi, wo ɲa le fele.
45012002	Alu xana ɲin duniya in keɲa ta, bari alu a tu Ala x'alu yelema, xa hakili kuto di alu ma. Nin wo keta, alu si Ala sago lon: Men xa bete, men xa di a ɲen, anin men be dafanin.
45012003	Ala x'a la so men xarifa nte ma a la neemo xanma, ń b'a fola alu bee ɲen xo: Alu xana alu fannu ke fen ti, x'a tara alu nte men ti. Bari alu kilin wo kilin xa í fan majigi x'é ben Ala la lannaya dinmaninŋo ma alu ma.
45012004	N mu bala kilin ne ti. Bari dula kiika be dennin wo la. Wo dula bee nin a lodula le mu.
45012005	Wo be ɲa men, haali x'a tara n lannayabaxo xa siya, n mu bala kilin ne ti n nin Kirisita la kafo fe. N bee du be dennin i ɲoxo la, í xo bala kilinŋo dulalu be dennin i ɲoxo la ɲa men.
45012006	Solifenŋo mennu dita n bee kilin kilin ma, x'a la Ala la neemo xan, wolu nte kilin ti. Nin do la so keta kilaya ti, wo tigo xa xan xa wo ke lannaya to.
45012007	Nin do xote la so keta don ti xa moxolu haajo ɲiɲa, wo xa wo ke. Men na so mu moxolaxaranŋo ti, wo xa laxaranno ke.
45012008	Men na so mu xa moxo tolu tonben, wo xa moxolu tonben. Men be nilo kela, wo xa bo a bulo la. Men be ɲamoxoya kela, wo xa í jija wo ma. Men be segebaxantunŋolu deemala, wo xa wo ke ɲaɲo to.
45012009	Xanuya xa ke x'a tara fulankafuya nte a to. Alu i ban jaxumanŋo to, x'e noto ku ɲuma la.
45012010	Alu i ɲoxo xanu bete í xo badinmalu. Alu i jija x'e ɲoxo bunɲa.
45012011	Alu ke baarala ti, alu xana ke salabaxantun ti. Alu baaro ke Marigi ɲen alu jusukunŋo bee la.
45012012	Gigo men be alu la, alu ɲaxali wo xanma. Alu muɲa tooro xono, x'alu timinadiya Alamatara la.
45012013	Alu badin lannayabaxolu deema sege xono, xa luntanŋolu jigiya.
45012014	Alu duwa alu toorobaxolu ɲen. Alu duwawo ke, alu xana dangali ke.
45012015	Alu ɲaxali ɲaxalibaxatolu fe, xa xasi xasibaxatolu fe.
45012016	Benŋo xa ke alu nin i ɲoxo te. Alu xana alu fannu bunɲa. Bari alu son baara doxomandinŋolu ma. Alu xana alu fannu jaate moxo hakilitigilu ti.
45012017	Alu xana moxo la jaxuman sara jaxuman na. Alu a ŋinin xa ɲuma ke moxo bee ɲa xoto.
45012018	Nin alu fannu sinku b'a to, alu i jija benŋo xa ke alu nin moxo bee te.
45012019	Ń na xanuninŋolu, alu fannu xana alu la julolu sara, bari alu a tu Ala x'a la diminŋo yita, í xo a be safenin Kitaabo to ɲa men xo: «Nte le mu tasarabaxo ti, nte si alu ta sara; Marigi xo ten.»
45012020	«Nin xonxo be í jaxo la, domolo di a ma. Nin mindoxo b'a la, jiyo di a ma a x'é min. Nin í xa wo ke, a be le í xo í xa takenbo jurumi a kunŋo xan.»
45012021	Jaxumanŋo xana í mano; bari jaxumanŋo mano ɲuma la.
45013001	Moxo bee xa xulu fangolu ɲen, bawo fanga nte je men man bo Ala la. Fango mennu be siginin, i sigibaxo mu Ala le ti.
45013002	Wo le x'a tu, moxo men je fango sooso, wo xa Ala la ku lategeninŋo sooso. Mennu be i banna a ma, wolu si kiito lasi i fannu ma.
45013003	Nin í be ɲuma kela, í silaku nte fankamalu ɲa, bari nin í be jaxumanŋo le kela, í xa xan xa sila i ɲa. Nin í nte a fe xa sila fango ɲa, ɲuma ke. Nin í xa ɲuma ke, í si a la toxo dimanŋo soto.
45013004	Fango be Ala la baaro le la, walasa a x'é bula xa ɲuma ke. Nin í be jaxumanŋo kela, sila de; bawo fanŋo nt'a bulu gansan xa ɲangilo ke: A be Ala la baaro le la, walasa x'a la diminŋo yita kujaxukela la.
45013005	Wo le x'a tu, alu xa xan xa xulu fango ɲen. A xana ke Ala la diminŋo ɲasilanɲa doron xanma, bari a xa ke jusukunɲumaya du xanma.
45013006	Wo le du b'a tula, alu be sagallo sarala. Mennu be wo sagallo mutala, Ala le x'e bula wo baaro la, xo i x'a ke a ɲa ma.
45013007	Moxo bee nin men xa xan, alu wo di wo ma. Alu sagallo di sagalletigo ma, xa sagallendinŋo di a mutabaxo ma. Alu xa xan xa sila men ɲa, alu sila wo ɲa. Alu xa xan xa men bunɲa, alu wo bunɲa.
45013008	Moxo la julu xote xana ke alu la fo ɲoxoxano kilin. Katugu moxo men be a moxoɲoxo xanula, wo xa sariya dafa.
45013009	Sariya mennu b'a fola xo: «Í xana jadoya ke, í xana moxo faxa, í xana suuɲali ke, í ɲa xana bo moxo la fen fe.» Anin wo tolu bee be ɲin sariya in ne xono xo: «Í xa í moxoɲoxo xanu í xo í fan.»
45013010	Nin í b'é moxoɲoxo xanula, í me ku jaxu ke a la. Wo le xanma, moxo men b'a moxoɲoxo xanula, wo xa sariya muume le dafa.
45013011	Alu wo xumo jaate bete, bawo alu fannu x'a lon xo n be waxato men to bi, wo xa xole: Alu kunitumo sita xa bo sinnoxo to. Alan nin kisilo xa sutu saasa xa tanbi n na lannaya ketumo xan.
45013012	Suwo janfayata, saxuyelo sutiyata. Wo xanma, alan xa dibo kuwolu dabula, xa keneya kuwolu ta xa i ke n na kelekemiranŋolu ti.
45013013	Alan x'e taxama taxamaɲa beto ma, í xo a xa xan xa ke ɲa men. Alan xa n fannu tanga domolibajaxo nin dolobaminŋo nin jadoya nin ku kabaninke nin kelo nin kiiliya ma.
45013014	Alu Marigi Isa Kirisita jigolu dun alu la, í xo alu xannadoroko. Alu xana a lo alu fannu sago nofe tugun, x'alu fannu nidiyanɲekuwolu ke.
45014001	Ń badinŋolu, moxo mennu be alu to, nin i barako xa doxo lannaya to, alu wolu mutakubete. Alu xana son x'e la miiriyalu sooso.
45014002	Do be je, a la lannaya si a bula fenŋo bee domola. X'a tara do be je, a la lannaya la doxoya xanma, a me subu domo.
45014003	Men si fenŋo bee domo no, wo xana subudomobalo doxoya. Subudomobalo du xana fenŋo bee domobaxo jalagi, bawo Ala x'a lamuta.
45014004	Ite mu jon ti nin í be do xote la baarakedinŋo jalagila? A loninŋo tuta wo, a boyita wo, a marigi le kunku mu. A si tu lonin fan, bawo a sinŋo be Marigi ɲen x'a tu lonin.
45014005	Do bulu, lunŋolu xa fisa i ɲoxo ti. Do xote bulu, i bee kilin. Bee xa ke í miiriya ti.
45014006	Men be lunŋo do bunɲala, a b'a bunɲala Marigi le ɲen. Men be fen bee domola, a b'a domola Marigi le ɲen, bawo a be barako bulala Ala ɲen xa wo domo. Men nte fen bee domola, a be wo kela Marigi le ɲen. A du be barako bulala Ala ɲen.
45014007	Alan si nte í nila n fannu ɲen. Alan si du nte sala n fannu ɲen.
45014008	Nin alan be i nila, n be i nila Marigi le ɲen. Nin n sata, n sata Marigi le ɲen. N be i nila wo, n sata wo, n mu Marigi le ta ti.
45014009	Bawo Kirisita sata le xa kuni, walasa a xa ke furelu nin nilamalu Marigi ti.
45014010	Wo ɲa ma, mun na ite be í badinŋo jalagila? Mun na ite du be í badinŋo doxoyala? Alan bee si lo Ala ɲa xoto kiito xanma.
45014011	Bawo a be safenin Kitaabo to xo: «Nte Marigi Nilama xo: Moxo bee si ɲongi nte ɲen. Nenŋo bee si Ala tantu.»
45014012	Wo ɲa ma, alan bee fan si í ta laxali Ala ɲen.
45014013	Wo xanma, alan xa fata i ɲoxo jalagila, bari alu a latege xo alu me fusi ke, men si alu badinŋo latakki, walla x'a laboyi.
45014014	Ń x'a lon, Marigi Isa x'a lahenne ń ma, xo fen si nte je, nin a be noxonin a fan ma. Bari nin moxo do be fenŋo do jaatela xo a be noxonin, wo fenŋo be noxonin wo tigo le ɲen.
45014015	Nin í la fen domota xa í badinŋo ladimin, wo xoto xo í nte í taxamala xanuya silo xan tugun. Kirisita sata moxo men ɲen, í la fen domota xana ke sabaabu ti xa wo sanko.
45014016	Atelu be fenŋo men mafelela xo a xa ɲin atelu ɲen, wo xana ke jalagifen ti tolu bulu.
45014017	Bawo Ala la Mansaya nte domoli nin minni ti, bari tilinninɲa nin heero nin ɲaxalo le mu, Ni Senunŋo barako to.
45014018	Moxo men be baaro kela Kirisita ɲen ten, wo la kuwo xa di Ala ɲen. A si moxo dulu la toxoɲuma soto.
45014019	Kuwo mennu si na heero ti, nin i si n bee lataxa ɲa lannaya to, alan x'a ŋinin xa wo lelu ke.
45014020	Í xana Ala la baaro tiɲa domolifenŋo nofe. Tonɲa, fenŋo bee xa senu. Bari nin moxo do la domolifenŋo si ke sabaabu ti xa do lafili, wo xa jaxu.
45014021	A xa ɲin í xana subu domo, í xana dolo min, í xa fenŋo bee tu je, men si ke sabaabu ti xa í badinŋo lafili.
45014022	Lannaya men b'é la wo kuwolu to, wo xa tu í nin Ala te. Moxo men jusukunŋo nte a jalagila a la ku ketalu to, heero be wo ɲen.
45014023	Bari moxo men be sikkala a la fen domotalu to, jalago be wo ma, bawo a man wo ke x'a la lannaya xan. Fen wo fen man ke x'a la lannaya xan, wo mu junubo le ti.
45015001	Ntelu mennu barako xa bun lannaya to, alan xa xan xa barakentanŋolu la dono ta. N xana n fannu diyanɲo ke.
45015002	Alan bee xa í moxoɲoxo diyanɲekuwolu ke a nafa xanma, walasa a xa taxa ɲa lannaya to.
45015003	Haali Kirisita man a fan diyanɲo ŋinin, bari í xo a be safenin Kitaabo to ɲa men xo: «Ala, í nanibaxolu la nanilolu lata nte xan.»
45015004	Fen wo fen safeta Kitaabo to xa tanbi, a safeta le xa n naxaran, walasa muɲo nin Kitaabo be hakililasigo men dila, wo x'a tu n xa gigo soto.
45015005	Ala, muɲo nin hakililasigo Mansaxe, xa benŋo ke alu te, í xo a xa di Isa Kirisita ɲen ɲa men.
45015006	Nin wo keta, alu bee kafuninŋo xanbenninŋo si n Marigi Isa Kirisita Fa Ala tantu.
45015007	Alu i ɲoxo muta bete í xo Kirisita x'alu muta ɲa men, walasa bunɲa xa la Ala xan.
45015008	Ń b'a fola alu ɲen xo, Kirisita keta Yahudiyalu la baaradinŋo ti, walasa Ala xa lahido mennu ta i mamaxelu ɲen, wolu xa dafa. Wo ɲa ma, a xa Ala la xantigiya yita.
45015009	Kirisita la na xa siya to dulu bula barako lala Ala ɲen a la hinno xanma, í xo a be safenin Kitaabo to ɲa men xo: «Wo xanma, ń be í tantula duniya siyalu to, xa donkilolu la xa í toxo bunɲa.»
45015010	A be safenin du xo: «Siyalu, alu nin Ala la moxolu xa ɲaxali i ɲoxo fe.»
45015011	Anin du xo: «Siyalu, alu bee xa Marigi tantu. Moxolu bee x'a tantu.»
45015012	Kila Esayi du x'a fo xo: «Moxo do si bo Yese to. A si wuli xa siyalu mara. Siyalu s'i gigo la a xan.»
45015013	Gigisigibaxo Ala xa ɲaxaliba nin heeraba di alu ma lannaya xono, walasa alu gigo xa bunɲa bete bete, Ni Senunŋo barako to.
45015014	Ń badinŋolu, men mu alu la kuwo ti, ń fan be lanin a la xo ŋanneya betolu be alu la. Alu xa lonŋo bee soto. Alu s'a no du xa i ɲoxo tonben.
45015015	Wo bee nin a ta, nte xa ń ja xoleya xa fenŋo dolu safe alu ɲen, walasa x'alu hakilo lajigi. Ń xa wo ke, bawo Ala x'a la neemo di ń ma,
45015016	nin ń si ke Isa Kirisita la baaradinŋo ti siya tolu to. Ń be Ala la sadaxalasibaxaya baaro la, nin wo mu Ala la xibaru Dimanŋo folo ti. Ń be wo baaro la, walasa siya tolu xa ke í xo Ala diyanɲesadaxo, anin i xa ke a ta ti, Ni Senunŋo barako to.
45015017	Wo to, nte be baaro men na Ala ɲen, ń si ń kunŋo xotota wo xanma, Isa Kirisita barako to.
45015018	Ń me fatiya xa fusi fo xo ń x'a ke, fo Kirisita barako xa ń bula men kela, nin wo mu xa siya tolu lason Ala ma. Kirisita xa wo ke ń na xumolu la, anin ń na kewalolu la,
45015019	anin taagumanseedolu nin kawakuwolu nin Ala Ni Senunŋo barako to. Wo ɲa ma, x'a damuta Yerusaleme ma, fo xa taxa a bula Iliri jamano la, ń xa Kirisita Xibaru Dimanŋo fo wo bee to, x'a dafa.
45015020	Kirisita toxo man fo dula mennu folo, nte tun nte a fe xa Xibaru Dimanŋo fo dula xote nin non nelu nte. Ń xa wo ke walasa ń xana suwo lo do xote la damuto xan.
45015021	Wo ɲa ma, men be safenin, ń xa wo dafa xo: «A la kuwo xibaro man fo mennu ɲen, wolu s'a je. Men tunnu man a la kuwo me, wolu s'a faamu.»
45015022	Wo le xa ń bali sinɲa kiika ti xa taxa alu bata.
45015023	Saasa, ń xa ń soto ń na baaro la ɲin jamana innu xono. A si san kiika bo saasa, a xa di ń ɲen xa taxa bo alu ma.
45015024	Nin ń be taxala Esipaɲe jamano xan tumo men, ń b'a fe xa taxa alu je, walasa nin n xiide bota i ɲoxo la tumo men, alu xa ń deema xa taxa je.
45015025	Bari saasa ń be taxala Yerusaleme, lannayabaxolu haajo ɲiɲa xanma.
45015026	Bawo Maseduwane jamano nin Akayi jamano lannayabaxolu fannu x'a latege xa i bulu kafu i ɲoxo ma, x'a di Yerusaleme lannayabaxa segebaxantunŋolu ma.
45015027	I fannu xa wo latege. I xa xan xa wo ke du, bawo Ala xa neemo men ke Yahudiya lannayabaxolu ɲen, itelu siya tolu xa do soto wo neemo to. Wo to, a xa xan i dulu xa Yahudiyalu deema i bulufenŋolu la.
45015028	Nin ń xa wo kuwo ɲabo tumo men, xa wo nilifenŋo di, ń si taxa Esipaɲe. Ń taxato si bo alu bata la.
45015029	Ń x'a lon xo nin ń be taxala alu bata, ń nin Kirisita la duwawo dafaninŋo le be taxala.
45015030	Ń badinŋolu, ń be alu matarala n Marigi Isa Kirisita nin Ni Senunŋo la xanuya xanma, alu ń faasa, xa Ala matara ń ɲen.
45015031	Alu Ala matara walasa ń xa kisi Yude maro lannayabalolu ma, anin ń be taxala nilifenŋo men dandanna Yerusaleme, wo xa diya je lannayabaxolu ɲen.
45015032	Wo ɲa ma, nin Ala sonta, nte ɲaxalininŋo si si alu ma, xa ń tofoɲo alu bata waxati la.
45015033	Heeratigi Ala xa ke alu bee fe. Amiini.
45016001	Ń be alan badinmusu Febe la kuwo xoleyala alu ma. Ala la jama men be Sankere, wo la baarala le mu.
45016002	Alu a tomuta Marigi toxo la, x'a bunɲa í xo Ala la moxo xa xan xa bunɲa ɲa men. A maakuwo keta alu la ku wo ku to, alu x'a deema. A xa badin kiika deema. A xa nte fan deema.
45016003	Alu xa Pirisiye nin Akilasi xonton. Wolu mu nte baarakeɲoxolu ti, Isa Kirisita la baaro to.
45016004	I bota i niyo la, walasa xa nte niyo kisi. Nte kilin nte i waleɲumalonna, bari Ala la jama mennu be siya tolu to, wolu bee be i waleɲumalonna.
45016005	Ala la jama men be kamarila i la luwo ma, alu xa wo dulu xonton. Alu xa ń badin bete Epayineti xonton. Ate le folo xa lannaya ke Kirisita la, Asi maro xono.
45016006	Alu Mariyama xonton, wo men xa baara kiika ke alu ɲen.
45016007	Alu ń badinŋolu xonton: Andoronikusi nin Yuniyasi. Ń nin wolu tunnu be kaso la. Kiladin soobe lelu mu. I lata Kirisita la nte ɲa.
45016008	Alu Anpiliyasi xonton. A la kuwo xa di bete nte ɲen Marigi la silo la.
45016009	Alu Uruben xonton. Ń baarakeɲoxo le mu Kirisita ɲen. Alu ń badin xanuninŋo Sitasi du xonton.
45016010	Alu Apele xonton. Ate la lannaya tuta siginin Kirisita la. Alu Arisitobuli la lumamoxolu xonton.
45016011	Alu ń badin Herodiyon xonton. Alu Narisisi la lumamoxolu xonton, mennu be Marigi la silo xan.
45016012	Alu Tirifene nin Tirifose xonton, mennu segeta Marigi la baaro la. Alu ń badinmusu soobe Pereside xonton. Ate segebeteta n Marigi ɲen.
45016013	Alu Rufusi xonton, Marigi la moxo soobe le mu, anin a na. A na mu ń na le ti.
45016014	Alu Asenkirite nin Fulegon nin Heremesi nin Patorobasi nin Heremasi xonton, anin badinŋolu mennu be i bata.
45016015	Alu Filologe nin Juli xonton, anin Nere nin a badinmuso anin Olinpasi nin Ala la moxolu mennu be i bata.
45016016	Alu i ɲoxo xonton baatayalixontonni senunŋo la. Kirisita la jama moxolu bee be alu xontonna.
45016017	Ń badinŋolu, ń be alu lasobila: Alu i korosi moxolu ma, mennu be nala soosolo tila, xa lannayabaxolu lafili. Alu xa xaranŋo men soto, i si wo sooso. Alu i soobo wo moxolu la.
45016018	Bawo wo moxo sifalu nte baaro kela n Marigi Kirisita ɲen. I be baaro kela i fannu xonobato le ɲen. I si kulonbalolu lafili i la xuma dimanŋolu nin i la tulutodiya xumolu la.
45016019	Bee x'a lon xo alu be xulunin Marigi ɲen. Alu la wo kuwo be nte ɲaxalinin. Ń b'a fe alu xa hakilitigiya soto xa ku ɲuma ke, xa ku jaxo tu je.
45016020	Dondin, heeratigi Ala si Sentane toɲonxo alu sinŋo xoto. N Marigi Isa la neemo xa ke alu fe!
45016021	Ń baarakeɲoxo Timote be alu xontonna, a nin ń badinŋolu: Lusiyusi nin Jason nin Sosipatere.
45016022	Nte Teretiyusi men xa ɲin letere in safe Poli ɲen, ń be alu xontonna Marigi toxo la.
45016023	Ń jatigi Gayusi, anin Ala la jama bee jatigi, be alu xontonna. Dugo xaalisimarala Erasite be alu xontonna. N badinxe Karitusi du be alu xontonna. [
45016024	N Marigi Isa Kirisita la neemo xa ke alu bee fe. Amiini!]
45016025	Alan xa Ala tantu! Nte be xibaru Dimanŋo men waajula Isa Kirisita la kuwo xan, sinŋo be Ala ɲen x'alu la lannaya sinsin wo la. Wo Xibaru Dimanŋo gullo yitata. A tun be dugunin kabirin folofolo.
45016026	Bari saasa, Ala x'a la keno xan kilalu la kitaabolu la. Siyalu bee lalonta a la, í xo badabanŋo Ala x'a latege ɲa men. Wo keta walasa moxo bee xa la a la, xa xulu a ɲen.
45016027	Tanto be Ala kilinpe ɲen, men mu hakilitigo ti, Isa Kirisita toxo la, fo abada. Amiini!
46001001	Nte Poli, men kilita xa ke Isa Kirisita la kiladinŋo ti Ala sago fe, anin n badinxe Sositene,
46001002	be ɲin safe in kila Ala la jama ma, men be Korente, mennu keta senumanŋolu ti Isa Kirisita la kafuɲoxoya xanma, mennu kilita xa ke a la senumanŋolu ti, anin fen wo fen be Isa Kirisita toxo kilila dula bee, nin wo mu i Marigi nin ntelu Marigi ti.
46001003	N Fa Ala anin Marigi Isa Kirisita xa neemo nin heero ke alu ɲen.
46001004	Ń be barako bulala Ala ɲen tuma bee alu la kuwo la, Ala la neemo xanma, men dita alu ma Isa Kirisita barako to.
46001005	Alu nin ate kafuɲoxoya fe, alu xa fen bee soto xa jiidi, xumo to anin lonŋo to,
46001006	bawo seedeya men keta Kirisita xan, wo sigibeteta alu to.
46001007	Wo ɲa ma, Ni Senunŋo la solifen fusi dibali nte alu ɲen xo tugun, atelu mennu be n Marigi Isa Kirisita yitalunŋo laxononin.
46001008	Ate le du be alu sinsinna fo xa labanŋo si, walasa alu xa ke jalagibalo ti Marigi Isa Kirisita la lunŋo.
46001009	Ala mu xantigo le ti. Ate le x'alu kili alu xa ke a Dinxe Isa Kirisita, n Marigi la kafuɲoxoya xono.
46001010	Ń badinŋolu, ń be alu tarala Marigi Isa Kirisita toxo la, x'alu xa ben, benbaliya xana ke alu te. Kilinɲa dafaninŋo xa ke alu te, x'alu ŋannelu nin alu miiriyalu ke kilin ti.
46001011	Ń badinŋolu, n badinmusu Kolowe la moxo dolu xa nte lalon a la, xo benbaliya dolu be alu te.
46001012	Nte b'a fe xa men fo, wo fele xo: «Alu do b'a fola xo: “Nte mu Poli le ta ti.” Do xote xo: “Nte mu Apolosi le ta ti.” Do du xo: “Nte mu Piyere le ta ti.” Do xote xo: “Nte mu Kirisita le ta ti.”
46001013	Kirisita be tala talanin ne ba? Poli le gengenta yiro ma alu ɲen ba? Alu batiseta Poli le toxo la ba?»
46001014	Nte be barako bulala Ala ɲen bawo nte man alu si batise nin Kirisipusi nin Gayusi doronnu nte.
46001015	Wo ɲa ma, moxo si me a fo xo a batiseta nte toxo la.
46001016	Iyo, ń xa Sitefanasi du la luwo moxolu batise. Nte hakili nte a la nin nte xa moxo xotelu batise wolu tanbo xo.
46001017	Kirisita man nte ki moxo batise la de! A xa nte ki xibaru Dimanŋo waajulo le la. Nte nte wo kela x'a la hadamadinŋolu la hakilitigiya xumolu xan, walasa Kirisita la saya gengenyiro xan, wo xana ke fu ti.
46001018	Kirisita la saya gengenyiro xan, wo waajulo mu nalumayakuwo le ti halagibaxatolu ɲen; bari ntelu mennu be kisilo silo xan, wo mu Ala la sintigiya le ti, ntelu ɲen.
46001019	Kitaabo xono, a be safenin xo: «Nte si hakilitigolu la hakilitigiya tiɲa, xa lonnalu la lonŋo ke fuwo ti.»
46001020	Wo to, hakilitigo be min? Sariya karanmoxo be min? Ɲin waxati in soosolila be min? Ala man ɲin duniya in hakilitigiya ke nalumaya ti ba?
46001021	Awa duniya ken nin a la hakilitigiya bee, a korita Ala lonna Ala la hakilitigiya fe. Wo le x'a tu, duniya be xibaru Dimanŋo waajulo men jaatenin nalumaya ti, Ala x'a latege xa lannayabaxolu kisi wo waajulo le barako to.
46001022	Yahudiyalu be taagumanseedolu ŋininna x'e je, Gerekolu be hakilitigiya ŋininna.
46001023	Ntelu kennu be waajulo kela xo Kirisita gengenta yiro ma. Wo waajulo xa Yahudiyalu lamuruti, a keta nalumaya ti siya tolu ɲen.
46001024	Bari Ala xa mennu kili, Yahudiyalu nin siya tolu to, wolu bulu, Kirisita mu Ala la sintigiya nin Ala la hakilitigiya le ti.
46001025	Bawo hakilitigiya be Ala la nalumaya la, xa tanbi moxolu la hakilitigiya xan. Barako be Ala la barakentanɲa la, xa tanbi moxolu barako xan.
46001026	Ń badinŋolu, alu i miiri alu kiliɲa ma. Moxo mennu be jaatela hakilitigolu ti hadamadinŋolu bulu, anin baraketigolu nin moxo toxomalu, wolu man sa alu to.
46001027	Bari ɲin duniya in xa fenŋo mennu mafele nalumayakuwolu ti, Ala xa wo lelu sugandi, walasa xa hakilitigolu lamalu. Ɲin duniya in xa fenŋo mennu jaate barakentanŋolu ti, Ala xa barako dun wo lelu to, walasa xa barakemalu lamalu.
46001028	Duniya be fenŋo mennu jaatela ɲaxuntofenŋo nin maakumanŋo ti, fenŋo mennu nte fen ti a ɲala, Ala xa wo lelu sugandi, walasa mennu be jaate to, xa wolu ke fuwo ti.
46001029	Wo ɲa ma, moxo si me a fan bunɲa no Ala ɲa xoto.
46001030	Bari Ala x'alu nin Isa Kirisita lakafu, x'ate Kirisita ke n na hakilitigiya ti. Kirisita fe, n keta moxo tilinninŋolu ti Ala ɲa xoto, n senuyata, anin n kunbota.
46001031	Wo keta walasa, í xo Kitaabo x'a fo ɲa men xo: «Men b'a fan bunɲala, wo x'a fan bunɲa Marigi la kuwo xanma.»
46002001	Ń badinŋolu, nte taxata alu bata tumo men xa Ala la gullo fo alu ɲen, nte man a yita alu la xumaɲalonŋo la, walla hakilitigiyaba xumolu la.
46002002	Xa nte tu alu bata, nte tun x'a latege xo nte xana fusi xote lon, fo Isa Kirisita doron, nin wo mu a la saya ti gengenyiro xan.
46002003	Wo le x'a tu, nte barakentanŋo anin ń silaninŋo jarajarato tun be alu bata.
46002004	Nte la xaranŋo anin nte la waajulo man ke hadamadinŋolu la hakilitigiyaxuma dimanŋolu la; bari a keta Ni Senunŋo la sintigiya le la.
46002005	Wo keta, walasa alu la lannaya xana sigi hadamadinŋolu la hakilitigiya xan, bari a xa sigi Ala la sintigiya xan.
46002006	Bari wo bee nin a ta, n na waajulo mu hakilitigiya le ti lannayabaxa moninŋolu ɲen. Wo hakilitigiya nin duniya la hakilitigiya nte kilin ti. A nin duniya kuntigolu dulu la hakilitigiya nte kilin ti; wolu si tiɲa.
46002007	N be Ala la hakilitigiya le xaranŋo ma x'a di, men mu gulle duguninŋo ti moxolu ma. Ala tun x'a latege kabirin folofolo n na bunɲa xanma.
46002008	Ɲin duniya in kuntigolu si man wo hakilitigiya lon, bawo nin i tunnu x'a lon, i tunnu me noorotigi Marigi gengen yiro ma.
46002009	Bari í xo Kitaabo x'a fo ɲa men xo: «Moxo ɲa man men je, a tulo man men me, moxo si bada man men miiri, Ala xa wo toben a xanubaxolu ɲen.»
46002010	Awa, Ala ken x'a yita nte lelu la, Ni Senunŋo fe; bawo Ni Senunŋo be fenŋo bee segesegela x'a lon, haali Ala la ku duguninbalu.
46002011	Moxo joman xa moxo xonokuwo lon nin a fan niyo nte? Wo be ɲa men, moxo si me Ala la kuwolu lon no nin Ala Niyo nte.
46002012	Ntelu kennu man ɲin duniya in niyo soto; bari n xa Niyo soto men bota Ala la, walasa Ala xa fenŋo mennu di n ma fu, n xa wolu lon.
46002013	N be wo kuwolu fola xumo mennu la, wolu nte sotola moxolu la hakilitigiya xaranŋo fe, fo Ala Niyo la xaranŋo fe. Wo ɲa ma, n be Ni Senunŋo la kuwo dolu ɲafola moxolu ɲen, wo Niyo be siginin mennu to.
46002014	Bari Ala Niyo nte siginin moxo men to, wo me son Ala Niyo la kuwolu ma. A be wolu mafelenin nalumayakuwo lelu ti; a me wo kuwolu faamu no fan, bawo moxo si wolu faranfansi no Ni Senunŋo le doron barako la.
46002015	Ni Senunŋo be siginin moxo men to, wo tigo le si sin no xa kuwo bee faranfansi x'a lon; bari moxo si me kiito tege no wo tigo xan.
46002016	A be í xo Kitaabo x'a fo ɲa men xo: «Jon xa Marigi miiriya lon? Jon si a fo no xo í be ate tonbenna?» Bari ntelu kennu, Kirisita miiriya be ntelu xono.
46003001	Ń badinŋolu, tonɲa la nte man sin xa xuma alu ɲen í xo moxo mennu be i taxamala Ni Senunŋo sago la, ń xumata alu ɲen ne í xo moxolu mennu b'e taxamala i nidiyanɲo la. Ń xumata alu ɲen í xo moxo mennu mu dindinŋo ti lannaya to.
46003002	Nte xa nono le di alu ma x'a min, ń man domoli xulin di alu ma, bawo alu tunnu me sin no xa wo domo. Haalibi, alu me sin no xa wo domo.
46003003	A be ten bawo haalibi, alu be i taxamala alu nidiyanɲo le la. Faxakilinɲalu nin kelolu be alu te; wo nte a yitala ba xo alu be i taxamala xa ben ɲin duniya in sago ma? Alu taxamaɲa nin hadamadin tolu taxamaɲa man ke kilin ti ba?
46003004	Nin alu do b'a fola xo: «Nte mu Poli le ta ti», do xote xo: «Nte ken mu Apolosi le ta ti», wo nte hadamadin gansanŋo jigo ti ba?
46003005	Apolosi mu mun ti, fo Poli mu mun ti? N mu Ala la baaradinŋo doron nelu ti, alu xa lannaya ke mennu sabaabo la, x'a la Marigi la so xan i kilin wo kilin ma.
46003006	Nte xa tutulo ke, Apolosi x'a majiibi, bari Ala le x'a labunɲa.
46003007	Wo ɲa ma, tutulila nin majiibilila nte fusi ti. Ala le mu fen ti, wo men b'a labunɲala.
46003008	Men b'a tutula, anin men b'a majibila, wolu bee xa xan. Ala si bee kilin kilin baraaji x'a la bee fan na baara keninŋo xan.
46003009	Bawo n mu Ala baarakeɲoxo lelu ti. Ate lelu mu Ala la fuuto ti, anin Ala la bunŋo.
46003010	Ala x'a la neemo men di ń ma, ń xa bunŋo juwo sigi wo barako to, í xo sulola hakilima. Moxo xote be bunŋo loxan wo juwo xan. Bari bee kilin kilin xa xan xa í hakili tu a la loliɲa ma wo ju sigininŋo xan.
46003011	Bawo ju folo men sigita, nin wo mu Isa Kirisita ti, moxo me ju xote sigi no wo xo.
46003012	Nin moxo do xa lolo ke wo ju sigininŋo xan, sano la, walla xaalisixoyo la, walla kuru daxolenŋolu la, walla yiro la, walla binŋo la, walla bita la,
46003013	i bee kilin kilin xa baara sifa men ke, wo si lon. Kiito lunŋo si wo yita, bawo wo lunŋo be í yitala ta le fe. Ta si moxo bee la baara keninŋo xotobo x'a sifa lon.
46003014	Nin moxo men na baara keninŋo man jani, wo tigo si baraajo soto.
46003015	Bari nin moxo men na baara keninŋo janita, wo tigo si bono a la baraajo to. Wo bee nin a ta, a tigo si kisi, bari a be í xo nin a sabata xa bo ta to.
46003016	Alu man a lon ba, xo alu mu Ala la batusuba le ti, anin xo Ala Niyo be siginin alu xono?
46003017	Nin do xa Ala la batusuba tiɲa, Ala si wo tigo tiɲa; bawo Ala batusuba xa senu. Alelu mu a la batusuba ti.
46003018	Moxo si xana a fan nafili. Nin moxo do hakilo la xo a mu hakilitigo ti ɲin duniya in ɲen, wo tigo xa ke naluma ti, walasa a xa hakilitigiya soobe soto.
46003019	Bawo ɲin duniya in hakilitigiya mu nalumaya le ti Ala bulu. A be safenin Kitaabo to xo: «A be hakilitigolu mutala i fannu la kewuya la.»
46003020	A be safenin du xo: «Marigi xa hakilitigolu la miiriyalu lon. A x'a lon xo wolu mu fuwo le ti.»
46003021	Wo le x'a tu, moxo si xana a fan bunɲa moxolu koso, bawo fenŋo bee mu alu ta le ti.
46003022	Poli wo, Apolosi wo, Piyere wo, duniya wo, nilamaya wo, saya wo, saasa fenŋolu wo, fen natalu wo, fenŋo bee mu alu ta le ti.
46003023	Bari atelu kennu mu Kirisita ta lelu ti. Kirisita mu Ala ta ti.
46004001	Wo to, alu ntelu jaate Kirisita la baarakelalu ti anin Ala la gullolu marabaxolu.
46004002	Men ŋininta Ala la gullolu marabaxolu fe, wo mu xantigiya le ti.
46004003	Nte ken, atelu xa kiito tege nte xan wo, ɲin duniya in kiititegelalu xa kiito tege nte xan wo, nte la jaateba nte wo xan. Nte fan du nte kiito tegela ń fan xan.
46004004	Tonɲa le mu xo nte man jalagi si lon ń fan na. Bari wo nte a yitala xo nte be tilinnin. Men be kiito tegela nte xan, wo mu Marigi le ti.
46004005	Wo le x'a tu, alu xana kiiti tege moxo si xan jannin a waxato xa si, jannin Marigi xa na. Ate le be nala dibitoku duguninŋolu bee bulala keno xan, xa moxo bee xonokuwo yita. Wo tumo la, bee kilin kilin nin tantulo men xa xan, Ala si bee tantu wo la.
46004006	Ń badinŋolu, nte xa wo kuwolu fo alu ɲen, xa Apolosi nin nte fan ke misaalo ti, alu xaranŋo xanma, walasa alu x'a faamu n na ɲayito fe, xo kuwo mennu safeta, moxo xana tanbi wolu xan. Alu si du xana alu fannu bunɲa xa ke do ɲen do xanma.
46004007	Mun xa í nin tolu tala? Mun be í bulu men man di í ma? Nin a dita í ma le, mun na í be í fan bunɲala, a be í xo nin a man di í ma?
46004008	Alu be fen wo fen fe, wo be alu kun xa ban. Alu fentigiyata xa ban. Alu keta mansolu ti ntelu xo. Ń b'a fe alu xa ke mansolu ti soobeya la, walasa n dulu xa mansaya ke alu fe.
46004009	Ń b'a miirila xo Ala xa ntelu kiladinŋo lelu ke xofemoxolu ti. N be le í xo moxo mennu nin saya xa xan. Bawo n keta felefenŋo ti duniya bee ɲen, melekiyolu fara hadamadinŋolu xan.
46004010	N keta nalumalu ti Kirisita koso; bari atelu keta hakilitigolu ti Kirisita kafuɲoxoya xono. Ntelu keta barakentanŋolu ti; bari atelu keta barakemalu ti. Alu be bunɲa sotola; ntelu be doxoya sotola.
46004011	Fo xa na si saasa ma, ntelu be tooronin xonxo nin mindoxo bulu. Feeto be n na, n be buwola. Basigiradula kilin nte n na.
46004012	N be baaro kela n bulo la, xa sege xa n fannu labalu. Moxolu be n nanila, ntelu be duwala i ɲen. I b'a lola n nofe xa n tooro, n b'a muɲala.
46004013	I be n toxo tiɲala, ntelu be xuma ɲuma fola i ɲen. N be jaatenin duniya la ɲagama bonninŋo ti, xa ke bee la fen noxoninŋo ti, fo xa na si saasa ma.
46004014	Nte man ɲin fen innu safe walasa x'alu lamalu, bari nte x'alu lasobi le í xo nte dinŋolu, ń be mennu xanula.
46004015	Haali nin karanmoxo wa tan ne keta alu kun Kirisita la kafuɲoxoya la, fa kiika ken nte alu kun. Nte le x'alu bange Kirisita la kafuɲoxoya la, xibaru Dimanŋo fe.
46004016	Wo xanma, nte be alu tarala x'alu xa ke nte ladigibaxolu ti.
46004017	Wo le x'a tu, ń be Timote kila alu ma, nin wo mu ń dinxe xanuninŋo nin xantigo ti Marigi kafuɲoxoya to. Ate si alu hakilo lajigi nte taxamaɲa la, Kirisita la kafuɲoxoya xono, í xo ń be Ala la jamalu xaranna ɲa men dula bee.
46004018	Alu dolu xa i fan bunɲa, x'a miiri xo nte me taxa alu bata tugun.
46004019	Bari nin a keta Marigi sago ti, dondin nte si taxa alu bata. Nin nte sita je, ń si fantobalu la sintigiya lon, men nte i la xumolu ti.
46004020	Bawo Ala la Mansaya nte xuma gansan ti; sintigiya kuwo le mu.
46004021	Mun xa di alu ɲen? Ń nin guma xa taxa alu ma ba, walla ń nin xanuya nin xonotodiya le xa taxa?
46005001	A meta dula bee xo jadoya be alu tema, haali jadoya men ɲoxon nte kela Alalonbalolu bata. Wo mu ɲin ne ti xo: Alu do x'a fa musu ta.
46005002	Haalibi, alu dunnu be alu fannu bunɲala! Alu tunnu xa xan xa nitokuwa bete le, walasa men xa ɲin ku in ke, wo xa xoyi alu to.
46005003	Haali nin nte xunturo nte alu bata, ń be alu bata ń niyo la. Men xa ɲin kujaxu in ke, n Marigi Isa toxo la, nte xa kiito tege wo tigo xan xa ban, í xo nin ń tun be le alu bata. Nin alu kamarita, alu nin nte, niyo la, n Marigi Isa la sintigiya si ke n fe.
46005005	Wo to, alu wo moxo di Sentane ma, a balasubo tiɲalo xanma, walasa a niyo xa kisi Marigi nalunŋo.
46005006	Alu la fanbunɲa kunŋo man ɲin. Alu xa don lon xo: «Farinfuunulanŋo dondin si mungo bee lafuunu.»
46005007	Alu i senuya, xa farinfuunulan xoto bo alu to, walasa alu xa ke farin nooninin kuto ti, x'a la a xan farinfuunulan nte alu to. Bawo n na Tanbinxansallo sadaxo faxata, nin wo mu Kirisita ti.
46005008	Wo to, n xa wo sallo ke, n nin farinfuunulan xoto xana a ke, nin wo mu jaxuya nin jigojaxuya ti, bari n nin buuru fuunubalo le x'a ke, wo xoto: Senuya to, anin tonɲa la.
46005009	Nte xa safe men ki alu ma, nte x'a fo alu ɲen xo alu nin jado xana ku kafu.
46005010	Nte nte ɲin duniya in jadolu nin a wasabalolu nin a sunŋolu walla a bolibatulalu ma. Nin wo le tun mu, alu tunnu si bo le duniya xono.
46005011	Ń tun b'a fe xa men fo alu ɲen, wo mu ɲin ne ti xo: Alu nin moxo xana ku kafu moxo men, nin lannayabaxo toxo be lanin a la, bari jado nin wasabalo, nin bolibatula, nin naafigo, nin dolominnaba, walla sunŋo le mu. Alu nin wo moxo sifa man xan xa haali kafu xa domoli ke.
46005012	A xa bantatomoxolu la kiito bo nte ɲen ba? Ala le be nala wolu la kiito tegela. Bari alu man xan ba xa kiito tege alu la jama moxolu xan? Í xo Kitaabo b'a fola ɲa men xo: «Alu kujaxukela xoyi alu to.»
46006001	Nin benbaliya dunta alu do nin do te, alu si son ɲa di lannayabalolu xa wo kiito tege, xa Ala la jama moxolu tu je?
46006002	Alu man a lon ba xo Ala la jama moxolu si kiito tege duniya xan? Nin alu xa xan xa kiito tege duniya xan, alu si kori ɲin bataraku innu kiito tegela ɲa di?
46006003	Alu man a lon ba xo n si kiito tege melekiyolu xan? Xuma ken nte ɲin duniya in kuwolu ma!
46006004	Awa nin wo ɲoxon kulu be alu te, mun na alu be taxala kiititegelalu tala, Ala la jama nte mennu jaatela?
46006005	Ń be wo fola nin alu si malu. Wo tuma haali moxo hakilima kilin me soto alu to ba, men si sin no xa kiito tege a badinŋolu te?
46006006	A xa bete ba lannayabaxa fula xa i ɲoxo kili kiito la, sakuta kiititegela lannayabalolu bata?
46006007	A ken, alu nin i ɲoxo te kiitolu be alu la daso le yitala xa ban. Mun na alu me tilinbaliyakuwo muɲa? Mun na alu me alu bulufenŋo talo muɲa?
46006008	Bari atelu fan nelu be tilinbaliyakuwolu kela. Alu fan nelu be talo kela. Alu be wo kela alu badin lannayabaxo lelu la de!
46006009	Alu man a lon ba xo tilinbalolu me Ala la Mansaya soto? Alu xana alu fannu lafili. Jadolu wo, bolibatulalu wo, fuyanŋolu wo, xebalu mennu be i xebaɲoxolu ŋininna wo,
46006010	sunŋolu wo, wasabalolu wo, dolominnabalu wo, naafigolu wo, boyinxannilalu wo, wolu si me Ala la Mansaya soto.
46006011	Alu dolu tunnu be ten ne; bari alu kuta, alu senuyata. Ala be alu jaatenin moxo tilinninŋo lelu ti Marigi Isa Kirisita toxo koso, anin n na Ala Ni Senunŋo barako to.
46006012	«Fenŋo bee be dagenin ń ma.» Iyo, bari nafa nte kuwo bee la. «Fenŋo bee be dagenin ń ma», bari nte me son xa ke fen si la jonŋo ti.
46006013	Domolifenŋolu mu xonodaxo le ta ti, xonodaxo du mu domolifenŋolu ta ti. Wo mu tonɲa le ti. Wo bee nin a ta, Ala si i fulo bee tiɲa. Bari moxo balo man ke jadoya xanma. Balo mu Marigi le ta ti, Marigi mu balo ta ti.
46006014	Ala xa Marigi lakuni xa bo furelu to. Ate si n dulu lakuni xa bo furelu to, a la sintigiya fe.
46006015	Alu man a lon ba xo alu balo mu Kirisita balo dula do le ti? Ń si Kirisita balo dula do ke jadomuso balo dula do ti ba? Ayi de!
46006016	Alu man a lon ba xo xe men nin jadomuso be kafula, a nin wo be kela bala kilin ne ti? Bawo Kitaabo b'a fola xo: «I fulo si ke kilin ti.»
46006017	Bari moxo men nin Marigi je kafu, a nin a keta ni kilin ti.
46006018	Alu i bori jadoya ma. Moxo be junube sifa wo sifa xote kela, wo be a balo xoxan ne, bari men be jadoya kela, wo b'a fan balo haxxo tala.
46006019	Alu man a lon ba xo alu balo mu Ni Senunŋo la batusuba le ti? Wo Ni Senunŋo be siginin alu to; alu x'a soto Ala la. Alu ta nte alu fannu ti de!
46006020	Bawo, Ala x'alu san sonŋoba le la. Wo xanma, alu Ala bunɲa alu balo to.
46007001	Awa, alu xa safe ki nte ma kuwo mennu la, saasa alan xa si wolu ma. A xa ɲin, xeba xana musu futu.
46007002	Bari x'a la a xan jadoya be fuumanin; wo xanma, a xa ɲin xo xe bee kilin kilin xa muso ta, anin xo muso bee kilin kin xa ke a xe kun.
46007003	Xeba xa xan xa men ke a musu ɲen, a xa wo ke; muso du nin men xa xan a xe ɲen, a xa wo ke.
46007004	Muso me a fan balo ke no a sago ti; a balo mu a xe le ta ti. Wo ɲa ma, xeba du me a fan balo ke no a sago ti; a balo mu a musu le ta ti.
46007005	Alu xana ladula tege i ɲoxo la, fo nin alu benta a to, xa wo ke waxati la, x'a bula Alamatara xanma. Wo xo, alu saagi i ɲoxo ma, walasa Sentane xana alu neene, x'alu lakori alu fannu tomutala.
46007006	Ń be men fola alu ɲen jan, waajibi nte; yitannalo le mu.
46007007	A xa di nte ɲen moxolu bee xa ke futubalo ti í xo nte; bari Ala xa solifen mategeninŋo do le di bee kilin kilin ma. A xa kuwo do sinŋo di do ma, xa ku xote sinŋo di do xote ma.
46007008	Mennu man futu, anin muso mennu xe sata, ń b'a fola wolu ɲen xo a xa ɲin i kilinnu xa tu í xo nte.
46007009	Bari nin i x'a je xo i me i fannu muta no, i xa futuwo ke. Bawo futuwo xa fisa nego fuumaninŋo ti.
46007010	Mennu be futuwo xono xa ban, nte be men waajibiyala i ma, nte la fo nte, bari Marigi la fo le mu, xo muso man xan xa bo a xe kun.
46007011	Nin a bota a xe kun, a futubalo le xa xan xa tu, walla a nin a xe xa i koppa i ɲoxo ma. Xe du man xan x'a musu bula.
46007012	Nte be men fola alu tolu ɲen saasa, wo nte Marigi la fo ti, nte la fo le mu: Nin musu lannayabalo be badinxe do kun, a dun sonta xa tu a kun, a xana a bula.
46007013	Wo ɲa ma, nin lannayabaxa muso do be xe lannayabalo kun, nin wo xe sonta a xa tu a kun, a xana bo a kun.
46007014	Xe lannayabalo senuyata a musu lannayabaxo koso. Musu lannayabalo du senuyata a xe lannayabaxo koso. Nin wo nte, alu dinŋolu tunnu si ke moxo noxoninŋolu ti, bari tonɲa, i xa senu.
46007015	Bari nin xe, walla muso men nte lannayabaxa ti xo, xo a be bola, alu a tu a xa bo. Wo to, julu nte lannayabaxo la tugun; bawo Ala xa n kili xo n xa ke heero le xono.
46007016	Ite muso men keta lannayabaxo ti, í x'a lon ba fo í si ke sabaabu ti í xe xa kisi? Ite xe men keta lannayabaxo ti, í x'a lon ba fo í si ke sabaabu ti í musu xa kisi?
46007017	Wo bee nin a ta, Marigi xa bee kilin wo kilin so men na, anin Ala x'é kili x'é tu ɲa men ma, bee kilin kilin xa tu wo ɲa ma. Nte be wo le lawaajibiyaxan Ala la jamalu bee ma.
46007018	Nin Ala xa moxo do kili x'a tara a be ɲaxanin, wo tigi xana wo dugu. Nin Ala xa do kili x'a tara a nte ɲaxanin, a tigo ɲaxabalo xa tu.
46007019	Ɲaxa nin ɲaxabaliya nte ku ti; nafa be men na, wo mu Ala la sariyalu labatulo le ti.
46007020	Ala xa moxo bee kili x'é tu ɲa men, bee xa tu ten.
46007021	Nin Ala x'é kili x'é tu jonɲa la, xana hanme wo la. Bari nin ɲa be í ɲen xa hooroya, wo ke.
46007022	Bawo Marigi xa men kili x'a tu jonɲa la, wo tigi hooroyata Marigi ɲen. Marigi xa hooro men du kili, wo keta Kirisita la jonŋo ti.
46007023	Ala x'alu san sonŋoba le la, wo xanma, alu xana ke hadamadinŋolu la jonŋolu ti.
46007024	Ń badinŋolu, Ala x'alu bee kili x'alu tu ɲa men, bee xa tu ten Ala ɲa xoto.
46007025	Men mu futubalolu la kuwo ti, Marigi man yanmaru di ń ma wo la; bari ń si ń fan na miiriya di, nte men, Marigi la ɲumaya xanma, ń nin lannamoxoya xa xan.
46007026	Bi waxato la xoleya xanma, men xa ɲin nte ɲala, wo mu le xo moxo bee xa tu a ɲa folo ma.
46007027	Nin musu be men kun, wo xana a ŋinin x'a musu bula. Nin musu nte men kun, wo xana a ŋinin xa musu futu.
46007028	Bari haali wo, nin í xa muso futu, í man junube ke wo ti. Nin xarafa fututa, a man junube ke wo ti. Bari mennu je futuwo ke, wolu si toorokuwolu soto i la nilamaya xono. Nte b'a fe alu xa kisi wo lelu ma.
46007029	Ń badinŋolu, ń be men fola wo fele: Waxato sutiyata. Kabirin saasa musu be mennu kun, wolu xa ke í xo nin musu nte i kun.
46007030	Mennu be xasila, wolu xa ke í xo nin i nte xasila. Mennu be ɲaxalinin, wolu xa ke í xo nin i nte ɲaxalinin. Mennu be sanno kela, xa ke í xo nin fen nte i bulu.
46007031	Mennu be ɲin duniya in diyaboxan, wolu xa ke í xo nin i nte a diyaboxan; bawo n ɲa be ɲin duniya in men na ten, wo be tanbila le.
46007032	Ń b'a fe le, hanme fusi xana ke alu la. Men man futu ke, wo be hanmela Marigi la kuwolu la, walasa a la kuwo si diya Marigi ɲen ɲa men.
46007033	Bari men xa futuwo ke, wo be hanmela duniya kuwo lelu la. Wo b'a ŋininna, a la kuwo si diya a musu ɲen ɲa men.
46007034	A miiro be talanin. Wo ɲa ma, xe nte muso men kun, wo nin xarafa be hanmela Marigi la kuwo lelu la, walasa i xa senuya i balo nin i niyo to. Bari musu futuninŋo, wo be hanmela duniya kuwo lelu la; walasa a la kuwo si diya a xe ɲen ɲa men.
46007035	Nte be wo fola alu fannu la nafa le xanma. Ń man wo fo alu fitigali xanma; a fokunŋo mu le, walasa men xa fisa, alu xa wo ke; nin alu notoninŋo si tu Marigi la muume.
46007036	Nin xe do mamutamuso loxoba b'a la, xo a si son xa dun a gaso to, a b'a fe le x'a futu. Men xa di a ɲen a xa wo ke. A nte junube kela, i xa futu i ɲoxo ma.
46007037	Bari moxo men xa don natege a jusukunŋo bee la, xo a b'a la xarafa futubalo tula, x'a tara diyakuwa nte, nin a ta le mu a sago ti, wo tigo xa ku bete ke.
46007038	Wo ɲa ma, men je a mamutaxarafa futu, wo xa ku bete ke; bari men man a ta futu, wo le ɲoxon nte.
46007039	Futuwo xa muso siti a xe la, a xe la nilamaya bee xono; bari nin a xe sata, xe men xa di a ɲen, a si futu wo ma no. Bari a xa ke lannayabaxa futuwo ti doron.
46007040	Bari haali wo, nte ɲala nin a tuta ten, wo le xa fisa a ma futuwo ti. Ń be lanin a la xo Ala Niyo be nte du to.
46008001	Awa, saasa ń badinŋolu, ń be nala alu jaabila bolisosubolu la kuwo to. Tonɲa le mu n x'a lon xo lonŋo be n bee la. Bari lonŋo xa tari le xa moxo bula a fan bunɲala, x'a tara xanuya si do kafu n barako ma.
46008002	Nin moxo men b'a miirila xo a xa ku lon, wo man lonŋo ke folo í xo a tun xa xan x'a ke ɲa men.
46008003	Bari moxo men be Ala xanula, Ala xa wo tigo lon.
46008004	Awa, n si bolisosubo domo no ba? N x'a lon xo boli fusi nte duniya to, anin xo ala xote nte je, nin a bota Ala kilinpe ma.
46008005	Haali nin sanxulo to fenŋo dolu anin duguxulo xan fenŋo dolu be kilila xo ala, anin xo wo ɲoxon ala kiika nin marigi kiika be je,
46008006	ntelu bulu, Ala kilinpe le ken be je, nin wo mu n Fa ti. Ate le xa fen bee da; n be i nila ate le du ɲen. Marigi kilinpe le du be je, nin wo mu Isa Kirisita ti. Fenŋo bee be je ate le barako to; anin n be i nila ate le barako to.
46008007	Bari bee man wo lon. Moxo dolu tunnu be dalinin bolikuwo la, haalibi nin i be wo subolu domola, i b'a jaatenin xo wo subo sadaxata bolo lelu ɲen tonɲa la. X'a la a xan i jusukunŋo barako xa doxo, wo domolo be i jusukunŋo noxola.
46008008	Domolifen ken nte n nin Ala te sutiyala. Nin n man wo domo, wo me fen bo n na. Nin n xa wo domo du, wo nte fen kafula n ma.
46008009	Bari wo bee nin a ta, alu i korosi; walasa yanmaro men be n bulu xa n diyanɲo ke, wo xana ke sabaabu ti xa barakentanŋolu bula junubo xono.
46008010	Awa, ite men xa lonŋo ke, nin í badin barakentanŋo do xa ite je siginin bolibatusuwo xono í b'a subo ma x'a domo, a du me a ja xoleya ba xa bolisosubu in domo?
46008011	Wo to, í la lonŋo keta sabaabu ti, barakentanŋo xa halagi, Kirisita sata wo badinŋo men ɲen.
46008012	Nin alu x'alu badinŋolu haxxo ta ten, xa i jusukun barakentanŋo joogi, alu be Kirisita fan ne haxxo tala.
46008013	Wo le x'a tu, nin domolifenŋo do le si ke sabaabu ti xa nte badinŋo do bula junubo xono, nte me subu si domo tugun; walasa nte xana ke sabaabu ti xa ń badinŋo bula junubo xono.
46009001	Awa, ń badinŋolu, nte hooroyaninŋo nte ba? Nte nte kiladinŋo ti ba? Ń man n Marigi Isa je ba? Nte xa baaro men ke Marigi ɲen, atelu fan nelu nte wo baarano ti ba?
46009002	Haali nin dolu man son nte la kiladinɲa ma, ń ken mu a ti atelu bulu; bawo ate lelu mu ń na kiladinɲa taagumanseedo ti, Marigi kafuɲoxoya la.
46009003	Nte be ń segesegebaxolu jaabila men na wo fele:
46009004	Ntelu nin domolo nin minno man xan ba, n na baaro xanma?
46009005	Ntelu nin a man xan ba xa lannayabaxa muso do ta, n nin wo xa taxa í xo kiladin tolu nin Marigi badinxelu anin Piyere b'a kela ɲa men?
46009006	Walla nte nin Baranabasi fulo doron ne xa xan ba xa baaro ke, xa n fannu labalu?
46009007	Jon si son xa taxa sorodasiya to, xa saagi a fan dono tanin? Jon si resenfuuto bo x'é me a dinŋo domo? Jon xa negaanila je xo a me a la marafen negaanitalu nono min?
46009008	A xana ke alu ɲen xo nte la ɲin xuma innu be siginin hadamadinŋolu la ketalu doron nelu xan. Kila Musa la sariya du be wo lelu fola.
46009009	A be safenin wo sariya xono xo: “Tuura men be ɲo toɲonxola x'a keso bo, í xana fen siti wo da ma.” Ala xa wo fo tuuralu hanmo koso ba?
46009010	Tonɲa la, a man xuma ten nte lelu ɲen ba? Sikka nte a to, wo xumo safeta nte lelu ɲen. Senekela nin senefenŋo xosibaxo xa xan xa i la baaro ke don gigo xan, xo i si fen soto i la baaro to.
46009011	Nin ntelu xa Ni Senunŋo la siyo dolu lan alu to: A si ke danmatanbi ku ti ba n x'alu bulufenŋo dolu soto, x'a ke n na fen tegetalu ti?
46009012	Nin dolu be wo waajibiyanin alu xan, ntelu nin a man xan ba xa tanbi wolu la? Haali wo, n nin men xa xan, n man wo ŋinin alu la. Bari n be kuwo bee muɲala walasa n xana fusi ke, men si Kirisita la xibaru Dimanŋo bali xa taxa ɲa.
46009013	Alu man a lon ba xo moxo mennu be baaro kela Alabatusuba xono, xo wolu la baluwo be bola Alabatusuba fenŋo lelu to, anin xo mennu be sadaxolu lasila sadaxajanidula, xo wolu be i nidula sotola wo sadaxolu to?
46009014	Wo be ɲa men, Marigi x'a latege xo Xibaru Dimanŋo fobaxolu xa balu wo baaro la.
46009015	Bari nte nin wo fenŋo mennu xa xan, ń man a lo wolu si nofe. Nte nte ɲin safe in du kila alu ma walasa alu xa wo ke nte ɲen. Saya xa di nte ɲen don ti moxo xa soto xa nte la ɲin wasuku in tiɲa.
46009016	Fanbunɲa kun nte nte ɲen Xibaru Dimanŋo fo to; bawo a keta waajibo le ti nte ma. Nin nte man Xibaru Dimanŋo fo, bone be nte ɲen.
46009017	Nin nte fan sago le xa ń bula Xibaru Dimanŋo fola, nte si ń sara soto. Bari nte fan sago nte, baara le mu, men xarifata ń ma.
46009018	Wo to, ń na sara mu mun ti? Xa Xibaru Dimanŋo fo moxolu ɲen fu, x'a tara ń nin men xa xan wo Xibaru Dimanŋo fo to, ń buruta wo to.
46009019	Nte nte moxo si la jonŋo ti. Wo bee xan, nte xa ń fan majigi xa ke bee la jonŋo ti, walasa xa moxo kiika soto Kirisita ɲen.
46009020	Xa nte tu Yahudiyalu to, ń keta Yahudiya ti, walasa ń x'e soto. Mennu be sariya xoto, nte keta wolu bata í xo nin nte du be sariya xoto, haali x'a tara nte nte wo xoto, walasa nte xa sariya xoto moxolu soto.
46009021	Wo ɲa ma, sariya nte mennu bulu, nte keta wolu bata í xo nin sariya nte nte bulu; walasa sariya nte mennu bulu, nte xa wolu soto. Wo bee nin a ta, a nte í xo nin Ala la sariya nte nte bulu; bawo nte be Kirisita la sariya xoto.
46009022	Mennu barako xa doxo lannaya to, nte keta wolu bata í xo nin nte du barako xa doxo; walasa xa barakedoxonŋolu soto. Nte be ń fan kela fenŋo bee ti bee ɲen; walasa ɲa wo ɲa ma, nte xa i dolu lakisi.
46009023	Nte be wo bee kela Xibaru Dimanŋo koso; walasa nte xa ń nidula soto a to.
46009024	Alu x'a lon xo borikeno xan, ɲoxodanborilalu bee b'e borila; bari kilin ne be a bandeero tala. Wo ɲa ma, alu dulu x'e bori bete fo alu si bandeero ta.
46009025	Ɲoxodanborilalu be i fannu tangala ku kiika ma. Wolu be wo kela walasa i xa kunnawulijala soto, men si tiɲa. Bari ntelu be wo kela walasa n xa kunnawulijala soto, men nte tiɲala fo abada.
46009026	Wo xanma, nte be ń borila, xa ń ɲa loninŋo tu ń borikunŋo to. Ń be í xo kutubonnila, men nte a bulo fayila a kunfe.
46009027	Ń be deguba lala ń balo xan, x'a xulu; walasa nte men xa moxolu waaju, ń xana taxa sinbo.
46010001	Ń badinŋolu, kuwo mennu xa n mamaxelu soto, ń b'a fe alu hakilo xa jigi wolu la. I bee xa i taxama xababa xoto; anin i bee xa i taxama xa Xooxoji Wulenŋo tege.
46010002	I bee batiseta xa i tu Musa la kafuɲoxoya xono, wo xababa nin wo xooxojiyo to.
46010003	I bee xa Ni Senunŋo la domolifen kilinŋo domo.
46010004	I bee x'e min Ni Senunŋo la minfen kilinŋo la; bawo Ni Senunŋo la fataxulo men tun b'e nofe, i bee x'e min wo jiyo la. Wo fataxulo tun mu Kirisita le ti.
46010005	Bari wo bee nin a ta, i kiika la kuwo man diya Ala ɲen; bawo i fure tun be fili filinin fuxo la.
46010006	Wo kuwolu keta ntelu ɲen misaali ti, walasa n ɲa xana bo jaxumanŋo fe, í xo itelu ɲa bota a fe ɲa men.
46010007	Alu xana son bolibato ma í xo i dolu xa wo ke ɲa men; í xo Kitaabo x'a fo ɲa men xo: «Moxolu x'e sigi xa domolo ke, x'e min, wo xo, i wulita x'e tulun.»
46010008	Alan xana jadoya ke í xo i dolu xa wo ke ɲa men. Mennu xa wo ke, moxo wulu muxan nin saba le sata wolu to tili kilin xono.
46010009	Alan xana a fo xo n be Marigi xotobola í xo i dolu x'a ke ɲa men, fo salu x'e kin x'e faxa.
46010010	Alu dulu xana daxotoxumo ke í xo i dolu x'a ke ɲa men, nitamelekiyo xa i bee faxa.
46010011	Wo kasaarolu xa wolu soto walasa wolu xa ke misaali ti moxo xotelu ɲen. I safeta le xa n nasobi; bawo n be waxato men to saasa, labanŋo tumo sutiyata.
46010012	Wo xanma, a be moxo men ɲen xo a mu lannayabaxa loninŋo ti, wo tigo x'é korosi a xana boyi.
46010013	Xotoboli man alu soto men ɲoxon man dali xa moxo soto. Ala mu xantigo le ti a la lahidolu xono. A me son alu xa xotobo fo xa tanbi alu barako danŋo la; bari nin xotobolikuwo nata alu ma, a si barako di alu ma, xa wo muɲa anin xa bondanŋo di alu ma.
46010014	Wo le x'a tu, nte badin xanuninŋolu, alu i bori bolibato ma.
46010015	Nte be xumala alu ɲen x'a jaate xo hakilo be alu la. Ń be men fola alu ɲen, alu fannu xa jaatemuta ke wo la.
46010016	N be barako bulala Ala ɲen duwawo jipoto men xanma, wo nte n nin Kirisita la kafo ti ba a jelo fe? N be buuro men tokutunna, wo nte n nin Kirisita la kafo ti ba a balo fe?
46010017	Buurukun kilin ne be je. Wo xanma, nte mennu xa sa, n mu bala kilin ne ti; bawo n bee be kafula buurukun kilin ne to.
46010018	Alu Banisirayila moxolu la kuwo mafele: Mennu be sadaxafenŋolu domola, kafuɲoxoya nte wolu nin sadaxajanidula te ba?
46010019	Nte be men fola, wo xoto mu mun ne ti? Xo bolisosubo walla xo bolo mu fen ti ba?
46010020	Ayi! Bari ń b'a fe xa men fo, xo mennu be bololu sola, wo bolisofenŋolu nte dila Ala ma, i be dila jinno lelu ma. Nte dun nte a fe kafuɲoxoya xa dun alu nin jinnolu te.
46010021	Alu me a no x'e min Marigi la minfen jipoto la, anin x'e min jinnolu la minfen jipoto du la. Alu me a no xa Marigi la domolo ke, xa jinno dulu ta ke.
46010022	Walla n b'a fe ba x'a ŋinin xa Marigi lakiiliya? N barako xa bun a ti ba?
46010023	Fenŋo bee be dagenin, bari nafa nte fenŋo bee la. Fenŋo bee be dagenin, bari fenŋo bee nte do kafula moxo barako ma.
46010024	Moxo si xana a fan na nafa ŋinin, bari a xa moxo tolu ta le ŋinin.
46010025	Subu wo subu be fiirila saxa xono, alu wo domo. Alu xana ŋininxali ke wolu ma, jusukunŋo koso.
46010026	Bawo a be safenin Kitaabo to xo: «Duguxulo nin a xan fenŋolu bee mu Marigi le ta ti.»
46010027	Nin lannayabalo do x'alu kili domolo ma, a dun diyata alu ɲen xa taxa, a je fen wo fen di alu ma, alu wo bee domo; alu xana ŋininxali ke wo ma, jusukunŋo koso.
46010028	Bari nin moxo do xo alu ɲen xo: «Ɲin mu bolisosubo le ti», alu xana a domo alu lasobibaxo koso anin jusukunŋo koso.
46010029	Nte nte xumala alu jusukunŋo ma jan de! Ń be xumala do ta le ma. Awa, mun dun koso, yanmaro men be nte bulu, moxo xote jusukunŋo be dansigi kela wo la?
46010030	Nin nte be barako bulala Ala ɲen ń na domolo koso, mun na nte be jalagila wo domolo kuwo to, x'a tara nte xa barako bula Ala ɲen wo koso?
46010031	Wo to, alu be domoli kela wo, alu be fen minna wo, alu be fen wo fen kela, alu wo ke Ala bunɲa xanma.
46010032	Alu xana ke sabaabu ti xa moxo si lafili, Yahudiyalu wo, Gerekolu wo, Ala la jama wo, moxo si.
46010033	Alu nte ladigi; nte be ń balanna xa moxo bee diyanɲo le ke kuwo bee to. Nte nte ń fan na nafa ŋininna; bari nte be moxo kiika la nafa le ŋininna walasa i xa kisi.
46011001	Alu ke nte ladigibaxo ti í xo nte mu Kirisita ladigibaxo ti ɲa men.
46011002	Nte be alu tantula bawo alu hakilo tuta nte la kuwo bee to, anin xo alu xa xaranŋolu mara í xo nte x'e lasi alu ma ɲa men.
46011003	Bari ń b'a fe alu x'a lon xo: Kirisita le mu xe bee kuntigo ti; xeba le mu a musu kuntigo ti, Ala le mu Kirisita kuntigo ti.
46011004	Wo le x'a tu, xe wo xe nin a be Ala matarala, walla nin a be kilaya kela, xa fen do tu a kunŋo la, a x'a kuntigo doxoya.
46011005	Bari nin fen nte muso kunna x'a tu Alamatara la, walla x'a tu kilaya la, a x'a kuntigo doxoya. Wo be le í xo nin a kunŋo lininŋo le mu.
46011006	Nin muso men nte a fe xa fen ke a kunŋo la, wo x'a kunŋo laxa. Bari nin kunnaxa walla kun liyo mu muso maluyakuwo ti, wo tumo la, a xa xan xa fen do ke a kunŋo la.
46011007	Xeba ken man xan xa fen ke a kunŋo la; bawo ate mu Ala mununŋo nin a nooro le ti. Bari muso mu xeba le nooro ti;
46011008	bawo xeba man bo muso to; muso le bota xeba to.
46011009	Xeba man da muso ɲen, bari muso le data xeba ɲen.
46011010	Wo le x'a tu, muso xa xan xa bunɲa taagumanseedo ke a kunŋo la, melekiyolu koso.
46011011	Bari wo bee nin a ta, n nin Marigi la kafuɲoxoya xono, muso me taxa xeba xo, xeba du me taxa muso xo.
46011012	Bawo muso bota xeba to ɲa men, wo ɲa ma, muso le be xeba bangela. Fenŋo bee bota Ala le to.
46011013	Awa, alu fannu x'a mafele ken, nin a be bennin muso xa Ala matara, x'a kunnaxulunŋo tu Alabatudula.
46011014	Hadamadinɲa keɲa fan nte n xaranna ba xo doxoyakuwo le mu don ti xeba kunsino xa janɲa?
46011015	X'a tara nin kunsinajanŋo keta muso le kun, wo mu wo bunɲa kunŋo le ti. Kunsina janŋo dita le muso ma x'a ke a la butinkunno ti.
46011016	Bari nin do b'a fe xa soosoli ke ɲin kuwo la tugun, wo tigo xa ɲin lon doron xo: Ala la jamalu nin ntelu kennu man laada xote lon.
46011017	Ń be nala men fola alu ɲen saasa, nte me alu tantu no wo la; bawo alu la kamarolu nte kela alu ɲanno xanma, i be kela alu totiɲa le xanma.
46011018	A ku folo mu ɲin ne ti xo, a fota nte ɲen xo nin alu kamarita Ala la jama la kafuɲoxoya la, benbaliyalu be alu te. Ɲa do ma nte lata wo la.
46011019	Waajibo le mu benbaliya xa ke alu te, walasa mennu mu lannayabaxa soobelu ti alu to, wolu xa lon.
46011020	Nin alu kamarita, wo nte Marigi la domolo xanma ti;
46011021	bawo x'alu tu domolo la, alu bee kilin kilin si gidi a fan na domolo xan xa wo domo. Wo ɲa ma, dolu si tara je xonxo be mennu la. Dolu be je mennu xa dolo min x'e fa.
46011022	Lu nte alu kun ba alu si domolo nin minno ke jan mennu? Walla alu be Ala la jama kela fuwo ti ba, anin xa bulutoxulunŋolu lamalu? Ń si mun fo alu ɲen? X'alu tantu ba? Ayi, nte ken me alu tantu wo la.
46011023	Awa, nte xa xaranŋo men soto Marigi la, nin ń x'a lasi alu ma, wo fele xo: Marigi Isa dunta bulo to suwo men to, a xa buuro ta,
46011024	xa barako bula Ala ɲen. Wo xo, a x'a tokutun, x'a fo xo: «Ɲin mu ń balo le ti, men dita alu xanma. Alu ɲin ke x'alu hakilo lajigi nte la.»
46011025	Wo ɲa ma, i sotoninma domolo la, a xa minfen jipoto ta, x'a fo xo: «Ɲin minfen jipoti in mu Ala la Kafuxan Kuto minfen jipoto le ti, men tata ń jelo to. Alu xa ɲin min tuma wo tuma, alu a ke x'alu hakilo lajigi nte la.»
46011026	Nin alu xa ɲin buuru in domo, x'e min ɲin minfen jipoti in na tuma wo tuma, alu be Marigi la saya le foxan, fo a xa na.
46011027	Wo le x'a tu, moxo wo moxo be Marigi la buuro domola, x'e min a la minfen jipoto la, x'a tara a tigi keɲa man ɲin, wo tigo si jalagi Marigi balo nin a jelo ma.
46011028	Wo le x'a tu, moxo bee xa í fan tosegesege folo, wo xo, xa Marigi la buuro domo, x'e min a la minfen jipoto la.
46011029	Bawo moxo men be ɲin buuru in domola, x'é min ɲin minfen jipoti in na, x'a tara a man a jaate Marigi balo ti, wo tigo b'a fan jalagifenŋo le domola, x'a fan jalagifenŋo min.
46011030	Wo le x'a tu, alu kiika keta jangarutolu nin barakentanŋolu ti. Wo le du x'a tu, alu dolu sata.
46011031	Nin n xa n fannu tosegesege folo, n si kisi kiito ma.
46011032	Bari Marigi be kiito tegela n xan xa n natilin, walasa n nin duniya xana jalagi i ɲoxo fe.
46011033	Wo ɲa ma, ń badinŋolu, nin alu kamarita Marigi la domolo xanma tumo men, alu i ɲoxo laxono.
46011034	Nin xonxo be do la, wo xa domolo ke a la luwo ma, walasa alu xana kamari xa kiito lasi alu fannu ma. Nin ń taxata alu bata tumo men, ń si ku tolu ɲabo.
46012001	Saasa alan xa xuma Ni Senunŋo la solifenŋolu xan. Ń badinŋolu, ń b'a fe alu xa tonɲa lon wo solifenŋolu la kuwo to.
46012002	Alu x'a lon xo alu tunnu mu Alalonbalolu ti waxato men, alu tunnu sabata taxanin fuwo la, boli muumuwolu nofe.
46012003	Wo le xanma, ń b'a fola alu ɲen xo Ala Niyo me ke moxo si xono, í x'a fo xo: «Isa be danganin.» Moxo si du me a fo no xo: «Isa mu Marigi ti» nin Ni Senunŋo fe nte.
46012004	Ala la neemo la solifenŋolu sifa xa sa; bari Ni kilin ne be i dila.
46012005	Baaro du ɲasifa xa sa; bari Marigi kilin ne la baaro mu.
46012006	Baarakeɲa sifa xa sa; bari Ala kilin in ne mu i bee kebaxo ti bee xono.
46012007	Ni Senunŋo b'é yitala bee kilin kilin bata so do la, moxo bee nafa xanma.
46012008	Ni Senunŋo xa do so hakilitigiya xumo la; wo Ni kilinŋo xa do xote so lonniya xumo la.
46012009	Wo Ni kilinŋo xa do so lannaya la, xa do xote so sinŋo la xa jangarutolu kendeya.
46012010	A xa do xote so sinŋo la xa kawakuwolu ke. A xa do la so ke kilaya ti. A xa do xote so lonŋo la xa niyolu faranfansi x'e bo i ɲoxo to, xa do xote so sinŋo la xa xan xotelu fo. A xa do xote so sinŋo la xa wo xanŋolu xoto fo.
46012011	Ni kilin ne mu ɲin ku innu bee labaarabaxo ti. Ate le be bee kilin kilin na solifenŋo dila a ma, í xo a xa di a ɲen ɲa men.
46012012	Awa, moxo balo mu kilin ne ti, bari a dulalu xa sa. Balo dulalu nin i la siyaya bee, i kafuninŋo mu bala kilin ne ti. Wo be ɲa men, Kirisita du be ten.
46012013	Alan bee: Yahudiyalu, siya tolu, jonŋolu nin hoorolu, n bee batiseta xa ke bala kilin ti, Ni Senun kilin to. N bee laminta wo Ni kilinŋo le du la.
46012014	Moxo balo nte dula kilin ti, dula kiika le b'a la.
46012015	Nin sinŋo xo: «Nte nte bulu ti, wo to, nte nte balo dula ti.» Wo me a bo no balo dula do ti.
46012016	Nin tulo xo: «Nte nte ɲa ti, wo to, nte nte balo dula do ti.» Wo me a bo no balo dula do ti.
46012017	Nin balo dula bee tun mu ɲa le ti, moxo tun si melo ke ɲa di? Nin a bee tun mu tulo ti, moxo tun si fenŋolu sumo lon di?
46012018	Bari tonɲa la, Ala xa balo dulalu bee kilin kilin ke a ma, x'a la a fan sago xan.
46012019	Nin balo dulalu danŋo tun mu dula kilin ne ti, a tun me ke bala ti.
46012020	Tonɲa la, balo dulalu xa sa, bari bala kilin ne mu.
46012021	Wo to, ɲa me a fo no bulo ɲen xo: «Nte maaku nte í la.» Kunŋo du me a fo no sinŋolu ɲen xo: «Nte maaku nte alu la.»
46012022	Bari n b'a miirila xo balo dula mennu barako xa doxo, n maakuba le be wolu la.
46012023	N b'a jaatela xo balo dula mennu nte fusi ti, n be wo lelu bunɲala xa tanbi dula tolu xan. Balo dula mennu mu n maluyadulalu ti, n be i hakilo tula non nelu la xa tanbi dula tolu xan.
46012024	Dula mennu nte n maluyadulalu ti, n maaku nte a la xa i hakilo tu nonnu la. Bunɲa nte dula mennu xan, Ala xa balo da xa bunɲaba la wo lelu xan.
46012025	A xa wo ke walasa balo dulalu si xana tala i ɲoxo ma, bari a dulalu bee kilin kilin hakilo xa tu i ɲoxo kun ɲa kilin ma.
46012026	Nin balo dula do be tooronin, balo dula tolu bee le nin wo dula be toorola i ɲoxo fe. Nin dula do xa bunɲa soto, a dula tolu nin wo be ɲaxalila i ɲoxo fe.
46012027	Alu dunnu mu Kirisita balo le ti, alu kilin wo kilin mu a balo dula do ti.
46012028	Wo le x'a tu, Ala xa moxo dolu lasigi Ala la jama moxolu to, x'a la baaro ke. A folo keta kiladinŋolu ti; a fulananŋo, kilalu, a sabananŋo, karanmoxolu. Wo xo, a xa sinŋo di dolu ma xa kawakuwolu ke, xa dolu so sinŋo la xa jangarutolu kendeya, xa dolu so sinŋo la xa moxolu deema, xa dolu ke ɲamoxolu ti, xa sinŋo di dolu ma xa xan xotelu fo.
46012029	Moxolu bee mu kiladin ti ba? Bee mu kila ti ba? Bee mu karanmoxo ti ba? Bee mu kawakukela ti ba?
46012030	Jangarutolu kendeyalisinŋo dita bee ma ba? Bee si sin no ba xa xan xotelu fo? Bee si sin no ba xa xan xotelu xoto fo?
46012031	Alu Ala la solifenŋolu ŋinin bete, nafaba be mennu la. Bari men xa fisa wo bee ti, ń be nala wo le yitala alu la.
46013001	Haali nin ń be moxolu la xanŋolu nin melekiyolu la xanŋolu fola, x'a tara xanuya nte ń jusukunŋo la, wo to ń xumaxanŋo be le í xo talanŋo, walla mawerenŋo mennu be mankanŋo bola.
46013002	Haali nin kilaya so be ń bulu, haali nin ń xa fenŋo bee gullo lon, anin xa lonŋo bee soto, haali nin lannaya be ń na fo ń si kurolu labo no i nolu to, nin xanuya nte ń jusukunŋo la, ń nte fusi ti.
46013003	Haali nin ń xa ń kun naafulo bee tala xonxotolu te, haali nin ń xa ń fan balasubo di a xa jani, nin xanuya nte ń jusukunŋo la, wo me fusi ɲan ń ɲen.
46013004	Xanuya si muɲa, a si moxolu deema, a ɲa nte bola moxo la fen fe. A nte í wasula, a nte a fan bunɲala.
46013005	A me kukebali ke, a nte a fan kilin na nafa ŋininna. A me dimin junna, a me kujaxu mara a xono.
46013006	A me ɲaɲa tilinbaliyakuwo la, bari a si ɲaɲa tonɲa la.
46013007	A si kuwo bee kun, a si lannaya mara kuwo bee to, a si gigo mara kuwo bee to. A si kuwo bee muɲa.
46013008	Xanuya me ban abada. Bari kilayalu si ban; xan xotelu fo si dabula; lonŋo si ban.
46013009	Bawo n na lonŋo man dafa; n na kilaya du man dafa.
46013010	Bari nin ku dafaninŋolu nata, dafabalolu si sanko.
46013011	Ń dindinŋo mu tumo men, ń tun be xumala í xo dindinŋo; ń tun be ń miirila í xo dindinŋo; ń tun be jaatemuto kela í xo dindinŋo. Ń keta moxoba ti tumo men, ń xa dindinɲakuwolu dabula.
46013012	N ɲa be men na bi, wo be le í xo n be felelo kela duŋare to. N be men jela, wo nte xoyiyanin. Bari sinin, n si jelo ke, ɲada nin ɲada. Bi, ń xa dondin ne lon; bari sinin, ń si lon dafaninŋo soto í xo Ala xa ń lon ɲa men.
46013013	Awa, saasa ɲin fen saba innu be tula: Lannaya, gigo, xanuya. Bari xanuya le xa bun i bee ti.
46014001	Alu xanuya le ŋinin folo. Alu Ni Senunŋo la so dulu ŋinin bete, sakuta kilaya.
46014002	Moxo men be xumala xan xotelu to, a nte xumala moxolu ɲen, a be xumala Ala le ɲen. Moxo si nte a faamula, bari Ni Senunŋo barako la, a be ku duguninŋolu fola.
46014003	Bari moxo men be kilaya kela, wo be xumala moxo tolu ɲen, walasa xa do kafu i barako ma, x'e jusudun, anin x'e hakilo lasigi.
46014004	Moxo men be xan xotelu fola, wo be do kafula a fan ne barako ma; bari men be kilaya kela, wo be do kafula Ala la jama bee le barako ma.
46014005	Ń b'a fe alu bee xa xuma xan xotelu to. Bari men xa di nte ɲen xa tanbi wo xan, wo mu le, alu xa sin xa kilaya ke. Men be kilaya kela, wo nafa xa bun xa tanbi xan xotelu fo xan, fo nin a x'a tara de moxo be je men si a xoto fo no, walasa do xa kafu Ala la jama bee barako ma.
46014006	Wo ɲa ma, ń badinŋolu, ń be alu ŋininxala, nin nte nata alu ma, xa xuma alu ɲen xan xotelu to, ń si mun ɲan alu ɲen? Ń me fusi ɲan alu ɲen, fo nin ń xa Ala la ku yitannaninŋo do laxali alu ɲen, walla xa lonŋo do di alu ma, walla xa kilaya ke, walla xa xaranŋo do di alu ma.
46014007	Alan xa misaalo ta ɲin folifen innu dolu ma, fule, walla kontinŋo: Nin i nte xan mategenin bola, fule nin kontinŋo be men fola, wo si faamu ɲa di?
46014008	Wo be ɲa men, nin buutuwo xanŋo man bo a ɲa ma, jon si í toben kelo xanma?
46014009	Wo be ɲa men, nin alu dulu be xumo men fola, nin wo man xoyiya, alu la fota si faamu di? Alu la xumo nin foɲo bee si xaaɲan.
46014010	Xan sifa xa sa duniya to; bari xoto be i bee la.
46014011	Bari nin xanŋo do be fola nte ɲen, ń nte men mela, wo xanŋo fobaxo mu nte ɲen luntanŋo le ti, nte du mu luntanŋo le ti wo tigo ɲen.
46014012	Wo to, í xo a xa dibete alu ɲen xa Ni Senunŋo la solifenŋolu soto, mennu si do kafu Ala la jama barako ma, alu a ŋinin xa wo lelu kiika soto.
46014013	Wo xanma, moxo men be xan xotelu fola, wo xa Ala matara a xa sinŋo di a ma xa wolu xoto fo.
46014014	Nin ń be Ala matarala wo xanŋolu to, ń niyo be Ala mataraxan, bari ń hakilo nte baara la.
46014015	Ń s'a ke ɲa di wo to? Ń si Ala matara ń niyo la, bari ń si Ala matara ń hakilo du la. Ń si Alatantu donkilo la ń niyo la, bari ń si Alatantu donkilo la ń hakilo du la.
46014016	Awa, nin í be barako bulala Ala ɲen í niyo la doron ne, í lamelibaxa gansanŋo do, men be jama xono, wo si “Amiini” fo ɲa di í sotoninŋo í la barakebulo la? Bawo í be men fola, wo man wo lon.
46014017	Haali nin í la barakebulo ɲanbeteta, do man nafa si soto a la.
46014018	Nte be barako bulala Ala ɲen, bawo nte be xan xotelu fola xa tanbi alu bee xan.
46014019	Bari Ala la jama to, nte xa xumakese luulu doron fo, moxolu si mennu faamu, walasa i xa laxaran, wo xa di nte ɲen xumakese wulu tan fo ti xan xote to.
46014020	Ń badinŋolu, alu la miiriya xana ke í xo dindinŋolu; alu ke í xo deenanolu, ku jaxo boxo la; bari alu ke moxobalu ti, miiriya boxo la.
46014021	A be safenin sariya xono xo: «Nte be nala xumala ɲin moxo innu ɲen xan xotelu fobaxo lelu fe anin siya xotelu moxolu fe. Bari haali wo, i me nte lame, Marigi xo ten.»
46014022	Wo le x'a tu, xan xotelu fo nte taagumanseede ti lannayabaxolu ɲen; wo mu taagumanseedo ti lannayabalo lelu ɲen. Bari kilaya nte taagumanseede ti lannayabalolu ɲen; wo mu taagumanseedo ti lannayabaxo lelu ɲen.
46014023	Awa, nin Ala la jama bee kamarita batulo xanma tumo men, moxolu bee xa ke a ma xa xan xotelu fo, nin lamelibaxa gansanŋo dolu walla lannayabalo dolu dunta alu xan je, i me a fo ba xo alu kunŋolu bota i no to?
46014024	Bari nin lamelibaxa gansanŋo walla lannayabalo dunta alu xan, x'a tara alu bee be kilaya ma x'a ke, a xa men bee me, wo si ke sabaabu ti, a xa lo a la junubo la. A xa men bee me, wo si a jalagi.
46014025	A miiriya men tunnu be dugunin, wolu si bo keno xan. Wo tumo la, a si í boyi x'a ɲada buti dugo ma, xa Ala batu x'a fo xo: «Tonɲa la, Ala be alu la jama xono.»
46014026	Awa, ń badinŋolu, alu xa xan xa men ke wo fele xo: Nin alu kamarita, alu do si sin no xa tantuli donkilo do la, do xote si xaranŋo do di no, do xote si Ala la ku yitaninŋo do ɲa fo no. Nin Ala xa xan xote bula do xono, wo xa wo fo; nin do xote si wo xanŋo xoto fo no, wo x'a fo. Bari wo bee xa xan xa ke le walasa do xa kafu Ala la jama barako ma.
46014027	Nin xumo be kela xan xotelu to, wo xana tanbi moxo fula walla saba xan. Wolu xa xuma kilin kilin, anin moxo do xa soto du, men si i xoto fo.
46014028	Nin moxo man soto xa i xoto fo, wo tumo la, moxo xana xan xote fo jama xono, a x'a fo í xonoto Ala kilin ɲen.
46014029	Moxo fula walla saba doron xa kilaya ke, tolu xa wo xumolu segesege.
46014030	Bari nin Ala xa ku do yita moxo sigininŋo do la je, xumo tun be folo men da, wo xa xan x'é lo, walasa do in xa xuma.
46014031	Alu bee si sin no xa la i ɲoxo da la, xa kilaya ke, walasa bee xa xaran anin bee xa jusudun.
46014032	Mennu be wo kilayalu kela, sinŋo be wolu ɲen i la solifenŋolu xan.
46014033	Bawo Ala nte Ala ti, men be ku ɲaxamininŋolu fe, bari heero Ala le mu. Awa, a be í xo a be kela senumanŋolu la jamalu bee xono ɲa men,
46014034	musolu x'e de jamalu to. I man yanmaru xa xuma. I xa xan xa xulu í xo Ala la sariya du x'a fo ɲa men.
46014035	Nin i b'a fe xa kunnafirinŋo do ŋinin, i xa i xelu ŋininxa luwo ma; bawo a nte bennin muso xa xuma Ala la jama to.
46014036	A be alu ɲen ne ba xo Ala la xumo bota ate lelu bata? Walla xo a sita atelu doron nelu ma?
46014037	Nin do b'a miirila xo a mu kila ti, walla xo Ni Senunŋo b'a ɲamutanin, wo tigo xa xan x'a lon xo nte xa men safe x'a ki alu ma, wo mu Marigi la xuma foninŋo le ti.
46014038	Bari nin moxo do man wo lon, wo xoto xo Ala man wo tigo lon.
46014039	Awa, ń badinŋolu, alu kilaya ŋinin bete. Nin do be xan xotelu fola, alu xana wo bali xa wo ke.
46014040	Bari kuwo bee xa ke ɲa ɲuma ma, xalo xa ke i la.
46015001	Ń badinŋolu, ń be alu hakilo lajigila xibaru Dimanŋo la, ń tun xa men fo alu ɲen, alu xa men muta, alu be sinsinnin men xan.
46015002	Wo xumo si alu kisi, nin alu tuta a mutanin í xo ń x'a fo alu ɲen ɲa men. Nin wo nte, alu la lannaya keta fuwo ti.
46015003	Nte fan xa xaranŋo men soto, ń folota xa wo lasi alu ma. Wo xaranŋo fele xo: Kirisita sata n na junubolu xanma, í xo Kitaabo x'a fo ɲa men.
46015004	A lasita, a sa tili sabo, a kunita xa bo furelu to, í xo Kitaabo x'a fo ɲa men.
46015005	A x'é yita Piyere la, wo xo, a x'é yita a la kiladin tan nin fulo la.
46015006	Wo xo, a x'é yita badin lannayabaxo dolu la ɲakun kilin, wolu xa sa keme luulu moxo ti. Wolu kiika be i nila haalibi, bari dolu sata.
46015007	Wo xo, a x'é yita Yaxuba la, wo xo, kiladinŋolu bee la.
46015008	Wolu bee xo, a x'é yita nte la, nte men keta í xo dinŋo men man si.
46015009	Bawo nte mu kiladinŋolu bee to doxomandinŋo le ti. Nte fan man xan xa kili xo kiladinŋo; bawo ń xa Ala la jama tooro.
46015010	Bari Ala la neemo xanma, ń mu men ti, ń mu wo ti. A xa neemo men di ń ma, wo man ke fu ti, bawo ń xa baaro ke xa tanbi kiladin tolu xan. Nte fan man wo ke; bari Ala la neemo men be ń xan, wo le x'a ke.
46015011	Wo to, a keta nte ti wo, a keta itelu ti wo, n be men waajulo kela wo le fele, alu lata men na, wo le fele.
46015012	Awa, nin n be waajulo kexan xo Kirisita kunita xa bo furelu to, wo to, alu dolu si a fo ɲa di xo furelu nte kunila?
46015013	Nin furelu nte kunila, Kirisita du man kuni.
46015014	Nin Kirisita man kuni, n na waajulo mu fuwo le ti; alu la lannaya du mu fuwo le ti.
46015015	Xa tanbi wo bee xan, n mu seede fano lelu ti Ala la kuwo to, bawo n x'a seedeya xo a xa Kirisita lakuni xa bo furelu to. Nin furelu nte kunila, Ala man a lakuni.
46015016	Bawo nin furelu nte kunila, Kirisita du man kuni.
46015017	Nin Kirisita man kuni, alu la lannaya mu fuwo le ti. Alu be alu la junubolu xono haalisa.
46015018	Wo to, men dulu sata x'e tu Kirisita la kafuɲoxoya xono, wolu halagita.
46015019	Nin n gigo be Kirisita xan ɲin duniya in doron ne xono, n ɲoxonnu maɲumatomoxo nte hadamadinŋolu bee to.
46015020	Bari tonɲa la, Kirisita kunita le xa bo furelu to; a keta furelu la kuninin folo ti.
46015021	Saya nata duniya xono moxo kilin sabaabuya la ɲa men, wo ɲa ma, furekuniyo du nata moxo kilin ne sabaabuya la.
46015022	Moxolu bee be sala Adama bonsonɲa koso ɲa men, i bee si kuni i nin Kirisita la kafuɲoxoya koso ten.
46015023	Bari bee nin a la waxato le mu. Kirisita le mu folo ti; wo xo, mennu mu Kirisita talu ti, wo dulu si kuni a na lunŋo.
46015024	Wo tanbo xo, duniya labanŋo si na. Kirisita si kuntigiya bee nin fango bee nin sintigiya bee ban; wo xo, a si mansaya saagi Fa Ala ma.
46015025	Bawo waajibo le mu Kirisita xa sigi mansaya la fo a x'a jaxolu bee xulu x'e ke a sinxotofenŋo ti.
46015026	Jaxu labanŋo men be silatunula, wo mu saya le ti.
46015027	Bawo a xa fenŋo bee xulu x'e bula a sinŋo xoto. Bari nin a xo: “Fenŋo bee” xuluta a ɲen, sikka nte a to, men xa fen bee xulu a ɲen, wo sin nte a to.
46015028	Nin fen bee xuluta a ɲen tumo men, wo tumo la, Ala Dinxe du fan si xulu Ala ɲen, wo men xa fen bee xulu a ɲen; walasa Ala xa ke fen bee ti, bee xono.
46015029	Awa, mennu be batisela furelu ɲen, wolu si na mun ke? Nin a x'a tara xo furelu nte kunila, mun na moxolu be batisela wolu ɲen?
46015030	Alan ntelu fan dunnu? Mun na n be faaratula n niyo la waxato bee?
46015031	Ń badinŋolu, nte be ń fan dila saya ma lun wo lun. Tonɲa le mu, tonɲa le mu fo nte be kunnawulinin alu la, n Marigi Isa Kirisita la kafuɲoxoya xono.
46015032	Nte xa jaxo mennu kele Efesi gallo to í xo warolu, nin a x'a tara nte xa wo ke hadamadinɲa kuwo lelu xanma, wo si mun dun nte la? Nin furelu nte kunila, «alan xa domolo ke x'e min, bawo sinin n si sa.»
46015033	Alu xana alu fannu bula filo xono. «Kafuɲoxojaxo si lanbe tiɲa.»
46015034	Alu hakili soto í xo a xa bete ɲa men, xa junubo dabula; bawo dolu be alu to, wolu man Ala lon. Nte be wo fola, x'alu malo yita.
46015035	Bari do si ŋininxalo ke xo furelu be kunila ɲa di? I nin bala sifa joman si kuni?
46015036	Hakilintanŋo! Nin í xa fen do lan, a me falin nin a man sa folo.
46015037	Í be siyo men lanna, wo mu kese gansanŋo doron ne ti, ɲokeso walla kese sifa xote, bari a si falin xa ke juwo men ti, wo juwo nin wo keso nte kilin ti.
46015038	Wo xo, balo men xa di Ala ɲen, a be wo le dila a ma. Balo men si ben keso bee kilin kilin ma, a be wo le dila a ma.
46015039	Nilamafenŋolu bee balasubo nte sifa kilin ti. Moxolu ta nin subolu ta nte kilin ti. Xonolu ta mu sifa do ti, ɲegolu ta mu sifa xote ti.
46015040	Sanxulo balolu be je, duguxulo du balolu be je. Sanxulo balolu nooro nin duguxulo talu nooro nte kilin ti.
46015041	Tilo nooro be le je, xaro du ta be je, loolo dulu ta be je. Haali loololu bee nooro nte kilin ti.
46015042	Furekuniyo du si ke ten; a tolita si lasi, a tolibalo si kuni.
46015043	A kejaxuma si lasi, a nooroma si kuni. A barakentanŋo si lasi, a barakema si kuni.
46015044	A subuma si lasi, a nima si kuni. Nin bala subuma be je, bala nima du be je.
46015045	Wo le x'a tu, Kitaabo x'a fo xo: «Moxo folo, Adama, keta dafen nilama ti.» Bari Adama labanŋo, wo keta niyo ti, men be nilamaya dila.
46015046	Men nima mu, wo man folo; bari subuma le x'é folo. Men nima mu, wo nata xofe le.
46015047	Moxo folo mu banxuma le ti, a bota duguxulo le to. Moxo fulananŋo ken bota sanŋo le to.
46015048	Moxo men bota duguxulo banxo to, wo be ɲa men, banxuxanta dulu be ten. Moxo men bota sanŋo to be ɲa men, santota dulu be ten.
46015049	N keta moxo banxuma ɲoxonŋo ti ɲa men, n si ke moxo men bota sanŋo to du ɲoxonŋo ti.
46015050	Ń badinŋolu, ń b'a fe xa men fo, wo fele xo: Hadamadinŋo nin a subo nin a jelo me nidula soto no Ala la Mansaya xono, anin, xo fen tolita me tolibaliya soto no.
46015051	Ń be nala gullo do fola alu ɲen: N bee nte sala, bari n bee si yelema
46015052	ɲakun kilin, ɲa taxun nin ɲa yelo, nin buutu labanŋo fota tumo men. Buutuwo si fo, furelu si kuni xa ke tolibalo ti; alan bee si yelema.
46015053	Waajibo le mu ɲin bala tolita in xa yelema xa ke tolibalo ti, anin ɲin bala sata in xa yelema xa ke sabalo ti.
46015054	Nin ɲin bala tolita in yelemata xa ke tolibalo ti, anin nin ɲin bala sata in yelemata xa ke sabalo ti, wo tumo, ɲin xuma in men safeta Kitaabo xono, si dafa xo: «Sinŋo sotota saya xan, x'a sanko pewu!»
46015055	«Saya, í la sinŋo be minto? Saya, í la beɲo be minto?»
46015056	Saya la beɲo mu junubo le ti; junubo barako mu Ala la sariya le ti.
46015057	Bari barako xa bula Ala ɲen, ate men be sinŋo dila n ma, n Marigi Isa Kirisita barako to!
46015058	Wo ɲa ma, nte badin xanuninŋolu, alu sinsin lannaya to, xa ke boyibalolu ti. Alu taxa ɲafe tumo bee Marigi la baaro to; x'a lon xo alu la baaro nte fu ti alu nin Marigi la kafuɲoxoya xono.
46016001	Nilifenŋo men xa xan xa lakamari, x'a ke Ala la moxo senumanŋolu deemalilanŋo ti, nte xa men fo Ala la jamalu ɲen Galasi maro xono wo kuwo to, alu dulu x'a ke wo ɲa ma.
46016002	Alahadi wo alahadi, alu bee xa xaaliso do bula í danna alu bata, men sinŋo be alu ɲen, x'a la bee la sotota xan. Alu wo ke, walasa nte la na xana laxono nilifenŋolu mutalo la.
46016003	Nin nte nata tumo men, alu xa moxo mennu sugandi, nte si safelu ke x'e di wolu ma, xa i nin alu la nilifenŋolu bula xa taxa Yerusaleme.
46016004	Nin a xa nte fan taxakun bo, wo moxolu si la nte xan xa taxa.
46016005	Nte si na alu bata xa tanbi Maseduwane jamano fe; bawo nte xa xan xa Maseduwane tokutun.
46016006	A do to, nte si waxato do ke alu bata, walla xa neno waxato bee ke alu bata, walasa alu xa nte deema ń xa taxa ɲa ń na taxamo la.
46016007	Ń nte a fe ɲin to x'alu je doron xa tanbi. Ń hakilo b'a ma xa waxati ke alu bata nin Marigi sonta.
46016008	Bari wo bee nin a ta, nte si tu Efesi fo Pantekoti sallo xa si.
46016009	Bawo Ala xa daba yele nte la baaro xanma non, haali x'a tara jaxolu xa sa je.
46016010	Nin Timote nata, alu a mutakubete, walasa a xana sila ku ɲa alu bata. Katugala a du be Marigi la baaro kela í xo nte fan.
46016011	Moxo si xana a doxoya. Alu x'a deema a xa taxa ɲa a la taxamo la, heero to, walasa a xa na nte bata. Nte b'a nin badinŋolu laxononin.
46016012	Men mu n badinxe Apolosi ti, nte x'a matara ɲa bee ma xo a nin badinŋolu xa na bo alu ma. Bari a man diya a ɲen folo xa taxa. Bari nin a xa waxati bete soto, a si taxa.
46016013	Alu tu i ɲala, xa tu sinsinnin lannaya to. Alu i timinadiya, x'alu barako bunɲa.
46016014	Alu kuwo bee ke xanuya to.
46016015	Ń badinŋolu, alu xa Sitefanasi nin a la lumamoxolu lon. Alu xa don du lon xo i lelu fololu xa lannaya ke Akayi jamano xan. I x'e fannu di Ala la moxolu deemalo xanma. Nte be alu tarala,
46016016	x'alu xa xulu wo ɲoxon moxolu ɲen, anin mennu bee be i deemala baaro la.
46016017	Sitefanasi nin Forotunatusi nin Akayikusi la na diyata nte ɲen bete. Fenŋo men tun dasata nte la, x'a tara alu nte jan, wolu xa nte deema wo la.
46016018	I xa nte juso sumaya, x'alu dulu juso sumaya. Alu xa wo ɲoxon moxolu waleɲumalon.
46016019	Ala la jama mennu be Asi maro xono be alu xontonna. Akilasi nin Pirisiye be alu xontonbetela Marigi la kafuɲoxoya xono, anin Ala la jama men be kamarila i la luwo ma.
46016020	Badinŋolu bee be alu xontonna. Alu i ɲoxo xonton baatayalixontonni senunŋo la.
46016021	Nte Poli fan bulo le xa ɲin xontonni in safe.
46016022	Nin moxo do nte Marigi xanula, wo tigi xa danga! Maranata, wo xoto xo: N Marigi, na!
46016023	Marigi Isa la neemo xa ke alu fe.
46016024	Nte be alu bee xanula Isa Kirisita la kafuɲoxoya xono.
47001001	Nte Poli, men mu Isa Kirisita la kiladinŋo ti x'a la Ala sago xan, anin n badinxe Timote le be ɲin safe in kela, x'a ki Ala la jama ma Korente anin senumanŋolu bee ma, mennu be Akayi jamano bee xono.
47001002	N Fa Ala anin n Marigi Isa Kirisita xa neemo nin heero di alu ma.
47001003	Tanto be n Marigi Isa Kirisita Fa Ala ɲen, Fa hinnatigo anin hakililasigo bee tigi Ala.
47001004	A be n hakilo lasigila n na toorokuwolu bee to, walasa mennu be tooroku sifa bee jela, n xa sin xa wolu hakilo lasigi, n fannu la hakililasigi sotoninŋo fe, ate Ala xa men di n ma.
47001005	N be Kirisita la tooro ɲoxon kiika sotola ɲa men, wo ɲa kilinŋo ma, n be hakililasigiba du sotola Kirisita la.
47001006	Nin n be tooro xono, a kunŋo mu le walasa alu xa hakililasigo nin kisilo soto. Nin n be hakililasigo xono, a kunŋo mu le walasa alu xa hakililasigo soto, men si a tu alu si sin no xa ntelu la tooro sotoninŋolu ɲoxonnu muɲa.
47001007	Gigi xoyo le be n na alu la kuwo to, bawo n x'a lon xo n nin alu be xaaɲannin n na toorokuwolu to ɲa men, wo ɲa ma, n nin alu si xaaɲan n na hakililasigo du to ten.
47001008	Ń badinŋolu, n xa tooro mennu soto xa n tu Asi maro xono, n nte a fe alu xa tu wolu lonbaliya to: Wo toorolu dono xuliyata n ma bete fo xa tanbi n barako danŋo xan. N fan tunnu yili nte a ma tugun xo n si tu balunin.
47001009	A keta n fannu ɲen xo ń na saya lategeta. Wo ɲa ma, n gigo me la no n fannu xan, fo Ala doron xan, ate men be furelu lakunila.
47001010	Ate le xa n bo wo ɲoxon saya bulu. Ate le du be n bola a bulu tugun. N xa n gigo ke ate le ti, a si n bo wo ɲoxon bulu tugun.
47001011	Alu dulu si n deema alu la Alamataralu la ntelu ɲen, walasa Ala xa neemo men di n ma moxo kiika la Alamatara koso, wo x'a tu moxo kiika xa barako la Ala ɲen ntelu koso.
47001012	N si sin xa n fannu bunɲa kuwo men to, wo mu ɲin ne ti xo: N jusukunŋo mu n seedo ti xo n bosilo keta ɲa men duniya to, sakuta a keta ɲa men atelu ma, wo keta majigo nin xoyiya to, mennu bota Ala la. N man wo ke hadamadinŋo la hakilitigiya barako la, bari Ala la neemo barako la.
47001013	Alu be men xaranna x'a faamu, n nte fusi xote safela nin wo nte. Nte yilo b'a ma du xo alu si wo faamu bete,
47001014	í xo alu b'a faamula dondin saasa, xo Marigi Isa nalunŋo, ntelu si ke alu fanbunɲa kunŋo ti, í xo alu si ke ntelu ta ti ɲa men.
47001015	Wo gigo xono, nte tun b'a fe xa na alu bata folo, walasa alu xa neemo soto í xo sinɲa fula.
47001016	Nte tun b'a fe xa bo alu bata la, wo xo xa tanbi xa taxa Maseduwane, anin x'alu je ń koppato. Wo to, alu tunnu si ń deema xa taxa Yude.
47001017	Nte xa ɲin ku in natege tumo men, nte tun nte ń soobe la ba? Walla nte la ku bululaninŋolu mu hadamadinŋo fan na ku bululaninŋo lelu ti ba, fo «iyo» nin «ayi» si ke nte xono i ɲoxo la?
47001018	Ala mu xantigo le ti, n xa xumo men fo alu ɲen, wo tun nte «iyo» anin «ayi» ti i ɲoxo la.
47001019	Bawo Ala Dinxe Isa Kirisita, nte nin Silifen anin Timote xa men na kuwo waajulo ke alu bata, wo man ke «iyo» nin «ayi» ti, bari a keta «iyo» le ti.
47001020	Bawo Ala la lahidolu bee keta «iyo» ti ate le fe. Ate Isa Kirisita le du barako to, nin n be «amiini» fola xa Ala tantu.
47001021	Men be ntelu nin atelu barako bunɲala Isa Kirisita la kafuɲoxoya to, xa n bula í dan na a fan ɲen, wo mu Ala le ti.
47001022	A x'a la taagumanseedo ke n na, xa Ni Senunŋo lasigi n jusukunŋo la folo, men b'a yitala n na xo n si Ala la fen ɲuma to dulu soto.
47001023	Ala mu nte seedo ti, a xa ń faxa nin ń be faniya le fola: Alu la hinno le x'a tu nte man ń koppa Korente ma tugun.
47001024	Wo xoto nte xo n mu alu kuntigolu ti lannaya kuwo to, bawo alu la lannaya sinsinninŋo le mu, bari n nin alu be baaro kela i ɲoxo fe, walasa alu xa ɲaxali.
47002001	Wo le x'a tu, nte x'a latege xo ń nte ń koppala alu bata, walasa ń xana taxa alu nitokuwa tugun.
47002002	Bawo nin nte x'alu nitokuwa, jon si nte nitodiya tugun? Atelu nte ba, ń xa atelu mennu nitokuwa?
47002003	Nte la safe kekunŋo tun mu le, walasa nin ń sita alu bata, nte xana nitokuwa soto moxolu koso, men tunnu xa xan xa nte nitodiya. Men mu alu la kuwo ti, a be xoyiyanin nte ma xo nte la nitodiya mu alu bee du ta le ti.
47002004	Nte juso ɲaxamininba nin nte nitokuwaninŋo nin nte ɲaji kiika boto le xa wo safe ke x'a ki alu ma. Nte man wo ke x'alu nitokuwa, bari nte xa wo ke le, walasa nte be alu xanunin bete ɲa men, alu xa wo lon.
47002005	Nin moxo do xa nitokuwa kuwo ke, wo tigi man nte nitokuwa, bari ɲa do ma, x'a tara n man danmatanbi, a x'alu bee le nitokuwa.
47002006	Alu kiika xa jalago men naboyi wo xe xan, wo waseta.
47002007	Wo le x'a tu, saasa alu xanta le xa yaafa a ma, x'a hakilo lasigi, walasa a xana nitokuwa jaxu, fo x'a gigo xati.
47002008	Anin, ń b'a ŋininna alu fe, xo alu xa xanuya yita a la.
47002009	Nte la safe kikunŋo du tun mu le x'alu xotobo, walasa x'a lon nin alu be tobennin xa xulu kuwo bee to.
47002010	Alu je yaafa moxo men ma, nte si yaafa wo ma. Nin nte yaafata kuwo do to, men xa nte yaafakun bo, nte yaafata alelu koso, Kirisita ɲa xoto;
47002011	walasa Sentane xana sinŋo soto n xan. Bawo n x'a ŋanneyalu lon.
47002012	Awa, nte sita Torowasi gallo xono tumo men, xa Kirisita la xibaru Dimanŋo waajulo ke, nte x'a je xo Marigi tun xa daba yele nte ɲen wo xanma.
47002013	Bari nte hakilo tun nte siginin, bawo ń man ń badinxe Tite je. Wo le x'a tu, nte xa ń sara i la xa bo je, xa taxa Maseduwane jamano xan.
47002014	Tanto be Ala ɲen, ate men be n nin a la sinsoto jama lataxala i ɲoxo fe tuma bee, Kirisita barako to. A b'a kela ntelu fe Kirisita xa lon dula bee, í xo latikolonŋo men xaso be jenjenna a bee to.
47002015	Ń mu Kirisita sumadimanŋo le ti Ala bulu, moxo kisininŋolu to, anin halagibaxatolu to.
47002016	Dolu bulu, wo mu saya sumo le ti, men be saya lasila i ma. Do xotelu bulu, wo mu nilamaya sumo le ti, men be nilamaya lasila i ma. Jon be je nin a nin wo ɲoxon baaro xa xan?
47002017	Ntelu nte í xo moxo kiika xotelu, mennu be Ala la xumo kela jaagukunŋo ti. Bari x'a la a xan xo Ala le xa n ki, n be xumala tonɲa la a ɲa xoto, xa n tu Kirisita la kafuɲoxoya xono.
47003001	N s'a damuta tugun ba xa n fannu toxoɲuma fo? Walla n maakuwo b'a la ba, í xo dolu b'a kela ɲa men xa safelu ki alu ma xa n fannu toxoɲuma fo, walla xa wo ɲoxon safelu soto xa bo alu la?
47003002	Atelu fan nelu mu n na safe ti, men safeninŋo be n jusukunŋolu la, moxo bee xa men lon x'a xaran.
47003003	Sikka nt'a to, alu mu Kirisita la safe le ti, men baaro xarifata ntelu ma. A safeninŋo nte lankaro la, bari Ala nilama Niyo la. A safeninŋo nte kuru walahalu xan, bari walaha subumalu xan, alu jusukunŋolu xan.
47003004	N xa wo lannaya le soto Kirisita barako to, Ala ɲa xoto.
47003005	N me a fo no xo n si wo ɲoxon baara ke n fannu barako la, n na sinŋo be bola Ala le to.
47003006	Ate le xa sinŋo di n ma xa ke Kafuxan Kuto baarakelalu ti, men nte sariya safe ta ti, bari Ni Senunŋo ta. Bawo sariya safe be nala saya le tila, bari Ni Senunŋo be nilamaya le dila.
47003007	Awa, sariya men mu saya sabaabo ti, fo a xumolu safeta kuru walaholu xan, wo xa nooro soto fo Banisirayila dinŋolu tunnu me kila Musa ɲada mafele no wo nooro koso. Haali wo, wo nooro tun nte tuxan wo ɲada to.
47003008	Ni Senunŋo la baaro be nooro men sabaabula, wo me bunɲabete ba xa tanbi wo xan?
47003009	Fenŋo men si halagilo sabaabu, nooro keta wo la baaro la; fenŋo men be tilinninɲa dila, nooro me ke wo la baaro la bete ba xa tanbi wo fen folo ta xan?
47003010	Nooro tun be men xan, nooro nte wo xan tugun, ɲin nooro maɲoxonjebali kuta in ɲa xoto.
47003011	Nin nooro keta fen tanbita la, fenŋo men be tula, wo nooro si bunɲa bete xa tanbi wo folo ta xan.
47003012	Xa wo ɲoxon gigi tu n na, yilanyilan si nte n na.
47003013	N nte a kela í xo Musa, wo men tun be faano buurila a ɲada la, walasa Banisirayila dinŋolu xana a la nooro banta labanto je.
47003014	Bari i hakilibunda taxunta. Haalibi, nin i be Kafuxan Xoto kitaabolu xaranna, wo faanu kilinŋo be buurinin i hakilo ma. A man bo je bawo a be bola je Kirisita kafuɲoxoya le fe.
47003015	Haalibi, nin i be Musa la kitaabolu xaranna tuma wo tuma, faano do be buurinin i hakilo ma.
47003016	Bari xa tuubi Marigi ɲen, wo doron ne si faanu in bo je.
47003017	Bawo Marigi mu Niyo le ti. Marigi Niyo be dula men, hooroya be non.
47003018	Ntelu mennu bee ɲada laxulunŋo mu, Marigi nooro be í yitala n xan, a b'é xo í xa fenŋo do mafele duŋare to. Wo ɲa ma, n be yelemala xa ke í xo Marigi. N be bola nooro do to, xa dun do xote to, men xa bun, Marigi men mu Niyo ti barako to.
47004001	Ala x'é tu a la ɲumaya xono xa wo baaro xarifa n ma, wo le x'a tu, n nte segela.
47004002	N x'e ban dibilakuwolu nin maluyakuwolu to, n nte i taxamala kewuya la. N nte Ala la xumo mayelemala, bari n be tonɲa le yitala nin moxolu bee si la n na, Ala ɲa xoto.
47004003	Wo bee nin a ta, nin n na xibaru Dimanŋo be dibinin, a be dibinin halagibaxato lelu ɲen.
47004004	A be dibinin lannayabalo lelu ɲen, bawo ɲin duniya in ala xa wolu hakilo fiyonɲa, walasa Xibaru Dimanŋo men be Kirisita la nooro yitala, i xana wo keneya je, ate Kirisita men mu Ala mununŋo ti.
47004005	N na waajulo nte n fannu xan, bari a be Isa Kirisita, n Marigi le xan. Men mu ntelu la kuwo ti, n b'a fola xo n mu alu la jonŋo lelu ti Isa koso.
47004006	Bawo Ala men x'a fo xo: “Keneya xa mana dibo to,” ate fan ne xa keneya lamana n jusukunŋolu la, walasa n x'a la nooro keneya lon, wo men be ŋelenxula Kirisita ɲada to.
47004007	Bari wo naafulo be n kun banxudaxolu xono, walasa a xa xoyiya xo ɲin sintigiya maɲoxonjebali in be bola Ala le la, a nte bola ntelu la.
47004008	N xa tooro sifa bee je, bari n man xonotofili. N hanmeta, bari n gigo man xati.
47004009	A lota n nofe xa n tooro, bari Ala man n kilinnu bula. N buwota xa n naboyi dugo ma, bari n man halagi.
47004010	N be Isa la saya yitala n balo to tuma bee, walasa Isa la nilamaya du xa yita n balo to.
47004011	N na nilamaya xono, saya be n nofe tuma bee Isa koso, walasa Isa la nilamaya du x'é yita n bala satalu to.
47004012	Wo ɲa ma, saya be baaro la ntelu to, bari nilamaya be baaro la atelu to.
47004013	Kitaabo b'a fola xo: «Nte xa lannaya ke, wo le x'a tu, nte xumata.» N dulu xa lannaya ke, wo le x'a tu, n be xumala.
47004014	N x'a lon xo men xa Marigi Isa lakuni xa bo furelu to, wo si ntelu dulu nin Isa lakuni i ɲoxo fe, anin xa ntelu nin atelu bula a senbo to.
47004015	N be kuwo fen wo fen jela, alelu ɲen mu, walasa Ala la neemo xa si moxo kiika ma xa taxa a fe, men si ke sabaabu ti tantuli kiika xa ke, xa nooro la Ala xan.
47004016	Wo le x'a tu, n nte segela. Haali nin n balo be tiɲala dondin dondin, n niyo be tokutayaxan ne lun wo lun.
47004017	Bawo n be tooro mennu sotola ɲin waxati in, wolu be nooro maɲoxonjebalo nin nooro banbalo men tobenna ntelu ɲen, wo toorolu xa fe wo nooro sinna.
47004018	N ɲa nte fen jetalu to, n ɲa be fen jebalo lelu to. Fen jetalu tanbito le mu, bari fen jebalolu be tula fo abada.
47005001	N x'a lon xo balo men be n ma ɲin duguxulu in xan, wo be le í xo ɲafa. Nin wo tiɲata, bunŋo do be n kun, men mu Ala buluno ti. Wo mu sigidula tiɲabalo le ti, sanŋo to, moxo bulu man men lo.
47005002	Saasa, n be ŋuntanna, bawo bunŋo men be n kun sanŋo to, a loxoba be n na xa wo dun í xo faano,
47005003	walasa fen xa tara n ma, n balamaxulunŋo xana tara.
47005004	Bawo ntelu mennu be wo ɲafa xono, n be ŋuntanna, í xo nin dono be n kun. A nte xo n b'a fe x'e mawura, bari n b'a fe xa faano do le dun do in xan, walasa men mu sata ti, wo xa laxunu nilamaya fe.
47005005	Ala fan ne xa n toben wo kuwolu xanma. A xa Ni Senunŋo di n ma folo, men b'a yitala n na xo n si a la fen ɲuma to dulu soto.
47005006	Wo le x'a tu, n be jijanin bete tuma bee. N x'a lon xo xa ɲin bala in tu n ma, n nin Marigi dula xa jan.
47005007	Bawo n be i taxamala lannaya le la, ɲajo la nte.
47005008	N be jijanin bete, a xa fisa n ɲen xa bo ɲin bala in xono, xa taxa sigi Marigi bata.
47005009	Wo le x'a tu, n tuta ɲin bala in xono wo, n bota a xono wo, n be men ŋininna, wo mu le n na kuwo xa diya a ɲen.
47005010	Bawo waajibo le mu n bee xa lo Kirisita ɲa xoto a xa kiito tege n xan. Wo to, bee kilin wo kilin nin men xa xan, bee si wo soto, x'a la í la ɲuma walla í la jaxuman keninŋo xan, í la nilamaya xono duguxulo xan.
47005011	Marigi ɲasilanɲa mu men ti, n xa wo lon, wo xanma, n b'a ŋininna xa moxolu lafaamu. Ala xa n lon bete, anin ń hakilo la xo alu dulu xa nte lon alu jusukunŋolu la.
47005012	N nte n fannu toxoɲuma fola alu ɲen tugun, bari n b'a fe le alu xa kunnawuli ntelu koso. Wo to, alu si ɲa soto xa jaabilo di moxolu ma, mennu be i fannu bunɲala kenema kuwolu xanma x'a tara i jusukunŋo la nte.
47005013	Nin n keta hakilintanŋo ti, wo keta Ala le ɲen; bari nin n keta hakilima ti, alelu ɲen mu.
47005014	Kirisita la xanuya be n juso lafanin nin n be i miirila ɲin ma xo: Kilin sata bee ɲen, wo to xo bee sata.
47005015	A sata bee ɲen, walasa nilamalu xana nilamaya ke i fannu ɲen tugun, bari men sata xa kuni i ɲen, i xa nilamaya ke wo ɲen.
47005016	Wo le x'a tu, n man moxo si lon tugun x'a la hadamadinɲa keɲa xan. Haali nin n tunnu xa Kirisita lon x'a la hadamadinɲa keɲa xan, saasa n man a lon ten bitugun.
47005017	Wo to, nin moxo do be Kirisita la kafuɲoxoya xono, a mu dafen kuto le ti. Ku xotolu tanbita, a fele, kuwo bee keta kuto ti.
47005018	Wo bee be bola Ala le la, ate men xa n nin a fan naben Kirisita barako to. A xa a nin duniya te labenŋo baaro xarifa ntelu ma.
47005019	Bawo Kirisita fe, Ala tun be baaro la, walasa x'a fan nin hadamadinŋolu laben, x'a tara a man i la junubolu jaate. A xa ntelu bula wo telabenno xumo fola.
47005020	Kirisita le toxo la, nin n be lasigidinɲa la, anin ntelu fe, Ala fan ne be alu kilixan. Kirisita toxo la, n be alu matarala xo alu xa son alu nin Ala te xa ben.
47005021	Kirisita tun mu junubentanŋo le ti, bari Ala x'a ke junubo ti ntelu ɲen, walasa ate kafuɲoxoya fe, n xa Ala la tilinninɲa soto.
47006001	X'a la n nin Ala la baarakeɲoxoya xan, n be alu matarala xo: Alu xa Ala la neemo men soto, alu xana a tu wo xa ke fuwo ti.
47006002	Bawo Ala xo: «Nte x'é lame waxati ɲuma, Ń x'é deema kisilo lunŋo.» A fele, saasa le mu waxati ɲuma ti. A fele, saasa le mu kisilo lunŋo ti.
47006003	N nte a fe ɲa si ma xa ke takkinnafen ti moxo do ɲen, walasa fe si xana je n na baaro la.
47006004	Bari n be kuwo bee kela le x'a yita xo n mu Ala la baaradinŋolu ti. N be muɲaba yitala toorokuwolu to, bonekuwolu to, anin xonotofilikuwolu to.
47006005	N buwota xa bula kaso la, jama lamurutita n xanma. N bulata baara xolenŋolu la, xa tooro sinnoxobaliya nin xonxo bulu.
47006006	N b'a yitala du xo n mu Ala la baarakedinŋolu ti n na senuya fe, n na lonŋo fe, n na muɲo nin n na ɲumaya fe, Ni Senunŋo la baaro fe, n na xanuya soobe fe,
47006007	n na tonɲa waajulo fe anin Ala la sintigiya fe, tilinninɲa kelekemiranŋolu fe, n be kelo kela anin n be n fannu lakantala mennu la.
47006008	N si bunɲa, n si doxoya du. N toxojaxo si fo, n toxoɲuma du si fo. N be jaatenin faniyantelu ti, x'a tara n mu tonɲatigo lelu ti.
47006009	N be mafelenin í xo moxo mennu nte lonnin, x'a tara n be lonnin bete. N be mafelenin í xo moxo satolu, x'a tara n be i nila. N be ɲangila, bari n nte faxala.
47006010	N juso be xasila, bari wo bee nin a ta, n be ɲaxalinin tuma bee. N mu fangantanŋolu ti, bari n be moxo kiika kela fentigolu ti. N be í xo bulutoxulunŋolu, x'a tara tonɲa la, fenŋo bee be n bulu.
47006011	N badin Korentengolu, n xa tonɲa le fo alu ɲen. N xa n jusukunŋo bee le dayele alu ɲen.
47006012	Alu la kuwo man doxo ntelu ma n jusukunŋo la. Alu fan nelu x'alu jusukunŋolu dataxun ntelu ɲen.
47006013	Saasa, nte be xumala alu ɲen í xo ń dinŋolu: Ntelu xa men ke alu ɲen, alu dulu xa wo ɲoxon ke n ɲen. Alu i jusukunŋo muume dayele n ɲen!
47006014	Alu nin lannayabalolu xana su kilin la i xanna. Tilinninɲa nin tilinbaliya si kafu no ɲa di? Keneya nin dibo si kafu no ɲa di?
47006015	Kirisita nin Sentane si ben no ɲa di? Walla sila joman be lannayabaxo nin lannayabalo te?
47006016	Ben joman ne si sin no xa ke Alabatusuba nin bololu te? Bawo nte lelu mu Ala nilama la batusuba ti, í xo Ala fan x'a fo ɲa men xo: «Nte si sigi i bata, ń nin i si i taxama i ɲoxo fe, nte si ke i la Ala ti, i si ke nte la siya ti.»
47006017	Wo le x'a tu, Marigi Ala xo: «Alu bo ɲin moxo innu to, x'e tala i ma, alu xana maxa fen noxonin si la. Nte si alu lamuta.
47006018	Nte si ke alu ɲen fa ti, alu si ke nte ɲen dinxelu nin dinmusolu ti, Sinŋobeetigi Marigi xo ten.»
47007001	Ń badin xanuninŋolu, x'a la a xan ɲin ɲoxon lahidulu be n bulu, alan xa n fannu senuya balo nin niyo la noxokuwolu bee ma. Alan xa n na senuya dafa Alaɲasilanɲa xono.
47007002	Alu i jusukunŋo dayele n ɲen. N man moxo si tooɲo. N man moxo si tiɲa. N man moxo si domo.
47007003	Nte nte wo fola xo ń be alu jalagila. Bawo ń x'a fo xa ban xo, alu xanuya be n na, nilamaya nin saya bee xono.
47007004	Nte be lanin alu la bete! Nte be sewonin bete alu la. Nte xa hakililasigiba soto, ń be ɲaɲanin bete n na toorokuwolu bee xono.
47007005	Tonɲa la, kabirin n sita Maseduwane jamano xan, n man lafiya si soto. N xa tooro sifa bee je. Kelo be n namininŋo to, silanɲa be n xono.
47007006	Bari Ala men be hakililasigo dila jusuxasininŋolu ma, wo xa n hakilo lasigi Tite la na fe.
47007007	A la na doron man wo ke, bari a xa hakililasigo men du soto alu la. A x'a fo n ɲen xo alu b'a fe xa nte je tugun. Jusuxaso men be alu la, anin alu be jijanin nte ɲen ɲa men, a xa wo dulu fo n ɲen. Wo le xa do kafu nte la ɲaɲo ma tugun.
47007008	Awa, haali nin nte xa safe men ki alu ma, wo x'alu nitokuwa, nte nte nimisinin wo la saasa. Nte tun nimisita wo la, ń x'a je tumo men xo wo safe tun x'alu nitokuwa waxati la.
47007009	Bari saasa, nte be ɲaɲanin. Nte nte ɲaɲanin xo ń x'alu nitokuwa de, bari nte be ɲaɲanin bawo alu la nitokuwa x'a tu alu nimisita. Alu la nitokuwa keta Ala sago ti, wo to, ntelu man leebu si lasi alu ma.
47007010	Bawo nitokuwa men be bennin Ala sago ma, wo be nala nimiso le tila, men xo mu kisilo ti. Nimisi nte wo to. Bari duniya la nitokuwa be nala saya le tila.
47007011	Saasa, alu a mafele alu la nitokuwa men keta Ala sago ma, wo falinta men na: A x'alu jusudun. Alu x'alu fannu lafaasa bete. Alu diminbeteta, alu silabeteta, a diyata alu ɲen bete xa nte je. Alu juso bee tun be wo kuwo to. Alu xa jalagilo ke wo kuwo to bete. Alu x'a yita ɲa bee ma xo alu xa xoyi wo kuwo to.
47007012	Nin í x'a je nte xa safe ki alu ma, men xa ku jaxo ke, wo koso nte, men du xa wo ku jaxo soto, wo koso nte. Bari a keta walasa x'a yita alu la Ala ɲa xoto, alu be balannin ntelu ɲen ɲa men.
47007013	Wo le xa n hakilo lasigi. N man hakililasigo doron soto, do kafuta n na ɲaɲo ma, n x'a je tumo men xo Tite tun be ɲaɲanin alu bee la hakililasigo la.
47007014	Awa, nin nte xa ń wasu dondin a ɲen alu la kuwo la, alu man nte kunŋo lajimi. Bari n xa tonɲa fo alu ɲen ɲa men tuma bee, wo ɲa ma, n xa tantulo men la alu xan Tite ɲen, wo du keta tonɲa ti.
47007015	Do le kafuta a la xanuya ma alu ɲen, tuma wo tuma nin a hakilo jigita alu bee la xuluwo la, anin alu la kunbenniɲa la, silanɲa nin jarajaro to.
47007016	Nte be ɲaɲala bawo ń si sin no xa ń na lannaya la alu xan kuwo bee to.
47008001	Ń badinŋolu, Ala la neemo men dita Ala la jamalu ma Maseduwane jamano xan, n b'a fe alu xa wo lon.
47008002	Je lannayabaxolu xotobota tooroku kiika fe; bari i la ɲaɲo tun xa bun ɲa men, fo i xa i bulolu labula bete, haali x'a tara i tunnu la fangantanɲa xa bun.
47008003	Nte mu wo seedo ti xo i xa nilo ke i sinkuwo la. I fannu tanbita i sinkuwo la, i xa wo ke i fannu ma.
47008004	I x'e balan n ma xo n xa son i dulu xa sindun wo deema bolo to, men tun xa xan xa ki Yude senumanŋolu ma.
47008005	I xa men ke, wo tanbita ntelu yilibenmata xan. I xa i fannu di Marigi ma folo, wo xo, ntelu ma, x'a la Ala sago xan.
47008006	Wo le x'a tu, n xa Tite matara xo a xa wo xanuya baaro men damuta alu bata, a xa wo dafa.
47008007	Awa, x'a la a xan fenŋo bee be alu kun xa fuuma: Lannaya, xuma ɲalonŋo, lonŋo, jijaliɲa bee, anin alu xa xanuya men soto ntelu la. Wo xanma, n b'a fe alu xa wo xanuya baaro du ke xa fuuma.
47008008	Ń nte ɲin fola alu ɲen í xo waajibi, bari nin ń xa tolu la jijalo fo alu ɲen, ń be ɲa le dila alu ma alu si a yita ɲa men xo alu la xanuya mu tonɲa le ti.
47008009	Bawo alu xa n Marigi Isa Kirisita la neemo lon: Ate men tun mu fentigo ti, a x'a fan ke fangantanŋo ti atelu ɲen, walasa alu xa fentigiya a la fangantanɲa fe.
47008010	Nte be ń hakililata dila alu ma ɲin ku in to: A xa ɲin alu xa taxa ɲa wo la, serun ate mennu fololu xa ku ke anin wo doron nte, alelu dulu x'a latege xa ku ke.
47008011	Wo to saasa, alu wo baaro dafa. Alu x'a latege ɲaɲo to xa wo baaro ke, wo ɲa ma, alu a ke ɲaɲo to, x'a la alu sinkuwo xan.
47008012	Nin ŋanneya xa ɲin soobeya la, men be n bulu, wo si muta. Men nte bulu, wo nte jaatela.
47008013	Wo xoto nte xo moxo tolu deemalo x'alu fannu maakuwo sa, bari bee la xaaɲanŋo le be nofe.
47008014	Bi, alu be fuumanin men na, wo si ke xa itelu be dasanin men na dafa, walasa lun do, i je fuuma men na, wo xa ke xa atelu je dasa men na dafa. Wo si na xaaɲanŋo ti,
47008015	í xo a be safenin Kitaabo to ɲa men xo: «Men xa kiika ko, wo ta man fuuma, men xa dondin ko, wo ta man dasa.»
47008016	Barako xa bula Ala ɲen, wo men xa jijalo di Tite ma alu la kuwo to, í xo men ɲoxon be ntelu la.
47008017	N xa men ŋinin a fe, a sonta wo ma. A taxata ɲa jijalo to, fo a fan x'a latege xa taxa alu bata.
47008018	N be a nin n badinxe kila, Ala la jamalu bee be men jagila a la baaro koso, xibaru Dimanŋo kuwo to.
47008019	X'a kafu wo ma, Ala la jama lelu x'a sugandi x'a xa ke n dandanbaxo ti n na taxamo to, wo xanuya baaro la. N be wo baaro kela Marigi fan na bunɲa xanma, anin n na ŋanneya beto yito xanma.
47008020	N be i korosila walasa maxumalidula si xana soto n ma ɲin xaalisiba in nabaaraɲa to.
47008021	N b'a ŋininna xa ɲuma ke Ala ɲa xoto, wo doron nte, bari moxo dulu ɲa xoto.
47008022	N janxa i nin n badinxe do ki, n x'ate men na jijalo xotobo tuma kiika anin ku kiika to. A be jijalo yitanin saasa xa tanbi folo xan, bawo a be lanin alu la bete.
47008023	Tite mu ń taxamaɲoxo nin ń baarakeɲoxo le ti alu bata. N badinŋolu mu Ala la jamalu la kiladinŋo lelu ti, mennu be baaro kela Kirisita bunɲa xanma.
47008024	Wo to, alu a yita i la xo alu b'e xanunin bete, walasa a xa henne Ala la jamalu ma, anin i x'a lon xo n boloxo le mu xa sewo alu la kuwo la.
47009001	Men mu senumanŋolu deema kuwo ti, kun nte a la nte xa safe ki alu ma wo la.
47009002	Nte xa alu ŋanneya ɲuma lon. Nte xa ń na sewo yita alu la kuwo la Maseduwanengolu ɲen, x'a fo xo: «Akayi jamano badinŋolu be tobennin xa deemalo ke kabirin serun.» Alu la jijalo xa i tala bee jusudun.
47009003	Wo bee nin a ta, nte be n badinŋolu kila alu ma, walasa sewo men be nte la alu la kuwo to, wo kuwo xan, wo xana ke fuwo ti. Nte b'a fe alu xa tara tobennin í xo nte tun x'a fo ɲa men.
47009004	Nin wo nte, nin nte nin Maseduwanengo dolu nata, x'a tara alu nte tobennin, n si malu, walla atelu si malu, bawo n lata alu la ten.
47009005	Wo to, nte x'a mafele xo a xa xan nte xa ɲin badin innu matara i xa taxa ń ɲa alu bata, walasa alu fannu xa nilifenŋo men lahido ta xa ban, i xa wo ɲabo. Wo to, nte si a tara a tobenta, anin wo si a yita xo alu be nilo kela ŋanneya ɲuma la, alu nte a kela ŋanneya jaxu la.
47009006	Alu a lon xo: Men be dondin lanna, wo si dondin tege. Men be kiika lanna, wo si kiika tege.
47009007	Bee kilin kilin xa nilo ke í xo a x'a latege a jusukunŋo la ɲa men. A xana ke nitokuwa nin diyakuwa la, bawo men be nilo kela ɲaɲo to, wo le la kuwo xa di Ala ɲen.
47009008	A sinŋo be Ala ɲen xa neemo sifa kiika bee do ke alu ɲen, walasa alu maakuɲanfenŋolu xa tara alu bulu tuma bee, anin kiika xa tu alu bulu kuɲumako bee xanma.
47009009	Í xo a be safenin Kitaabo to ɲa men xo: «A x'a bulo labula, a xa fangantanŋolu so, a la tilinninɲa be tula fo abada.»
47009010	Ala men be lannifenŋo dila senekela ma, xa domolifenŋo di baluwo ti, wo si lannifenŋo di alu dulu ma, x'a labugi, walasa alu la ɲumaya xa nafa kiika ke.
47009011	Alu si fentigiya ɲa bee ma, walasa alu xa sin tuma bee xa ɲumaya yita. Wo ɲa ma, moxo kiika si Ala tantu nilifenŋolu koso, n be mennu lasila i ma alu toxo la.
47009012	Bawo alu be baaro men kela wo nilifenŋolu ti, wo nte danna Ala la moxo senumanŋolu maakuwo ɲiɲalo doron ma, bari wo s'a tu barakelalo kiika xa ke Ala ɲen.
47009013	Wo baaro nafa s'a tu kiika xa Ala tantu alu la xululo xanma. Anin, a si alu la xantigiya yita Kirisita la xibaru Dimanŋo ɲen. I s'a tantu du alu la ɲumaya koso, bawo alu nin itelu nin tolu bee kafuta alu bulufenŋolu to.
47009014	Ala xa neema maɲoxonjebalo men ke alu ɲen, wo s'a tu, i xa Ala matara alu ɲen, xa i la xanuya yita alu la.
47009015	Barako xa bula Ala ɲen a la nilifen maɲoxonjebalo xanma.
47010001	Nte Poli fan be a ŋininna alu fe, Kirisita la sabaro nin a la ɲumaya fe, nte men be majiginin bete nin n be alu bata, ɲada nin ɲada; bari nin ń dula xa jan, ń xa fati alu ɲa,
47010002	nte be alu matarala xo: Alu xana nte diyakuwa xa fatiya nin ń taxata alu bata. Bawo mennu b'a fola xo ntelu be kuwolu kela x'a ben hadamadinŋo le ma, nte b'a fe xa fatiya le yita wolu la.
47010003	Tonɲa le mu, n mu hadamadinŋo lelu ti, bari n nte kelo kela hadamadinŋo la ɲa ma.
47010004	N be kelo kela kelekemiranŋo mennu la, wolu man bo hadamadinŋo la, bari wolu barako be bola Ala le la, mennu si kelekunben bunŋolu tiɲa. N be miiriyafuwolu tiɲala.
47010005	Sintigiya fen wo fen b'a fan xototala, xa Ala lonniya kele, n be wolu bee tiɲala. N be miiriyalu bee mutala walasa i xa xulu Kirisita ɲen.
47010006	N be tobennin xa xanbulalo bee ɲangi, nin alu la xanmutalo dafata tumo men.
47010007	Alu fenŋolu jeɲa mafele. Nin moxo do be lanin a la xo a mu Kirisita ta ti, a tigo x'é miiri ɲin ma tugun xo: Ntelu dulu mu Kirisita talu ti í xo wo tigo.
47010008	Bawo Marigi xa sinŋo men di n ma, haali nin nte xa ń wasu wo xanma dondin, nte nte maluyala wo la. Wo sinŋo dikunŋo mu le x'alu la kafo lataxa ɲa, a man di a tiɲa xanma.
47010009	Nte nt'a fe x'a yita ń na safelu to xo nte be alu lasilala.
47010010	Bawo dolu be men fola, wo fele xo: «Poli la safelu xumolu xa xole anin i xa fati; bari nin a fan be n bata, barake nte a la, a xumaɲa nte fusi ti.»
47010011	Moxo men be xumala ten, wo xa xan ɲin lon xo: N mu men ti dulajanŋo n na safelu la, nin n keta alu bata tumo men, n be kela wo le du ti n na kewalolu la.
47010012	Bawo ntelu me fatiya x'e suman, walla x'e xaaɲan moxo dolu ma, mennu be i fannu toxoɲuma fola, x'e fannu ke sumannilan ti, anin xaaɲanma fen ti. Hakilintanŋo lelu mu.
47010013	Nte kennu nte nala i wasula xa danmatanbi. Ntelu si wo ke x'a ben Ala la baaro dandula ma n ɲen, men xa n nasi fo alu bata.
47010014	Ntelu nte tanbila n dandula xan, a tun si ke wo ti nin n tunnu man na alu bata. Bawo nte lelu fololu nata alu bata xa Kirisita xibaru Dimanŋo di alu ma.
47010015	Wo ɲa ma, n nte i wasula xa danmatanbi, xa moxo xotelu la baarakeninŋo ke n ta ti. Bari n yilo b'a ma xo do si kafu alu la lannaya ma, anin xo n si sin no xa baara ke alu bata, men nafa xa bun, bari x'a tara n man tanbi dula xan, dula men fota n ɲen.
47010016	N si sin no wo xo, xa Xibaru Dimanŋo lasi mara xotelu la, mennu be siginin atelu jefen, x'a tara n man i wasu moxo xotelu la baarakeninŋolu xanma i la dula.
47010017	Men b'a fan bunɲala, wo x'a fan bunɲa Marigi la kuwo xanma.
47010018	A nte xo moxo men be a fan toxoɲuma fola xo wo le mu toxoɲumatigo ti, bari Marigi be men toxoɲuma fola, wo le mu toxoɲumatigo ti.
47011001	Nin alu tunnu si son xa nte la hakilintanɲa dondin muɲa! Iyo, alu muɲa ń xoto!
47011002	Nte be kiiliyanin alu to, kiiliya men be bola Ala la. Ń x'alu mamuta xe kilin doron ne ɲen, nin wo mu Kirisita ti. Ń b'a fe x'alu lalo a ma í xo xarafa senumanŋo.
47011003	Bari, í xo sa xa Hawa lafili a la kewuya fe ɲa men, ń be silanin xo alu hakilo xana taxa yelema, x'alu la xantigiya soobe tiɲa Kirisita ɲen.
47011004	Bawo nte x'a je xo nin moxo do nata xa Isa xote la kuwo fo alu ɲen, men nin ntelu ta nte kilin ti, alu si son wo ma. Nin alu xa niyo do xote soto, men nin alu la sotoninŋo nte kilin ti, walla xa xibaru Diman xote soto alu tunnu man men soto, alu si muɲa bete wo xoto.
47011005	Ń hakilo la xo alu be wo mennu jaatenin kiladinbalu ti, wolu man fisa nte ti fusi to.
47011006	A si ke xo nte nte xumaɲalonnaba ti, bari lonŋo ken silo la, a nte ten. Ntelu xa wo silo yita alu la, x'a xoyiya kuwo bee to, anin ɲa bee ma.
47011007	Nte xa Ala la Xibaru Dimanŋo fo alu ɲen tumo men, nte xa wo ke fu. Nte xa ń fan majigi, walasa x'atelu xotota. Nte xa junube ke wo ti ba?
47011008	Nte sonta Ala la jama do xotelu xa nte sara, xa balu wolu la, walasa nte xa baaro ke atelu ɲen.
47011009	Xa nte tu alu bata, nte man den moxo si la, xa nte maakuwo tu fenŋo dolu la, bawo n badinŋo mennu nata xa bo Maseduwane, wolu xa nte maakuɲanfenŋolu bee sanba ń ma. Kuwo bee to, nte xa ń fan kisi xa ke alu ma doni ti. Nte si taxa ɲa xa ń fan kisi wo ma.
47011010	Kirisita la tonɲa men be nte to, wo xanma, nte b'a fola xo: Sewokuwo men be nte bata, moxo si me wo bo no nte la Akayi maro bee xono.
47011011	Mun na? Xo nte nte alu xanula ba? Ala x'a lon xo nte be alu xanula!
47011012	Nte be men kexan, nte si wo ke tugun, walasa mennu be sabaabu ŋininna x'e wasu xo i mu ntelu bonɲoxonkunŋolu ti, n x'e bali i xa wo soto.
47011013	Wo moxolu mu kiladin fano lelu ti, anin nanbarantelu mennu be i fannu kela Kirisita la kiladinŋolu ti.
47011014	Wo nte dabariban ku ti, bawo Sentane fan b'a fan kela keneya melekiyo ti.
47011015	Wo to, a nte ju ku ti nin a la baaradinŋo dulu x'e fannu ke tilinninɲa la baaradinŋolu ti. Bari i la ketalu nin labanɲa men xa xan, i si wo soto.
47011016	Nte be saagila a ma xo: Moxo si xana nte jaate xo ń mu hakilintanŋo ti! Walla nin nte be jaatela wo ti, alu son a ma xo nte mu hakilintanŋo ti, walasa nte du xa sin xa ń fan bunɲa dondin.
47011017	Nte be nala men fola, ń nte wo fola x'a ben Marigi sago ma, bari a be í xo moxo men mu hakilintanŋo ti muume, bawo ń be lanin a la xo fanbunɲakunŋo be nte bulu.
47011018	Bari x'a la a xan moxo kiika be i fannu bunɲala hadamadinɲa kuwolu xanma, nte du be nala ń fan bunɲala.
47011019	Ate mennu b'alu fannu jaatenin hakilitigolu ti, alu be sonna xa hakilintanŋolu la kuwolu muɲa.
47011020	Alu be sonna xa don muɲa alu xa muta í xo jonŋolu, alu xa domo, alu xa bulutoxulunɲa, waso xa ke alu la, alu xa te alu ɲa xan.
47011021	Nte be men fola, nte be maluyala wo la xo: N xa barakentanɲa le yita! Moxolu si son xa men fo, ń be xumala í xo moxo hakilintanŋo, nte du si son xa wo fo.
47011022	I mu Heburo lelu ti ba? Nte du mu wo le ti. I mu Banisirayilango lelu ti ba? Nte du mu wo le ti. I mu Burehima bonsonŋo lelu ti ba? Nte du mu wo le ti.
47011023	I mu Kirisita la baaradinŋo lelu ti ba? Nte be nala xumala a be í xo moxo men mu hakilintanŋo ti muume, nte mu wo ti xa tanbi wolu xan. Nte xa baaro ke xa tanbi wolu xan, nte bulata kaso la kiika ti xa tanbi wolu xan. Nte buwota bete xa tanbi wolu xan, xa sutiya saya la sinɲa kiika ti.
47011024	Sinɲa luulu, Yahudiyalu xa busa daɲa tan saba nin xononto ta nte to.
47011025	Romengolu xa nte buwo guma la í xo sinɲa saba. Sinɲa kilin, moxolu xa nte bun kurolu la x'e be ń faxala. Xulunŋo futita nte ti sinɲa saba xooxojiyo xan. Nte xa tili kilin nin su kilin ke xooxojiyo to.
47011026	Nte la dugutotaxa kiika to, nte xa ba faninŋolu nin boyinxannilalu masiibo lon, xa ń badin Yahudiyalu anin siya tolu masiibo lon. Ń xa masiibo je gallubalu nin wulolu xono, xa masiibo je xooxojiyo xan, xa ke masiibo xono ń badin fanolu to.
47011027	Nte xa baara xolenŋolu ke, xa sege muɲa. Ń sita ń ɲala sinɲa kiika ti. Ń xa xonxo nin mindoxo je. Ń xa diyakuwa sunŋo ke kiika ti. Ń toorota neno nin feeto bulu.
47011028	Ń da nte sila a to ma, ń na lun wo lun dono be je, nin wo mu Ala la jamalu bee hanmo ti.
47011029	Nin do barako xa doxo, nte du barako xa doxo wo fe; nin do x'é xodi lannaya la, wo si nte jani í xo ta.
47011030	Nin nte xa xan xa ń fan bunɲa, ń si ń fan bunɲa ń na barakentanɲa le xanma.
47011031	Tanto be Marigi Isa Fa Ala men ɲen fo abada, wo x'a lon xo nte nte faniya fola.
47011032	Xa nte tu Damasi gallo xono, mansaxe Aretasi la goferenero xa garadolu bula xa gallo dundalu korosi, walasa xa nte muta.
47011033	Bari dolu xa nte bula sinso xono xa ń nabo foloda fe, xa ń najigi gallo laminintato xofe. Nte xa ń fan soto a la wo ɲa in ne.
47012001	Awa, fo nte xa ń fan bunɲa le haali nin nafa nte wo la. Wo bee nin a ta, saasa nte be xumala jelifenŋolu nin yitalifenŋolu xan, Marigi xa mennu ke nte ɲen.
47012002	Nte xa Kirisita la moxo do lon, a san tan nin naano le fele, a tata xa taxa a ti fo sanfata sabananŋo xan. A tun b'a moxo sawuro le to ba? Ń man wo lon. A tun nte a moxo sawuro to ba? Ń man wo lon, bari Ala x'a lon.
47012003	Nte xa don lon xo wo xe tata xa taxa a ti fo arajanna. A tun b'a moxo sawuro le to ba? A tun nte a moxo sawuro to ba? Ń man wo lon, bari Ala x'a lon. Wo xe xa xumolu me non, mennu me fo no anin a nte dagenin moxo xa saagi mennu ma.
47012005	Nte si ń fan bunɲa wo xe la kuwo la, bari men mu ń fan ken ti, ń si ń fan bunɲa ń na barakentanɲa le xanma.
47012006	Nin ń tun b'a fe xa ń fan bunɲa, ń me ke moxo hakilintan ti, bawo ń tun be nala tonɲa le fola. Bari nte si ń fan bunɲa tu je, walasa moxolu be nte jela men kela, anin i be men mexan ń na, i xana taxa nte jaate xa tanbi wo xan.
47012007	Wo bee nin a ta, walasa nte xana ń fan bunɲa wo yitalifen maɲoxonjebalolu koso, dimin ŋaninma do bulata nte balasubo to, wo keta Sentane la melekiyo do bulaninŋo ti nte la, xa ń tooro walasa nte xana ń fan bunɲa.
47012008	Nte xa Marigi matara wo kuwo la í xo sinɲa saba xo a xa wo bo nte la.
47012009	Bari a xa ń jaabi xo: «Ń na neemo waseta í ɲen; ń na sintigiya be í yitabetela barakentanɲa le to.» Wo le x'a tu, a xa di nte ɲen xa ń fan bunɲa ń na barakentanɲalu la, walasa Kirisita la sintigiya xa ke nte xan.
47012010	Wo le x'a tu, ń be ɲaɲala barakentanɲalu nin nanilolu nin xoleyalu nin toorokuwolu nin xonotofilikuwolu la, ń be mennu sotola Kirisita koso. Bawo nte barako xa doxo tumo men, ń barako xa bun wo tumo le.
47012011	Nte be xumala í xo hakilintanŋo, bari alelu xa ń diyakuwa xa ń bula wo la. Ate le tunnu xa xan xa ń nafaasa. Bawo haali nin nte nte fusi ti, alu la wo kiladinbalu nte nte ɲa, ɲa si le ma.
47012012	Taagumanseedo mennu be nte la kiladinɲa yitala, wolu keta alu bata muɲa dafaninŋo to: Taagumanseedolu nin kawakuwolu anin sintigiyakuwolu.
47012013	Awa, nte xa mun ke Ala la jama tolu ɲen nin nte man wo ke atelu ɲen? Fo ɲin ku kilin in de, xo nte man den alu la! Alu wo tilinbaliya yaafa nte ɲen.
47012014	A fele, nte be tobennin saasa xa ń na taxakun sabananŋo ke alu bata; nte nte nala denna alu la; bawo nte nte alu bulufenŋolu nofe, nte be alu fan nelu nofe. Dinŋolu man xan xa naafulo kamari i wulubaxolu ɲen, bari wulubaxo lelu xa xan xa naafulo kamari i dinŋolu ɲen.
47012015	A ken si diya nte ɲen xa ń bulufenŋolu bee di anin xa ń fan di alu koso. Nin nte be alu xanula xa taxa a fe, wo si do bo alu la xanuya la nte ɲen ba?
47012016	Alu si son a ma xo nte man den alu la. Bari a si fo xo nte mu kewo le ti, xo ń x'alu muta kewuya la.
47012017	Nte xa mennu ki xa taxa alu bata, nte x'alu domo wolu do la ba?
47012018	Nte xa Tite matara xo a xa taxa alu bata, ń x'a nin n badinxe bula. Tite x'alu domo le ba? Nte nin ate la miiriya bee man ke kilin ti ba? N bee man a lo sila kilin fe ba?
47012019	Kabirin tuma jan, alu b'a miirila ba xo n be xumala xa boloxo di n fannu ma alu ɲa xoto? Ayi de, bari n be xumala Ala le ɲa xoto, Kirisita la kafuɲoxoya to. N badin xanuninŋolu, wo bee kunŋo mu le nin alu si taxa ɲa lannaya to.
47012020	Nte be silala xo nin nte sita alu bata, nte xana taxa alu tara ɲa ma, men nin nte diyanɲo nte kilin ti, anin alu xa nte tara ɲa ma, men nte alu diyanɲo ti. Nte be silala ń xana taxa a tara xo kelolu nin kiiliya be alu te, anin diminnalu nin fadinɲalu, nin nanilolu nin ɲoxomaxumolu nin fanbunɲa anin ku ɲaxamininŋolu.
47012021	Nte be silala xo nin nte taxata alu bata sinɲa xote, nte la Ala xana taxa nte majigi alu ɲa xoto, anin xo nte xana taxa xasi moxo kiika koso, mennu be taxala ɲa xa junubo ke, í xo i x'a ke xotonin ɲa men. I man son xa nimisi i la ku noxoninŋolu nin i la jadoyalu nin i la ku kabanin keninŋolu la.
47013001	Ɲin be kela a sinɲa sabananŋo le ti nte xa taxa alu bata. «Kuwo bee xa xan xa ɲabo x'a la moxo fula walla saba la seedeya xan.»
47013002	Ń be ɲin kankeri in lala, mennu xa junubo ke xa tanbi anin moxo tolu bee ɲen. Nte tun xa wo ke ń na nali fulananŋo sinfe alu bata, bari ń be saagila a ma saasa x'a tu nte nte je: Nin nte taxata tugun, ń me tanbi fusi la.
47013003	Alu be taagumanseedo ŋininna, men s'a yita xo Kirisita be xumala nte fe, alu si wo soto. Kirisita nte barakentan ti alu bata, bari a be a la sintigiya yitala alu to.
47013004	Tonɲa le mu, a gengenta yiro xan tumo men, a tun mu barakentanŋo ti. Bari saasa, a be í nila Ala la sintigiya fe. N dulu mu barakentanŋolu ti ate kafuɲoxoya xono. Bari n nin a si nilamaya i ɲoxo fe, Ala la sintigiya barako la alu ɲen.
47013005	Al'alu fannu segesege, x'a mafele nin alu be lannaya silo xan. Al'alu fannu xotobo. Alu man a lon ba xo Isa Kirisita be alu to? Fo nin xotobolo da man diya alu la de.
47013006	Ń yilo b'a ma xo alu si a lon xo xotobolo da man kuwa n na.
47013007	N be Ala matarala xo alu xana kujaxu si ke. N nte a fe x'a yita xo xotobolo da diyata n na, bari n b'a fe x'alu je ɲuma le kela, haali nin xotobolo keta í xo nin a da kuwata n na.
47013008	Bawo sin fusi nte n ɲen tonɲa xanma, sinŋo be n ɲen a ɲen ne.
47013009	Ntelu be ɲaɲala nin n barako xa doxo, x'a tara atelu barako xa bun. N be Ala matarala men na, wo mu le xo alu xa dafa.
47013010	Wo le x'a tu, xa nte nin alu te janɲaninŋo tu, ń be ɲinnu safela alu ɲen, walasa nin nte sita je tumo men, nte xana fatiya alu ma x'a la Marigi la sin dinmaninŋo xan nte ma. Wo sinŋo dita alu la ɲataxo le xanma, a man di alu tiɲa xanma.
47013011	Awa saasa, ń badinŋolu, alu ɲaxali, alu a ŋinin alu xa dafa, alu i ɲoxo jusudun. Alu i ɲoxo faamu. Benŋo xa ke alu te. Nin wo keta, xanuya nin heero tigi Ala si tu alu fe.
47013012	Alu i ɲoxo xonton baataya xontonni senumanŋo la. Senumanŋolu bee be alu xontonna.
47013013	Marigi Isa Kirisita la neemo, anin Ala la xanuya, nin Ni Senumanŋo la kafuɲoxoya xa ke alu bee fe.
48001001	Ɲin safe in bota nte Poli le la, nte men keta kiladinŋo ti. Wo kiladinɲa man bo moxolu to, moxo sabaabu du la nte; bari Isa Kirisita le x'a ke anin Fa Ala, wo men x'a lakuni xa bo furelu to.
48001002	Badin lannayabaxo mennu bee be jan, wolu nin nte be ɲin safe in kila Galasi maro Ala la jamalu ma.
48001003	N Fa Ala, anin Marigi Isa Kirisita xa neemo nin heero ke alu ɲen.
48001004	Isa Kirisita x'a fan di xa ke sadaxo ti n na junubolu koso, walasa n xa bo ɲin duniya in ku jaxo bee bulu, x'a la n Fa Ala sago xan.
48001005	Nooro xa la n Fa Ala xan fo abada. Amiini!
48001006	Ń badinŋolu, Ala men x'alu kili Kirisita la neemo barako to, alu xa i xodi wo la ɲa men tariya, xa i ɲadi xibaru diman xote la, wo xa nte dabaro ban de.
48001007	A xoto nte xo xibaru diman xote be je; bari moxo do lelu be alu hakilo ɲaxamila, mennu b'a fe xa Kirisita la xibaru Dimanŋo yelema.
48001008	Bari haali nin ntelu fannu, walla sanxulo melekiyo do le nata xibaru diman xote fo alu ɲen, men nin n na folo foninŋo nte kilin ti, a tigo xa danga!
48001009	Ń x'a fo alu ɲen xa ban, ń be saagila a ma alu ɲen tugun xo, nin do xa xibaru diman xote fo alu ɲen, alu sonta men ma, men nte wo ti, a tigo xa danga!
48001010	Awa saasa, nte b'a fe xa ń fan kudiya moxolu ɲen ba? Ayi, ń b'a fe xa ń fan kudiya Ala le ɲen. Nte b'a fe xa ń fan maadiya moxolu ma ba? Ayi! Nin ń tun b'a fe xa ń fan maadiya moxolu ma, ń tun me ke Kirisita la jonŋo ti.
48001011	Ń badinŋolu, ń b'a fola alu ɲen xo, nte xa xibaru Dimanŋo men fo alu ɲen, wo man bo moxolu la.
48001012	Ń man a soto moxo la, moxo du man ń xaran a la, bari Isa Kirisita le x'a yita ń na.
48001013	Folofolo, nte tun be ɲa men Yahudiyalu la diino to, alu fannu xa wo lon. Alu x'a lon du ń xa Ala la jama tooro jaxu ɲa men, xa ń balan fo ń s'a tiɲa.
48001014	Yahudiyalu to, nte xa ń fulan kiika dan Yahudiyalu la diino to. Nte tun be balannin n na moxobalu la laadolu to xa tanbi wolu xan.
48001015	Bari Ala x'é tu a la ɲumaya xono xa ń sugandi jannin haali nte xa wulu, xa ń kili a la baaro xanma. A diyata a ɲen tumo men x'a Dinxe yita nte la, walasa ń xa taxa a la Xibaru Dimanŋo fo siya tolu ɲen, nte man taxa moxo si ŋininxa.
48001017	Men dulu keta kiladinŋo ti nte ɲa, ń man taxa Yerusaleme xa taxa wolu ŋininxa. Bari wo no bee to, nte taxata Arabu jamano to, wo xo, ń xa ń koppa xa na Damasi gallo to.
48001018	San saba xo le mu, nin ń taxata Yerusaleme walasa ń nin Piyere x'e ɲoxo lon. Ń tuta a bata loxokun fula xono.
48001019	Nte ɲa man la kiladin xote xan nin Marigi doxoxe Yaxuba kilin doron nte.
48001020	Nte be men safela x'a ki alu ma ten, wo mu tonɲa le ti. Ala mu ń seede ti, xo wo nte faniya ti.
48001021	Wo xo, ń taxata Siri nin Silisi jamanolu to.
48001022	Bari Kirisita la jamalu mennu be Yude maro xono, wolu tunnu man nte je folo xa ń lon.
48001023	I tunnu b'a mela doron xo: «Men tun x'a lo n nofe xa n tooro, fo a si lannaya tiɲa, wo be lannaya silo waajula saasa.»
48001024	I tunnu be barako bulaxan Ala ɲen, nte la kuwo xanma.
48002001	San tan nin naani tanbo xo, ń saagita taxanin Yerusaleme, ń nin Baranabasi. Ń nin Tite du taxata.
48002002	Ń taxata, bawo Ala tun x'a yita ń na xo ń xa xan xa taxa. Ń taxaninma je, ń be xibaru Dimanŋo men ma x'a waaju siya tolu ɲen, ń xa wo ɲa fo lannayabaxolu la ɲamoxolu ɲen i danna. Ń tun nte a fe ń xa baaro men ke, anin ń be nala men kela, xo wo xa ke fuwo ti.
48002003	Awa, nte taxamaɲoxo Tite men tun mu Gereko ti, wo la ɲaxo man ke waajibi ti;
48002004	haali x'a tara badin fanolu mennu x'e soli xa dun n to, wolu tunnu x'a la ɲaxo waajibiya. Wolu x'e soli xa dun n to, xa na n nasaxa, walasa n xa hooroya men soto Isa Kirisita la kafuɲoxoya xanma, i xa wo tiɲa, xa n bula sariya la jonɲa xono tugun.
48002005	Bari haali waxatindin kilin, n man i lame, xa son i ta ma; walasa Xibaru Dimanŋo men mu tonɲa ti, wo yelemabalo xa tu alu bulu.
48002006	Bari moxo mennu jaateta ɲamoxolu ti, i tunnu mu men ti, nte la jaate tun nte wo xan, bawo Ala nte kiito tegela kuwolu jeɲa gansanŋo ma. Nte be Xibaru Dimanŋo men waajuxan, wo moxolu man fusi kafu wo ma.
48002007	Bari i fannu x'a je xo Ala xa don baaro xarifa nte ma, xa Xibaru Dimanŋo fo siya tolu ɲen, í xo a xa wo baara kilinŋo xarifa Piyere ma ɲa men Yahudiyalu to.
48002008	Awa Ala xa Piyere ke Yahudiyalu la kiladinŋo ti ɲa men, a xa nte du ke siya tolu la kiladinŋo ti ten.
48002009	Yaxuba nin Piyere nin Yaya men tunnu be jaatenin Ala la jama tulumalu ti, wolu x'a lon xo Ala xa wo baaro xarifa nte ma. Wo xanma, i x'e bulo dun nte nin Baranabasi bulu, x'a yita wo fe xo i nin n keta kilin ti. Wo to, n bee benta a to xo ntelu xa taxa baaro ke siya tolu to, itelu xa taxa baaro ke Yahudiyalu to.
48002010	I xo n ɲen doron xo n x'e hakilo tu i la jama lannayabaxa segebaxantunŋolu la. Nte du xa ń jija xa wo ke.
48002011	Bari Piyere nata Antiyosi tumo men, ń x'a sooso jama bee ɲala, bawo jalago tun b'a ma.
48002012	Moxo dolu tunnu bota Yaxuba bata xa taxa non. Jannin wo moxo tunnu xa na Antiyosi, Piyere nin siya tolu lannayabaxolu tunnu be domolo kela. Bari wo moxolu naninma, a x'é soobo wo siya tolu la, a nin i man kafu domolo ma tugun, bawo Yahudiya lannayabaxo men tunnu b'a fe xo siya tolu xa ɲaxa, a silata wolu ɲa.
48002013	Badin Yahudiya tolu dulu x'a la fulankafuya ɲoxon ke, fo i xa Baranabasi du ladun i la fulankafuya xono.
48002014	Ń x'a je tumo men xo i bosilo nte tilinnin, a nte lanin xibaru Dimanŋo la tonɲa foninŋo xan, ń xo Piyere ɲen bee ɲala xo: «Ite men mu Yahudiya ti, í xa siya tolu moxolu bosilo ta, xa Yahudiyalu bosilo bula. Awa, í si siya tolu diyakuwa no ɲa di xo i x'e taxama í xo Yahudiyalu?»
48002015	Tonɲa le mu ntelu mu Yahudiya yeerewuluwo lelu ti, n nte siya xote moxolu ti, mennu kilita xo junubekelalu.
48002016	Bari wo bee nin a ta, n x'a lon xo moxo si me jaate moxo tilinninŋo ti Ala bulu Musa la sariya silo taxamo xanma, fo í xa lannaya le ke Isa Kirisita la. Wo le x'a tu, n dulu lata Isa Kirisita la, walasa n xa jaate moxo tilinninŋolu ti Ala bulu, n na lannaya xanma. Wo xana ke sariya no ti, bawo moxo si me jaate tilinninŋo ti Ala bulu, sariya silo taxamo xanma.
48002017	Awa, xa n tu tilinninɲa ŋininna Ala ɲa xoto, Isa Kirisita barako to, nin a tarata xo n dulu mu junubekelalu ti í xo siya tolu, wo xoto mu don ti ba xo Kirisita mu junubo la baarakela ti? Abada!
48002018	Nte fan xa men totiɲa, nin nte fan saagita wo todaranin, wo tumo la, nte fan ne keta sariya tiɲabaxo ti.
48002019	Men mu Musa la sariya dappo ti, nte be le í xo moxo saninŋo, ń nin sariya fatata. Sariya fan ne keta wo saya sabaabo ti, walasa nte xa nilamaya Ala ɲen. Nte nin Kirisita gengenta i ɲoxo fe, xa sa.
48002020	Wo ɲa ma, nte nte ń nila tugun, Kirisita le be í nila nte to. Bawo nte be nilamaya men xono saasa, ń be wo kela lannaya le to, Ala Dinxe la. Ate le xa ń xanu, fo a x'a niyo di xa ke sadaxo ti nte ɲen.
48002021	Nte nte ń banna Ala la neemo to. Nin moxo tun si jaate moxo tilinninŋo ti Ala bulu, Musa la sariya silo taxamo le fe, wo to a be í xo Kirisita sata fu le.
48003001	He Galasinga hakilintanŋolu! Jontigi le x'alu kunnafili ten? Isa Kirisita la saya gengenyiro xan, wo dun yitata le alu la de x'a xoyiya!
48003002	Nte b'a fe alu xa ɲin ŋininxali kilin in ne jaabi xo: Alu xa Ni Senunŋo soto sariya silo taxamo le to ba, walla alu x'a soto bawo alu xa xibaru Dimanŋo lame xa la a la?
48003003	Alu dunnu keta hakilintanŋolu ti ten ɲa di? Alu xa kuwo men damuta Ni Senunŋo barako to, saasa alu b'a fe xa wo laban alu fannu barako la ba?
48003004	Kuba mennu yitata alu la, wolu keta fuwo ti ba? Abada! Wolu me ke no fu ti.
48003005	Nin Ala b'a Ni Senunŋo dila alu ma, xa kawakuwolu yita alu la, a be wo kela ba xo bawo alu be sariya la folu dafala, walla a b'a kela bawo alu be Xibaru Dimanŋo lamela xa la a la?
48003006	Wo ɲa ma, Kitaabo b'a fola Burehima la kuwo to xo: «A lata Ala la, wo xanma Ala x'a jaate moxo tilinninŋo ti.»
48003007	Alu a faamu xo mennu xa lannaya ke, wo lelu mu Burehima bonson soobelu ti.
48003008	Kitaabo folota x'a fo xo Ala be nala siya tolu jaatela moxo tilinninŋolu ti i la lannaya le sabaabo la. Wo le x'a tu, a folota xa ɲin xibaru diman in fo Burehima ɲen xo: «Siyalu bee si Ala la duwawo soto ite le sabaabo la.»
48003009	Burehima xa lannaya ke, a xa Ala la duwawo soto. Wo ɲa ma, moxo wo moxo be lannaya kela, wolu si Ala la duwawo soto í xo ate.
48003010	Awa, moxo mennu la jaate to, xo xa kila Musa la sariya silo taxama, wo si a tu xo Ala s'i jaate moxo tilinninŋolu ti, wolu bee be dango xono; bawo Kitaabo x'a fo xo: «Fen wo fen safeta sariya Kitaabo xono, moxo wo moxo nte wo bee kela, wo tigo be danganin.»
48003011	Awa, a xoyiyaninŋo le fan mu, xo moxo si me jaate moxo tilinninŋo ti Ala bulu sariya barako to; bawo a be safenin Kitaabo to xo: «Moxo men xa tilinninɲa soto lannaya fe, wo si nilamaya.»
48003012	Musa la sariya ken nin lannaya nte dennin i ɲoxo la. Bawo a be safenin xo: «Men je sariya la folu latimme, wo si nilamaya wolu fe.»
48003013	Kirisita xa n kunbo sariya la dangalo ma. Ate fan dangata ntelu no to, bawo a be safenin Kitaabo to xo: «Moxo men je den yiro la, x'a faxa, wo dangata.»
48003014	A keta ten, walasa Burehima xa duwawo men soto, wo xa di siya to dulu ma, Isa Kirisita barako to. A keta ten du, walasa Ni Senunŋo men lahido tata, n xa wo soto lannaya xanma.
48003015	Ń badinŋolu, ń be nala misaalo do dila alu ma, moxolu be men ɲoxon kexan. Nin moxo do xa safe ke jannin a xa sa, safe men b'a yitala a ke xa xan xa tala ɲa men, nin wo keta a ɲa ma, moxo si me a tiɲa no, walla xa do kafu a ma.
48003016	Ala x'a la lahidolu ta Burehima nin a bonsonŋo ɲen. Kitaabo man don fo xo: «anin a bonsonŋolu», a be í xo nin bonson kiika le mu. Kitaabo xo le: «anin í bonsonŋo». Wo xoto xo moxo kilin ne mu, nin wo mu Kirisita ti.
48003017	Ń b'a fe xa men fo, wo mu ɲin ne ti xo: Ala tun xa Kafuxanŋo do dara folo, men me wuli. Sariya men nata sanji keme naani nin tan saba xofe, wo me wo tiɲa no, xa Ala la lahido bo a ma.
48003018	Awa, Ala be fenŋo men dila ke ti, nin wo be dennin sariya le la, wo to a nte dennin lahido la tugun. Bari Ala x'a la ɲumaya ke Burehima ɲen, x'a la lahido le xan.
48003019	Sariya dikunŋo dun mu mun ti? A kafuta lahido ma le, walasa kebaaro mennu man di Ala ɲen, xa wolu yita n na, fo Burehima bonsonŋo xa na, lahido tata wo men ɲen. Melekiyo lelu xa wo sariya lasi, xa moxo do ke a lasibaxo ti moxolu ma.
48003020	Wo lasibaxo ken nte lasibaxo ti moxo kilin ɲen, x'a tara Ala dun mu kilinpe le ti.
48003021	Wo xoto mu ba xo Musa la sariya be Ala la lahidolu soosola? Abada! A nte i soosola. Nin sariya do tun dita, men si nilamaya soobe di no moxolu ma, wo to, moxolu tunnu si jaate no moxo tilinninŋolu ti Ala ɲa xoto, wo sariya sabaabo la.
48003022	Bari Kitaabo b'a fola xo duniya muume bee be junubo fango xoto, walasa Ala xa nilifenŋo men lahido ta, wo xa di lannayabaxolu ma, i la lannaya xanma, Isa Kirisita la.
48003023	Jannin lannaya waxato tun xa na, sariya tun be n maranin, fo xa si lannaya yitalunŋo ma.
48003024	Wo ɲa ma, sariya keta n korosibaxo ti, jannin Kirisita xa na; walasa n xa jaate moxo tilinninŋolu ti Ala ɲa xoto, lannaya barako to.
48003025	Awa, lannaya la waxato naninma, wo korosibaxo la la nte n xan tugun.
48003026	Katugu alu bee keta Ala dinŋolu ti lannaya le xanma, Isa Kirisita la kafuɲoxoya xono.
48003027	Wo to, atelu mennu bee batiseta Isa Kirisita la kafuɲoxoya xono, alu xa Kirisita jigolu dun alu to í xo alu xannadoroko.
48003028	Wo le x'a tu saasa, Yahudiya wo, siya tolu wo, jon ne wo, hooro le wo, xe wo, musu wo, faranfansi nte wolu te tugun, bawo alu bee mu kilin ne ti, Isa Kirisita la kafuɲoxoya xono.
48003029	Nin alu mu Kirisita talu ti, wo to, alu mu Burehima bonsonŋo ti. Awa, Ala xa ke men lahido ta, alu si wo soto.
48004001	Ń b'a fe xa men fo, wo mu ɲin ne ti xo: Xa ketabaxo dindinma tu, faranfansi si nte a nin jonŋo te, haali x'a tara a mu a fa la fenŋo bee tigo le ti.
48004002	X'a dindinma tu, a be korosibaxolu nin kuɲabobaxolu bulu, fo xa taxa si a fa la waxati lategeninŋo ma.
48004003	Wo be ɲa men, n du tunnu be le í xo dindinŋolu. N tunnu be ɲin duniya in fenŋolu la jonɲafango xoto.
48004004	Bari waxato dafaninma, Ala x'a Dinxe ki xa na: Muso x'a bange, a bulata sariya xoto,
48004005	walasa a xa sariya xotomoxolu kunbo, xa n ke Ala dinŋolu ti.
48004006	Alu keta Ala dinŋolu ti, wo xanma, Ala x'a Dinxe Niyo ki, nin wo mu Ni Senunŋo ti, a xa na sigi n jusukunŋolu la. Wo Niyo be fetenna xo: «Aba!» Wo xoto xo: «Baaba!»
48004007	Wo to, í nte jon ti tugun, bari Ala dinŋo. Nin í mu a dinŋo ti, awa í mu a ketabaxo du ti, ate Ala barako to.
48004008	Folofolo, alu tunnu man Ala lon tumo men, alu tunnu mu bolibatuta dolu la jonŋolu ti. Wolu nte bolibatuta soobelu ti.
48004009	Bari saasa alu xa Ala lon. Walla ń s'a fo xo Ala x'atelu lon. Alu s'i koppa no duniya la wo fen gansanŋolu nin wo batarafenŋolu ma ɲa di tugun? Alu si ke a fe xa dun wolu la jonɲa la ɲa di tugun?
48004010	Alu be lunŋo dolu nin xaro dolu nin waxato dolu nin sanŋo dolu jaatela xa tanbi dolu xan.
48004011	Alu la kuwo hanmo be nte la. A fo nte xa baaro fen fen ke alu ɲen, wo bee si ke fuwo ti?
48004012	Ń badinŋolu, ń be alu matarala, alu ke í xo nte be ɲa men, bawo nte xa ń fan ke í xo atelu be ɲa men. Alu man jaxuman fusi lasi nte ma.
48004013	Alu hakilo b'a la, ń sinɲa folo xa xibaru Dimanŋo fo alu ɲen, wo keta x'a la kunŋo men xan: Alu x'a lon xo jangaro le xa wo ke.
48004014	Haali x'a tara nte la jangaro tun mu atelu xotoboli kuba ti, wo bee xan alu man nte doxoya walla xa ɲaxun ń to; bari alu xa nte tomuta í xo Ala la melekiyo do, walla Isa Kirisita fan.
48004015	Alu tunnu sewoninba le mu! Mun dun nata alu ma? Ń si alu seedeya ɲin na xo: Haali nin wo tun si ke no, alu tunnu si son x'alu fannu ɲakesolu bo, x'e di nte ma.
48004016	Nte xa tonɲa men fo alu ɲen, wo le x'a tu nte keta alu jaxo ti bi ba?
48004017	Alu la kuwo xa di wo moxo dolu ɲen; bari i ŋanneya man ɲin. I be men nofe, wo mu le x'alu kunbo nte la, walasa alu x'e balan itelu la kuwo to.
48004018	Balanŋo ken xa ɲin ku ɲuma nofe tuma bee, wo xana ke nin nte be alu bata tumo men doron.
48004019	Nte la dindinŋolu, nte be tooroba xono tugun alu la kuwo koso, í xo musu tinto, fo Isa Kirisita xa basigi alu xono.
48004020	A xa di bete nte ɲen, xa ke alu bata saasa; walasa nte xa ń xumaɲa mayelema. Nte man a lon ń si men ke alu la kuwo to.
48004021	Atelu mennu b'a fe xa sariya labatu, nte xo sariya be men fola, alu man wo me ba?
48004022	A be safenin Kitaabo to xo Burehima xa din fula soto. Do mu a la jonmuso dinŋo ti, nin wo mu Agare ti. Do mu a la hooromuso dinŋo ti, nin wo mu Saran ti.
48004023	Jonmuso dinŋo bangeta x'a la hadamadinŋo sago xan. Bari hooromuso ta bangeta x'a la Ala la lahidu taninŋo xan.
48004024	Xoto xote be ɲin ku in na. Wo musu fulo mu Kafuxan fula le taagumanseedo ti. Kafuxanŋo men tata Turusinna kuro xan, Agare be wo le yitala. Ate be dinŋolu wulula jonɲa xanma.
48004025	Agare mu Turusinna kuro le ti, men be Arabu jamano to. Wo si xaaɲan Yerusaleme saasandinma ma, bawo ate nin a dinŋolu be jonɲa xono bi.
48004026	Bari Yerusaleme kuto, men be sanŋo to, wo be hooroya xono, wo le mu alan ntelu na ti.
48004027	Bawo Kitaabo b'a fola xo: «Muso, ite men tun man din soto, ɲaxali. Ɲaxalixanŋo labo, ite men man tinŋo tooro lon; bawo muso men kilin tuta a danna, wo dinŋo si siya xa tanbi musu xetigo ta xan.»
48004028	Ń badinŋolu, atelu kennu mu dinŋolu ti, mennu wuluta x'a la Ala la lahido xan, í xo Nsiyaxa keta Ala la lahido dinŋo ti ɲa men.
48004029	Xotonin, dinŋo men wuluta x'a la hadamadinŋo sago xan, wo xa dinŋo jaxuya, men wuluta Ala Ni Senunŋo sago la. Wo keta ɲa men, a be kela ten bi du.
48004030	Bari Kitaabo xo di? A xo: «Ɲin jonmusu in xoyi, a nin a dinxe; bawo jonmuso dinxe nin hooromuso dinxe man xan xa kafu ke la.»
48004031	Wo le x'a tu, ń badinŋolu, alan nte jonmuso dinnu ti, n mu hooromuso dinŋo lelu ti.
48005001	Kirisita xa n bo bulo to le, nin n si hooroya. Wo xanma, alu i balan xa tu wo hooroya xono. Alu xana alu fannu bula jonɲa la tugun.
48005002	Alu ń name! Nte Poli b'a fola alu ɲen, xo nin alu sonta xa ɲaxa, Kirisita me fen ɲiɲa alu ɲen tugun.
48005003	Ń be saagila a ma tugun xo, nin moxo wo moxo je ɲaxa, a waajibiyaninŋo be wo tigo ma xa sariya muume bee latimme.
48005004	Atelu mennu b'a fe xa tilin Ala ɲa xoto sariya silo la, alu x'e fata Kirisita ma; alu x'alu fannu sinbo Ala la neemo to.
48005005	Ntelu kennu gigo be Ala le xan; wo men si ntelu jaate moxo tilinninŋolu ti. N be wo le laxononin, Ni Senunŋo barako to, wo men be baaro la n na lannaya fe.
48005006	Katugu moxo men be Isa Kirisita la kafuɲoxoya xono, ɲaxa wo, ɲaxabaliya wo, nafa nte wo la wo bulu. Nafa be men na, wo mu lannaya le ti, men si je xanuya fe.
48005007	Alu wuliɲa tun benta! Jon x'alu lalo x'alu bali taxala ɲa tonɲa silo xan?
48005008	Men fota alu ɲen x'alu lason, wo man bo alu kilibaxa Ala la de.
48005009	A fota xo: «Farinfuunulanŋo dondin si mungo bee fuunu.»
48005010	Bari wo bee xan, Marigi xa gigo di nte ma alu la kuwo to, xo alu me sila xote ta. Bari moxo wo moxo be alu hakilo ɲaxamila, fo Ala xa kiito tege wo tigo xan.
48005011	Ń badinŋolu, nin nte la waajulo tun be ɲaxalo le waajibiyala, moxo si tun me nte tooro bi. Wo to, ń be waajulo men du la, xo Kirisita gengenta yiro xan, wo kuwo tun me digi moxo si la.
48005012	Moxo mennu be alu hakilo ɲaxamila alu la jama xono, a tun xa di nte ɲen, wolu xa taxa ɲa wo kuwo to, fo x'e fannu xotofenŋolu muume tege x'e bo je.
48005013	Ń badinŋolu, Ala ken x'alu kili don ne xanma alu xa hooroya; bari wo xana ke sabaabu ti x'alu bula alu fannu nidiyanɲo kela, bari a xa xan x'alu bula i ɲoxo xanula le, anin x'e ɲoxo maakuwo ɲiɲa.
48005014	Bawo sariyalu bee be ɲin sariya kilin in ne xono xo: «Í xa í moxoɲoxo xanu í xo í fan.»
48005015	Bari nin alu keta i ɲoxo ma, x'e ɲoxo kin, x'e ɲoxo ɲimi, alu i korosi, nin wo nte alu s'i ɲoxo ban.
48005016	Awa, men be ń ma x'a fo alu ɲen, wo fele xo: Alu i taxama Ni Senunŋo barako la. Nin wo keta, alu me alu fannu nidiyanɲekuwolu ke tugun.
48005017	Bawo kuwo mennu mu hadamadinŋo nidiyanɲekuwolu ti, wolu man di Ni Senunŋo ɲen. Kuwo mennu mu Ni Senunŋo diyanɲekuwolu ti, hadamadinŋo nidiyanɲeku nte wolu ti. I b'e ɲoxo kelela, walasa alu b'a fe xa kuwo mennu ke, alu xana wolu ke.
48005018	Bari nin alu bosilo be bennin Ni Senunŋo diyanɲo ma, wo tumo la, alu nte Musa la sariya xoto tugun.
48005019	Bee xa hadamadinŋo nidiyanɲekuwolu lon: Jadoya, kunoxoninko, fuyanɲa,
48005020	bolibato, doomaya, jaxuya, kelejaliya, kiiliya, jusubaya, faxakilinjaxuya, fatalo, xantala,
48005021	xonneya, dolobaminŋo, domolibajaxo, anin wo ɲoxon kulu. Ń be alu lasobila í xo ń dalita x'a fo alu ɲen ɲa men, xo wo kuwolu kebaxolu me dun Ala la Mansaya xono abada.
48005022	Bari Ni Senunŋo be fenŋo mennu dila moxo ma, wolu mu ɲin fen in nelu ti: Xanuya, ɲaɲo, heero, muɲo, hinno, ɲumaya, lannamoxoya,
48005023	sabaro, fanmuto. Sariya si nte je, men be wo kuwolu kabala.
48005024	Mennu mu Isa Kirisita la moxolu ti, wolu xa i nidiyanɲekuwolu nin i negolu nin i sagolakuwolu gengen ne yiro ma.
48005025	Nin Ni Senunŋo xa nilamaya kuto di n ma, wo to, alan dulu xa xan x'e taxama Ni Senunŋo diyanɲo la.
48005026	Alan xana n fannu bunɲa, n xana i ɲoxo bagatege, anin xa i ɲoxo xonneya.
48006001	Ń badinŋolu, nin moxo do mutata kukebaliko la, atelu mennu b'e taxamala Ni Senunŋo sago la, alu a latilin horomo to. Alu si alu hakilo tu alu fannu la, walasa alu dulu xana fili.
48006002	Alu i ɲoxo deema, x'e ɲoxo kundono ta; wo ɲa ma, alu si Kirisita la sariya dafa.
48006003	Nin moxo do b'a fan mafelenin fen ti, x'a tara a dun nte fusi ti, a b'a fan ne lafilila.
48006004	Moxo bee xa í fan bosilo mafele, xa jaate bo í fan xan; nin a la kebaarolu x'a kunxototakun bo, wo tumo la, a si ɲaɲa. A maakuwo me na ke a la tugun x'é suman moxo xote ma.
48006005	Bawo bee fan kilin s'í la dono ta.
48006006	Moxo men be laxaranna Ala la xumo la, wo xa xan x'a bulufenŋolu bee do di a laxaranbaxo ma.
48006007	Alu xana alu fannu lafili; moxo me jele no Ala ma. Moxo je men lan, í be wo le tegela.
48006008	Moxo men je lanno ke a fan nidiyanɲo ɲen, nidiyanɲo be falinna fenŋo men na, nin wo mu saya ti, a si wo tege. Men je lanno ke Ni Senunŋo ɲen, Ni Senunŋo be falinna fenŋo men na, nin wo mu nilamaya banbalo ti, a si wo tege.
48006009	Alan xana sege kuɲumako la. Nin n man sege wo la, n si tegelo ke a waxato to.
48006010	Wo to, xa kuɲumako waxato tu n bulu, alan xa ku ɲuma ke bee ɲen; sakuta alan badin lannayabaxolu ɲen.
48006011	Alu ɲin safedin kunba innu mafele! Nte fan bulo le x'e safe, x'e ki alu ma.
48006012	Mennu b'a fe x'alu diyakuwa x'alu bula ɲaxala, wolu b'a fe x'e fan nelu kudiya moxolu ɲen. I nte a fe le moxolu x'e tooro Kirisita gengenyiro nofe.
48006013	Wo moxo mennu be ɲaxalo labatula, wolu fannu nte sariya latimmela. I b'a fe alu xa ɲaxa, walasa taagumanseedo xa ke alu balasubo la, men si i bula i fannu bunɲala.
48006014	Fanbunɲa kun xote si ken nte nte bulu, nin n Marigi Isa Kirisita gengenyiro doron ne nte. Kirisita gengenyiro barako to, duniya fenŋolu be le í xo i gengenninŋo nte ɲen, nte du be le í xo moxo gengenninŋo duniya fenŋolu ɲen.
48006015	Ɲaxo nin ɲaxabaliya si nte jaatela; xa ke dafen kuto ti, wo le be jaatela.
48006016	Mennu bee be ɲin sila in taxamala, nte b'a fola wolu ɲen xo: Ala la heero nin a la makaro xa ke wolu nin Ala la Banisirayila bee fe.
48006017	Moxo si xana nte tooro tugun; bawo joogilidaxoto mennu be ń na, wolu b'a yitala xo ń mu Isa ta le ti.
48006018	Ń badinŋolu, n Marigi Isa Kirisita la neemo xa ke alu bee fe. Amiini.
49001001	Nte Poli le xa ɲin safe in ke, nte men mu Isa Kirisita la kiladinŋo ti, x'a la Ala sago xan. Ń b'a kila Ala la moxo senunŋolu ma, mennu be siginin Efesi gallo to, wo mennu mu xantigo ti Isa Kirisita la kafuɲoxoya xono.
49001002	N Fa Ala anin Marigi Isa Kirisita xa neemo nin heero ke alu ɲen.
49001003	Tanto be n Marigi Isa Kirisita Fa Ala ɲen, ate men xa Ni Senunŋo la duwawu sifa bee ke n ɲen sanŋo to. N xa wo duwawolu soto n nin Kirisita la kafuɲoxoya le xono.
49001004	Jannin duniya xa da, Ala xa n sugandi xa ban, Kirisita barako to, walasa n xa senuya xa ke jalagibalolu ti a ɲa xoto. A xa n xanu,
49001005	x'a latege kabirin folofolo, xo n si ke a dinŋolu ti, Isa Kirisita barako to. Wo le diyata a ɲen a la ɲumaya xono.
49001006	A xa wo ke, walasa n x'a tantu a la neema maɲoxonjebalo xanma, a xa men ni n na, a Dinxe baato horomo to.
49001007	Ala xa n kunbo Isa le jelo barako la, men bonta. N na junubolu yaafata n ma, a la neemaba xanma.
49001008	Ala xa wo neemo di n ma, x'a siya, xa hakilitigiya nin lonniya sifa bee di n ma.
49001009	Ala x'a sago yita n na, men tun be gullo to. A xa wo latege kabirin folofolo a la ɲumaya le xanma, Isa Kirisita barako to.
49001010	Ala tun xa men natege x'a si a dafa waxati labanŋolu, wo mu le, xa sanxulo to fenŋolu nin duguxulo xan fenŋolu bee kamari xa kuntigi kilin nasigi i kunna, nin wo mu Kirisita ti.
49001011	Isa Kirisita le du koso, n xa n nidula soto, x'a la ate Ala sago xan, ate men be kuwo bee lategela: N sugandita kabirin folofolo.
49001012	A xa wo ke, walasa n xa ke Ala nooro tantubaxolu ti, ntelu mennu xa n gigo ke Kirisita ti xa ban.
49001013	Kirisita barako to, alu dulu xa tonɲa xumo me tumo men, nin wo mu alu kisilo xibaru Dimanŋo ti, alu xa lannaya ke. Wo to, Ala x'a la taagumanseedo ke alu la, Ni Senunŋo dinmalo fe, wo men tun lahido tata.
49001014	Ni Senunŋo dita n ma folo, x'a yita n na, xo n si a la fen ɲuma to dulu soto, nin Ala la moxolu kunbolo dafata tumo men. Alan xa barako bula Ala ɲen, a la bunɲa xanma.
49001015	Wo le x'a tu, nte x'alu la lannaya xibaro me tumo men Marigi Isa la, anin alu la xanuya Ala la moxo senunŋolu bee ɲen,
49001016	ń nte segela xa barako bula Ala ɲen alu la kuwo xanma. Ń hakilo be tula alu kun ń na Alamataralu xono.
49001017	Ń b'a ŋininna n Marigi Isa Kirisita la Ala fe, Fa nooroma, xo a xa hakilitigiya Niyo di alu ma, men si ate yita alu la, walasa alu xa ate lon bete.
49001018	Ń b'a tarala du, xo a x'alu hakilibunda yele, walasa a x'alu kili gigo men xanma, alu xa wo lon, anin a xa fen ɲuma mennu toben a la moxo senunŋolu ɲen, alu xa wolu nooro lon, anin x'a lon xo dan nte wolu la.
49001019	Ń be Ala tarala du, walasa alu x'a la sintigiya danjebalo lon, a xa men nabaara ntelu lannayabaxolu ɲen. Ala xa wo sintigiya le yita barakeba to,
49001020	a xa Kirisita lakuni tumo men xa bo furelu to, x'a lasigi a kininŋo xoto, sanŋo to.
49001021	A xa Kirisita lasigi kuntigiya bee nin fango bee nin sintigiya bee nin mansaya bee anin toxo bee kunna. Ɲin duniya in toxolu doronnu nte; bari duniya kuto men be nala du toxolu.
49001022	Ala xa fenŋo bee xulu Kirisita ɲen, x'a di a xa ke Ala la jama bee kuntigo ti fen bee to.
49001023	Ala la jama mu Kirisita balo le ti. Ate men be fenŋo bee fanin, Ala la jama mu wo la dafaninɲa le ti.
49002001	Folofolo, alu tunnu be le í xo moxo saninŋolu Ala bulu, alu la tilinbaliya nin alu la junubolu xanma.
49002002	Alu la nilamaya keɲa tun be ten ne folo, í xo duniya moxo tolu bee. Alu tunnu be sanxulo nin duguxulo te fen jaxolu kunnasigibaxo le sago kela, wo men niyo be baaro la Ala soosobaxolu to saasa.
49002003	Alan du tunnu bee be wo silo le xan folofolo. N tunnu b'a lonin n nidiyanɲo lelu nofe. N tunnu be n miiro nin n balasubo diyanɲo le kela. N tunnu nin moxo tolu bee xa xan. N keɲa folo xanma, Ala la diminŋo tun xa xan xa boyi n to í xo tolu.
49002004	Bari Ala la hinno xa bun; a xa n xanu bete ɲa men,
49002005	haali xa n saninŋo tu n na tilinbaliyalu xanma, Ala xa n nin Kirisita nilamaya i ɲoxo fe. Ala la neemo le x'alu kisi.
49002006	N nin Isa Kirisita la kafo xanma, a xa n nin a lakuni xa bo furelu to, xa n nin a lasigi sanxulo to.
49002007	A xa wo ɲumaya ke n ɲen Isa Kirisita barako to, walasa waxati natalu bee, moxolu x'a la neema danjebalo lon.
49002008	Awa, Ala la neemo le x'a tu alu kisita, alu la lannaya sabaabo la. Wo kisilo man bo atelu fannu to; Ala la nilifenŋo le mu.
49002009	Alu fannu la kebaara man wo ke; walasa moxo si xana a fan bunɲa.
49002010	Ala buluno le mu n ti. A xa n da n nin Isa Kirisita la kafo xono, walasa ate Ala fan xa ku ɲuma mennu toben n ɲen kabirin folofolo, n xa ke wolu kebaxolu ti.
49002011	Alu i miiri xo folofolo, alu tunnu mu siya xote moxo lelu ti wuluwo fe. Yahudiyalu tunnu be alu mutanin ɲaxabalolu ti, itelu mennu x'e fannu kili xo ɲaxaninŋolu, ɲaxalo men keta i balasubo dula do tegelo ti.
49002012	Wo waxato ken, alu tunnu man Kirisita lon. Nidula tun nte alu kun Banisirayila dinŋolu bata. Alu tunnu man jaate Ala la moxo ti. Alu sin tun nte Ala la Kafuxanŋolu to, mennu be siginin Ala la lahido xan. Alu tunnu gigintanŋo le be duniya to, anin, Ala du tun nte alu kun.
49002013	Bari saasa, atelu men tunnu nin Ala te xa jan, alu nin a te sutiyata Isa Kirisita la kafuɲoxoya xanma; bawo a jelo bonta xa ke sadaxo ti alu koso.
49002014	Kirisita le xa heero di n ma, xa Yahudiyalu nin siya tolu ke kilin ti. Jaxuya men tun be i te í xo tato, a xa wo te, x'a bo je a la saya barako to.
49002015	Kila Musa la sariya xa kuwo mennu waajibiya, anin a man mennu waajibiya, a xa wolu bee ban; walasa xa wo siya fulo kafu x'e ke siya kuta kilin ti, x'e ladun ate la kafuɲoxoya xono, xa heero dun i te.
49002016	Kirisita sata gengenyiro xan xa ke sadaxo ti. Wo barako to, a xa siya fulo kafu, x'e ke moxo kilin ti, xa i nin Ala te laben, xa jaxuya ban i te.
49002017	Atelu siya tolu men tunnu nin Ala te xa jan, anin Yahudiyalu men tunnu nin a te xa sutu, Kirisita nata xibaru Dimanŋo fo alu ɲen, men be heero dila.
49002018	Ate le barako to, Ni Senun kilinŋo la deemalo fe, nin ntelu bee, Yahudiyalu nin siya tolu, n bee si sin xa dun n Fa Ala la kafuɲoxoya xono.
49002019	Wo ɲa ma, alu nte luntan ti tugun walla siginfe; bari alu nin Ala la moxo senumanŋolu bee keta kilin ti, xa ke Ala la luwo moxo dolu ti.
49002020	Alu keta í xo kurolu, xa lo Ala la bunŋo la. Alu sigita jusigilanŋo men xan, wo le mu kiladinŋolu nin Ala la kilalu ti. Isa Kirisita fan mu wo bunŋo kuro ti, men be kuru tolu bee tomutanin.
49002021	Bunŋo bee be i ɲoxo mutanin ate barako to, xa janɲa, xa ke Alabatusuba senumanŋo ti, Marigi barako to.
49002022	Awa, x'a la alu nin Isa Kirisita la kafo xan, alu dulu nin tolu jaateta wo bunŋo dula do ti, xa ke Ala sigidula ti, Ni Senunŋo fe.
49003001	Wo xanma, nte Poli be Ala matarala alu ɲen. Nte keta kasolamoxo ti Isa Kirisita toxo nofe, bawo ń be xibaru Dimanŋo fola atelu siya tolu ɲen.
49003002	Ala la ɲumaya xono, a xa baaro men xarifa nte ma, xo ń x'a ke alu ɲen, sikka nte a to alu xa wo me.
49003003	Ala x'a la gallo yita nte la. Ń birin wo le safela xumakese dantalu la.
49003004	Nin alu x'e xaran, alu si a lon ń xa lonŋo soto ɲa men Kirisita la gullo xan.
49003005	Waxato mennu tanbita, wo gullo man yita hadamadinŋolu la; bari saasa, Ala x'a yita a la senumanŋolu la, nin wo mu a la kiladinŋolu nin a la kilalu ti, Ni Senunŋo barako to.
49003006	Wo gullo fele xo: Xibaru Dimanŋo barako to, Ala be heero men kela a la moxolu ɲen, Yahudiyalu nin siya tolu bee xa xan wo to. I bee keta í xo bala kilinŋo dulalu. I bee xa xan du Ala la lahidu taninŋo to, Isa Kirisita kafuɲoxoya xono.
49003007	Nte keta Ala la baaradinŋo ti a la neema dinmaninŋo xanma, xa ń bula Xibaru Dimanŋo fola moxolu ɲen. A xa wo ke ten a la sintigiya to.
49003008	Nte men mu Ala la moxo senumanŋolu bee to doxomandinŋo ti, Ala xa don neemo ke nte ɲen, xa Xibaru Dimanŋo lasi siya tolu ma, nin wo mu Kirisita la naafulu banbalo ti.
49003009	Ń xa xan x'a xoyiya hadamadinŋo bee ɲen, Ala b'a la gullo labaarala ɲa men. Ate Ala men mu fenŋo bee dabaxo ti, a tun xa wo kuwo tu duguwo to kabirin duniya man da.
49003010	A xa wo ke walasa Ala la jama fe; kuntigiyalu nin fangolu mennu be sanŋo to, wolu xa Ala la hakilitigiya ɲasifa bee lon.
49003011	Ala tun xa kuwo men natege kabirin abada, a xa wo ke, n Marigi Isa Kirisita barako to.
49003012	N nin Kirisita la kafuɲoxoya xanma, anin n na lannaya koso ate la, n si fatiya no x'e sodun Ala la, n hakilo lasigininŋo.
49003013	Wo xanma, ń b'a ŋininna alu fe xo, nte be tooro mennu xono alu nofe, wo xana alu juso doxoya. Wo mu alu kunxotota kunŋo le ti.
49003014	Wo xanma, ń be ɲongila Fa Ala xoto,
49003015	dinbayalu bee sabaabubaxo, sanŋo to anin duguxulo xan.
49003016	Ń b'a tarala xo a x'a ke a la nooro danjebalo xanma, a xa barako dun alu jusukunŋo to, a Ni Senunŋo la sintigiya fe.
49003017	Ń b'a tarala du xo Kirisita xa sigi alu jusukunŋolu la lannaya fe; anin alu xa lillidun, xa sinsin xanuya to;
49003018	walasa alu nin Ala la senumanŋolu bee xa sin xa Kirisita la xanuya xono nin a lo nin a janɲa nin a jironɲa lonŋo soto.
49003019	Ń b'a tarala xo alu xa Kirisita la xanuya lon, wo men xa bun xa tanbi lonŋo bee xan; walasa alu xa fa Ala la dafaninɲa bee la.
49003020	Ala men si sin no xa fen bee ke, xa tanbi n na taralolu nin n miirolu xan, a la sintigiya fe, men be baaro la n jusukunŋo la;
49003021	tanto b'a ɲen Ala la jama xono, anin Isa Kirisita kafuɲoxoya xono, tuma bee, fo abada. Amiini.
49004001	Nte men be kaso la Marigi la kuwo xanma, ń b'a xoleyala alu ma, xo Ala x'alu kili men xanma, alu i taxama xa ben wo ma.
49004002	Alu i majigi xa sabari xa muɲa. Alu muɲa i ɲoxo xoto xanuya to.
49004003	Ni Senunŋo x'alu ke kilin ti xa benŋo ke alu te, alu i balan wo benŋo xa tu alu nin i ɲoxo te.
49004004	Bala kilin ne be je; anin Ni Senun kilin, í xo gigi kilin be je ɲa men, alu kilita men xanma.
49004005	Marigi kilin ne be je, anin lannaya kilin, anin batiseli kilin.
49004006	Ala kilin ne be je, n bee Fa, men be n bee kunna, men be baaro la n bee to, anin men be n bee jusukunŋo la.
49004007	Ala x'a la neemo do xarifa n bee ma, x'a la Kirisita la solifen sumanninŋo xan.
49004008	Wo le x'a tu, a safeta Ala la Kitaabo xono xo: «A yeleto sanŋo to, a nin kasolamoxo kiika taxata; a xa fenŋolu di moxolu ma fu.»
49004009	X'a fo xo: «A yeleta», wo xoto mu mun ti? Wo xoto mu le xo a tun jigita folo, fo duguxulo dula jigininŋolu.
49004010	Men jigita, wo le du yeleta fo sanxulo dulalu bee sanŋo to, walasa a xa duniya bee fa.
49004011	Ate le xa solifen mategeninŋolu di moxolu ma. A xa dolu ke kiladinŋolu ti, xa dolu ke kilalu ti, xa dolu ke xibaru Dimanŋo waajubaxolu ti, xa dolu ke lannayabaxolu negaanibaxolu ti, xa dolu ke karanmoxolu ti.
49004012	A xa wo bee ke, walasa xa senumanŋolu toben Ala la baaro xanma, nin Kirisita balo, wo xoto Ala la jama, wo si taxa ɲa lannaya to ɲa men.
49004013	Nin wo keta, n bee kafuninŋo si ke kilin ti lannaya to, anin Ala Dinxe lonŋo to. N si ke lannayabaxa moninŋolu nin moxo dafaninŋolu ti, í xo ate Kirisita be dafanin ɲa men.
49004014	Wo ɲa ma, n me ke í xo dindin bitugun, xa tu í fillifallala, xa taxa diina silo sifa bee woyo fe, moxolu la lafililo koso. Wo moxolu be kewuya le kela xa moxo tolu lafili.
49004015	Bari xa n tu tonɲa fola xanuya to; n si bunɲa lannaya to ɲa bee do ma, fo xa ke í xo Kirisita, ate men mu Ala la jama kunŋo ti.
49004016	Ate le barako to, nin balo bee mu kilin ti, men dulalu bee be i ɲoxo mutaninbete a xulukunnafasolu la. Wo to, nin wo balo dulalu bee kilin kilin be a la baaro kela a ɲa ma, balo muume si bunɲa xa taxa ɲa xanuya to.
49004017	Awa ń badinŋolu, saasa ń be nala men xoleyala alu ma, Marigi koso, wo mu le xo: Atelu lannayabaxolu kukeɲa man xan xa ke í xo siya tolu mennu man Ala lon; wolu be i taxamala hakilintanɲa xono.
49004018	I be i miirila í xo dibitomoxolu. Ala be nilamaya kuto men dila, i luntanŋo le be wo to i la kulonbaliya koso, i la sondonme xoleya xa men sabaabu.
49004019	Maluya kese kilin nte i la. I xa i fannu ladi jadoya ma, xa son xa ku noxonin sifa bee do ke, dansigi nte men na.
49004020	Bari atelu xa men xaran Isa Kirisita la kuwo to, wo nte wo kuwolu ɲoxonnu ti de!
49004021	Sikka nte a to, men be Isa la kuwo to, alu xa wo bee me; anin alu xaranta a la tonɲa ma.
49004022	Wo to, alu tunnu be i taxamala ɲa men ma folofolo, alu wo dabula. Alu moxo xoto nego lelu be moxo lafilila, xa halagilo lasi a ma.
49004023	Wo xanma, alu a tu alu hakilolu nin alu miirolu bee xa yelema xa ke kuto ti.
49004024	Alu moxo kuto jigolu ta, wo men data Ala mununŋo la. Wo mu le xa í taxama tilinninɲa nin senuya xono, tonɲa xa mennu bange.
49004025	Wo le x'a tu, alu faniya dabula, xa tonɲa fo i ɲoxo ɲen, bawo n bee kafunin mu bala kilin dula lelu ti.
49004026	Nin alu diminta, alu i korosi alu xana junube ke. Tilo xana boyi x'alu diminninŋo tara.
49004027	Alu xana a tu Sentane xa ɲa si soto alu xan.
49004028	Nin men tun be suuɲalo kela, wo xa suuɲalo dabula, bari a xa baaro ke a bulu fulo la, x'a baluwo soto tilinŋo to, anin xa fen soto xa segebaxantunŋolu deema.
49004029	Xuma jaxu si xana bo alu da, fo xuma ɲumalu, mennu si moxo do maakuwo ɲiɲa, xa do kafu moxo xotelu barako ma, walasa a xa neemo ke alu lamebaxolu ɲen.
49004030	Alu xana Ni Senunŋo juso xasi, wo men mu Ala la taagumanseedo ti alu la, xo lunŋo si na, Ala si alu kunbo pewu.
49004031	Alu miiriya jaxo, nin juso, nin diminŋo, nin sonxo, nin nanilo, nin jaxuya sifa bee xoyi x'e soobo alu la.
49004032	Alu ɲuma ke i ɲoxo ɲen, xa hinna, xa yaafa i ɲoxo ma, í xo Ala yaafata alu ma Kirisita koso ɲa men.
49005001	Awa, x'a la a xan alu mu Ala dinŋolu ti, a be mennu xanunin, alu ke a ladigibaxolu ti.
49005002	Alu xanuya yita alu la nilamaya xono, í xo Kirisita xa n xanu ɲa men, fo a x'a niyo di n nofe, xa ke nilifenŋo nin sadaxo ti, men diyata Ala ɲen.
49005003	Alu keta Ala la moxolu ti; wo xanma a man xan jadoya nin kunoxoninko, anin wasabaliya ɲa wo ɲa xa haali me alu dappo to.
49005004	Malibaliya xumolu nin xuma kuntanŋolu walla xuma noxoninŋo dulu man xan xa me alu da. Alu xa xan xa men ke, wo mu barakelalo le ti Ala ɲen.
49005005	Alu xa xan x'a lon, sikka nte a to xo: Jadolu nin moxo noxoninŋolu, anin wasabalolu, wo mennu mu bolibatulalu ti, wolu si me nidula soto Kirisita nin Ala la Mansaya xono abada.
49005006	Alu xana a tu moxolu x'alu lafili xuma fuwolu la. Wo ɲoxon junube lelu b'a tula nin Ala la diminŋo be boyila a soosobaxolu to.
49005007	Wo to, alu nin wo moxolu xana kafu fusi la.
49005008	Folofolo, alu tunnu mu dibo le ti, bari saasa, alu mu keneya le ti, bawo alu nin Marigi kafuta. Wo to, alu i taxama í xo moxo mennu be keneya la.
49005009	Awa, keneya ken be ɲumaya nin tilinninɲa nin tonɲa le bangela.
49005010	Alu i balan xa Marigi diyanɲo mategeninŋo lon.
49005011	Kuwo mennu be kela dibo to, nin nafa nte i la, alu sin xana dun wolu to. Alu xuma i xan ne fan, x'a yita xo i man ɲin.
49005012	Moxo dolu be kuwo mennu kela dibo to, maluya be wolu tofolo fan na.
49005013	Ku wo ku je yita xo a man ɲin, wo bulata keneya la.
49005014	Fen fen du bulata keneya la, wo keta keneya ti. Wo le x'a tu, a fota xo: «Ite men be sinnoxola, kuni. Kuni xa bo furelu to, Kirisita si keneya bo í ɲen.»
49005015	Wo to, alu i korosi alu bosilolu to. Alu xana i taxama í xo hakilintanŋolu, bari alu i taxama í xo hakilimalu.
49005016	Alu waxato tomuta bete, bawo bi lunŋolu xa jaxu.
49005017	Wo to, alu xana ke hakilintanŋolu ti, bari alu i balan xa Marigi sago lon.
49005018	Alu xana i fa dolo la; wo si alu bula kukuntanko le la. Bari alu a tu Ni Senunŋo x'alu fa.
49005019	Alu i ɲoxo jusudun Jaburu donkilolu nin tantuli donkilolu nin Alabunɲa donkilolu la. Alu donkilo la xa Marigi tantu alu jusukunŋo bee la.
49005020	Alu barako bula n Fa Ala ɲen tuma bee, anin kuwo bee to, n Marigi Isa Kirisita toxo la.
49005021	Alu xulu i ɲoxo ɲen, Kirisita ɲasilanɲa xanma.
49005022	Musolu, alu xulu alu xelu ɲen í xo alu be xulunin Marigi ɲen ɲa men.
49005023	Bawo, xe le mu a musu kuntigo ti, í xo Kirisita mu Ala la jama kuntigo ti ɲa men. Kirisita le mu Ala la jama Kisibaxo ti, nin wo mu a balo ti.
49005024	Wo xanma, musolu xa xan xa xulu i xelu ɲen kuwo bee to, í xo Ala la jama be xulunin Kirisita ɲen ɲa men.
49005025	Xelu, alu dulu x'alu musulu xanu í xo Kirisita xa Ala la jama xanu ɲa men, fo a x'a fan niyo di a nofe.
49005026	A keta a fe wo ɲa ma Ala la jama xa ke Ala ta ti, tumo men a x'a senuya jiyo nin Ala la xumo la.
49005027	Katugala a diyata a ɲen xa Ala la jama lalo a fan ɲa xoto, a nooroma, a matakkibalo, a moromorobalo, anin a fentanŋo. A diyata a ɲen a xa ke senumanŋo nin jalagibalo ti.
49005028	Wo ɲa ma, xe xa xan x'a musu xanu í xo a fan balo. Xe men be a musu xanula, wo be a fan ne xanula.
49005029	Awa moxo bada man í ban a fan balo to; bari a si a balu, x'a topoto, í xo Kirisita be Ala la jama topotola ɲa men,
49005030	nin wo mu a balo ti, n bee mu men dula do ti.
49005031	Kitaabo x'a fo xo: «Wo le xanma, xeba si a na nin a fa bula x'é noto a musu la; i fulo si ke kilin ti.»
49005032	Gulleba le mu ɲin ti. Nte b'a fola xo Kirisita nin Ala la jama te kuwo le mu le wo ti.
49005033	Wo bee nin a ta, bee kilin kilin x'é musu xanu í xo í fan. Muso du x'a xe bunɲa.
49006001	Dinŋolu, al'alu wulubaxolu lame x'a la Marigi sago xan, bawo wo be bennin.
49006002	«Í na nin í fa bunɲa.» Wo le mu Ala la sariya folo ti, lahido kafuta men ma:
49006003	«walasa í xa heero soto, xa me í nila duguxulo xan.»
49006004	Alu falu, alu dulu xana alu dinŋolu juso tiɲa, bari alu i labunɲa, x'e laxaran anin x'e tonben x'a la Marigi sago xan.
49006005	Jonŋolu, marigo mennu be alu ma ɲin duniya in to, alu xulu wolu ɲen silanɲa nin jarajaro to. Alu baaro ke i ɲen jusukun xoyiya to, x'a ke í xo nin alu b'a kela Kirisita le fan ɲen.
49006006	Alu xana baaro ke nin i be alu lakorosinin tumo men doron, walasa x'alu fannu kudiya i ɲen; bari alu Ala sago ke alu jusukunŋo bee la, í xo Kirisita la jonŋolu.
49006007	Alu baaro ke i ɲen xonotodiya to, í xo nin alu be baaro kela Marigi le fan ɲen. Alu xana a jaate moxolu ɲen ti.
49006008	Alu a lon xo moxolu bee, jon wo, hooro wo, bee kilin kilin s'í la ku ɲuma keninŋolu sara soto Marigi la.
49006009	Marigolu, alu dulu xa wo ɲoxon ke alu la jonŋolu ɲen, alu xana feten feten i la, x'e lasila. Alu x'a lon xo atelu nin itelu bee Marigi be sanŋo to, wo nte moxo fisiyala moxo ti.
49006010	Ń na xuma labanŋo fele xo: Alu barako ta alu nin Marigi la kafuɲoxoya xono, xa bo a la sintigiya barakemaba to.
49006011	Ala be kelekemiranŋo mennu dila, alu wolu bee dun alu ma, walasa alu xa sin xa Sentane la feere jaxolu kele.
49006012	Bawo n nin mennu be kelo la, wolu nte hadamadinŋolu ti, bari kuntigiyalu nin fangolu, anin ɲin duniya dibinin in kunnasigibaxolu, anin jinnolu mennu be siginin sanŋo to, ku jaxo xanma.
49006013	Wo le x'a tu, alu Ala la kelekemiranŋolu bee ta, walasa nin lun jaxo nata, alu xa sin xa kelo ke; kelo xofe, alu xa sin xa tu lonin.
49006014	Awa, alu i toben! Alu tonɲa ke alu tetositilanŋo ti, xa tilinninɲa ke alu la negedoroko ti.
49006015	xibaru Dimanŋo men be heero dila, wo xa ke alu sintosamato ti, alu x'e jija xa wo fo.
49006016	Lannaya xa ke alu la tuma bee, a be í xo negekunbennanŋo, wo s'a tu alu si Sentane la beɲe wuleninŋolu bee faxa.
49006017	Alu kisita, alu wo kisilo muta x'a ke alu kunna negekufuno ti. Alu Ni Senunŋo la fanŋo ta, nin wo mu Ala la xumo ti.
49006018	Alu wo bee ŋinin Ala fe, taralo la. Alu Ala matara tuma bee Ni Senunŋo barako to, xa taralolu nin taraliba sifa bee do ke. Alu tu i ɲala, x'e balan xa tu taralo kela Ala la moxo senumanŋolu bee ɲen.
49006019	Alu Ala matara nte du ɲen, walasa nin nte be xumala tumo men, Ala xa xuma sinŋo di nte ma, ń hakilo lasigininŋo xa Xibaru Dimanŋo gullo yita moxolu la.
49006020	Nte keta wo Xibaru Dimanŋo la lasigidinŋo ti, xa ń tu negejoloxo la, kaso la. Alu Ala matara nte ɲen walasa ń xa Xibaru Dimanŋo fo a foɲa ma, xa ń hakilo lasigininŋo tu.
49006021	Awa, Tisike, nin wo mu n badinxe xanuninŋo, anin nte baarakeɲoxo xantigo ti Marigi ɲen, wo si nte xibaro bee fo alu ɲen, walasa alu xa nte la ɲa lon.
49006022	Nte b'a kila alu ma ɲin ne xanma, walasa a xa ntelu la xibaruya di alu ma, anin a x'alu hakilo lasigi.
49006023	Fa Ala anin Marigi Isa Kirisita xa heero nin xanuya anin lannaya di badinŋolu bee ma.
49006024	Ala la neemo xa ke n Marigi Isa Kirisita xanubaxa jonjonŋolu bee fe.
50001001	Nte Poli nin Timote le be ɲin safe in kila, ntelu mennu keta Isa Kirisita la jonŋolu ti. N b'a kila Ala la moxo senumanŋolu bee ma Filipe gallo to, mennu nin Isa Kirisita kafuta, anin Ala la jama lakorosibaxolu nin a baaralalu.
50001002	N Fa Ala anin Marigi Isa Kirisita xa neemo nin heero di alu ma.
50001003	Nte xa ń miiri alu ma tuma wo tuma, ń si barako bula ń na Ala ɲen.
50001004	Nin nte be Ala matarala alu bee ɲen tuma wo tuma, nte nitodiyaninŋo le be wo kela,
50001005	bawo alu keta nte kafuɲoxolu ti xibaru Dimanŋo fo to, kabirin folofolo fo saasa.
50001006	Ń be lanin a la xo Ala men xa ɲin baara ɲuma in damuta alu to, a si taxa ɲa fo a dafalunŋo, Isa Kirisita nalunŋo.
50001007	A xa bete ɲin ɲoxon miiriya xa ke ń na alu bee la kuwo to, bawo alu la kuwo xa xole nte ma bete. Ala x'a la neemo di nte ma x'a la baaro men ke, alu bee xa do soto wo to, saasa xa nte tu kaso la, anin xa ń tu Xibaru Dimanŋo lafaasala, x'a sinsin.
50001008	Ala mu ń seedo ti xo nte be alu bee xanunin bete, í xo Isa Kirisita be ń xanunin ɲa men.
50001009	Ń be Ala matarala alu ɲen men na, wo fele: Ń b'a matarala, alu la xanuya xa bunɲa xa taxa a fe, lonniya soobe nin faamuyali dafaninŋo xono,
50001010	walasa alu xa sin xa ɲuma lon. Nin wo keta, alu si senuya, xa ke jalagibalolu ti Kirisita la lunŋo.
50001011	Alu si ke ku tilinnin kiika kebaxolu ti, Isa Kirisita barako to, mennu si nooro nin bunɲa la Ala xan.
50001012	Ń badinŋolu, ń b'a fe alu x'a lon xo kuwo men xa nte soto, tonɲa la, wo keta sabaabu ti xibaru Dimanŋo xa taxa ɲa.
50001013	Wo ɲa ma, goferenere la xube xono moxolu, anin a xoxanmoxolu bee x'a lon xo nte be kaso la Kirisita le la kuwo to.
50001014	Badin lannayabaxolu tala bee x'e gigo senbe Marigi la, nte la kasolabulo koso. I xa jaxoleya soto bete, xa Ala la xumo fo x'a tara i man sila.
50001015	Dolu kennu be Kirisita la kuwo waajula kiiliya le xanma, xa soosolo ke. Bari do dulu b'a kela ŋanneya ɲuma le la.
50001016	Wolu be i la baaro kela xanuya la, bawo i x'a lon xo nte be jan Xibaru Dimanŋo lafaasalo le xanma.
50001017	Bari tolu kennu be Kirisita la kuwo waajula fadinɲa le la. I ŋanneya man ɲin; i miiro mu le xa do kafu nte la tooro ma xa ń tu kaso la.
50001018	Bari wo si nte fen ti. Ŋanneya jaxu tarata i la wo, ŋanneya bete tarata i la wo, a keta ɲa wo ɲa, Kirisita la kuwo be waajuxan moxolu ɲen, wo nitodiya be nte la. Ń be tula wo nitodiya xono,
50001019	bawo ń x'a lon xo alu la Alamataralu barako to, anin Isa Kirisita Niyo la deemalo fe, wo kuwolu bee si falin nte la kisilo la.
50001020	Nte keɲeninŋo be wo le ma, anin nte gigo be wo le xan, nte me malu abada. Bari xa nte hakilo lasigininŋo tu, saasa, anin tuma bee, Kirisita si bunɲa nte balo to, ń na nilamaya fe, walla ń na saya fe.
50001021	Katugala nte bulu, xa nilamaya, Kirisita le mu. Nin ń sata, wo mu ń bulu tono le ti.
50001022	Bari xa tu ń nila jan, nin wo si a tu ń xa baara nafama ke tugun, wo to, ń man a lon ń si men sugandi.
50001023	Ń xono be talanin: A xa di ń ɲen xa duniya tu, xa ke Kirisita bata; wo le ken ɲoxon nte.
50001024	Bari atelu la kuwo la, ń xa tu ń nila, wo le xa fisa.
50001025	Nte be lanin wo la. Wo xanma, ń x'a lon xo nte si tu ń nila, xa ke alu bee senbo to, walasa alu xa taxa ɲa, xa ɲaxali lannaya to.
50001026	Wo ɲa ma, nin nte saagita nanin alu bata, nte la kuwo si ke alu jangunnaku ti xa tanbi folo xan, Isa Kirisita la kafuɲoxoya la.
50001027	Bari alu bosilo xa ben Kirisita la Xibaru Dimanŋo la fota ma; walasa nte taxata bo alu ma wo, ń man taxa wo, nte x'alu xibaro me xo alu balanninŋo be miiriya kilin na, x'alu tu kelo la jusukun kilin na, lannaya nofe, Xibaru Dimanŋo be men dila.
50001028	Alu xana a tu alu jaxolu x'alu lasila fen si to. Wo si ke wolu la halagilo taagumanseedo ti i ɲen, anin xa ke taagumanseedo ti xo atelu be kisilo silo xan. Wo kuwo bota Ala le to.
50001029	Ala xa ɲin don neemo ke alu ɲen alu xa la Kirisita la; wo doron nte, anin alu xa tooro ate ɲen du.
50001030	Alu xa nte je kelo men na, nin alu x'a lon xo nte be wo la haalibi, alu dulu xa wo kelo ɲoxon ke.
50002001	Awa, nin jusu suma si soto Kirisita la kafuɲoxoya xono, nin ɲoxo jusudunŋo be xanuya to, nin kafuɲoxoya be sotola Ni Senunŋo fe, nin ɲumaya nin hinno be je,
50002002	al'alu miirolu ke kilin ti, xa nte la ɲaɲo dafa, xa i taxama benŋo xono. Alu la xanuya xa ke kilin ti, alu xonolu xa ke kilin ti, alu kilinɲa ŋinin.
50002003	Alu xana fusi ke fadinɲa la walla fanbunɲa xanma. Bari alu i majigi, xa tolu jaate xo i xa bun alu ti.
50002004	Alu si xana í miiri alu fannu kilinnu la nafa ma, alu bee kilin kilin xa í miiri to dulu la nafa ma.
50002005	Miiriya men tun be Isa Kirisita la, wo ɲoxon xa ke alu dulu la:
50002006	Ate men tun keɲa nin Ala keɲa mu kilin ti, a man a nin Ala la xaaɲanŋo ke fen ti, a me bo notonin men na.
50002007	Bari a buruta wo bee to, xa jonŋo keɲa ta, xa ke moxolu ɲoxonŋo ti. A x'é yita moxo ti tumo men,
50002008	a x'a fan majigi, xa xulu fo saya, gengenyiro xan saya fan.
50002009	Wo le x'a tu, Ala x'a xotota bete, xa toxo di a ma, toxo men xa bun toxo bee ti,
50002010	walasa fen wo fen be sanŋo to, anin duguxulo xan, anin duguxulo xoto, wolu ɲongi Isa toxo la;
50002011	anin xo nenŋo bee x'a fo xo Isa Kirisita mu Marigi ti, walasa bunɲa xa la n Fa Ala xan.
50002012	Wo ɲa ma, ń badin xanuninŋolu, alu xa nte lame tuma bee, xa nte tu alu bata. Alu wo ke tugun xa tanbi folo xan, x'a tara nte nte alu bata. Alu xa kisilo men soto, alu baaro ke wo hukumo xono, silanɲa nin jarajaro to.
50002013	Bawo Ala le be baaro kexan alu xono, a si sinŋo di alu ma, alu xa ke a la ku lategeninŋo xanubaxolu nin a kebaxolu ti.
50002014	Alu kuwo bee ke x'a tara alu man daxotoxuma nin soosoli ke,
50002015	walasa alu xa ke jalagibalolu nin senumanŋolu ti, alu xa ke Ala dinŋolu ti, fe nte mennu la ɲin duniya in moxo tilinbalolu nin moxo jaxu innu to. Alu xa xan xa mana i to í xo sanxulo ma loololu,
50002016	xa xumo di i ma men be nilamaya dila. Wo banna kela, nte kunŋo si xotota Isa Kirisita nalunŋo alu la kuwo koso, bawo ń na baaro nin ń na sege me na ke fuwo ti.
50002017	Haali nin nte jelo bonta xa ke í xo sadaxo, xa kafu alu la lannaya la baaro ma, nte si ɲaɲa le wo la, xa ɲaɲa alu bee fe.
50002018	Alu dulu xa xan xa ɲaɲa wo kuwo la, xa kafu nte ma xa ɲaɲa.
50002019	Nte yilo b'a ma, nin a keta Marigi Isa sago ti, xo dondin nte si Timote ki alu ma; walasa nte du xa jusudun alu xibaruya soto xanma.
50002020	Bawo nin ate kilin nte, moxo xote nte je, ń nin men be xono ma. Alu la kuwo hanmo be ate kilin ne la soobe la.
50002021	Tolu bee be hanmela i fannu la kuwo lelu la, i nte hanmela Isa Kirisita la kuwo la.
50002022	Bari alu fannu x'a lon Timote x'a la xantigiya yita ɲa men: A nin nte xa xibaru Dimanŋo baaro ke, í xo dinŋo nin a fa.
50002023	Ń hakilo b'a ma x'ate le ki alu ma, nin ń xa ń na ɲa lon tumo men.
50002024	Nte be lanin a la Marigi barako to, xo a me me, nte fan si taxa alu je.
50002025	Nte x'a mafele xo a xa xan nte xa Epaforodite lakoppa alu ma, nin wo mu nte badinxe nin nte baarakeɲoxo nin nte kafuɲoxo ti kelo to. Alu tunnu x'a ki xa na nte maakuɲanfenŋolu ti.
50002026	Alu bee jo loxoba tun b'a la. A tun jusukunŋo be tooronin bawo alu x'a la jangaro xibaro me.
50002027	Tonɲa le mu a jangaruta, fo a tun be ŋinin xa sa. Bari Ala hinnata a la, ate kilin nte, a hinnata nte du la, walasa jusuxasi xote xana kafu nte la jusuxaso ma.
50002028	Wo le x'a tu, nte xa ń tariya x'a ki alu ma, walasa nin alu x'a je, do xa kafu alu la ɲaɲo ma. Wo to, do si bo nte la jusuxaso la.
50002029	Nin a sita je, alu x'a kunben ɲaɲaba to, Marigi toxo la. Alu xa xan xa wo ɲoxon moxo lelu bunɲa,
50002030	bawo a tun be ŋinin xa sa Kirisita la baaro le nofe. A bota a fan na nte deemalo le xanma, alu tunnu fannu me men no nte ɲen.
50003001	Awa saasa, ń badinŋolu, alu ɲaɲa Marigi la kafuɲoxoya la. Nte tun xa xumo mennu safe xa ban, a man xole nte ma xa saagi wo fen kilinŋolu safenin alu ɲen. Alu la nafa le be wo to.
50003002	Alu i korosi wulumoxolu ma, alu i korosi baarajaxukelalu ma, alu i korosi ɲaxa fuwo lafaasabaxolu ma.
50003003	Nte lelu mu ɲaxanin soobelu ti, ntelu mennu be Ala batula a Ni Senunŋo barako la, xa n fanbunɲa kunŋo ke Isa Kirisita la kafuɲoxoya ti. N nte n gigo lala n fannu xan.
50003004	Awa, nte du tun s'a no xa ń gigo la ń fan xan. Nin a be moxo men ɲen xo a s'í gigo la no a fan xan, nte tun si wo ke xa tanbi wo tigo xan.
50003005	Nte ɲaxata ń wuluwo tili sago. Ń mu Banisirayila siya do le ti, Bensamen bonsonŋo do. Ń mu Heburo yerewuluwo le ti. Musa la sariya to, nte keta Farisiya soobe le ti.
50003006	Nte tun be balannin ɲa men, fo ń keta Ala la jama toorobaxo ti. Ń keta jalagibalo ti sariya xa tilinninɲa men fo wo silo la.
50003007	Bari nte tun be wo kuwo mennu jaatenin tono ti, saasa ń xa wolu jaate bono ti, Kirisita koso.
50003008	Nte be fenŋo bee fan ne jaatela bono ti ɲin fen nafamaba in koso, nin wo mu ń Marigi Isa Kirisita lonŋo ti. Ate la kuwo xanma, ń xa ń xodi fenŋo bee la, x'a bee mafele fen filita ti, walasa ń xa Kirisita soto tono ti,
50003009	anin ń xa tu a la kafuɲoxoya xono. Nte nte a jaatela tugun xo nte xa tilinninɲa soto sariya labatulo fe. Nte xa tilinninɲa soto Kirisita lannaya le fe, wo tilinninɲa men bota Ala la, anin a be men dila lannaya fe.
50003010	Nte b'a ŋininna le, xa Kirisita lon, sinŋo men be a la kuniyo to, xa wo lon, xa do soto a la toorolu to, anin ń nin a xa ke kilin ti a la saya to,
50003011	xa don gigo tu ń na xo nte du si kuni xa bo furelu to.
50003012	A nte xo nte xa ń na fen bunta soto xa ban, walla xo nte keta moxo dafaninŋo ti xa ban. Bari ń be taxala ɲa haalibi, xa ń balan xa wo soto; bawo Isa Kirisita xa nte muta xa ń ke a ta ti xa ban.
50003013	Ń badinŋolu, nte nt'a jaatela xo nte xa wo bandeero ta xa ban de! Bari nte be ku kilin ne kela: Men be ń xo, nte be ń hakilo bola wo kun, men be ń ɲa, xa ń balan wo nofe.
50003014	Nte be ń borila taxanin ń borikunŋo ma, walasa xa bandeero ta, Ala be n kilinin men ma sanŋo to, Isa Kirisita barako to.
50003015	Awa, alan mennu bee xoxota lannaya to, wo le xa xan xa ke n bee miiriya ti. Bari nin miiriya xote be alu la wo kuwo to, Ala fan si tonɲa yita alu la.
50003016	Ɲa wo ɲa b'a to, alan xa silo men taxama fo saasa, alan xa taxa ɲa wo xan.
50003017	Ń badinŋolu, alu bee xa ke nte ladigibaxo ti. N keta ɲayitolu ti, wo to, mennu b'e taxamala xa ben wo ɲayito ma, alu wolu ladigi.
50003018	Ń dalita a fola alu ɲen, ń xasito be saagila a ma alu ɲen saasa tugun xo: Moxo kiika b'a yitanin i bosilolu la xo Kirisita gengenno yiro ma, xo i mu wo kuwo jaxolu ti.
50003019	Wo moxolu labanŋo mu halagilo le ti, bawo i la ala mu i xonodaxo le ti. Kuwo mennu xa xan xa i malu, i jangunnakuwo mu wo lelu ti. Hanme xote nte i la nin duniya kuwo lelu nte.
50003020	Ntelu kennu fasuwo be sanŋo to le. N be n Kisibaxo, Marigi Isa Kirisita laxononin xa bo non.
50003021	A si n bala barakentan sata yelema, x'a ke a fan bala nooroma ɲoxonŋo ti. A si wo ke a la sintigiya la, men be fen bee xulula a ɲen.
50004001	Nte badin xanuninŋolu, a loxoba be nte la x'alu je. Ate lelu mu nte la ɲaɲo kunŋo ti. Ate le dulu mu nte kunxotota sabaabo ti. Alu i balan xa tu Marigi la kafuɲoxoya xono.
50004002	Nte be n badinmusu Efodi nin Sentise tarala, xo i x'e xono ke kilin ti Marigi la kafuɲoxoya xono.
50004003	Ite du, ń baarakeɲoxo xankilintigo, ń b'é tarala xo í xa wo musolu deema. Wolu tunnu nin nte kafuta xa kelo ke, nin wo mu xibaru Dimanŋo fo ti, wolu nin Kileman anin nte baarakeɲoxo tolu. I bee toxo be safenin nilamaya bukko xono.
50004004	Alu ɲaɲa tuma bee Marigi la kafuɲoxoya la. Ń be saagila a ma, alu ɲaɲa.
50004005	Alu sabaro yita moxolu bee la. Dondin Marigi si na.
50004006	Alu xana hanme fusi la, bari ku wo ku je na alu ma, alu Ala matara wo la, x'a xoleya, x'a nin barakebulo kafu.
50004007	Nin wo keta, Ala la heero men xa bun hadamadinŋolu la miiriyalu bee ti, wo si alu jusukunŋolu nin alu miirolu mara Isa Kirisita la kafuɲoxoya xono.
50004008	Awa saasa, ń badinŋolu, ń na xuma labanŋo mu men ti wo fele: Nte b'a fe xo kuwo fen wo fen mu tonɲa ti, bunɲa si soto fen wo fen to, ku wo ku be tilinnin, kuwo mennu xa senu, kuwo mennu xa di Ala ɲen, kuwo mennu fo be bennin, jigo mennu xa ɲin, moxo si tantu kuwo mennu to, alu la jaate xanta xa la wo lelu bee xan.
50004009	Alu laxaranta men na, alu xa men soto, alu xa men me nte la, alu xa men je nte la, alu wolu bee ke. Nin wo keta, Ala men mu heero tigo ti, wo si ke alu fe.
50004010	Nte be ɲaxalibetela Marigi la kafuɲoxoya la, bawo alu x'a yita tugun xo nte la kuwo be alu xono. Wo miiriya tun be alu la kabirin xotonin, bari alu tunnu man a keɲa le soto folo.
50004011	Nte nte xumala ten bawo nte maakuwo be fen do la. Men be ń bulu, nte dalita xa muta ke wo ti.
50004012	Nte xa ń keɲa lon bulutoxulunɲa xono, xa ń keɲa lon fentigiya xono. Ku wo ku to, ɲa wo ɲa, xa fa wo, xa tu xonxo la wo, xa fentigiya wo, xa bulutoxulunɲa wo, nte dalita a bee la.
50004013	Nte si sin xa wo bee ke Kirisita le barako la; ate le be nte barako bunɲala.
50004014	Wo bee nin a ta, alu xa men ke, xa nte deema ń na toorolu waxato, wo keta ku beto le ti.
50004015	Ń badin Filipengolu, alu fannu x'a lon xo kabirin nte xa xibaru Dimanŋo waajulo damuta waxato men, nin nte bota Maseduwane jamano la, nin alu la jama kilin nte, Ala la jama xote man ke nte kafuɲoxo ti, nilo nin soto la.
50004016	Haali nte be Tesalonike tumo men, alu xa nilifenŋo ki nte ma í xo sinɲa fula, xa ń maakuwo ɲiɲa.
50004017	A nte xo nte be nilifenŋo lelu ŋininxan. Nte b'a fe alu la kebaara ɲuma le xa siya, xa jaate alu ɲen.
50004018	Alu xa fen fen ki ń ma, ń xa i bee soto. Epaforodite nata wolu di nte ma tumo men, ń maakuwolu ɲiɲata. Wo keta í xo sadaxa sumadimanŋo; Ala be wo ɲoxon sadaxa le fe, x'a muta.
50004019	Nte la Ala si alu maakuɲanfenŋolu bee di alu ma, x'a la a la fentigiyaba maɲoxonjebalo xan, Isa Kirisita la kafuɲoxoya barako to.
50004020	Tanto be n Fa Ala ɲen fo abada. Amiini!
50004021	Alu Ala la moxo senumanŋolu kilin wo kilin xonton, mennu be Isa Kirisita la kafuɲoxoya xono. Nte nin badinŋo mennu be jan, wolu bee be alu xontonna.
50004022	Ala la moxo senumanŋolu bee be alu xontonna; sakuta mennu be baaro kela mansaxe la luwo xono, wolu be alu xontonna.
50004023	Marigi Isa Kirisita la neemo xa ke alu bee fe.
51001001	Nte Poli, nte men mu Isa Kirisita la kiladinŋo ti, x'a la Ala sago xan, anin n badinxe Timote,
51001002	nte lelu be ɲin safe in kila n badinŋolu ma, senuman xantigolu Kirisita la kafuɲoxoya xono, mennu be Kolose gallo to. N Fa Ala xa neemo nin heero ke alu ɲen.
51001003	N be barako bulala n Marigi Isa Kirisita Fa Ala ɲen tuma bee, nin n be Ala matarala alu ɲen.
51001004	Lannaya men be alu la Isa Kirisita la, n xa wo xibaro me anin xanuya men be alu la, moxo senumanŋolu bee ɲen.
51001005	Alu be wo kela gigo xono, men be maranin alu ɲa sanŋo to. Wo gigo kufota alu ɲen tonɲa xumo fe, nin wo mu xibaru Dimanŋo ti.
51001006	Xibaru Dimanŋo be jenjenxan xa nafa ke duniya bee xono, í xo a x'a ke alu tema ɲa men, kabirin lun folo men, nin alu xa Ala la neemo kume anin x'a lon a mu men ti tonɲa la.
51001007	N baarakeɲoxo xanuninŋo Epafarasi le xa xaranŋo di alu ma wo kuwo la. A be baaro kela alu ɲen í xo Kirisita la baarakedin xantigo.
51001008	Ni Senunŋo xa xanuya men di alu ma, a xa wo fo n ɲen.
51001009	Wo le x'a tu, kabirin n x'alu la xibaruya me, n nte Alamatara dabulala alu ɲen. N b'a ŋininna Ala fe alu x'a sago lon bete, anin alu xa hakilitigiya nin faamuyalo soto Ni Senunŋo fe.
51001010	Wo ɲa ma, alu si sin no x'e taxama x'a ben Marigi sago ma, x'a diyanɲekuwo ke tuma bee. Alu si ku beto sifa bee ke, anin xa taxa ɲa Ala lonŋo to.
51001011	N be a ŋininna a fe, xo a xa barako di alu ma kuwo bee to, a la sintigiya nooroma la, walasa alu xa sin xa kuwo bee kun muɲo to.
51001012	Alu ɲaɲaninŋo xa barako la n Fa Ala ɲen, ate men xa sinŋo di alu ma xa nidula soto senumanŋolu la ke to, men be keneya xono.
51001013	A xa n bo dibo fango bulu, xa taxa n ti a Dinxe xanuninŋo la mansaya xono.
51001014	Ate le barako to n kunbota, n na junubolu yaafata.
51001015	Kirisita mu Alajebalo mununŋo le ti. A xa dafenŋolu bee saawa.
51001016	Bawo fenŋo bee data ate le fe, sanŋo to anin duguxulo xan, fen jetalu nin fen jebalolu, mansayalu, marigiyalu, kuntigiyalu, fangolu. Fenŋo bee data ate le fe anin ate le ɲen.
51001017	A tun be je kabirin dafen si man da, ate le du barako to, nin fenŋo bee b'a no to.
51001018	Ate le mu balo kunŋo ti, nin wo mu Ala la jama ti. Ate le mu damuto ti. Ate le mu folo ti xa bo furelu to, walasa a xa foloya soto kuwo bee to.
51001019	Bawo a diyata Ala ɲen x'a la dafaninɲa bee lasigi a Dinxe to.
51001020	Ate le fe, nin a xa benŋo ke a nin fen bee te: Mennu be duguxulo xan, anin mennu be sanŋo to. A xa benŋo ke i te a jelu bonninŋo fe, gengenyiro xan.
51001021	Ate mennu nin Ala te tun xa jan folo, alu tunnu mu a jaxo lelu ti jaxumanŋo miiriya nin a ko koso.
51001022	Bari saasa, Ala xa benŋo ke alu nin a te, a Dinxe la saya fe, x'a moxoma balo tu a ma. A xa wo ke walasa alu senumanŋo nin alu fentanŋo nin alu jalagibalo xa lo a ɲa xoto.
51001023	Bari alu xa xan xa tu lannaya xono, xa tu siginin bete jusigilan xolenŋolu xan. Alu xa gigo men soto xibaru Dimanŋo lamelo fe, fusi xana wo lasoto alu la. Wo Xibaru Dimanŋo waajulo keta hadamadinŋolu bee ɲen duniya xono. Nte Poli keta baaradinŋo ti wo Xibaru Dimanŋo fo le xanma.
51001024	Saasa, nte be ɲaxalila toorolu la, ń be mennu xono alu koso. Tooro mennu tuta Kirisita ɲen xo, nte be wolu dafala ń balasubo to ate balo ɲen, nin wo mu Ala la jama ti.
51001025	Ń keta Ala la jama la baarakedinŋo ti, x'a la baaro xan, Ala xa men xarifa nte ma xo ń x'a ke alu ɲen: A xa nte bula Ala la xumo fola x'a dafa,
51001026	nin wo mu a la gullo ti, a tun xa men tu dugunin hadamadinŋolu bee ma kabirin waxati jan. Bari saasa, Ala x'a yita a la moxo senumanŋolu la.
51001027	Bawo a diyata Ala ɲen xa wo gullo yita i la, dan nte men nafa ma, anin dan nte men nooro ma, a xa men toben siyalu bee ɲen. Wo gullo fele: Kirisita be alu xono, nin wo mu alu la nooro sotota gigo ti.
51001028	N be Kirisita la kuwo waajulo le kela hadamadinŋolu bee ɲen. N be bee lasobila anin xa bee xaran hakilitigiya dafaninŋo to, walasa moxo bee xa dafa Kirisita la kafuɲoxoya xono.
51001029	Wo le x'a tu, nte be baaro kela anin xa kelo ke Kirisita barako la, men be baaro la nte to, sintigiya to.
51002001	Ń b'a fe alu xa nte la kelo xoleya lon, ń be men na alu ɲen, Lawodisengolu ɲen, anin kiika xotelu ɲen, mennu man nte je abada.
51002002	Nte b'a fe wo ɲa ma x'e jusudun, anin i xa xanben xanuya to, i xa faamuyali dafaninŋo soto, xa Ala la gullo lon. Wo gullo mu Kirisita le ti.
51002003	Hakilitigiya nin lonŋo bee juwo duguninŋo be ate le to.
51002004	Nte be wo fola walasa moxo si xana alu lafili xumaxan dimanŋolu la.
51002005	Haali nin nte xunturo nte alu bata, ń be alu bata ń hakilo la. Nte be ɲaɲanin bawo ń x'a je xo alu be alu lono to, anin xo alu sinsinninŋo be alu la lannaya to, Kirisita la.
51002006	Awa, x'a la a xan alu sonta Isa Kirisita ma, xo a le mu Marigi ti, alu i taxama a la kafuɲoxoya xono.
51002007	Alu i lillidun anin xa jusigi ate kafuɲoxoya to, xa sinsin lannaya to, í xo alu laxaranta a ma ɲa men. Waleɲumalonŋo kiika xa bo alu la.
51002008	Alu i korosi moxo si xana alu neene lafililixumolu nin xuma toxulunŋolu la, mennu be bola hadamadinŋolu la hakilitigiya xono: Wolu be tanin hadamadinŋolu la laadolu ma, anin fangolu mennu be ɲin duniya in kunna, i nte tanin Kirisita ma.
51002009	Bawo Ala la dafaninɲa balama bee be siginin ate to.
51002010	Alu xa fenŋo bee soto x'alu wasa ate le barako to, ate men be kuntigiyalu nin fangolu bee kunna.
51002011	Alu nin ate la kafuɲoxoya xono, alu ɲaxata ɲaxalo men nte hadamadinŋolu ta ti, bari ɲaxalo men keta Kirisita fe, men x'alu bala junubema bo alu la.
51002012	Awa, alu batiseta tumo men, alu nin Kirisita lasita i ɲoxo fe, alu nin a kunita du i ɲoxo fe, bawo alu lata Ala la sintigiya la, men x'a lakuni xa bo furelu to.
51002013	Folofolo, alu tunnu saninŋo le mu alu la junubolu nin alu la ɲaxabaliya koso. Bari saasa, Ala x'alu nin Kirisita nilamaya i ɲoxo fe. A xa n na junubolu bee yaafa.
51002014	Jalagisafe men tun be n xanma n na sariya tiɲalo koso, a xa wo lasanko. A x'a gengen yiro ma.
51002015	A xa kuntigolu nin fangatigolu la sinŋo bo i bulu, x'e ke jelefenŋo ti. A xa sinŋo soto i xan Kirisita gengenyiro le barako to.
51002016	Wo le x'a tu, alu xana son moxo si x'alu jalagi domolifen ku walla minfen ku to, anin salli ku walla xaru kuta ku, walla tofoɲolun ku to.
51002017	Wo kuwolu bee mu fen natalu niiniyo lelu ti, bari tonɲa fan, wo mu Kirisita le ti.
51002018	Alu xana a tu moxo si x'alu bali x'alu la kunnawulijala soto a la fu fanmajigo, walla a la melekebato la. Wo moxo sifalu be i la jelifenŋolu jaatebetela. I be bunɲaba fuwo dila i fannu ma i la hadamadin miiriya gansanŋolu fe.
51002019	I nte tula sitinin Kirisita la, wo men mu kunŋo ti. Ate le ken barako to, nin balo muume be balunin x'e ɲoxo muta bete, xa tu kilin ti, xulutugudalu nin xulukunnafasolu fe, anin a be bunɲala í xo a xa di Ala ɲen ɲa men.
51002020	Alu nin Kirisita sata i ɲoxo fe, fango mennu be ɲin duniya in kunna, alu bota wolu bulu. Wo to, mun na alu be i taxamala a be í xo nin alu be dennin ɲin duniya in ne la, xa son ɲin sariya sifa innu xa la alu xan:
51002021	«Í xana ɲin ta», «í xana ɲin nene», «í xana maxa ɲin na»?
51002022	Wo fenŋolu bee be banna le, nin i x'e maakuwo ɲan i la. Wolu mu hadamadinŋolu la ku lategeninŋolu anin i la xaranŋo lelu ti.
51002023	Wolu be bonin hakilitigiya fe moxolu ɲala, x'a la i la batuliɲa xan, men be bola moxo la, anin i la fu fanmajigo nin i fannu balasubo toorolo. Bari nafa nte wolu si la. Hadamadinŋo nidiyanɲekuwo doron nelu mu.
51003001	Alu nin Kirisita kunita i ɲoxo fe xa bo furelu to. Wo to, fenŋo mennu be sanŋo to, alu wolu ŋinin, Kirisita be siginin jan men, Ala kininŋo xoto.
51003002	Alu i miiro lataxa sanŋo to fenŋolu ma, alu xana i miiro lataxa duguxulo xan fenŋolu ma.
51003003	Bawo alu sata le; anin, alu la nilamaya nin Kirisita be dugunin Ala to.
51003004	Alu la nilamaya, nin wo mu Kirisita ti, wo je í yita lun men, wo lunŋo, alu dulu nin a si yita nooro dafaninŋo to.
51003005	Fen wo fen mu duguxulo xan jigo ti, alu wo bee faxa: Jadoya nin kunoxoninko nin jaxumanŋo nego nin nege jaxo sifa bee, anin wasabaliya, bawo wasabaliya mu bolibato do le ti.
51003006	Wo kuwo lelu b'a tula Ala la diminŋo be boyila a soosobaxolu to.
51003007	Alu jigo le tun fele xotonin, tumo men, alu tunnu be ɲin junube innu xono.
51003008	Bari saasa, alu wo bee dabula: Diminŋo, jusubo, anin jaxuya. Nanili walla xuma jaxu si xana bo alu da.
51003009	Alu xana faniya fo i ɲoxo ɲen, bawo alu x'alu jigo xoto nin a la kewalolu bo alu la,
51003010	xa jigo kuto dun alu to. Alu mu moxo kuto lelu ti, n Dabaxa Ala be tula xa mennu tokutaya x'a ben a fan mununŋo ma, walasa alu xa lon dafaninŋo soto a la kuwo to.
51003011	Awa, í keta Gereki ti wo, walla Yahudiya, í ɲaxata wo, walla í man ɲaxa, í keta luntan ti wo, walla wulaxono moxo, í keta jon ti wo, walla hooro, wo si nte jaatela. Men be jaatela, wo mu Kirisita le ti, wo men mu fenŋo bee ti, anin a be bee xono.
51003012	X'a la a xan Ala x'alu sugandi, x'alu senuya, x'alu xanu, wo xanma alu hinna i ɲoxo la, xa ɲuma ke i ɲoxo ɲen, x'e majigi i ɲoxo ɲen, xa sabari anin xa muɲa.
51003013	Alu muɲa i ɲoxo ɲen. Nin do dunta do gaso to, alu xa yaafa i ɲoxo ma. Marigi yaafata alu ma ɲa men, alu dulu xa yaafa i ɲoxo ma ten.
51003014	X'a kafu wo bee ma, alu i ɲoxo xanu, bawo xanuya le mu kilinɲa dafalanŋo ti.
51003015	Kirisita la heero xa sigi alu jusukunŋolu la. Ala x'alu kili wo heero le xanma, x'alu bee ke bala kilin ti. Alu ke waleɲuma lonbaxolu ti.
51003016	Kirisita la xumo nin a nafa bee xa sigi alu to. Alu i ɲoxo laxaran, x'e ɲoxo lasobi hakilitigiya dafaninŋo to, Jaburu donkilolu la, tantuli donkilolu la, anin Ni Senunŋo la donkili dinmaninŋolu la. Alu donkilo la Ala ɲen alu jusukunŋo bee la, xa barako bula a ɲen.
51003017	Alu be ku wo ku kela, xuma wo, walla kewale, alu wo ke Marigi Isa toxo la, xa barako la n Fa Ala ɲen ate barako to.
51003018	Musolu, alu xulu alu xelu ɲen í xo a xa xan ɲa men Marigi ɲa xoto.
51003019	Xelu, al'alu musulu xanu, alu xana xutu mara í xono i ma.
51003020	Dinŋolu, al'alu wulubaxolu lame kuwo bee to, bawo wo le xa di Marigi ɲen.
51003021	Falu, alu xana alu dinŋolu ladimin, nin wo nte, i si timinakuwa.
51003022	Jonŋolu, marigo mennu be alu ma ɲin duniya in to, alu wolu lame kuwo bee to. Alu xana baaro ke i ɲen xo bawo alu be lakorosinin, í xo nin alu b'a ŋininna le x'alu kudiya moxolu ɲen. Bari alu baaro ke i ɲen xono xoyiya to, í xo moxo mennu be silala Marigi ɲa.
51003023	Alu be baara wo baara kela, alu a ke alu jusukunŋo bee la, í xo nin alu be a kela Marigi le fan ɲen. Alu xana a jaate moxolu ɲen ti.
51003024	Alu a lon xo Marigi si ke di alu ma sara ti. Alu baaro ke Kirisita ɲen, wo men mu Marigi ti.
51003025	Moxo wo moxo je tilinbaliya ke, wo tigo si a la tilinbaliya sara soto, bawo Ala nte moxo fisiyala moxo ti.
51004001	Marigolu, al'alu la jonŋolu mutakubete tilinninɲa la, x'a lon xo Marigo be alu dulu ma sanŋo to.
51004002	Alu i timinadiya Alamatara la. Alu tu i ɲala wo la, xa barako bula Ala ɲen.
51004003	Alu Ala matara ntelu dulu ɲen, walasa Ala xa da do yele n ɲen x'a la xumo fo, xa Kirisita la kuwo gullo fo. Nte be kaso la saasa wo le nofe.
51004004	Alu Ala matara ń ɲen walasa ń xa sin xa wo gullo fo a foɲa ma.
51004005	Mennu nte lannayabaxa ti, alu i taxama hakilitigiya la wolu mafan, xa waxato tomuta bete.
51004006	Horomo xa ke alu la xumolu to tuma bee, anin i xa ke xuma nafamalu ti. Alu moxo bee jaabiɲa ɲuma lon.
51004007	Tisike, men mu n badinxe xanuninŋo anin n baarakeɲoxo xantigo ti Marigi la baaro to, wo si nte xibaruyalu bee lasi alu ma.
51004008	Nte b'a kila alu ma ɲin ne xanma, walasa a xa ntelu xibaruya di alu ma, anin a x'alu hakilo lasigi.
51004009	N badinxe xantigo nin xanuninŋo, Onesime, men mu alu do ti, wo le b'a dandanna. Kuwo mennu be kexan jan, i si alu lalon wolu bee la.
51004010	Arisitarake, men nin nte be kaso la, wo be alu xontonna, anin Maraka, nin wo mu Baranabasi badinxe ti. Maraka la kuwo ɲafota alu ɲen xa ban: Nin a nata alu bata, alu a mutakubete.
51004011	Isa men be kilila xo Yusitusi du be alu xontonna. Wolu doronnu Yahudiya lelu nin nte be baaro la Ala la Mansaya ɲen. I keta nte hakililasigo ti.
51004012	Epafarasi men du mu alu do ti, wo be alu xontonna. Isa Kirisita la jonŋo le mu, men nte Alamatara kelo dabulala alu ɲen walasa alu xa tu sinsinnin, xa dafa anin xa son Ala sago bee ma.
51004013	Nte mu a seedo ti xo alu hanmo b'a la bete, atelu nin Lawodise lannayabaxolu anin Hiyerapolisi lannayabaxolu.
51004014	N xanunte dogotooro Luka nin Demasi be alu xontonna.
51004015	Alu Lawodise badinŋolu xonton, anin Ninfa nin Ala la jama men be kamarila a la luwo ma.
51004016	Nin alu xa ń na safe xaran, alu i balan Ala la jama men be Lawodise du x'a xaran. Men du je bo Lawodise, alu dulu xa wo xaran.
51004017	Alu a fo Arasipe ɲen xo: «Marigi xa baaro men xarifa í ma, í hakilo tu wo la, x'a ke x'a dafa.»
51004018	Nte Poli fan bulo le be ɲin xontonni xuma innu safela: Alu xana ŋina xo ń be kaso la. Ala la neemo xa ke alu fe.
52001001	Nte Poli nin Silifen anin Timote le be ɲin safe in kila n Fa Ala nin Marigi Isa Kirisita la jama ma, men be Tesalonike. Ala xa neemo nin heero di alu ma.
52001002	N be barako lala Ala ɲen tuma bee alu la kuwo la, xa n hakilo tu alu bee kun n na Alamataralu to.
52001003	Nin n be n Fa Ala matarala, n miiro be tula alu kun, bawo alu x'alu la lannaya yita kewalolu la, x'alu la xanuya yita kebaarolu la, anin alu gigo sigininŋo be N Marigi Isa Kirisita xan bete.
52001004	N badinŋolu, n x'a lon xo Ala keta alu fe, anin xo a x'alu sugandi x'alu ke a ta ti,
52001005	bawo n xa xibaru Dimanŋo lasi alu ma tumo men, n man a ke xuma gansanŋo la; bari n x'a ke barako to anin Ni Senunŋo la deemalo la. N x'a lon du xo n xa men fo alu ɲen, wo mu tonɲa le ti, sikka nte a to. Xa n tu alu bata, n bosilo keta men ti, alu xa wo je. N xa wo ke alu la nafa xanma.
52001006	Alu keta ntelu ladigibaxolu ti, anin Marigi ta, bawo alu xa tooro kiika soto. Bari haali wo, alu xa Ala la xumo muta ɲaɲo to, Ni Senunŋo barako to.
52001007	Wo ɲa ma, alu xa sila beto yita Maseduwane maro nin Akayi maro lannayabaxo bee la.
52001008	Atelu keta sabaabu ti, Marigi la xumo xa me dula kiika, men nte Maseduwane nin Akayi doron ti. Alu la lannaya fota dula bee, fo ntelu maaku nte a la xa wo ɲa fo tugun.
52001009	N naninma alu bata, alu xa n muta ɲa men, anin alu xa i xodi bolikuwo la ɲa men, x'e ɲadi Ala soobe nin Ala nilama la, xa baaro ke wo ɲen, i be wo fola.
52001010	Alu b'a Dinxe nalo laxononin xa bo sanŋo to, a Dinxe Isa, a xa men nakuni xa bo saya to. Ate xa n kisi Ala la kiito masiibo ma, men be nanin.
52002001	N badinŋolu, alu fannu x'a lon xo n na taxo man ke fu ti alu bata.
52002002	Alu x'a lon du xo n toorota xa n nani Filipe gallo to; bari wo xo, Ala xa barako di n ma n x'a la xibaru Dimanŋo fo alu ɲen, haali x'a tara moxolu tunnu b'a fe xa n bali xa wo ke.
52002003	N na waajulo nte siginin faniya nin noxo xan, n nte a ŋininna du xa moxo lafili.
52002004	Bari n be xumala tuma bee í xo Ala b'a fe ɲa men; ate men lata n na x'a la Xibaru Dimanŋo xarifa n ma. N nte a ŋininna xa n kudiya moxolu ɲen; bari Ala ɲen, wo men be n jusukunŋolu mafelela.
52002005	Alu x'a lon xo n man datodiyaxuma si fo n na xumolu xono, abada n man xuma nata la. Ala mu n seedo ti wo la.
52002006	N man a ŋinin moxo xa n tantu, atelu wo, moxo tolu wo. N tunnu s'a no xa n na fango sigi alu xan, bawo n mu Kirisita la kiladinŋolu ti.
52002007	Bari n xonotodiyata alu xoto í xo dinbatigo b'a dinŋolu topotola ɲa men.
52002008	N keta alu fe ɲa men, fo n tunnu be tobennin xa Ala la Xibaru Dimanŋo di alu ma. Wo doron nte, bari haali n niyo, n tunnu si bo a la alu ɲen, bawo alu la kuwo diyata n ɲen jaxu.
52002009	N badinŋolu, alu hakilo b'a la n xa baaro ke ɲa men anin n segeta ɲa men ma. Xa n tu Ala la Xibaru Dimanŋo waajula alu ɲen, n xa baaro ke suwo nin tilo, walasa n xana den alu do la.
52002010	Xa n tu alu bata, n xa bosila xoyiman tilinninŋo anin jalagibalo men ta alu lannayabaxolu ma, alu nin Ala si n seedeya wo la.
52002011	Alu x'a lon du, xo n keta alu kilin wo kilin ɲen í xo fa be a dinŋo ɲen ɲa men.
52002012	N x'alu jusudun x'alu tonben, x'alu x'e balan x'e taxama í xo Ala la yerewuluwolu; ate men be alu kilila, xa dun a la Mansaya nooroma xono.
52002013	N be barako bulala Ala ɲen tuma bee, bawo, n xa Ala la xumo lasi alu ma tumo men, alu man a mafele moxo xuma ti; bari alu x'a lame x'a muta Ala la xumo ti. Tonɲa, Ala la xumo le mu. Wo xumo be baaro kela atelu lannayabaxolu xono.
52002014	N badinŋolu, Ala la jama men be lanin Isa Kirisita la Yude maro la, alu keta wolu ɲoxonŋolu ti. Bawo Yahudiyalu xa wolu tooro ɲa men, alu dulu badinŋolu x'alu tooro ten.
52002015	Wo Yahudiya lelu xa Marigi Isa faxa, xa kilalu faxa, xa ntelu dulu tooro. I ku man di Ala ɲen. I mu moxolu bee jaxo lelu ti.
52002016	I b'a ŋininna xa n bali xa kisilo xumo fo siya tolu ɲen. Wo ɲa ma, i b'a ma xa do kafu i la junubolu ma tuma bee, fo xa si a danŋo ma. Bari Ala la diminŋo labanta boyila i xan.
52002017	N badinŋolu, ntelu kennu nin alu fatata waxatindin xono, ɲada nin ɲada la, bari jusukunŋo la nte. Alu jo loxoba tun be n na, fo n xa kuwo bee ke walasa n x'alu je.
52002018	A tun diyata n ɲen x'e koppa alu bata. Nte Poli fan x'a mafele xa na alu je, sinɲa kilin nte, bari Sentane xa n bali.
52002019	Jon mu ntelu gigo nin n na nitodiya nin n na kunxotota sabaabo ti Marigi Isa ɲa xoto nin a nata? Atelu nte ba?
52002020	Iyo, ate lelu mu n na bunɲa nin n na ɲaɲo sabaabo ti.
52003001	N man alu xibarusotobaliya muɲa tumo men, n x'a latege n kilinnu xa tu Atene,
52003002	xa n badinxe Timote ki alu ma. N nin ate be Ala la baaro kela, nin wo mu Kirisita xibaru Dimanŋo fo ti. N x'a ki alu ma, walasa a x'alu la lannaya sinsin, xa do kafu alu juso ma;
52003003	walasa alu si xana silo bula bi toorolu xanma. Alu fannu x'a lon xo n xa xan xa tooro.
52003004	Xa n nin alu tu i ɲoxo xan, n x'alu lasobi xo n si tooro soto. Alu x'a lon xo wo le naninŋo je.
52003005	Ń korita alu xibarusotobaliya muɲala tumo men, ń xa Timote ki alu ma, a xa taxa a mafele alu la lannaya be jan men. Ń tun be silanin Sentane xana tara alu neenenin x'alu lafili, xa n na baaro ke fuwo ti.
52003006	Bari Timote birin nala n ma saasa, xa bo alu bata. A xa xibaruya dimanŋo di n ma alu la lannaya nin alu la xanuya xan. A xo du xo alu hakilo be n na tuma bee, anin xo a xa di alu ɲen xa n je, í xo n dulu b'a fe x'alu je ɲa men.
52003007	Wo ɲa ma, n badinŋolu, xa n tu sege nin tooro bee xono, alu la lannaya le xa n hakilo lasigi.
52003008	Saasa n niyo saagita, bawo alu sinsinninŋo be Marigi xan.
52003009	Alu la kuwo be n ɲaɲanin Ala ɲa xoto ɲa men, fo n man a lon n si men fo xa barako bula a ɲen.
52003010	Su nin tili, n b'a matarala ɲa bee ma nin n nin alu s'i ɲoxo je tugun, walasa men be alu la lannaya ɲen xo, n xa wo kafu a ma.
52003011	N Fa Ala fan anin n Marigi Isa xa n na silo xoyiya fo alu bata.
52003012	Marigi x'a tu alu x'e ɲoxo xanu bete, xa moxo bee xanu bete, í xo ntelu be alu xanunin ɲa men.
52003013	Wo ɲa ma, a si barako di alu ma walasa alu xa senuya, xa ke jalagibalo ti n Fa Ala ɲa xoto, n Marigi Isa nin a la senumanŋolu bee nalunŋo.
52004001	Nin wo bota je, n badinŋolu, n tunnu x'a yita alu la, alu xa xan x'e taxama ɲa men, walasa alu ku xa diya Ala ɲen. N x'a lon xo alu be í taxamala wo ɲa ma xa ban. Bari n be alu tarala Marigi Isa toxo la, xo alu xa i balan xa do kafu wo ma.
52004002	N xa xaranŋo mennu di alu ma Marigi Isa la xan to, alu xa wolu lon.
52004003	Ala sago mu le, alu xa i senuya, x'alu fannu tanga fuyanɲa ma.
52004004	Alu bee xa i musu ta senuya to, anin ɲa beto ma.
52004005	Alu xana alu fannu bula alu niyo diyanɲo bulu í xo Alalonbalolu.
52004006	Moxo si xana dun a badinŋo gaso to wo kuwo to, x'a tooɲo. N x'a fo alu ɲen, x'alu lasobi a la xa ban xo mennu be wo kuwolu kela, Marigi si wolu ɲangi.
52004007	Bawo Ala man n kili noxoninɲa xanma; a xa n kili senuya le xanma.
52004008	Wo to, men je í ban ɲin xaran in to, wo man í ban moxo to, bari a xa í ban Ala le to, wo men x'a Ni Senunŋo di alu ma.
52004009	Men mu ɲoxoxano ti, alu maaku nte a la tugun xa do fo alu ɲen wo xan. Ala fan be alu laxaranna wo la.
52004010	Alu be Maseduwane lannayabaxolu bee xanunin. Bari n b'a ŋininna alu fe, alu xa do kafu wo ma tugun.
52004011	Alu i balan benŋo xa tu alu nin moxolu te, alu x'alu fannu kunkuwolu ɲabo, alu fannu xa baaro ke í xo n dalita xa wo xoleya alu ma ɲa men.
52004012	Nin alu xa wo ke, moxo tolu si alu bunɲa. Wo to, alu me den moxo si la.
52004013	N badinŋolu, mennu banta, n nte a fe alu xa tu lonbaliya xono wolu la kuwo to, walasa alu juso xana xasi í xo tolu, gigi nte mennu la.
52004014	Nin n lata a la xo Isa sata xa kuni, n xa la a la du xo Isa la moxo mennu sata, Ala si wolu lakuni Isa barako la.
52004015	Saasa, n be nala men fola alu ɲen Marigi la fo to, wo fele: Alan mennu nilama je tara Marigi nalunŋo, n nte bulala moxo saninŋolu ɲa.
52004016	Bawo yanmaruya dita doron, meleke kuntigo do si xuma, Ala la buutuwo si fo, Marigi fan si jigi xa bo sanŋo to. Wo to, moxo mennu sata x'e tu Kirisita la silo xan, wolu si kuni folo.
52004017	Wo xo, ntelu mennu je tara í nila, n nin i bee si ta i ɲoxo la xabolu xan, xa taxa Marigi kunben foɲo fe. Wo xo, n nin Marigi si tu i ɲoxo fe fo abada.
52004018	Alu i ɲoxo hakilo lasigi wo xumolu la.
52005001	N badinŋolu, fenŋo men mu Marigi la na tumo nin a waxato ti, alu maaku nte a la moxo xa safe ki alu ma wo la.
52005002	Bawo alu fannu x'a lon xo Marigi la lunŋo si na í xo sunŋo be nala ɲa men suwo to.
52005003	Moxolu je a fo tumo men xo: «Heera be je, tooro nte!», wo to doron, kasaaro si na x'e ju xa boyi i xan, í xo tinŋo be musu xonoma jula ɲa men. I me kisi wo ma abada.
52005004	Bari atelu n badinŋolu, alu nte dibo to, fo wo lunŋo si alu ju í xo sunŋo be moxo jula ɲa men.
52005005	Alu bee mu keneya ta lelu ti, anin tiliya talu. Alan nte suwo nin dibo talu ti.
52005006	Wo to, alan xana sinnoxo í xo tolu, bari alan xa tu i ɲala, xa n fannu muta.
52005007	Mennu be sinnoxola, i be sinnoxola suwo le to; men dulu b'e fala dolo la, i b'e fala wo la suwo le to.
52005008	Bari ntelu mu tilo ta lelu ti; wo to, alan xa n fannu muta. Alan xa lannaya nin ɲoxoxano ke xa n fannu lakanta, í xo sorodaso b'a fan nakantala a la negedoroko la ɲa men. Alan gigo xa ke a ma xo Ala si n kisi, wo si ke í xo nin n xa negekufuno dun í kunna.
52005009	Ala man n sugandi walasa a x'a la diminŋo laboyi n xan; a xa n sugandi le, nin a si kisilo di n ma, n Marigi Isa Kirisita barako to.
52005010	Ate sata n ɲen, walasa n tuta i nila wo, n sata wo, n nin a xa nilamaya i ɲoxo fe.
52005011	Wo xanma, alu i ɲoxo tonben, xa do kafu i ɲoxo barako ma, í xo alu je a ma x'a ke ɲa men.
52005012	N badinŋolu, n be alu tarala xo Marigi xa mennu bula baaro la alu to, alu xa wolu bunɲa. A xa wolu bula alu kunna, walasa i xa alu laxaran a la silo la.
52005013	Alu i jaate bete, x'e xanu i la baaro xanma. Benŋo xa ke alu nin i ɲoxo te.
52005014	N badinŋolu, n be alu tarala du, xo alu xa salabaxantunŋolu tonben, xa do kafu jusudoxonŋolu juso ma, xa barakentanŋolu deema. Alu muɲa bee xoto.
52005015	Alu i korosi, moxo si xana jaxumanŋo sara jaxumanŋo la, bari alu a ŋinin xa betemanŋo ke i ɲoxo ɲen tuma bee, anin moxolu bee ɲen.
52005016	Alu ɲaxali tuma bee.
52005017	Alu xana Alamatara dabula.
52005018	Alu barako bula Ala ɲen kuwo bee to, bawo Ala sago mu wo le ti alu ɲen, atelu mennu nin Isa Kirisita kafuta.
52005019	Alu xana Ni Senunŋo dube.
52005020	Alu xana kilalu la xumolu mafele fuwo ti.
52005021	Alu wo xumolu bee segesege, xa betemanŋo mara.
52005022	Alu xa ku jaxo sifa bee je x'a tu je.
52005023	Heeratigi Ala fan xa ke alu muume bee senuyabaxo ti, x'alu ke a ta ti. Alu muume, nin wo mu alu niyo nin alu jusukunŋo nin alu balo ti, wo jalagibalo xa tu fo Marigi Isa Kirisita nalunŋo.
52005024	Alu kilibaxo mu xantigo le ti, ate le fan be wo kela.
52005025	N badinŋolu, alu Ala matara n ɲen.
52005026	Alu badinŋolu bee baataya xonton.
52005027	Ń b'a xoleyala alu ma Marigi toxo la, xo ɲin safe in xa xaran badinŋolu bee ɲen.
52005028	N Marigi Isa Kirisita la neemo xa ke alu fe.
53001001	Nte Poli nin Silifen anin Timote le be ɲin safe in kila n Fa Ala nin Marigi Isa Kirisita la jama ma Tesalonike.
53001002	N Fa Ala nin Marigi Isa Kirisita xa neemo nin heero di alu ma.
53001003	N badinŋolu, n xa xan xa barako la Ala ɲen tuma bee, alu la kuwo la. A be bennin bete n xa wo ke, bawo alu be taxala ɲa lannaya to, anin du do be kafula alu la ɲoxoxano ma xa taxa a fe.
53001004	Wo keta ntelu kunxotota kunŋo ti Ala la jama ɲala dula tolu, bawo haali x'a tu moxolu be alu toorola, x'alu ɲaani, alu muɲata xa lannaya ke.
53001005	Wo b'a yitala xo Ala si kiiti tilinninŋo tege moxolu xan. Alu be toorola wo ɲa ma, walasa alu xa xan Ala la Mansaya soto ti.
53001006	Tonɲa, Ala bulu, a be tilinnin x'alu toorobaxolu sara tooro la.
53001007	Anin du, atelu mennu be tooronin, a si daho di atelu nin ntelu ma, nin Marigi Isa nin a la meleke barakemalu nata lunŋo men xa bo sanŋo to.
53001008	N Marigi Isa s'i yita tamano to, walasa xa Alalonbalolu ɲangi anin mennu man son a la xibaru Dimanŋo ma.
53001009	Wolu la ɲangilo si ke halagili banbalo ti. I nin Marigi te si janɲa; i ɲa me la a la sintigiya nooroma xan.
53001010	Wo si ke Marigi nalunŋo. Marigi si na wo lunba, walasa a la moxo senumanŋolu mennu be lanin a la, wolu x'a tantu x'a jagi. Atelu kennu mu wolu do lelu ti, bawo alu lata n na seedeyalo la Isa la kuwo to.
53001011	Wo le x'a tu, n be Ala matarala alu ɲen tuma bee. N b'a ŋininna n na Ala la, a x'alu deema, walasa a x'alu kili nilamaya men xanma, alu xa xan wo ti. N b'a tarala du a xa barako di alu ma, walasa ku beto mennu xa di alu ɲen x'e ke, anin alu b'a fe xa baaro men ke lannaya la, alu xa sin xa wolu dafa.
53001012	Wo ɲa ma, n Marigi Isa toxo si bunɲa alu la kuwo xanma, anin alu dulu si bunɲa ate la kuwo xanma, n na Ala anin Marigi Isa Kirisita la neemo barako to.
53002001	N badinŋolu, fenŋo men mu n Marigi Isa Kirisita la nalikuwo ti, anin n na ɲoxotaro a bata, n be alu tarala xo
53002002	alu hakilo xana ɲaxami tariya xa sila, nin dolu b'a fola xo Marigi la lunŋo sita xa ban. Haali nin do x'a fo xo Ala xo ten, walla waajulilalu x'a fo, walla do x'a safe ntelu toxo la, alu xana la a la.
53002003	Moxo xana alu lafili ɲa si ma, bawo wo lunŋo me na fo moxo kiika xa muruti Ala ma folo, anin fo Sentanemoxo x'é yita folo, nin wo mu halagibaxato ti.
53002004	Alaya be fola fenŋo mennu ma wo, fen fen be batula wo, a si wo bee kele, x'a fan bunɲa xa tanbi wolu bee xan. A si taxa sigi fo Alabatusuba xono, x'a fan yita x'a fo xo ate le mu Ala ti.
53002005	Xa n tu i ɲoxo xan, ń xa wo fo alu ɲen. Alu hakilo nte a la ba?
53002006	Fenŋo men b'a balinin saasa x'é yita jannin a la waxato xa si, alu xa wo lon.
53002007	Bawo Sentanemoxo be baaro la dibo to xa ban, bari men b'a tomutanin saasa, nin wo man taxa xa bo je, wo kuwolu me ke.
53002008	Bari nin wo taxata, Sentanemoxo s'í yita; bari Marigi Isa si wo jani a dafoɲo la, x'a halagi a la na nooro fe.
53002009	Sentanemoxo nin Sentane barako le be nala. A si kawakuwo nin taagumanseedo nin kuba sifa bee ke, xa moxolu lafili.
53002010	A si ku jaxo sifa bee do ke, walasa xa halagibaxatolu lafili. Wolu si halagi, bawo i man son xa tonɲa muta x'a xanu, wo men tun s'i kisi.
53002011	Wo xanma, Ala be barako lajigila i xan, men s'i lafili x'e bula lala faniya la,
53002012	walasa moxo wo moxo man la tonɲa la, fo xa tilinbaliya le xanu, kiito xa tege wolu xan.
53002013	N badinŋolu anin Marigi la xanuninŋolu, ntelu kennu xa xan xa barako la Ala ɲen tuma bee alu la kuwo xanma, bawo kabirin duniya man da nin Ala x'alu sugandi. A x'alu kisi Ni Senunŋo barako la anin lannaya xanma tonɲa la. Wo Ni Senunŋo x'alu ke a ta ti.
53002014	Ala x'alu kili wo kisilo xanma n na xibaru Dimanŋo la, nin alu si Marigi Isa Kirisita nooro soto.
53002015	N badinŋolu, wo xanma, alu i balan. Alu xa tonbenno mennu soto n na xumolu walla n na safe xono, alu wolu muta bete.
53002016	N Marigi Isa Kirisita fan, anin N Fa Ala men xa n xanu, xa hakililasigi banbalo nin gigi beto di n ma a la neemo barako to,
53002017	wo x'alu jusudun, xa barako di alu ma xa ku beto bee ke, kewalolu nin xumolu la.
53003001	N badinŋolu, jannin n xa xumo dafaxa, n b'a ŋininna alu fe, alu xa Ala matara n ɲen, walasa Marigi la xumo xa jenjen, anin xa bunɲa soto, í xo a xa bunɲa soto atelu bata ɲa men.
53003002	Alu Ala matara n ɲen, walasa n xa kisi moxo jaxolu masiibo ma, bawo moxo bee nte sonna lannaya ma.
53003003	Marigi mu xantigo le ti. A si alu sinsin, x'alu kisi Sentane ma.
53003004	Marigi b'a la xoyiyanin n ma, xo n xa men xoleya alu ma, alu be wo kela, xo alu si taxa ɲa xa wo ke.
53003005	Marigi x'alu jusukunŋo tilin Ala ma, xo alu x'a xanu anin xa muɲa í xo Kirisita.
53003006	N badinŋolu, n b'a xoleyala alu ma, Marigi Isa Kirisita toxo la, xo alu x'e soobo n badin salabaxantunŋolu bee la, nin i nte sonna ntelu la folu ma.
53003007	Alu xa xan xa n nadigi ɲa men, alu fannu xa wo ɲa lon. N man ke salabaxantun ti xa n tu alu bata.
53003008	N man domolo ke moxo si bata fu; bari n xa baaro ke xa sege, suwo nin tilo, walasa n xana ke alu si ma doni ti.
53003009	Nin n xa wo ke, a xoto nte don ti xo n tunnu nin domoli man xan alu bata. N xa wo ke le, nin alu si ke n nadigibaxo ti.
53003010	N be alu bata tumo men, n tunnu xa ɲin yanmaru in di alu ma xo: Nin moxo men nte a fe xa baara ke, wo xana domoli du ke.
53003011	N be wo fola alu ɲen, bawo n x'a me xo dolu be alu to mennu xa sala. I me son baara ma, fo x'e da dun ŋandi kuwolu to.
53003012	N b'a fola wo tigolu ɲen, x'a xoleya i ma Marigi Isa Kirisita toxo la, xo i xa baaro ke a ɲa ma, xa balu i fannu la.
53003013	Bari atelu kennu n badinŋolu, alu xana sege kuɲumako la.
53003014	N xa men fo safe in xono, nin moxo men man son xa wo ke, alu hakilo xa tu wo tigo la. Alu a sin bo alu la kuwolu to, walasa a xa malu.
53003015	Bari alu xana a muta alu jaxu ti, bari alu s'a tonben; bawo alu badinŋo le mu.
53003016	Heeratigi Marigi fan xa heero di alu ma tuma bee, anin ɲa bee ma. Marigi xa ke alu bee fe.
53003017	Nte Poli fan bulo le xa ɲin xontonni in safe. Ń buluno le je ń na safelu bee to.
53003018	N Marigi Isa Kirisita la neemo xa ke alu bee fe.
54001001	Nte Poli le xa ɲin safe in ke. Nte men keta Isa Kirisita la kiladinŋo ti, n Kisibaxa Ala nin Isa Kirisita la yanmaro fe, nin wo mu n gigo ti.
54001002	Timote, ń be ɲin safe in kila í ma, ite men mu ń din soobe ti lannaya silo la. N Fa Ala nin n Marigi Isa Kirisita xa neemo nin hinno nin heero ke í ɲen.
54001003	Awa, a be í xo ń x'a xoleya í ma ɲa men, xa ń taxato tu Maseduwane jamano to, í xa tu Efesi gallo xono. Bawo moxo dolu be non, mennu be moxolu laxaranna sila xotelu ma. Í xa wolu kaba wo xaranŋo ma.
54001004	A fo wolu ɲen xo i xa wo taliyolu nin wo bonson kiikaba xaranŋo dabula. Wo kuwolu be nala soosolo le tila. I nin Alasilo nte boxo la. Ala bulu, lannaya le be moxolu kisila.
54001005	Wo yanmaro kunŋo mu le, walasa a xa xanuya bange, xanuya men be bola jusukun senumanŋo nin hakilo nin lannaya soobe to.
54001006	Dolu xa wo silo bula, x'e fannu sanko soosoli nafantanŋolu to.
54001007	I b'e fannu mafelenin karanmoxolu ti Ala la sariya to. Bari i be men fola, i man wo lon. I be xumala kuwo mennu xan, x'e sinsin i xan, i fannu man wo kuwolu lon.
54001008	N x'a lon xo sariya xa ɲin, nin í x'a muta a mutaɲa ma.
54001009	Alan xa don lon xo, sariya man sigi moxo tilinninŋolu xanma; bari a sigita kujaxukelalu nin moxo murutininŋolu nin Alaɲasilanɲabalolu nin junubekelalu xanma, moxo mennu nte Ala nin fen senunŋolu bunɲala, fa faxalalu nin na faxalalu, moxofaxalalu,
54001010	anin jadolu, anin xe mennu be i ɲoxo ŋininna, anin moxo fiirilalu, anin fanolu, anin mennu be i xalila faniya xan, anin fen wo fen be xaran soobe soosola.
54001011	xibaru Dimanŋo men xarifata nte ma, wo xaranŋo bota wo le to. Wo Xibaru Dimanŋo be heero tigo Ala nin Ala nooroma le la kuwo fola.
54001012	Ń be barako bulala Marigi Isa Kirisita ɲen, wo men xa barako di ń ma xa ń na baaro ke. Ń be barako bulala a ɲen, bawo a lata ń na xa ń sugandi xo ń x'a la baaro ke.
54001013	Haali x'a tara nte tun x'a toxo tiɲa, x'a la moxolu tooro, xa jaxuya moxolu ma. Bari Ala hinnata nte la, bawo nte xa wo ke lonbaliya le xanma. Ń tun man lannaya ke.
54001014	N Marigi x'a la neemaba ke ń ɲen. Lannaya nin xanuya men be sotola Isa Kirisita kafuɲoxoya to, a xa wo di ń ma.
54001015	Xumo fele, wulibalo le mu. Moxo bee xa xan x'a muta. Isa Kirisita nata duniya xono, walasa xa junubekelalu kisi. Nte fan ne mu wo junubekelalu to folo ti.
54001016	Bari nte men mu junubekelalu ɲakunŋo ti, Ala makarita nte la le, walasa Isa Kirisita x'a la muɲo yita, anin nte xa ke ɲayito ti tolu ɲen, mennu be nala lannaya kela a la, xa nilamaya banbalo soto.
54001017	Badabanŋo Mansaxe, Mansaxe sabalo, anin Mansaxe jebalo, nin wo mu Ala kilinpe ti, bunɲa nin tantulo be a ɲen fo abada. Amiini.
54001018	Ń dinxe Timote, ń be ɲin kila in xarifala í ma, x'a la kilaya xumafoninŋolu xan, mennu fota í la kuwo to xa tanbi. Wo xumolu xa barako d'í ma, nin í si lannaya kelo ke.
54001019	Tu lannaya to, xa í jusukunŋo senumanŋo tu. Dolu x'e ban xa i jusukunŋo la tonbenno lame. Wo ɲa ma, i xa i fannu la lannaya tiɲa.
54001020	Himene nin Alekisandere be wo moxolu to. Ń xa i dun Sentane bulu, walasa i xa fata Ala toxo tiɲala.
54002001	A folo, ń b'a xoleyala moxolu ma, xo i xa taralo sifa bee do ke, xa Ala matara i ɲoxo ɲen, xa barako bula Ala ɲen moxolu bee koso.
54002002	Ala xa matara mansaxelu nin kuntigolu ɲen walasa n xa tu laxafiya nin heero xono, xa i taxama Alaɲasilanɲa xono, men be bennin.
54002003	Wo le xa bete, wo le xa di n Kisibaxa Ala ɲen.
54002004	Ate b'a fe moxolu bee xa kisi, anin i xa sin xa tonɲa lon.
54002005	Bawo Ala kilin ne be je. Telabenbaxa kilin ne du be Ala nin moxolu te, nin wo mu Isa Kirisita ti, men keta moxo ti.
54002006	Ate x'a fan di xa ke moxolu bee kunbobaxo ti. Waxato sininma, a xa wo ke; walasa x'a yita xo Ala b'a fe moxolu bee xa kisi.
54002007	Wo le x'a tu, Ala xa ń ke waajulila nin kiladinŋo ti. Ń nte faniya fola, ń be tonɲa le fola alu ɲen. A xa ń bula siya tolu xaranna lannaya nin tonɲa silo ma.
54002008	Nte b'a fe xo, dula wo dula, xebalu xa Ala matara, x'e bulo xotota sanna, jusukun xoyiya to, x'a tara jusu xan nte, soosoli xan nte.
54002009	Ń b'a fe du, musolu x'e masiti ɲa beto ma. I xa faanu dun, men s'i sutura. I la masito xana ke danmatanbi masiti ti. I xa danmatanbi kunda dabula. I xana i balamaɲaro ke sanu nin xonon daxolen ti. I la masito xana ke faanu daxolen ti.
54002010	Bari a xa ke kebaara ɲumalu ti. Muso mennu xo x'e be Ala bunɲala, wolu xa xan xa wo le ke.
54002011	Nin xaranŋo be kela, musolu xa xan xa i de, x'a lame xa xulu.
54002012	Ń man don yanmaru muso xa ke karanmoxo ti, walla xa ke xe kuntigo ti. A xa xan ne muso xa í de.
54002013	Bawo Adama folo le data; wo xo, Hawa.
54002014	Anin du, Adama man neene; muso le neeneta, xa Ala foxanŋo bula.
54002015	Bari haali wo, muso si kisi wuluwo sabaabo la, nin a tuta lannaya nin xanuya nin senuya to, xa tu fanmajigo xono.
54003001	Xumo fele, sikka nte men to: Nin men b'a fe xa ke Ala la jama lakorosibaxo ti, a be baara beto le nofe wo ti.
54003002	Ala la jama lakorosibaxo xa xan xa ke jalagibalo ti, musukilintigo, moxo men xa dan lon ku la, hakilima, moxo soobe, luntannajigila, men si sin no xa moxolu laxaran.
54003003	A xana ke dolominna jaxu ti, walla moxo men xa fati. A xa ke moxo sabarininŋo ti. A xana ke kelekela ti. A xana ke xaalisi kunte ti.
54003004	A xa sin x'a fan na luwo mara bete, a dinŋolu xa xulu a ɲen x'a bunɲa.
54003005	Moxo men me a fan na luwo mara no, wo si Ala la jama mara no ɲa di?
54003006	A xana ke moxo tuubidin kuta ti; nin wo nte a xana taxa a fan bunɲa, xa jalagi í xo Sentane jalagita ɲa men.
54003007	A xa ke moxo ti, xoxanmoxolu be men toxoɲuma fola; walasa moxolu xana tango b'a xan, anin a xana bula Sentane la kalanŋo da.
54003008	Awa, Ala la jama la baaralalu xa xan xa ke moxo soobelu ti, anin xankilintigolu. I xana ke dolominna jaxu ti, anin xaalisi nanbarala.
54003009	Ala xa lannaya gullo men di i ma, i xa xan xa wo mara i hakilo senuyaninŋo la.
54003010	I xa xan xa mafele folo, wo xo nin jalagi man soto i ma, i si Ala la jama deemabaaro ke.
54003011	I musu dulu xa xan xa ke moxo soobelu ti. I xana ke moxo toxojaxufola ti. I xa ke danlonkulamoxolu ti, xa ke lannayamoxo ti kuwo bee to.
54003012	Ala la jama la baarala xa xan xa ke musukilintigo ti. A xa sin x'a fan dinŋolu nin a la luwo mara bete.
54003013	Nin Ala la jama la baaralalu b'e la baaro kela a ɲa ma, bee s'i bunɲa. Anin, lannaya men be n nin Isa Kirisita kafunin, i si xuma no wo xan x'a tara i man yilanyilan.
54003014	Ń be ɲin safe in kila í ma, xa ń yilo tu a ma, xo dondin ń si taxa bo í la.
54003015	Bari nin ń meta ń man taxa, ɲin safe in s'a yita í la, í bosilo xa xan xa ke men ti Ala la luwo xono, nin wo mu Ala nilama la jama ti. Wo jama mu tonɲa losinŋo nin a sinsinbaxo le ti.
54003016	Soosoli si nte a to, Alaɲasilanɲa mu gulleba le ti! Ala moxoma x'é yita, Ni Senunŋo x'a la tilinninɲa yita. Melekiyolu x'a je. A la kuwo waajuta siyalu ɲen. Lannaya keta a la duniya xono. Ala x'a layele xa taxa a ti nooro xono.
54004001	Ni Senunŋo b'a fola x'a xoyiya xo: Duniya wulo waxato, moxo dolu si lannaya silo bula, x'a lo moxolafilila dolu la silo fe. Wolu b'e la xaranŋo sotola jinno lelu la.
54004002	I s'a tu karanmoxo fanolu nin fulankafolu x'e lafili. Wo karanmoxolu jusukunŋo xa xole, í xo nege wulenŋo keta xa fenŋo men majani.
54004003	Wo karanmoxolu be moxolu laxaranna xo futuwo man xan xa ke, anin xo domolifenŋo dolu man xan xa domo. Bari Ala xa wo domolifenŋolu da, walasa lannayabaxo mennu xa tonɲa lon, wolu xa barako bula Ala ɲen i la kuwo xanma, x'e domo.
54004004	Ala xa fen wo fen da, a bee xa ɲin. Banŋo man xan xa ke fen si to. Moxo xa xan x'a bee lamuta, xa barako bula Ala ɲen i xanma.
54004005	Bawo Ala la xumo nin Alamatara be fenŋo bee senuyala Ala ɲa xoto.
54004006	Awa, nin í be badinŋolu laxaranna ɲin ku innu la ten, í si ke Isa Kirisita la baaradin beto ti. Í be balunin lannaya xumolu la, anin xaran soobe la, í laxaranta men ma.
54004007	Í xana son taliyolu nin xuma kuntanŋolu ma, wo mennu nin lannaya nte sila la. Í fan digi Alaɲasilanɲa la.
54004008	Xa fasakendeya kuwolu ke, xa í balo bo i ɲoxo to, wo nafa xa doxo. Bari x'é noto Ala la, wo nafa xa bun ɲa bee ma; bawo kenenma nilamaya anin sinin nilamaya lahido be wo to.
54004009	Wo le mu xuma wulibalo ti, bee xa xan xa men muta.
54004010	Wo le x'a tu, n be segela, xa kelo ke, bawo n xa n gigo senbe Ala nilama la, wo men mu moxolu bee Kisibaxo ti, sakuta mennu xa lannaya ke.
54004011	Í xa xan xa men xoleya, xa moxolu laxaran a la, wo le fele.
54004012	Moxo si xana í doxoya í la dindinɲa xanma; bari ke ɲayita beto ti lannayabaxolu ɲen, í la xumolu xono, í bosilolu to, í la xanuya fe, í la lannaya fe, anin i la senuya fe.
54004013	Jannin ń xa na, í jija xa Ala la xumo xaran lannayabaxolu ɲen, x'e jusudun, x'e laxaran.
54004014	Ala x'a la solifenŋo men di í ma, í xana faratu wo la. A dita í ma, x'a la kilaya xumolu xan, Ala la jama moxobalu x'e bulolu la í xan xa Ala matara í ɲen tumo men.
54004015	Í jija xa wo kuwolu bee ke. Í la baaro ke a ɲa ma. Nin wo keta, bee s'a je xo í be taxala ɲa.
54004016	Í taxamaɲa korosi, x'é la xaranŋo du korosi. Í timinadiya wo la. Nin í xa wo ke, í s'í fan kisi, xa í lamebaxo dulu kisi.
54005001	Nin í be xexotoba la filo yitala a la, í xana a fo xoleya to, bari í s'a tonben í xo í fa. Xamarindinŋolu tonben í xo í badinxelu.
54005002	Musuxotolu tonben í xo í nalu, xa musu dindinŋolu tonben í xo í mamusuwolu, senuya to.
54005003	Í hakilo tu musujaxelu la, mennu kilinnu be i danna.
54005004	Bari nin dinŋolu walla mamarinŋolu be musujaxe do kun, wo dinŋolu xa xan xa i la Alaɲasilanɲa yita i fannu la dinbayalu la folo. I wulubaxolu walla i mamalu xa men ke i ɲen folo, i si wo ɲoxon ke i ɲen. Wo le xa di Ala ɲen.
54005005	Musujaxe men kilin tuta a danna, nin deemabaxa nte a bulu, wo gigo mu Ala le ti. A be Ala matarala su nin tili walasa a x'a deema.
54005006	Bari musujaxe men hakilo nte fen xote ma fo duniyadiya kuwolu, wo saninŋo le mu, haali nin a b'é nila.
54005007	Í xa xan xa wo le xoleya musujaxelu ma, walasa i xa ke jalagibalolu ti.
54005008	Nin moxo men man a hakilo tu a badinŋolu la, sakuta a la lumamoxolu, wo tigi xa lannaya bula le. Haali lannayabalo xa fisa wo tigo ti.
54005009	Muso men si jaate musujaxe ti, fo a siyo xa si tan wooro san ma. A xa tara kenin xe kilin musu ti,
54005010	toxoɲuma xa ke a la a la kebaarolu xono. A xa tara a dinŋolu maranin bete, a xa tara luntannajigila ti, xa Ala la jama moxolu sinŋolu ku, xa segebaxantunŋolu deema, anin a xa tara ɲumaya sifa bee kebaxo ti.
54005011	Bari í xana son xa musu dindinŋolu safe musujaxe ti; bawo nin i diyanɲo x'e bula sigila xela to tugun, i s'i xodi Kirisita la.
54005012	Wo to, i si jalago soto, bawo i man i la lahidu folo latimme.
54005013	X'a kafu wo ma, i nte baara kela, i si ke a ma x'e taxaninsaagi lu nin lu te. X'a kafu wo ma, i si ke dasiyante ti x'e da dun ŋandikuwolu to, xa xumolu fo, mennu man xan xa fo.
54005014	Ń b'a fe musu dindinŋolu xa sigi xela, xa wulu. I fannu x'e la luwolu mara, walasa n jaxo xana maxumalikun soto n ma.
54005015	Bawo musujaxe dolu x'e xodi Kirisita la xa ban, x'a lo Sentane nofe.
54005016	Nin musujaxelu be lannayabaxamuso men bata, wo xa wolu deema, i xana den Ala la jama la, walasa Ala la jama xa sin xa musujaxe moxontanŋolu deema.
54005017	Jama moxobalu mennu be baara beto kela jama ɲen, wolu xa xan xa sara í xo sinɲa fula, sakuta mennu be waajulo nin laxaranno kela.
54005018	Kitaabo b'a fola xo: «Tuura men be ɲo toɲonxola x'a keso bo, í xana fen siti wo da ma.» A fota du xo: «Baaradinŋo nin a la sara xa xan.»
54005019	Í xana xoxuma muta Ala la jama moxoba do ma, x'a tara seede fula walla saba man bo men ma.
54005020	Mennu je junubo ke, i lalon i la junubo la bee ɲala, walasa tolu xa sila.
54005021	Ń b'a fola í ɲen x'a xoleya í ma Ala nin Isa Kirisita ɲala, anin meleke senumanŋolu ɲala, xo í xa ɲin fo innu bee ke i ɲa ma. Í xana moxo fisiya moxo ti, í xana moxo bo moxo to.
54005022	Í xana tariya xa í bulo la moxo xan, x'a bula Ala la jama la baaro do la. Í senuyaninŋo xa tu.
54005023	Fata jiyo doron minna, bari í si tu dolo dondin minna í la xonodiminŋo anin í la doxon doxon jangarolu koso.
54005024	Moxo dolu la junubo be keno le xan x'a tara haali kiito man tege i xan folo. Bari dolu be je, wolu ta be lonna xofe le.
54005025	Wo ɲa ma, kewale ɲumalu si je keno xan ten ne. Haali nin mennu man lankenema junna, i duguninŋo me tu.
54006001	Lannayabaxo mennu mu jonŋolu ti, wolu xa xan x'e marigilu jaate, x'a lon xo i nin bunɲa bee xa xan; walasa moxo si xana toxojaxo la Ala nin n na xaranŋo la.
54006002	Nin i marigilu mu lannayabaxo lelu ti, i xana i doxoya xo bawo i bee keta badin ti, bari i xa baaro ke i ɲen xa tanbi folo xan, bawo i be baaro kela mennu ɲen, wolu mu lannayabaxa xanuninŋo lelu ti. Í xa xan xa moxolu laxaran ɲin nelu la, x'a xoleya i ma.
54006003	Nin moxo do x'alu xaran sila xote la, nin a x'é tosoobo Marigi Isa Kirisita la xuma senunŋolu la, anin xa xaran di, men nin n na Alasilo nte kilin ti,
54006004	wo tigo mu fanbunɲala le ti. A man fen lon. Xa soosolo ke, anin xa kelo ke xumo dolu nofe, wolu falama le b'a tigo to. Wo kuwolu si na kiiliya nin kelo nin nanilolu nin miiri jaxolu,
54006005	anin soosoli banbalo ti moxo hakilintanŋolu te, mennu man tonɲa lon tugun. Wolu hakilo la xo lannaya mu tonosotoda le ti.
54006006	Tonɲa, xa la Ala la, wo mu tonoba le ti, nin moxo men si muta ke a bulufenŋolu ti.
54006007	N nin fusi man na ɲin duniya in xono. N nin fusi du nte i saagila.
54006008	Nin baluwo nin feetofato be n kun, n xa xan xa muta ke wo ti.
54006009	Bari mennu b'a fe xa naafulu kiika soto, xotobolo si wolu laboyi. I nege jaxu kuntanŋolu si ke i ma kalanŋo ti, x'e muta, x'e bula halagilo nin tiɲalo la.
54006010	Xaalisikunteya le mu ku jaxo sifa bee juwo ti. Moxo dolu keta xaalisi kunte ti, a xa wolu bula i xodila lannaya silo la, x'e jusukunŋolu bula tooro sifa bee xono.
54006011	Bari ite men mu Ala la moxo ti, í fan tanga wo kuwolu ma. Tilinninɲa nin Alaɲasilanɲa nin lannaya nin xanuya nin muɲalo nin sabaro ŋinin.
54006012	Í be kele beto men na, nin wo mu lannaya kelo ti, í jija wo kelo la, xa sinŋo soto, xa nilamaya banbalo muta, í kilita wo men xanma. Í xa seedeya ɲuma ke seede kiika ɲala wo kuwo la.
54006013	Ala men be nilamaya dila fenŋo bee ma, anin Isa Kirisita men xa seedeya beto ke Ponsi Pilate ɲa xoto, ń b'a xoleyala í ma wolu ɲala xo,
54006014	í xa Ala la folu mara, í jalagibalo nin í senumanŋo xa tu, fo n Marigi Isa Kirisita nalunŋo.
54006015	A si na Ala la waxati lategeninŋo lunŋo. Ala kilin ne mu Mansaxe ti; heero tigo, mansaxelu la Mansaxe, marigolu Marigi.
54006016	Ate kilinpe le nte sala; keneya men b'a to, moxo si man í sodun no a la. Moxo bada man a je. Moxo du me a je no. Bunɲa nin sintigiya banbalo mu ate le ta ti. Amiini.
54006017	A xoleya ɲin duniya in naafulutigolu ma xo i xana i wasu. A fo i ɲen xo i xana i gigo ke ɲin naafulu banta innu ti, bari i xa i gigo ke Ala ti, wo men be fen bee dila n ma a kiika, walasa n x'e diyabo.
54006018	A xoleya i ma, xo i xa ke ɲumakela ti, kebaara ɲuma kiika xa ke i la naafulo ti, xa nilo ke, x'e bulufenŋo dolu di moxolu ma.
54006019	Nin i xa wo ke, i si naafuluba tara i ɲa sinin, naafulo men xa ɲin, men nte tiɲala, walasa i xa nilamaya soobe soto.
54006020	Timote baaba, kuwo mennu xarifata í ma, wolu mara bete. Í fan tanga xuma fuwolu ma, mennu nin Alasilo nte boxo la, anin soosoli gansanŋolu ma. I be wo mafelenin lonŋo ti, x'a tara tonɲa nte.
54006021	Moxo dolu x'a fo xo i xa wo lonŋo soto. I filita xa lannaya silo bula. Ala la neemo xa ke alu fe!
55001001	Nte Poli le xa ɲin safe in ke. Ń keta Isa Kirisita la kiladinŋo ti, x'a la Ala sago xan. Ala xa ń bula xumala nilamaya xan, nilamaya men be sotola Isa Kirisita la kafuɲoxoya xono. A tun xa wo lahido ta n ɲen.
55001002	Timote, ń dinxe xanuninŋo, nte le be ɲin safe in kila í ma. Fa Ala anin n Marigi Isa Kirisita xa neemo nin hinno nin heero di í ma.
55001003	Ń be barako bulala Ala ɲen, ń jusukunŋo senuyaninŋo be baaro la men ɲen, í xo n mamaxelu x'a ke ɲa men. Su nin tili, ń nte ŋinala í kun ń na Alamataralu to.
55001004	Ń hakilo be í la ɲajiyolu kun. A xa di ń ɲen bete x'é je tugun, walasa ń xa ɲaɲa bete.
55001005	Nte hakilo be í la lannaya soobe la. Wo lannaya ɲoxon tun b'é mamamuso Loyise anin í na Unise la, jannin ite xa lannaya ke. Ń be lanin a la xo wolu la lannaya ɲoxon be í du la.
55001006	Wo xanma, ń be í hakilo lajigila a la xo Ala x'a la solifenŋo men di í ma, ń xa ń bulolu la í xan tumo men, xa Ala matara í ɲen, xana a tu wo xa sa.
55001007	Bawo Ala xa Niyo men di n ma, wo nte silanɲa bulala n xono, bari a be barako nin xanuya nin fanmuto le dila n ma.
55001008	Í xana maluya xa n Marigi la kuwo fo moxolu ɲen. Í xana maluya du xo nte be kaso la a la kuwo to. Bari son í nin nte xa tooro xibaru Dimanŋo nofe, Ala barako la.
55001009	Ate Ala fan ne xa n kisi, xa n kili xa n ke a ta ti. Wo man ke n na kewalolu xanma; a keta a fan na ku lategeninŋo nin a la neemo le xanma. Wo neemo dita n ma Isa Kirisita barako to, jannin duniya xa da.
55001010	N Kisibaxa Isa Kirisita la na xa wo yita saasa. Isa Kirisita xa saya barako ban, xa nilamaya nin sabaliya yita Xibaru Dimanŋo la.
55001011	Wo Xibaru Dimanŋo le xanma, nin nte keta waajulikela nin kiladinŋo nin karanmoxoba ti.
55001012	Wo le x'a tu, nte be ɲin tooro innu muɲala. Nte nte maluyala; bawo nte be lanin men na, nte xa wo tigo lon. Nte be lanin a la, xo a xa men xarifa nte ma, a sinŋo b'a ɲen xa wo mara fo labanŋo lunŋo.
55001013	Nte x'é laxaran xuma senumanŋo mennu la, wolu mara í xono, lannaya nin xanuya to, mennu be sotola Isa Kirisita la kafuɲoxoya to, x'é taxamasinŋo ben wolu ma.
55001014	Xaran ɲuma men xarifata í ma, wo mara Ni Senunŋo barako to, Ni Senunŋo men be siginin n to.
55001015	Í fan x'a lon xo Asi maro lannayabaxolu bee xa nte bula. Fijeli nin Heremojene be wolu xono.
55001016	Ala mu a la hinno kela Onesifore la dinbaya ɲen, bawo a xa ń hakilo lasigi kiika ti. Nte la kasolabulo man a maluya,
55001017	bari kabirin a sita Rome, nin a x'é jija xa ń ŋinin, fo a xa ń je.
55001018	Marigi mu a kela a xa Ala la ɲumaya soto kiito lunŋo. A xa nte maaku kiika men ɲan xa ń tu Efesi, ite fan xa wolu bee lon.
55002001	Ń din, neemo men be n ɲen Isa Kirisita kafuɲoxoya to, í barako ŋinin wo neemo to.
55002002	Í xa men me nte la seede kiika ɲala, wo xarifa lannayamoxo dolu ma, mennu fannu si sin no xa moxo xotelu laxaran wolu ma.
55002003	Í nidula tooro ta, í xo Isa Kirisita la sorodasi ɲuma.
55002004	Sorodasi nte hanmela duniya kuwolu la, nin a b'a fe a la kuwo xa diya a kuntigo ɲen.
55002005	Moxo mennu be ɲoxodanboro kela, wolu xa xan xa i bori boro sariya la, nin wo nte, i me kunnawulijala soto.
55002006	Senekela men be segela, wo folo le xa xan x'a niyo soto senefenŋo to.
55002007	Nte be men fola í ɲen, í miiri bete wo ma. Ń x'a lon xo Marigi fan si hakilo di í ma xa wo bee faamu.
55002008	Í hakilo xa tu Isa Kirisita kun, mansaxe Dawuda mamarinŋo. A kunita xa bo furelu to, í xo xibaru Dimanŋo x'a fo ɲa men. Nte be wo Xibaru Dimanŋo le foxan.
55002009	Wo Xibaru Dimanŋo nofe, nte be tooronin, xa ń siti joloxo la, í xo nin ń mu kujaxukela le ti. Bari Ala la xumo nte sitinin de!
55002010	Wo le x'a tu, nte be kuwo bee muɲala Ala la moxo sugandininŋolu koso, walasa i dulu xa kisi Isa Kirisita kafuɲoxoya xanma, xa nooro banbalo soto.
55002011	Ɲin xuma in mu tonɲa le ti xo: «Nin n nin Kirisita sata i ɲoxo fe, n nin a si nilamaya i ɲoxo fe du.
55002012	Nin n x'e timinadiya xa tu lannaya la fo a labanŋo, n nin a si sigi mansaya la i ɲoxo fe. Nin n x'e bo a la, a du si í bo n na.
55002013	Nin ntelu man ke xantigi ti, ate si tu xantigo ti, bawo a me a fan sooso no.»
55002014	Í xa moxolu hakilo lajigi wo kuwolu la, x'a fo x'a xoleya i ma Ala ɲala xo i xana soosoli ke xuma to. Wo nte fen ɲanna, fo x'e mebaxolu lafili doron.
55002015	Í jija baaro la, fo í xa Ala la toxo dimanŋo soto. Í la baaro ke x'a ben; fe xana je a la, men si a tu í xa malu. Ala la tonɲa waajulo ke tilinninɲa to.
55002016	Í fan tanga xumakuntanfo ma, mennu nin Alasilo me ben, bawo i fobaxolu b'e soobola le Ala la xa taxa a fe.
55002017	I la xaranŋo be le í xo telo men be moxo subo ɲimila. Himene nin Filete mu wo moxo dolu ti.
55002018	Wolu x'e jenge, x'e soobo tonɲa la. I xo, xo furekuniyo keta xa ban. I xa moxo dolu la lannaya tiɲa.
55002019	Wo bee nin a ta, Ala fan xa jusigilanŋo mennu sigi, wolu si tu je. Ɲin xuma innu safeta wo kuwo to xo: «Marigi fan x'a talu lon», anin xo: «Moxo wo moxo be Marigi toxo kilila, wo x'é soobo tilinbaliyakuwolu la.»
55002020	Bunba xono miranŋolu nte sano nin xaalisixoyo doron ti, dolu si tara je mennu be daranin yiro nin banxo du la. Miranŋo mennu da xa xole, wolu be je lunbalu xanma, tolu be je lun gansanŋolu xanma.
55002021	Nin moxo do x'é senuya wo ku jaxolu bee ma, wo tigo si ke baara ɲumakemiranŋo ti; a keta Ala ta ti, xa senuya. A si ke maakuɲanmiranŋo ti a Marigi ɲen. A be tobennin baara ɲuma bee xanma.
55002022	Í bori xamarindinɲa nege jaxolu ma. Mennu be Marigi tarala xa i jusukunŋo senumanŋo tu, í nin wolu xa tilinninɲa nin lannaya nin xanuya nin heero ŋinin i ɲoxo fe.
55002023	Í ban hakilintanŋolu la soosoli fuwolu ma. Í x'a lon xo wolu be nala kelo le tila.
55002024	Marigi la jonŋo dun man xan xa kele ke. A xa xan xa ke moxo ɲuma ti bee ma, a xa sin moxolaxaranŋo la, xa muɲa.
55002025	Mennu b'a la xumo soosola, a xa xan xa wolu xaran sabaro to. Jon x'a lon fo Ala si tuubijuso dun wolu xono, walasa i xa tonɲa lon,
55002026	xa hakili soto, xa bo Sentane la kalanŋo da, wo men tun xa i muta xa i bula a sago kela?
55003001	Í hakilo xa tu a la xo duniya laban tumo, waxati xolenŋolu si ke.
55003002	Moxolu s'i fannu kilin na nafa ŋinin, xa ke xaalisi kunte nin wasubaxantelu nin fanbunɲalalu ti. I si Ala toxo tiɲa, xa muruti i wulubaxolu ma. I si ke fisiriwalo ti, xa Alakuwo bee toxosi.
55003003	I si ke moxo sondonme xolenŋolu nin hinnabalolu ti, anin moxo toxotiɲalalu nin fanmutabalolu nin masiibemoxolu. I nte ɲuma si fe.
55003004	I si ke janfantelu nin jusu tarinŋolu nin fankekutolu ti. I diyanɲekuwolu si diya i ɲen Ala ti.
55003005	I s'i fannu ke Alaɲasilanɲabaxolu ti moxolu ɲala, x'a tara i nte a ti i jusukunŋo la. Í soobo wo moxo sifalu la.
55003006	I dolu si dun luwolu xono, xa musu hakilidoxonŋo dolu bula i la jala xono, junubo kiika be mennu la, anin nege sifa bee be mennu la.
55003007	Wo musolu be lonŋo ŋininna tuma bee, bari i nte tonɲa jela.
55003008	Janesi nin Janbere xa kila Musa sooso ɲa men, ɲin moxo in dulu si tonɲa sooso ten. Moxo hakili tiɲaninŋo lelu mu. I la lannaya mu fuwo le ti.
55003009	Bari i me taxa dulajan, bawo moxo bee s'i la hakilintanɲa je, í xo Janesi nin Janbere.
55003010	Bari ite ken tuta ń xo, xa ń na xaranŋo muta, xa ń bosilo ta, x'a lo ń miiriyalu nofe, xa ń na lannaya ɲoxon ke, xa ń na sabaro nin ń na xanuya nin ń na timinadiya ɲoxon ke.
55003011	Í tuta ń nofe ń na toorolu nin ń na segelu dulu xono, fen fen xa ń soto Antiyosi nin Ikone nin Lisitere. Tooro joman be je nin a man la ń xan? Bari Marigi xa ń bo a bee xono.
55003012	Moxo wo moxo fan b'a fe xa í taxama Ala sago ma, Isa Kirisita kafuɲoxoya xono, wolu bee si tooro soto.
55003013	Bari moxo jaxolu nin nanbarantelu si taxa ɲa jaxuya to. I si moxo dolu lafili. I fannu be filo xono xa ban.
55003014	Ite ken xaranta kuwo mennu la, nin í x'e muta lannaya to, í jija wolu xana í soto í la. Mennu x'é laxaran wo kuwolu la, í fan xa wo tigolu lon.
55003015	Kabirin í dindinma, í xa Kitaabo xuma senumanŋolu lon, i si sin no xa hakilitigiya di í ma nin í si kisi, bawo í xa lannaya ke Isa Kirisita la.
55003016	Ala le xa Kitaabo xonoxumolu bee fo a safebaxolu ɲen. Nafa be wo xumolu la, xa moxolu laxaran, x'e lason, x'e latilin, x'e xulu tilinninɲa silo xan,
55003017	walasa Ala la moxo xa ke moxo dafaninŋo ti, xa toben kewale ɲuma bee ko xanma.
55004001	Nte b'a fola x'a xoleya í ma Ala nin Isa Kirisita ɲala, wo men be nilamalu nin furelu la kiito tegela, ń b'a ŋininna í fe Kirisita la nalo nin a la Mansaya xanma,
55004002	xo í x'é jija Ala la xumo waajulo la, tuma bete nin tuma jaxu. Moxolu la filo yita i la fo i xa yelema. Mennu nin jalagilo xa xan, wolu jalagi, x'e jusudun, x'e xaran muɲo to.
55004003	Waxato do si na, moxolu me son xaran soobe to tugun, bari x'a la i fannu negolu xan, i si karanmoxo kiika ŋinin i fannu ma, mennu s'i tulutodiya xumolu fo i ɲen.
55004004	I s'i tulo bo tonɲa la, x'a lo taliyolu nofe.
55004005	Ite ken xa ke moxo hakilima ti kuwo bee to, xa tooro muɲa, xa ke xibaru Dimanŋo waajubaxo ti, xa í la baaro bee ke x'a dafa.
55004006	Nte ken keta í xo sadaxo xa ban. Dondin, nte si duniya tu.
55004007	Nte xa kele beto ke. Nte xa ń soto ń na boro la. Ń tuta lannaya silo xan.
55004008	Saasa, ń be kunnawulijala laxononin. Wo mu tilinninɲa jala le ti. Marigi, men mu kiititegela tilinninŋo ti, ate le be nala wo jala dila nte ma duniya labanŋo lunŋo. A nte wo dila nte kilin ma; bari mennu x'a xanu x'a nalunŋo laxono, a b'a dila wolu bee le ma.
55004009	Í tariya í xa na ń bata jan.
55004010	Demasi bota ń na, bawo ɲin duniya in kuwolu diyata a ɲen. A taxata Tesalonike. Keresan taxata Galasi maro xan. Tite taxata Dalamanasi.
55004011	Luka kilinpe le be nte bata jan. Nin í be nala, í nin Maraka xa na, bawo a si nte deema no ń na baaro la.
55004012	Ń xa Tisike ki a xa taxa Efesi.
55004013	Ń xa dorokeba men tu Karapusi bulu Torowasi, í nin wo xa na, a nin kitaabolu, sakuta gulumalu.
55004014	Numuxe Alekisandere xa ku jaxu kiika ke ń na. Marigi si a sara a la kebaaro la.
55004015	Í du x'é korosi bete a ma, bawo a xa n na xumolu sooso bete.
55004016	Nte taxata kiititegedula xa ń ɲafo tumo men folofolo, moxo si man nte deema. I bee xa ń bula. Ala xana wo jaate i ɲen.
55004017	Bari Marigi xa nte deema, xa barakeba di ń ma, walasa ń xa waajulo ke a ɲa ma, anin, Alalonbalolu bee x'a lame. Nte bota waraba da xono.
55004018	Marigi si nte bo ku jaxo bee bulu, xa ń nakisi, xa ń nadun sanxulo Mansaya xono. Nooro xa la Fa Ala xan, birin abada, fo abada. Amiini.
55004019	Í xa Pirisiye nin Akilasi xonton, anin Onesifore la lumamoxolu.
55004020	Erasite tuta Korente. Ń xa Torofime tu Mile, bawo a tun man kende.
55004021	Í balan í xa na jannin neno xa si. Ubulusi b'é xontonna, anin Pudansi nin Linusi nin Kulodiya anin badin tolu bee.
55004022	Marigi xa tu í fe. Ala la neemo xa ke alu fe.
56001001	Nte Poli le xa ɲin safe in ke, nte men mu Ala la jonŋo anin Isa Kirisita la kiladinŋo ti. Ala xa ń ki x'a la sugandininŋolu ladun lannaya xono, xa tonɲa yita i la, men nin Alaɲasilanɲa be taxala i ɲoxo fe.
56001002	Wo kunŋo mu le walasa i xa nilamaya banbalo soto gigo ti. Ala, ate men nte a foxanŋo soosola xa wo nilamaya lahido ta n ɲen, jannin duniya xa da.
56001003	A la waxato sininma, a xa wo yita a la xumo la. N Kisibaxa Ala xa wo xumo xarifa nte ma, xo ń x'a waaju.
56001004	Tite, ite men mu ń dinxe soobe ti lannaya silo la, lannaya men nin alan mu kilin ti a to, nte Poli le be ɲin safe in kila í ma. Fa Ala anin n Kisibaxa Isa Kirisita xa neemo nin heero ke í ɲen.
56001005	Nte x'é tu Kereti, walasa kuwo mennu ɲabobalo tuta je, í xa wolu ɲabo. Í xa Ala la jama moxobalu sigi gallolu bee to, í xo ń x'a fo í ɲen ɲa men.
56001006	Moxoba xa xan xa ke jalagibalo ti, anin musukilintigo. A dinŋolu xa ke lannayabaxolu ti, i xana ke moxo tiɲaninnu ti walla wulubaxa bunɲabalolu.
56001007	Ala la jama lakorosibaxo xa xan xa ke jalagibalo ti, bawo Ala la moxolu kunnasigibaxo le mu. A xana ke wasubaxante ti, walla jusu tarinŋo, walla dolominnaba. A xana ke moxo fatinba ti, a xana xaaliso ŋinin nanbaro la.
56001008	A xa ke luntannajigila ti, anin ku ɲuma xanubaxo. A xa ke hakilima nin moxo tilinninŋo ti, anin moxo senunŋo nin fanmutala ti.
56001009	A xa xan xa ke moxo ti, men be notonin Ala la xumo la, í xo a xaranta a la ɲa men. Wo ɲa ma, a si sin xa moxolu tonben xaran soobe la, xa soosolilalu da xati.
56001010	Moxo murutininŋo kiika be kenin mennu be moxolu lafilila i la xuma kuntanŋolu la. Wolu kiika bota Yahudiya lelu to.
56001011	I xa xan xa lade, bawo i be luwo dolu muume lafilila, xa moxolu xaran ku kabaninŋo la, xaaliso nofe.
56001012	I to do, i fannu la kila do xo: «Keretingolu mu faniyafola lelu ti tuma bee; wara jaxu nuxumalu.»
56001013	Wo xumo mu tonɲa le ti. Wo le x'a tu, í xa xan xa xumaxolen wolu ɲen, walasa i xa lannaya soobe soto,
56001014	anin, nin i me i noto Yahudiyalu la taliyolu nin hadamadinŋolu la folu la, wo mennu x'e xodi tonɲa la.
56001015	Fenŋo bee xa senu moxo senumanŋolu ɲen; bari fusi man senu moxo noxonin lannabalolu ɲen. Wolu hakilolu nin i jusukunŋolu noxoninŋo le mu.
56001016	I b'a fola xo i xa Ala lon, bari i b'a yitala i la kebaarolu la xo i man a lon. Moxo haramunin, murutininŋo lelu mu. I me kebaara bete si ke no.
56002001	Ite Tite ken, moxolu xaran xaran soobe la.
56002002	A fo xexotobalu ɲen xo i xana danmatanbi ku to, i xa bunɲa tu i fannu xan, xa ke hakilimalu ti. I sinsinninŋo xa tu lannaya nin xanuya to, i xa muɲa.
56002003	A fo musuxotoba dulu ɲen xo i bosilo xa senuya. I xana toxo jaxu la moxolu la, i xana i fannu ladi dolo ma. I xa ke tonbennikela betolu ti.
56002004	Musuxotobalu xa musu dindinŋolu xaran i xelu nin i dinŋolu xanula, anin
56002005	xo i xa ke hakilimalu ti, x'e fannu muta, x'e la lumabaarolu ke a ɲa ma, anin xa beteya, xa xulu i xelu ɲen, walasa moxo si xana soto xa xumajaxo fo Ala la xumo ma.
56002006	Wo ɲa ma, a fo xamarindinŋolu dulu ɲen i xa hakili beto ta kuwo bee to.
56002007	Ite fan xa ke kuɲumakela ti, xa ke ɲayito ti moxolu ɲen. Moxolu laxaran xoyiya nin soobe to.
56002008	Ite fan na xumolu xa ke tonɲa nin soosolibalo ti, walasa í jaxolu xa malu, i xana xuma jaxu soto x'a fo n ma.
56002009	Jonŋolu xa xulu i marigilu ɲen kuwo bee to, x'e diyanɲekuwolu ke. I xana i sooso.
56002010	I xana i marigilu bulufen si ta. I xa ɲumaya nin xantigiya dafaninŋo yita tuma bee, walasa i xa bunɲa la n Kisibaxa Ala la xaranŋo xan kuwo bee to.
56002011	Bawo Ala x'a la neemo yita, walasa moxolu bee si kisi ɲa men.
56002012	Wo neemo be n xaranna xo n xa i xodi Alaɲasilanɲabaliya nin duniya nege jaxolu la; xo bi, n xa i taxama hakilimaya nin tilinninɲa nin Alaɲasilanɲa xono,
56002013	jannin heero xa na, n gigo be men xan, anin jannin n na Alaba nin n Kisibaxa Isa Kirisita la nooro xa yita.
56002014	Isa x'a fan di ntelu nofe walasa xa n kunbo tilinbaliya bee ma, xa n senuya, xa n ke a ta ti, xa n ke moxolu ti, mennu jijaninŋo be ɲumako la.
56002015	Í xa xan xa moxolu laxaran, x'e jusudun, anin x'e jalagolu yita i la, í barako bee la ɲin ɲa in ne ma. Moxo si xana í doxoya.
56003001	Í xa lannayabaxolu hakilo lajigi a la, xo i xa xulu kuntigolu nin fango ɲen. I xa wolu lame, anin i x'e toben ku ɲuma bee ko xanma.
56003002	I xana xumajaxu fo moxo si ma, i xana ke kelelalu ti, bari i xa ke moxo sabarininŋolu ti, x'e juso faxa moxo bee xoto.
56003003	Bawo n du tunnu mu hakilintanŋo lelu ti folofolo, anin Ala foxanmutabalolu, nin moxo filininŋolu. N tunnu be nege sifa bee nin nidiyanɲe sifa bee la jonɲa la. N tunnu b'e taxamala jaxuya nin kiiliya xono. Moxo tunnu be n jaxuyala, n du tunnu b'e ɲoxo jaxuyala.
56003004	N Kisibaxa Ala x'a la ɲumaya nin a la xanuya yita hadamadinŋolu la tumo men,
56003005	a xa n kisi wo tumo. A man n kisi bawo n xa kewale tilinnin ke; a x'a ke a la hinnayeba le xanma. Ni Senunŋo xa n na towulu xa n tokutaya batiselijiyo la. Wo le xa n kisi.
56003006	N Kisibaxa Isa Kirisita barako to, a xa wo Ni Senunŋo kiika lajigi n xan,
56003007	walasa Ala la tilinninɲa soto tanbo xo, a la neemo xanma, n xa nilamaya banbalo soto ke ti, n gigo be wo men xan.
56003008	Wo xumo mu tonɲa le ti. Nte b'a fe í xa wo fo x'a xoleya, walasa mennu lata Ala la, wolu x'e jija kuɲumako la. Wo kuwolu xa ɲin; nafa b'e la moxolu ɲen.
56003009	Í fan tanga ŋininxali kuntanŋolu nin buruju kuwolu nin kele kuwolu nin sariya xan soosololu ma; bawo nafa nte wolu la, i me fusi ɲiɲa.
56003010	Moxo men be nala talalo tila Ala la jama xono, nin í xa wo lasobi, sinɲa kilin nte, fula nte, í tosoobo wo tigi la.
56003011	A lon xo wo moxo sifa filita, a xa silo bula. A si tu junubo kela, fo x'a fan jalagi.
56003012	Nin ń xa Aratemasi walla Tisike ki í ma tumo men, í x'é balan xa na ń tara Nikopolise, bawo ń x'a latege xa sankunŋo ke non.
56003013	Í x'é balan xa sariya karanmoxo Senasi nin Apolosi deema í la dugutotaxo la, walasa fen xana dasa i la.
56003014	N na moxo dulu xa xan xa kewaleɲumako digi; walasa i xa dolu haajolu ɲiɲa. I xana ke moxo nafantanŋolu ti.
56003015	Mennu be nte bata jan, wolu bee be í xontonna. Mennu be n xanula lannaya silo la, í xa wolu bee xonton. Ala la neemo xa ke alu bee fe.
57001001	Nte Poli men bulata kaso la Isa Kirisita la baaro nofe, anin n badinxe Timote, nte lelu be ɲin safe in kila n baarakeɲoxo xanuninŋo Filemon ma,
57001002	anin n badinmusu Afiya nin Arasipe men mu n kafuɲoxo ti kelo to, anin Ala la jama ma, men be kamarila í la luwo ma.
57001003	N Fa Ala anin Marigi Isa Kirisita xa neemo nin heero ke alu ɲen.
57001004	Ń be barako bulala ń na Ala ɲen, xa ń hakilo tu í kun tumo bee, ń na Alamataralu xono;
57001005	bawo nte b'a mexan xo xanuya nin lannaya be í la Marigi Isa la anin senumanŋolu bee ɲen.
57001006	Nte be a ŋininna Ala fe xo n nin í mu kilin ti lannaya men to, wo xa baaro ke, walasa nafa mennu bee be n ɲen Kirisita la kafuɲoxoya to, í xa sin xa wolu lon bete.
57001007	Ń badinxe Filemon, í la xanuya xa ɲaxaliba nin juso di nte ma, bawo í xa senumanŋolu jusudun.
57001008	Wo to, haali x'a tara Kirisita la kafuɲoxoya xono, ń be yanmarunin x'é la keta fo í ɲen,
57001009	a xa fisa nte ɲen x'é tara xanuya koso. Nte be ɲa men, nte Poli, xexotoba, nte men be kaso la saasa Isa Kirisita nofe,
57001010	ń b'é tarala Onesime ɲen. A keta nte dinxe ti Isa Kirisita la kafuɲoxoya to, kaso la jan.
57001011	Xotonin a keta í ma nafantanŋo ti, bari saasa, nafa b'a la ite nin nte ɲen.
57001012	Ń b'a lasaagila í ma, ate men be í xo nte fan dula do.
57001013	A tun si diya nte ɲen x'a tu ń senbo to, xa nte tu kaso la xibaru Dimanŋo koso, walasa a xa nte haajolu ke ite no to.
57001014	Bari nte man ke a fe xa fusi ke x'a tara í man son men ma, walasa í xana ku ɲuma ke diyakuwa la, bari í x'a ke ŋanneya ɲuma la.
57001015	A do to, í nin Onesime talata waxati le la, walasa a xa saagi í ma fo badabanŋo.
57001016	A nte jonŋo ti tugun, a xa fisa jonŋo ti bete, badinxe xanuninŋo le mu. A la kuwo xa di nte ɲen haali. A la kuwo xa xan xa diya ite le ɲen xa tanbi nte xan, hadamadinɲa xanma, anin Marigi la kafuɲoxoya koso.
57001017	Wo to, nin í be nte mutanin í badin lannayabaxo ti, a lamuta í xo nin nte le tun fan mu.
57001018	Nin a x'é tooɲo kuwo do to, walla nin í la julo do b'a la, wo jaate nte kun.
57001019	Nte Poli fan bulo le be ɲin xuma innu safela: Nte fan si í sara. Nte nte í hakilo lajigila a la xo ite du la julo do be nte la, wo mu ite fan ne ti.
57001020	Iyo, ń badinxe, ń be í matarala xo í xa wo ku ɲuma ke nte ɲen Marigi xanuya koso: Nte jusudun Kirisita la kafuɲoxoya xanma.
57001021	A be xoyiyanin nte ma, xa nte tu ɲin safe in kela í ɲen xo ń je fenŋo men ŋinin í fe, í si wo ke nte ɲen. Nte x'a lon du xo í be nala men kela, wo si tanbi nte la fota xan.
57001022	Anin du, bunŋo do toben nte ɲen, bawo ń yilo b'a ma xo nte si saagi alu ma, alu la Alamataralu barako to.
57001023	Epafarasi be í xontonna, nte nin wo men be kaso la Isa Kirisita la kuwo to.
57001024	Nte baarakeɲoxolu: Maraka, nin Arisitarake, nin Demasi anin Luka dulu be í xontonna.
57001025	Marigi Isa Kirisita la neemo xa ke alu fe!
58001001	Folofolo, Ala x'a la xumo dun a la kilalu da x'a fo n mamaxelu ɲen. A xa wo ke sinɲa kiika ti, anin ɲa kiika ma.
58001002	Bari bi duniya laban in na, a x'a la xumo dun a Dinxe da x'a fo n ɲen. Ala xa duniya da ate le fe. A x'a ke dafenŋo bee ketabaxo ti.
58001003	Wo Dinxe be Ala nooro maɲoxonjebalo yitala. A keɲa nin Ala keɲa bee kilin. A be duniya tomutanin a la xumo barako le la. A xa hadamadinŋolu senuya i la junubolu ma tumo men, a taxata í sigi fo sanjanba to, Sinŋobeetigi Ala kininŋo xoto.
58001004	A bunɲata melekiyolu bee ti, fo Ala xa toxo di a ma, toxo men xa bun wolu ta ti.
58001005	Ala bada man a fo a la meleke si ɲen xo: «Ite le mu ń Dinxe ti; kabirin bi nte keta í Fa ti.» A man a fo meleke du ma xo: «Nte si ke a ɲen fa ti; ate si ke nte ɲen dinxe ti.»
58001006	Bari Ala be a Dinxe folo wuluninŋo kila xa na duniya to tumo men, a xo: «Ala la melekiyolu bee xa ke a batubaxo ti.»
58001007	A xo melekiyolu la kuwo to xo: «Ala b'a la melekiyolu kela foɲo ti, x'a la baaradinŋolu ke tamanolu ti.»
58001008	Bari Ala x'a fo a Dinxe ma xo: «Ite Ala, í be tula mansasigilanŋo xan fo abada. Í b'é la maro kela tilinninɲa le xan.
58001009	Í be ku tilinninŋo le fe, Jaxumanŋo mu í tano le ti. Wo le x'a tu Ala, í la Ala x'é sugandi xa ɲaxaliba tulu daxolenŋo yelema í kunŋo xan, xa lodula di í ma, men xa bun í kafuɲoxolu bee ta ti.»
58001010	Ala xo du a Dinxe ɲen xo: «Marigi, folofolo ite le xa duguxulo da; sanxulo du mu í buluno le ti.
58001011	Wolu bee si sanko, bari ite si tu. Sanxulo nin duguxulo si xoto, í xo faano be xotola ɲa men.
58001012	Í s'i soola, í xo moxo be dorokeba soolala ɲa men; i si mayelema, í xo moxo be a la faanu dunta mayelemala ɲa men. Bari ite ken si tu í ɲa ma, í la nilamaya me ban muume.»
58001013	Awa, Ala x'a fo a la meleke joman ne ɲen xo: «Í sigi ń kininŋo xoto, fo nte xa í jaxolu ke í sinxotofenŋo ti»?
58001014	Melekiyolu mu munnu ti? I bee mu niyo lelu ti, kiladinŋo lelu mu. I be baaro kela Ala ɲen. Moxo mennu xa xan xa kisilo soto ke ti, Ala be melekiyolu kila xa taxa wolu deema.
58002001	Wo le x'a tu, n xa kuwo mennu me, n xa xan xa i hakilo tu wolu la bete, walasa n xana sanko.
58002002	N x'a lon xo melekiyolu xa xumo men fo, wo keta tonɲa ti. Mennu xa wo xumolu sooso, x'e fili i xo, Ala xa wolu bee sara i la kebaarolu la, i nin sara men xa xan.
58002003	Marigi xumata kisiliba men xan, nin n man wo muta barako to, n si kisi no ɲa di Ala la ɲangilo ma? Marigi fan folo xumata n ɲen wo kisilo xan. Wo xo, mennu xa Marigi lame, wolu x'a laxoyiya n ma xo tonɲa le mu.
58002004	Ala du xa i la seedeyalolu sinsin taagumanseedolu nin kubalu nin kawaku sifa bee do kelo la. A xa Ni Senunŋo la solifenŋo dulu di i ma, x'a la a fan sago xan.
58002005	Awa, n be xumala sinin duniya men na kuwo la, Ala man wo kuntigiya di melekiyolu ma.
58002006	Bari moxo do xumata wo xan Kitaabo dula do la xo: «Ala, moxo mu mun ti, nin í be í miirila a la kuwo la? Hadamadinŋo mu mun ti, nin í be í hakilo tula a kun?
58002007	Í x'a doxoya melekiyolu ti waxatindin xono, wo xo, í x'a xotota xa nooro nin bunɲa di a ma,
58002008	x'a lasigi fenŋo bee kunna.» Nin a fota xo Ala x'a lasigi fenŋo bee kunna, wo xoto le, xo fen nte je, a nte men kunna. Wo bee nin a ta, n ɲa nte a la saasa xo sinŋo bee dita a ma xa sigi fenŋo bee kunna.
58002009	Bari n x'a je xo: Isa doxoyata melekiyolu ti waxatindin xono, walasa a xa sa moxolu bee ɲen, Ala la neemo barako to. Bari saasa n x'a je xo Ala xa nooro nin bunɲa la Isa xan, a la tooro nin a la saya xanma.
58002010	Tonɲa la, Ala le xa fenŋo bee da, anin ate le be fenŋo bee tomutanin. A tun xa xan Ala xa Isa la bunɲa dafa wo toorokuwolu la. Wo keta walasa moxo kiika xa ke Ala dinŋolu ti, xa dun a la nooro xono. Wo ɲa ma, Isa le mu i la kisilo sabaabo ti.
58002011	Isa men be moxolu senuyala i la junubolu ma, anin mennu be senuyala, ate nin wolu bee be Fa kilin ma, nin wo mu Ala ti. Wo le x'a tu, Isa man maluya xa wolu kili xo a badinŋolu.
58002012	Wo le x'a tu, a xo: «Ala, nte si í yita ń badinŋolu la, nte s'í tantu donkilolu la, í la jama bee ɲala.»
58002013	A xo du xo: «Nte si ń gigo la Ala xan.» Anin du a xo: «Ala xa dinŋo mennu di nte ma, nte nin wolu fele.»
58002014	Awa, Isa xa dinŋo mennu kisi, wolu mu jelo nin balasubo ti ɲa men, wo ɲa ma, Isa du keta i ɲoxon ti, a keta jelo nin balasubo ti. A keta i ɲoxon ti, walasa saya barako be men bulu, nin wo mu Sentane ti, a xa wo joroxi a fan na saya fe.
58002015	Wo keta walasa mennu be Sentane la jonɲa la, i siyo bee xono, saya ɲasilanɲa bulu, a xa wolu kunbo.
58002016	Tonɲa, Isa man na xa melekiyolu deema de; a nata Burehima bonsonŋo le deema.
58002017	Wo le x'a tu, a tun xa xan xa ke a badinŋolu ɲoxonŋo ti, walasa a xa ke sadaxalasibaxa kuntigiba hinnantunŋo nin xantigo ti Ala la baaro to; walasa x'a la moxolu la junubolu bo je.
58002018	Wo ɲa ma, mennu be xotobolo xono, Isa si sin xa wolu deema, bawo a fan toorota xa xotobo.
58003001	Wo ɲa ma, ń badin lannayabaxolu, Ala xa atelu mennu kili xa ke a talu ti, alu i miiri Isa ma. Ate le mu Ala la kiladinŋo nin n na sadaxalasibaxa kuntigiba ti n na lannaya silo la.
58003002	Ala le tun x'a sugandi wo baaro xanma. A keta xantigo ti Ala la baaro bee to, í xo Musa keta xantigo ti ɲa men Ala la luwo muume xono, nin wo mu Ala la moxolu to ti.
58003003	Bari Isa nin bunɲa xa xan xa tanbi Musa xan, bawo bunlobaxo xa fisa bunŋo fan ti.
58003004	Bun wo bun, moxo do le x'a lo; bari fenŋo bee lobaxo mu Ala le ti.
58003005	Kila Musa ken tun mu baaradinŋo le ti. A x'a la baaro bee ke xantigiya to, Ala la luwo xono. Ala tun be nala xumo mennu fola, Musa la baaro tun mu le xa wolu seedeya.
58003006	Bari Kirisita keta xantigo ti x'a tu ate mu Ala Dinxe ti, xa sigi Ala la luwo bee kunna. Nte lelu mu Ala la luwo ti, nin n gigi xoyimanŋo tuta n na, anin xa tu ɲaxalinin a la.
58003007	Wo le xanma, í xo Ni Senunŋo x'a fo ɲa men xo: «Nin alu xa Ala xumaxanŋo me bi,
58003008	alu xana alu sondonmolu xoleya, í xo alu mamaxelu murutita ɲa men, xotobolo lunŋo, fuxo la.
58003009	Alu mamaxelu xa nte xotobo xa ń mafele, haali a x'a tara i xa ń na kebaarolu je, tan naani sanji xono.
58003010	Wo le x'a tu, ń diminta wo moxolu xoto x'a fo xo: “I sondonmo be taxala filo le ma tuma bee. I man nte la silolu je.”
58003011	Nte diminta xa ń xali xo: Nte xa jamano men toben i la tofoɲo xanma, i me dun non abada.»
58003012	Ń badinŋolu, alu i korosi jusukun jaxo nin lannayabaliya xana ke moxo la alu to, fo wo x'a bula i xodila Ala nilama la.
58003013	Kitaabo be «bi» men fola, alu i ɲoxo jusudun lun wo lun wo «biwo» waxato xono. Alu wo ke walasa junubo xana alu do lafili x'a bula a jusukunŋo xoleyala.
58003014	Alan keta Kirisita kafuɲoxolu ti, nin n na lannaya folo tuta n na fo xa labanŋo si.
58003015	Kitaabo xo: «Nin alu xa Ala xumaxanŋo me bi, alu xana alu sondonmolu xoleya, í xo n mamaxelu murutita ɲa men.»
58003016	Jon nelu xa Ala xumaxanŋo me xa muruti? Kila Musa nin mennu bee bota Misira jamano to, wo lelu nte ba?
58003017	Ala diminta jon nelu xoto tan naani sanji xono? Mennu xa junubo ke nin i sata fuxo la, wo lelu nte ba?
58003018	Ala x'é xali xo jontigi lelu me dun a la jamano xono x'e tofoɲo? Mennu murutita a ma, wo lelu nte ba?
58003019	Wo ɲa ma, n x'a je xo i man sin xa dun wo tofoɲodula, i la lannayabaliya koso.
58004001	Ala la lahido be je haalisa xo a si n nadun a la dula, n na tofoɲo xanma. Wo to, alan xa sila moxo si dunbalo xana tu alu to.
58004002	xibaru Dimanŋo waajulo keta n ɲen ɲa men, a keta n mamaxe dulu ɲen wo ɲa in. Bari a man fusi ɲiɲa wolu ɲen, bawo i x'a me tumo men, i man a muta lannaya to.
58004003	Ntelu mennu xa lannaya ke, ntelu si dun wo tofoɲodula. Ala xo n mamaxelu ɲen wo tofoɲodula la kuwo to xo: «Nte diminta xa ń xali xo, Nte xa jamano men toben i la tofoɲo xanma, i me dun non abada.» Ala xa wo xumolu fo, x'a tara a tun xa wo tofoɲodula nin fenŋo bee da xa ban kabirin duniya da tumo.
58004004	A fota Kitaabo dula do, tili woorowulananŋo la kuwo to xo: «Ala x'a la baaro bee ke x'é soto tumo men, tili woorowulananŋo a x'é tofoɲo.»
58004005	Wo dula kilinŋo Ala xo tugun xo: «Nte xa jamano men toben i la tofoɲodula xanma, i me dun non abada!»
58004006	Awa, mennu fololu xa Xibaru Dimanŋo me, wolu man dun Ala la tofoɲodula bawo i man a lame. Bari wo bee nin a ta, moxo xotelu si dun no wo dula.
58004007	Wo le x'a tu, Ala xa lun xote sigi, nin wo mu «bi» ti. Waxati jan tanbita, wo xo, a xa wo xumo dun mansaxe Dawuda da, xumo men nin n birin a fola xo: «Nin alu xa Ala xumaxanŋo me bi, alu xana alu sondonmo xoleya.»
58004008	Awa, Ala xa tofoɲodula men lahido ta, nin Yosuwe tun sinta xa Banisirayila dinŋolu ladun non, Ala tun me lun xote la xumo fo tugun.
58004009	Wo ɲa ma, Ala x'é tofoɲo tili woorowulananŋo ɲa men, wo ɲoxon tofoɲo be Ala la jama du ɲen.
58004010	Bawo moxo men je dun Ala la tofoɲodula, wo s'í tofoɲo a la baarolu la, í xo Ala x'é tofoɲo a talu la ɲa men.
58004011	Alan x'e balan xa dun wo tofoɲodula, walasa moxo si dunbalo xana tu í xo Ala foxanmutabalolu dunbalo tuta ɲa men xotonin.
58004012	Ala la xumo mu fen nilama le ti. Barako b'a to, a da xa di xa tanbi fan dafulo xan. A si dun fo xa si moxo subo nin a niyo te ma, fo xa si xulukunŋolu nin senbo te naaniyo ma. A be moxo sagolakuwolu nin a miirilakuwolu segesegela x'e lon.
58004013	Dafen si nte dugunin Ala ma. Fenŋo bee balamaxulunŋo nin i feeneninŋo le be a ɲa xoto. N bee be nala i ɲafola ate le ɲen.
58004014	Sadaxalasibaxa kuntigiba be n kun. Wo mu Isa le ti: Ala Dinxe, men yeleta fo sanŋo to. Wo xanma, alan xa tu sinsinnin n na lannaya xan, lannaya men, nin n b'a foxan.
58004015	Sadaxalasibaxa kuntigiba men be n kun, wo nte moxo ti men me hinna n na, xa n deema n na barakentanɲa to. N na sadaxalasibaxa kuntigiba fan xotobota ɲa bee do ma í xo ntelu, bari a man junube ke.
58004016	Wo xanma, alan x'e sodun neematigi Ala la, siginin a la mansasigilanŋo xan, lannaya jonjonŋo to, walasa n x'a la hinno nin a la neemo soto, walasa n xa deemalo soto a tumo to.
58005001	Awa, sadaxalasibaxa kuntigiba fen wo fen be sugandila hadamadinŋolu to, Ala be wo lasigila x'a bula a la baaro la, walasa a xa moxo tolu deema. Moxolu be fenŋo mennu dila Ala ma, anin i la sadaxolu, a si wolu lasi Ala ma i la junubolu koso.
58005002	Moxo mennu man Ala la sariya lon, anin mennu be filila xa Alasilo bula, sadaxalasibaxa kuntigiba si hinna wolu la, bawo ate du fan mu wolu ɲoxon barakentan ne ti.
58005003	Wo xanma, a xa xan xa sadaxo do bo a fan na junubolu xanma, í xo a b'a bola jama ta xanma ɲa men.
58005004	Moxo si me don bunɲa di no í fan ma xa ke sadaxalasibaxa kuntigiba ti. Ala le be í kilila a xanma, í xo a xa Haruna kili a xanma ɲa men.
58005005	Wo be ɲa men, Kirisita du man a fan bunɲa, xo ate be kela sadaxalasibaxa kuntigiba ti a fan ma. Ala le x'a ke a ti. A x'a fo Kirisita ma xo: «Ite le mu ń Dinxe ti, kabirin bi nte keta í Fa ti.»
58005006	Ala x'a fo Kirisita ɲen Kitaabo dula xote xo: «Í mu sadaxalasibaxo ti fo abada, a be í xo Melikisedeki ta keɲa.»
58005007	Isa tun be duguxulo xan waxato men, a tun x'a lon xo sinŋo be Ala ɲen x'a kisi saya ma. A xa Ala matara, x'a matara barako to, fo xa xasixanba nin ɲajiyo labo. Ala x'a la taralo jaabi a la Alaɲasilanɲa xanma.
58005008	Haali x'a tara a mu Ala Dinxe le ti, wo bee nin a ta, a x'a digi xa Ala sago ke tooro xono.
58005009	Wo ɲa ma, a xa bunɲa dafaninŋo soto tumo men, mennu bee be a sago kela, a keta wolu ɲen kisili banbalo sabaabubaxo ti.
58005010	Ala x'a fo xo a mu sadaxalasibaxa kuntigiba ti, í xo Melikisedeki ta keɲa.
58005011	Awa, n badinŋolu, fen kiika be n ma x'a fo alu ɲen wo xan, bari a xa xole x'alu lafaamu a kuwo la, bawo alu lafaamu man di.
58005012	Saasandin in tun xa xan x'a tara xo alu keta karanmoxolu ti, bari haalibi alu maakuwo b'a la x'alu laxaran Ala la xumo ku fololu ma. Alu be le í xo deenano, alu me domoli xulin domo no fo nono doron.
58005013	Moxo men me fen xote domo no fo nono, wo mu deenano le ti, a man ku tilinnin lon.
58005014	Bari domoli xulinŋo mu moxoba lelu ta ti. Wolu x'a digi dalinno fe, xa ɲuma nin jaxumanŋo faranfansi, x'e bo i ɲoxo to.
58006001	Wo ɲa ma, xaranŋo mennu be kela lannaya damuto, alan xa tanbi wolu xan, xa taxa ɲa xaranŋo la, men mu lannayabaxa moninŋolu ta ti. N man xan xa alu xaran fenŋo mennu la tugun wolu fele: X'é xodi kewale jaxolu la, xa la Ala la,
58006002	batiselolu nin bululanxanŋo, xa Ala matara moxolu ɲen, nin furekuniyo kuwo, anin kiiti labanŋo kuwo.
58006003	Alan xa taxa ɲa! N be nala wo le kela nin Ala sonta.
58006004	Moxo mennu be i koppala i jigo xotolu ma, wo be di? I xa Ala la keneya soto xa ban. I xa Ala la nilifenŋo nene, xa Ni Senunŋo soto. I x'a je xo Ala la xumo xa ɲin, i xa sinin duniya sintigiya nene. Bari wo bee xan, i saagita i jigo xotolu ma. A me no x'e lana lannaya ma tugun, bawo a be le í xo i xa Ala Dinxe layele gengenyiro xan tugun, x'a lamalu moxolu bee ɲala.
58006007	Sanjiyo be nala duguxulo men xan xa siya, nin a xa senefenŋolu lafalin a senebaxolu ɲen, wo duguxulo si Ala la neemo soto.
58006008	Bari nin wo duguxulo xa ŋanin tuwolu nin bin ŋaninma lelu labo, a me fusi ɲiɲa, a nin Ala la dango soto te man jan. A labanŋo la, ta si a jani.
58006009	Ń badin xanuninŋolu, haali nin n be xumala ten, n be lanin a la xo alu be sila beto xan, nin wo mu kisilo silo ti.
58006010	Ala nte kuɲumalonbali ti, a me ŋina alu la kebaaro kun, bawo alu x'alu la xanuya yita a la, alu badin lannayabaxa tolu maakuwo ɲiɲalo fe. Haalibi du, alu be wo kela.
58006011	Bari men xa di n ɲen, wo mu le alu bee balanninŋo xa tu fo labanŋo lunŋo, walasa alu gigo be men xan, alu xa wo xoyimanŋo soto.
58006012	Alu xana ke salabaxantunnu ti, bari moxo mennu be lannaya kela x'e timinadiya, xa Ala la lahidufenŋo soto ke ti, alu ke wolu ladigibaxolu ti.
58006013	Ala xa lahido ta Burehima ɲen tumo men, a x'é xali a fan toxo la, bawo fen nte je men xa bun ate fan ti, a tun si í xali men na.
58006014	A xo: «Ń si duwabete í ɲen, xa bonson kiika di í ma.»
58006015	Burehima muɲata, xa Ala laxono. Ala xa men lahido ta a ɲen, a xa wo soto.
58006016	Nin moxolu b'e xalila, i si wo ke fen na, men xa bun i ti. Xalilo mu soosolo bee dafaxalanŋo le ti.
58006017	Men tunnu xa xan xa Ala la lahidufenŋolu soto ke ti, a xa xalilo la a la lahido xan, walasa x'a laxoyiyabete wolu ma, xo a xa lahido men ta, wo me bo a ma.
58006018	Ku fula be je, mennu me bo no a ma, nin wo mu Ala la xalilo nin a la lahido ti. Wo lelu b'a yitala xo Ala me faniya fo. Wo ɲa ma, ntelu mennu x'e xarifa a ma, wolu si n jusudun bete, xa n bulo xutu wo gigi foninŋo ma.
58006019	Wo gigo mu ntelu la nilamaya tonte le ti, í xo negeba men be batonŋo tomutala jiyo xan. A be barakenin, a be lonin bete. Wo gigo tanbita Alabatusuba totegefaano la, xa dun fo xono to.
58006020	Isa dunta non ntelu ɲa, anin ntelu ɲen. Ate keta sadaxalasibaxa kuntigiba ti fo abada, í xo Melikisedeki ta keɲa.
58007001	Wo Melikisedeki tun mu Salemu mansaxe nin Ala Xototaninba la sadaxalasibaxo le ti. Burehima tun taxata mansaxe dolu kele x'e no. X'a boto tu non, Melikisedeki x'a kunben xa duwa a ɲen.
58007002	Burehima xa fen wo fen soto wo kelo to, a xa wolu bee jakko di a ma. Melikisedeki xoto le xo «tilinninɲa mansaxe». Anin du, Salemu mansaxe le tun mu. Wo xoto xo «heero mansaxe».
58007003	Moxo man fa nin na nin buruju lon a ma. A bangexuma nin a sayaxuma man fo dula si. A be le í xo Ala Dinxe: A mu sadaxalasibaxo ti fo abada.
58007004	Alu a mafele Melikisedeki xa bun ɲa men. N mamaxe Burehima xa fenŋo mennu soto kelo to, a xa wolu to fen ɲalamalu jakko di a ma.
58007005	Lewi bonsonŋo moxo mennu mu sadaxalasibaxolu ti, yanmaro be wolu bulu, sariya la, xa jakko muta Banisirayila dinŋolu la, nin wolu mu i fannu badinŋolu ti, haali x'a tara wolu dulu mu Burehima bonsonŋo lelu ti.
58007006	Melikisedeki tun nte Lewi bonson ti, bari a xa jakko muta Burehima la. Ala tun xa lahido ta moxo men ɲen, nin wo mu Burehima ti, Melikisedeki duwata wo ɲen.
58007007	Awa, duwawo kebaxo le xa bun duwawo be kela men ɲen ti.
58007008	Lewi bonsonŋo moxo men tunnu be jakko mutala, wolu tunnu mu moxolu ti, mennu be sala. Bari Melikisedeki men xa jakko muta Burehima la, a fota ate la kuwo to xo a be í nila.
58007009	N si a fo xo Lewi bonsonŋo mennu xa jakko muta, wo dulu xa jakko bo x'a di Melikisedeki ma, i mamaxe Burehima la dinmalo to.
58007010	I xa jakko di Melikisedeki ma, bawo haali nin Lewi tun man wulu wo tuma, a tun be a mamaxe Burehima tiyo to, Melikisedeki xa wo kunben tumo men, xa jakko muta a la.
58007011	Sariya men dita Banisirayila dinŋolu ma, Lewi bonsonŋo la sadaxalasiyo le tun mu wo sigixulo ti. Nin wo sadaxalasiyo baaro tun keta baara dafanin ti, kun tun me ke a la, sadaxalasibaxa xote xa na, a be í xo Melikisedeki keta ti ɲa men. Sadaxalasibaxolu tunnu si tu xa bo Lewi xabiilo la doron, í xo Haruna.
58007012	Awa, nin sadaxalasibaxaya yelemata, sariya du xa xan xa yelema.
58007013	Wo kuwolu fota n Marigi men na kuwo to, wo bota bonson xote to, mennu bada man sadaxalasibaxaya ke.
58007014	Sikka nte a to xo Marigi mu Yuda bonsonŋo do le ti. Kila Musa xumata sadaxalasibaxolu xan tumo men, a man fen fo Yuda bonsonŋo la kuwo to.
58007015	Isa keta sadaxalasibaxa xote ti í xo Melikisedeki. Wo keta sabaabu ti x'a toxoyiya xo Isa la sadaxalasibaxaya nin Lewi xabiilo ta nte sila la.
58007016	Wo xoto, xo wo sadaxalasibaxo man sigi x'a la hadamadinŋolu la sariya sigininŋo xan; bari a la nilamaya men nte banna, a keta a ti wo le barako to.
58007017	Bawo Ala la xumo b'a fola xo: «Í si tu sadaxalasibaxaya la fo abada, a be í xo Melikisedeki ta keɲa.»
58007018	Wo ɲa ma, sariya xoto bulata, bawo barake tun nte a la xa moxolu kisi, nafa du nt'a la.
58007019	Kila Musa la sariya man sin xa fen si ke fen dafaninŋo ti. Bari saasa, n xa gigi ɲalama soto, men si a tu n s'i sutiya no Ala la.
58007020	X'a kafu wo bee ma, Ala x'é xali. Tolu keta sadaxalasibaxolu ti, x'a tara Ala man í xali.
58007021	Bari Isa be kela sadaxalasibaxo ti tumo men, Ala x'é xali ten xo: «Nte Marigi Ala xa ń xali, nte me ń xumaxanŋo bo a ma: “Í si tu sadaxalasibaxaya la fo abada.” »
58007022	Wo le x'a tu, Isa keta telabenbaxo ti Kafuxanŋo men to, wo xa fisa folo ti.
58007023	Fen xote be je men x'e tala: Sadaxalasibaxa tolu siyata, bawo saya tun b'a tula i me taxa no ɲa i la baaro la.
58007024	Bari Isa be í nila fo abada, a be tula sadaxalasibaxaya la kadawu.
58007025	Wo le x'a tu, mennu je i sodun Ala la, ate la kafuɲoxoya fe, a sinŋo b'a ɲen xa kisili banbalo di wolu ma, bawo a b'é nila kadawu, xa Ala matara i ɲen.
58007026	N maakuwo tun be sadaxalasibaxa kuntigiba men na tigi tigi, Isa le mu. A xa senu, fe nte a la, junube nte a la. Ala x'a tala junubekelalu ma, x'a xotota bete fo sanxulo to.
58007027	A maaku nte a la xa sadaxa bo lun wo lun, a fan na junubolu xanma folo, wo xo xa sadaxolu bo moxo tolu la junubolu xanma, í xo sadaxalasibaxa kuntigiba tolu tunnu b'a kela ɲa men. A x'a fan di xa ke sadaxo ti tumo men, a xa wo ke sinɲa kilinpe le. A waseta ten fo abada.
58007028	Musa la sariya tun xa moxo mennu lasigi sadaxalasibaxa kuntigibaya la, wolu tunnu mu moxo dafabalo lelu ti. Bari Ala x'é xali xa xumo men fo sariya xofe, wo keta a Dinxe lasigilo ti sadaxalasibaxa kuntigibaya la, wo men xa bunɲa dafaninŋo soto fo abada.
58008001	N be xumo men fola, wo xulo fele xo, ɲin ɲoxon sadaxalasibaxa kuntigiba be n kun, a be siginin sanŋo to, mansasigilanŋo xan, noorotigi Ala kininŋo xoto.
58008002	A be baaro la bun senumanŋo men xono, wo mu Alabatusuba tillisima soobe le ti, moxo man men lo. Marigi le mu wo lobaxo ti.
58008003	Sadaxalasibaxa kuntigibalu bee be lasigila le walasa xa nilifen sadaxolu nin sadaxa tolu lasi Ala ma. Wo xanma, waajibo le tun mu Kirisita du xa do bo.
58008004	Nin a tun be duguxulo xan, a tun me haali ke sadaxalasibaxa ti, bawo sadaxalasibaxa xotelu be je, mennu be nilifen sadaxolu lasila x'a la sariya xan.
58008005	Wolu la sadaxalasibaxaya baaro mu sanxulo ta ladigibaaro nin i taagumanseedo le ti. Kila Musa be Alabatusuba tillisima lola tumo men, Ala x'a fo a ɲen xo: «Nte xa men yita í la kuro xan, a ke wo ɲoxonŋo ti.»
58008006	Bari saasa, Kirisita la baaro xa bun sadaxalasibaxa tolu ta ti bete bete; bawo Kafuxanŋo men xa fisa folo ti, Isa keta telabenbaxo ti Ala nin moxolu te wo to. Wo Kafuxanŋo be siginin lahidolu xan, mennu xa fisa.
58008007	Nin fe tun man je Kafuxan folo la, kun tun me ke a la xa fulanan bula a no to.
58008008	Bari Ala xa jalago le soto a la moxolu ma, men x'a bula a fola xo: «Lunŋo be nanin, nte si kafuxan kuto do sigi nte nin Banisirayila moxolu nin Yuda moxolu te.
58008009	Wo me ke í xo ń tun xa men ke ń nin i mamaxelu te, ń x'e muta i bulolu ma lun men, x'e labo Misira. I man wo kafuxanŋo labatu. Wo xanma, ń man ń hakilo tu i kun tugun. Marigi xo ten.
58008010	Wo lunŋolu tanbo xo, nte be nala kafuxanŋo men sigila ń nin Banisirayila moxolu te, wo fele: Nte si ń na sariyalu sigi i hakilo la, x'e safe i sondonmekunŋo la. Nte si ke i la Ala ti, i si ke nte la moxolu ti.
58008011	Moxo si me a jamanadinɲoxo walla a badinŋo laxaran xo: “Marigi lon”. Bawo i bee si nte lon, moxoba fara moxondin xan.
58008012	Nte s'i la tilinbaliyakuwolu yaafa, ń me ń hakilo tu i la junubolu la bitugun.»
58008013	Ala xa Kafuxan Kuto xumo fo tumo men, wo xa Kafuxan folo ke xotomanŋo ti. Awa, Kafuxan folo men xotota, nin a waxato tanbita, wo xa xan xa lasanko.
58009001	Kafuxan folo waxato, sariya do tunnu be je, mennu be batulo keɲa xan. Bun senumanŋo do du tun lota duguxulo xan.
58009002	Alabatusuba tillisima do tun lota, men be talanin dula fula ti. A dula folo kilita xo dula Senumanŋo. Lanpa sifa dolu, nin tabalo, nin buuro mennu be dila Ala ma sadaxo ti, wolu tunnu be non.
58009003	Totegefaano tun be wo dula fulo te. Faano boxo do kilita xo dula Senumanba.
58009004	Sadaxajanilan sanuma tun be non, digico be janila men xan, anin Kafuxanŋo waxande; sano be a dula bee ma. Sanudaxo do be wo waxande xono, manne b'a to, anin Haruna la guma men nerunta, anin kuru walafolu, Kafuxanŋo xumolu safeta mennu xan.
58009005	I xa meleke danfatanma fula dara, x'e lalo wo waxande xan. Wolu mu taagumanseedo le ti x'a yita xo Ala be non. I danfatanŋolu tunnu be tosabanin junube yaafa sadaxo bodula kunna. Bari wo kuwolu bee ɲafowaxato nte saasa ti.
58009006	Alabatusuba tillisima nin a xonofenŋolu bee tobenninŋo xo, sadaxalasibaxolu si dun dula folo xono lun wo lun, xa i la baaro ke.
58009007	Bari sadaxalasibaxa kuntigiba kilin doron si dun dula fulananŋo xono sinɲa kilinpe doron san wo san. A me dun je marafen jelo xo. A si wo lasi Ala ma, a fan nin moxolu la filolu nin i la junubolu yaafo xanma.
58009008	Wo ɲa ma, Ni Senunŋo b'a yitala n na, xo dula Senumanba silo man dayele folo, fo Alabatusuba tillisima folo xa bo je tumo men.
58009009	Ɲin bun folo in mu bi waxati in kuwolu taagumanseedo le ti. A b'a yitala n na xo nilifen sadaxolu nin marafen sadaxolu tunnu me i bobaxolu jusukunŋo senuya no.
58009010	Wolu nte fen xotelu ti fo domolifenŋolu nin minfenŋolu, anin jilasenuyalo ɲasifa kiika. Wolu bee tunnu mu hadamadin laado lelu ti, mennu sigita i kunna fo waxato men, Ala nata fenŋo bee yelema.
58009011	Bari Kirisita nata xa ke sadaxalasibaxa kuntigiba ti, walasa ntelu xa Ala la fen ɲumalu soto. Kirisita dunta Alabatusuba tillisima men xono, wo be folo ɲa, a be dafanin a ti. Moxo man wo lo, ɲin duniya in ta du nte.
58009012	Kirisita dunta dula Senumanba sinɲa kilinpe le. A waseta ten fo abada. A nin bakoton jelu nin ɲinsirin jelu man dun je. A x'a fan jelo le di xa n kunbo, xa n bo n na junubolu xono. Wo kunbolo barako nte banna fo abada.
58009013	Awa, moxo mennu be noxonin Ala ɲa xoto, bakotonŋolu nin tuuralu jelo anin ɲinsi janininŋo buguto tunnu be kela wolu xan x'e banto to senuya.
58009014	Bari Kirisita jelo ken, wo si senuyalo ke xa tanbi wo xan bete bete. A x'a fan di Ala ma, xa ke sadaxo ti, fe nte men na, Ni Senunŋo barako to, wo men be je fo abada. A jelo si n jusukunŋo senuya xa bo ku nafantanŋolu xono, walasa n xa baaro ke Ala nilama ɲen.
58009015	Awa, wo le x'a tu, Kirisita keta Ala nin moxolu te Kafuxan Kuta telabenbaxo ti. A sata xa ke junubolu sara ti, mennu keta Kafuxan folo xoto. Wo keta, walasa Ala xa mennu kili, wolu si Ala la neemafen banbalolu soto ke ti, a tun xa mennu lahido ta wolu ɲen.
58009016	Nin moxo do xa safe ke jannin a xa sa, safe men b'a yitala a ke xa xan xa tala ɲa men, waajibo le mu a tigo xa sa folo.
58009017	Wo safe me labaara no x'a safebaxo nilama tu. Nin a sata le mu a si labaara.
58009018	Awa, wo le x'a tu, haali Kafuxan folo du man sigi x'a tara jelo man bon.
58009019	Musa xa sariya xumolu bee fo jama ɲen tumo men, a xa ɲinsirinŋolu nin bakotonŋolu jelo ta, xa jiyo ta, xa do sari sariya Kitaabo nin jama bee xan, hisope yiribulo nin saaxati wulenŋo la.
58009020	Wo xo, a xo: «Ɲin jelu in mu alu nin Ala te Kafuxanŋo taagumanseedo le ti, Ala xa men nabatulo waajibiya alu ma.»
58009021	Wo ɲa kilinŋo ma, Musa xa jelo sari sari Alabatusuba tillisima nin Ala batulimiranŋolu bee ma.
58009022	Sariya la, jelo le be fenŋolu tala bee senuyala. Nin jelo man bon, junubeyaafo me soto.
58009023	Alabatusuba tillisima xonofenŋolu tunnu mu sanxulo xono fenŋolu taagumanseedo le ti. Awa, nin sanxulo to fenŋolu taagumanseedolu tunnu xa xan xa senuya ten, sanxulo fenŋolu fannu maakuwo be senuya xote la, men be wolu ta ɲa.
58009024	Kirisita dunta bun senumanŋo men xono, moxo bulu man wo lo. A dunta bun senuman soobe le xono, men nte taagumanseede gansan ti. A dunta sanxulo fan ne xono, walasa x'é lo Ala ɲa xoto saasa, ntelu ɲen.
58009025	A man dun je walasa x'a fan ke sadaxo ti sinɲa kiika ti, í xo sadaxa­lasibaxa­ kuntigiba be dunna dula Senumanba xono ɲa men san wo san, a nin jelo, men nte a fan jelu ti.
58009026	Nin wo nte, Kirisita tun xa xan xa tooro sinɲa kiika, kabirin duniya data. Bari saasa, duniya laban in na, a nata ke sadaxo ti sinɲa kilin doron, walasa xa junubo ban a fan sadaxalo la.
58009027	A lategeta xo moxolu xa sa sinɲa kilin doron, wo xo, Ala si kiito tege i xan.
58009028	Wo be ɲa men, Kirisita du keta sadaxo ti sinɲa kilinpe, walasa xa moxo kiika la junubolu bo je. A si na tugun; wo nte junubeyaafo xanma ti tugun, bari a be nala a laxonobaxolu kisilo le xanma.
58010001	Ala xa fenŋo mennu lahido ta n ɲen, wolu taagumanseedo doron ne be Musa la sariya xono. Sariya nte wo fenŋolu keɲa jonjonŋo yitala n na. Moxo mennu x'e sodun Ala la, xa wo sadaxa sifa kilin innu lasi a ma san wo san kadawu, sariya man wolu ke no moxo dafaninŋolu ti.
58010002	Nin wo sadaxabobaxolu tunnu senuyata sinɲa kilin doron xa ban, i jusukunŋolu tunnu me i jalagi i la junube si kuwo to tugun. I tunnu si sadaxabo dabula.
58010003	Bari a man ke ten. Wo sadaxolu kunŋo mu le, xa moxolu hakilo bula i la junubolu kun san wo san.
58010004	Bawo tuura jelolu nin bakoton jelolu me junubolu bo no je abada.
58010005	Wo le x'a tu, Kirisita be nala duniya to tumo men, a xo Ala ɲen xo: «Í xo xo í nte marafen sadaxa nin nilifen sadaxa fe, bari í xa balo dara nte ma.
58010006	Sadaxa janitalu nin junube yaafa sadaxolu si man diya í ɲen.
58010007	Wo tumo la nte xo: “Ala, nte fele, ń be nala í sago kela, í xo a fota ń na kuwo to sariya kitaabo to ɲa men.” »
58010008	Awa, Kirisita x'a fo Ala ɲen folo xo: «Í nte marafen sadaxa, nin nilifen sadaxa, nin sadaxa janita, nin junube yaafa sadaxa fe, wolu man diya í ɲen.» Haali wo, i be sadaxala x'a la sariya la fo le xan.
58010009	Wo xo, a xo du xo: «Ala, nte fele, nte be nala í sago kela.» Wo ɲa ma, a xa batuliɲa folo bo je, xa kuto bula a no to.
58010010	Ala sago tun mu men ti, Isa Kirisita xa wo le ke. A x'a fan di Ala ma sadaxo ti sinɲa kilinpe, men barako nte banna fo abada. Wo xanma, n senuyata xa bo junubo xono.
58010011	Sadaxalasibaxolu bee be i lola lun wo lun xa i la baaro ke. I be sadaxa kilin innu dila sinɲa kiika ti, mennu me junubolu bo no je abada.
58010012	Bari Kirisita xa sadaxa kilinpe le lasi junubeyaafo xanma, men barako nte banna fo abada. Wo xo, a x'é sigi Ala kininŋo xoto.
58010013	A be tula non fo Ala x'a jaxolu mano xa na i ti a sinŋo xoto.
58010014	Wo ɲa ma, mennu senuyata xa bo junubo xono, a xa wolu ke moxo dafaninŋolu ti fo abada, a la sadaxa kilinŋo barako to.
58010015	Ni Senunŋo du be wo kuwo seedeyala n ɲen. A x'a fo xo:
58010016	«Marigi xo: Wo lunŋolu tanbo xo, nte be nala Kafuxanŋo men sigila ń nin i te, wo fele: Nte si ń na sariyalu safe i sondonmekunŋo la, x'e sigi i hakilo la.»
58010017	Wo xo, a xo du xo: «Ń hakilo me jigi i la filolu nin i la junubolu la tugun.»
58010018	Nin junubolu yaafata xa ban, kun nte a la tugun xa sadaxa bo junubeyaafo xanma.
58010019	Awa ń badinŋolu, Isa jelo men bonta, wo barako xanma, n hakilo lategeninŋo si dun no saasa dula Senumanba.
58010020	A xa sila kuto nin nilamaya silo dayele n ɲen totegefaano to la, men tun be dula Senumanŋo nin dula Senumanba te. Wo totegefaano mu a balo le ti, men gengenta yiro ma.
58010021	Sadaxalasibaxa kuntigiba be n kun, men be siginin Ala la luwo kunna.
58010022	Wo xanma, alan x'e sodun Ala la n jusukunŋo bee la, lannaya jonjonŋo to. Bawo n jusukunŋolu senuyata, xa hakili jaxolu bo n na, anin n balo kuta ji senumanŋo la.
58010023	N be gigo men na xumo fola, n x'e balan wo xa tu n na, bawo Ala men xa lahidolu ta n ɲen, ate mu xantigo le ti.
58010024	Alan xa i hakilo tu i ɲoxo kun, walasa n xa i ɲoxo jusudun, ɲoxoxano nin kuɲumako xanma.
58010025	Alan xana ɲoxo kamaro dabula, í xo dolu be wo kela ɲa men, bari n x'e ɲoxo so hakili la, bawo alu fannu ɲa b'a la xo Marigi la na sutiyata.
58010026	Awa nin n xa tonɲa lon xa ban, nin n x'e tawu xa tu junubo kela, sadaxa xote si nte je tugun men si n na junubolu bo no n na.
58010027	Do xote nte n ɲen xo, fo n silaninba xa sigi xa Ala la kiito nin ta fatimanba laxono, men be nala a jaxolu janila.
58010028	Nin moxo wo moxo tun xa kila Musa la sariya sooso, hinna tun nte a to, wo si faxa x'a la moxo fula walla saba la seedeyalo xan.
58010029	Wo be ɲa men, nin moxo men man Ala Dinxe jaate, Ala la Kafuxanŋo jelo men keta x'a senuya, a man wo mafele fen ti, a xa Ala Ni Senunŋo doxoya, men be neemo dila n ma. Wo tigo nin tooroba man xan bete bete ba xa tanbi Musa la sariya soosobaxo xan?
58010030	N x'a lon xo men x'a fo xo: «Nte le mu tasarabaxo ti; nte si alu ta sara.» Anin du xo: «Marigi si kiito tege a la moxolu xan.»
58010031	Nin n dunta Ala nilama bulo xono kiito xanma, wo xa jaxu de!
58010032	Alu xa kuwo men je folofolo, alu i hakilo lajigi wo la. Wo waxato, alu xa Ala la keneya soto tumo men, alu xa tooro kiika nin keleba muɲa.
58010033	Alu dolu nanita, xa mutakujaxu bee ɲala tumo men, alu tolu x'a yita wolu la xo alu nin i mu kilin ti.
58010034	Alu nin kasolamoxolu kafuta i la toorolu to. Alu bulufenŋolu mutata alu la tumo men, alu sonta xa bono wolu to ɲaɲo to; bawo alu x'a lon xo naafulo do be alu kun men xa fisa, anin men si tu fo abada.
58010035	Wo xanma, lannaya xoyo men be alu la, alu xana faaratu wo la. Baraajiba be wo la.
58010036	Haalibi alu maakuwo be timinadiya la, walasa alu xa Ala sago ke. Nin wo keta, a xa fenŋo men lahido ta alu ɲen, alu si wo soto.
58010037	A be safenin Kitaabo to xo: «Dondin, men xa xan xa na, wo si na. A me me tugun.
58010038	Nte la moxo tilinninŋo si nilamaya soto lannaya fe. Bari nin a xa lannaya silo bula, a la kuwo me diya nte ɲen tugun.»
58010039	Moxo mennu be sila beto bulala, xa taxa i fannu halagi, ntelu nte wolu do ti; bari mennu be tula lannaya la, xa i niyolu lakisi, ntelu mu wo lelu do ti.
58011001	Lannaya mu ɲin ne ti xo: Í gigo be fenŋo men xan, wo soto be xoyiyanin í ma; walla í ɲa nte fenŋo men na, í b'a yitanin xo í ɲa be wo la.
58011002	Alan mamaxelu la lannaya le x'a tu, i la kuwo diyata Ala ɲen.
58011003	N x'a lon lannaya le fe xo Ala xa duniya da a la xumo la. Wo ɲa ma, n ɲa be men na, nin wo mu duniya ti, Ala xa wo da fen jebalo la, nin wo mu a la xumo ti.
58011004	Abila la lannaya le x'a tu, a xa nilifen sadaxo di Ala ma, men xa fisa Kabila ta ti. A la lannaya xanma, Ala x'a jaate moxo tilinninŋo ti, bawo Ala fan x'a seedeya xo a sonta a la nilifenŋolu to. Haali nin Abila sata xa ban, haalibi a be xumala n ɲen a la lannaya koso.
58011005	Enoke la lannaya le x'a tu a sabalo tata xa taxa a ti Ala bata. Moxo si man a je tugun, bawo Ala x'a ta xa taxa a ti a bata. Kitaabo b'a fola xo jannin Enoke xa ta, xa taxa a ti sanŋo to, a la kuwo diyata Ala ɲen.
58011006	Moxo si me diya no Ala ɲen nin lannaya nte í la. Moxo men b'a fe xa í sodun Ala la, a xa xan xa la a la, xo Ala be je, anin xo a si a ŋininbaxolu baraaji.
58011007	Nuhun na lannaya le x'a tu, Ala x'a lasobi tumo men, xo kuwo do be nala kela, a xa Ala lame, x'a tara a ɲa man wo kuwo je folo. A xa xulunba dara walasa a nin a la dinbaya xa kisi. A la lannaya le x'a tu, kiito tegeta duniya xan, anin Ala xa ate jaate moxo tilinninŋo ti.
58011008	Burehima la lannaya le x'a tu, Ala x'a kili tumo men, a sonta xa Ala la xumo muta. Ala tun be nala jamano do dila a ma ke ti. A bota a fan na jamano to, xa silo muta, x'a tara a man a lon a be taxala jan men.
58011009	A la lannaya le x'a tu, Ala xa jamano men lahido ta a ɲen, a sigita non xa ke siginfe ti. A keta tilliso xono, í xo Nsiyaxa nin Yaxuba, lahidu kilin in tun tata wo men dulu ɲen.
58011010	Burehima tun yilo be galluba soto ma, men mu gallu wulibalo ti. Wo gallo loɲa lategebaxo nin a lobaxo mu Ala le ti.
58011011	Saran na lannaya le x'a tu, haali a xotonin banninŋo, a sinta xa dinŋo wulu, bawo Ala men tun xa wo lahido ta a ɲen, a lata a la xo wo mu xantigo le ti.
58011012	Wo ɲa ma, a xe Burehima, men tun nte fusi xote laxononin nin saya nte, wo kilin xa bonson kiika soto í xo sanxulo ma loololu, anin xooxojida la keɲo, wo men me dan no.
58011013	Wo moxolu bee sata x'e tu lannaya to. Ala tun xa fenŋo mennu lahido ta i ɲen, i man wolu soto folo. Bari i keta í xo nin i tunnu ɲa be i la dulajan, xa ɲaɲa i la. I fannu x'a fo i da la xo i mu luntanŋo nin siginfe lelu ti ɲin duguxulu in xan.
58011014	Mennu la fo keta ɲin ti, wolu b'a yitala xo i be fasuwo do ŋininna.
58011015	I bota jamano men to, nin i tunnu x'e miiri xa nimisi non ma, i tunnu si ɲa soto no x'e koppa non ma.
58011016	Bari i tunnu be fasuwo do ŋininna men xa fisa, men be sanŋo to. Wo le x'a tu, Ala si son wo moxolu x'a kili xo i la Ala; bawo a xa gallo do toben x'a bula i ɲa.
58011017	Burehima la lannaya le x'a tu, Ala x'a xotobo tumo men, a sonta x'a dinxe Nsiyaxa di, a xa ke sadaxo ti. A sonta a dinxe kilinpe xa ke sadaxo ti, x'a tara Ala tun xa lahido ta a ɲen.
58011018	Ala tun x'a fo a ɲen xo: «Ń xa bonsonŋo men lahido ta í ɲen, wo be bola Nsiyaxa le to.»
58011019	Burehima tun x'a jaate xo a sinŋo be Ala ɲen xa Nsiyaxa lakuni xa bo furelu to. Wo le x'a tu, Ala x'a dinŋo saagi a ma. A keta í xo nin a kunita le xa bo furelu to.
58011020	Nsiyaxa la lannaya le x'a tu, a xa duwa ke Yaxuba nin Esawu ɲen, i sininŋo si ke men ti kuwo la.
58011021	Yaxuba la lannaya le x'a tu, a sa tumo, a duwata Yusufu dinŋolu ɲen, anin a x'é tintin a la guma la, xa Ala batu.
58011022	Yusufu la lannaya le x'a tu, a be nala sala tumo men, a xumata Banisirayila dinŋolu labo xan Misira jamano xono, anin a xumata a xulolu xa xan xa ke ɲa men a sa xofe.
58011023	Musa bangebaxolu la lannaya le x'a tu, Musa wuluwo xo, i x'a dugu xaru saba xono, bawo i x'a je xo a xa keɲin. I man sila xa Misira mansaxe la ku lategeninŋo sooso.
58011024	Lannaya le x'a tu, kila Musa bunɲaninma, a x'é ban a xa kili xo Farawuna dinmuso dinŋo.
58011025	A nin Ala la moxolu xa tooro i ɲoxo fe, a xa wo fisiya don ti xa ɲaxali junubekuwolu la, mennu mu waxatindin ku ti.
58011026	A x'a jaate xo xa doxoya í xo Kirisita doxoyata ɲa men, nafa be wo la xa tanbi Misira naafulo bee xan. Ate ɲa tun be fen xote le to, nin wo mu Ala la baraajo ti.
58011027	Musa la lannaya le x'a tu, a bota Misira. Mansaxe tun diminta a xoto, bari a man sila wo ɲa. Ala men nte jela, a ɲa tun be wo le to. Wo xanma, a man yilanyilan.
58011028	Lannaya le x'a bula Tanbinxansallo sigila, xa jelo sari sari bunda yirolu ma, walasa meleke halagilila xana maxa Banisirayila din fololu la.
58011029	Lannaya le x'a tu, Banisirayila dinŋolu xa Xooxoji Wulenŋo tege í xo duguxulu jaro. Bari Misirangolu xo x'e be tegela tumo men, jiyo xa i bee domo.
58011030	Lannaya le x'a tu, Banisirayila dinŋolu xa Yeriko tato laminin tili woorowula tumo men, a boyita tili woorowulananŋo lunŋo.
58011031	Lannaya le x'a tu, jadomuso do keta je xo Arahabu, Ala foxanmutabalolu halagita xa ate tu je, bawo Banisirayila dinŋo mennu wulita xa taxa jamano mafele dibi to, a xa wolu mutakubete.
58011032	Awa, ń si a fo di tugun? Waxati nte ń bulu xa xuma Jedewon nin Baraki nin Samuson nin Jefite nin mansaxe Dawuda nin Samuyeli nin kilalu xan.
58011033	Lannaya le x'a tu, i xa mansayalu no, xa i taxama tilinninɲa silo xan, xa Ala la lahidufenŋolu soto, xa warabalu dalu taxun.
58011034	I xa i dolu bula ta ɲaɲaninba to, bari ta man fusi ke wolu la. Dolu kisita fanŋo masiibo ma. I dolu tunnu barako xa doxo, bari i xa barako soto. Dolu keta xe fatinŋolu ti keledula, fo jamana xote keledinŋolu x'e bori i ɲa.
58011035	Muso dolu la lannaya xanma, i la furelu kunita xa di i ma. Lannayabaxo dolu toorota fo xa doxola i faxala; bari wolu man son i xa bo bulo to. Wolu sonta saya ma, walasa i si kuni xa nilamaya soobe soto.
58011036	Dolu sonta moxolu xa jele i ma, xa i buwo gaɲo la. Joloxo keta dolu la, xa i bula kaso la.
58011037	I xa dolu bun kurolu la xa i faxa, xa dolu tokutun fula ti yiritege siyo la, walla xa i faxa fanŋo la. Dolu tunnu bulutoxulunŋo be taxala dula nin dula. Saaxagulo walla bagulo le tun mu i la dunfaanolu ti. Moxolu tunnu b'e toorola, xa i mutakujaxu.
58011038	I jenjenninŋo tun b'e mininmininna fuxolu nin kurolu to, x'e dugu kuruwuwolu nin dinxolu xono; bawo duniya tun nin i man xan.
58011039	Wo moxolu bee la kuwo diyata Ala ɲen i la lannaya le xanma. Wo bee nin a ta, Ala xa men lahido ta, i man wo soto folo.
58011040	Ala tun xa fen xote le latege n bee ɲen, men xa fisa. Ala tun nte a fe wolu xa dafaninɲa soto ntelu xo.
58012001	Ń badinŋolu, ɲin lannayabaxa jamaba in be n namininnin. Wo xanma, fen wo fen si n bali xa taxa ɲa lannaya taxamo to, alan xa wolu bee bula. Alan xa junubo bula, wo men xa tari x'é noto n na. Ala xa n bula boro men na, alan x'e balan wo boro to.
58012002	Alan x'e ɲa tu Isa to, n na lannaya damuto nin a labanŋo be men bulu. A xa gengenyiro xan saya muɲa. Maluya men be gengenyiro xan saya la, a man wo jaate; bawo ɲaxalo men tun b'a ɲen wo xo, a ɲa tun be wo le to. Saasa a be siginin mansasigilanŋo xan, Ala kininŋo fe.
58012003	Ate men xa ɲin ɲoxon tooro muɲa kujaxukelalu bulu, alu i miiri ate ma, walasa alu xana sege, anin alu juso xana doxoya.
58012004	Alu man junubo kele folo fo wo kelo xa si saya ma.
58012005	Men x'alu tonben í xo fa b'a dinŋo tonbenna ɲa men, wo la xumo bota alu xono ba? A xo: «Ń din, nin Marigi xo x'a be í latilinna, í xana wo bataramuta. Í balo xana faxa í ma, nin a x'é laxosi.
58012006	Bawo Marigi be men xanula, a si wo latilin, dinŋo fen wo fen na kuwo xa di a ɲen, a si wolu bee busa.»
58012007	Alu Ala la latilinni guma muɲa; bawo Ala be alu jaatenin a dinŋo lelu ti. Din joman be je nin a fa nte a latilinna?
58012008	Dinŋolu bee be latilinna le. Nin alu man natilin, alu nte yeerewulu ti, alu nte din soobelu ti.
58012009	Alan x'e miiri n falu ma duguxulu in xan jan. I xa n natilin, n dulu x'e bunɲa. N man xan ba xa xulu bete bete n Fa men be sanŋo to le ɲen, walasa n xa nilamaya soobe soto?
58012010	N fa mennu be duguxulo xan xa n natilin waxatindin, i fannu hakiliya la; bari Ala be n natilinna n na nafa le xanma, walasa n xa senuya í xo ate xa senu ɲa men.
58012011	Moxo si me ɲaɲa a be latilinna tumo men, a be jusula le. Bari wo keta mennu ɲen xaran ti, a si falin heero nin nilamaya tilinninŋo la wolu ɲen.
58012012	Wo le x'a tu, alu niyo ke alu fannu to, alu xunbalinkunŋolu xa fata jarajarala.
58012013	Alu i taxama sila tilinninŋolu xan; walasa alu sin yellaninŋolu xana silo bula, bari i xa kendeya.
58012014	Alu a ŋinin benŋo xa ke alu nin moxo bee te, anin alu xa senuya; bawo nin alu man senuya, alu si ɲa me la Marigi xan.
58012015	Alu i korosi moxo si xana í sinbo Ala la neemo to. Moxo si xana ke í xo yirililli xunimanŋo, baxo be men na. A si falin, xa moxo kiika xono fa a baxo la.
58012016	Alu i korosi moxo si xana ke jado ti alu to, xa fen senumanŋolu toxosi í xo Esawu, wo men x'a la xotoniyo fiiri kini miran kilin na.
58012017	Alu x'a lon xo a tun b'a fe x'a fa la duwa soto. Bari son man ke wo ma a ɲen. A man ɲa si soto a ma xa wo yelema, haali nin a xasito xa wo ŋinin.
58012018	Alu man i sodun fen na, maxo tun si ke no men na. Wo tun mu Turusinna kuro le ti, ta fatinba nin dibo nin sanjifinba nin foɲoba,
58012019	nin buutu foxanŋo nin xumaxanŋo tunnu be je. Banisirayila dinŋolu xa wo xumaxanŋo me tumo men, i x'a ŋinin xo xuma xana ke i ɲen tugun x'a kafu wo ma.
58012020	Kankero men lata i ɲen xo: «Moxo wo moxo maxata wo kuro la, haali nin a keta marafenŋo le ti, wo xa bun kurolu la, x'a faxa», i man fatiya wo xumo ɲa.
58012021	Wo kuwo men keta Turusinna kuro dula, wo tun mu silanɲa kuba men ti, fo kila Musa fan x'a fo xo: «Ń be jarajarala, silanɲa kujaxo bulu.»
58012022	Bari atelu kennu x'e sutiya Siyon kuro le la, anin Ala nilama la galluba, nin wo mu sanŋo to Yerusaleme ti, anin a meleke wulu kiika.
58012023	Ala la moxo bangenin folo mennu toxo safeta sanŋo to, alu x'e sodun wolu la jama la, mennu be ɲaxalo to. Alu x'e sodun Ala la, wo men be nala kiito tegela moxolu bee xan, x'e sodun moxo tilinninŋolu la, mennu sata nin i niyolu taxata Ala bata.
58012024	Alu x'e sodun Isa la, wo men mu Kafuxan Kuto telabenbaxo ti, x'e sodun a jelo bonninŋo la, wo men jelo barako xa bun xa tanbi Abila jelo xan.
58012025	Wo to, alu i korosi. Men be xumaxan alu ɲen, alu xana i ban xa wo lame. Mennu x'e ban x'e lasobibaxo lame duguxulu in xan, wolu man kisi Ala la ɲangilo ma. Wolu man kisi jan men, sakuta ken ntelu mennu xumanɲenbaxo be bola sanŋo to. Nin n x'e xodi wo la, n me kisi Ala la ɲangilo ma fewu.
58012026	Xotonin, a xumaxanŋo xa duguxulo lajarajara; bari saasa, a xa ɲin lahidu in ta n ɲen xo: «Ń si duguxulo lajarajara sinɲa xote tugun; nte danna wo kilin ma, bari ń si sanxulo du lajarajara.»
58012027	Ɲin xuma in xo: «Sinɲa xote tugun», wo b'a yitala xo dafenŋolu bee si jarajara, xa sanko, walasa fen jarajarabalolu xa tu je.
58012028	Mansaya men fenŋolu nte jarajarala, n xa wo le soto. Wo le x'a tu, n xa xan xa Ala waleɲumalon, xa baaro ke a ɲen, x'a la a diyanɲo xan, a bunɲa nin a ɲasilanɲa xono;
58012029	bawo n na Ala be le í xo ta, men si janilo ke.
58013001	Haalibi alu taxa ɲa xa i ɲoxo xanu í xo badinmalu.
58013002	Alu xana ŋina luntannajigo kun. Dolu keta luntannajigila ti, fo i xa melekiyolu jigiya x'a tara i man a lon.
58013003	Alu i hakilo tu kasolamoxolu kun, x'a ke í xo nin alu dulu nin i be kaso la le i ɲoxo fe. Alu i hakilo tu moxo tooroninŋolu kun, x'a ke í xo nin alu fannu balo lelu je tooroxan.
58013004	Bee xa futuwo bunɲa. Futuɲoxomalu xa dan i ɲoxo ma, bawo Ala si kiito tege fuyanŋolu nin jadolu xan.
58013005	Naafulukunteya xana ke alu jigo ti. Men be alu bulu alu muta ke wo ti, bawo Ala fan xo: «Nte me ń xodi í la, ń me ń bulo bo í xoto muume.»
58013006	Wo le x'a tu, n hakilo lategeninŋo si a fo xo: «Marigi le mu ń deemabaxo ti, ń me sila fusi ɲa. Moxolu si mun ke no ń na?»
58013007	Alu i miiri alu la ɲamoxo fololu ma, mennu xa Ala la xumo fo alu ɲen. Alu i miiri i la nilamaya labanɲa ma, x'e la lannaya ɲoxon ke.
58013008	Isa Kirisita mu men ti kunun, a mu wo le ti bi, a nte yelemala fo abada.
58013009	Alu xana son moxo x'alu lafili sila xotelu la. A xa bete Ala la neemo le xa do kafu n juso ma. Sariya mennu be xumala domolifenŋolu doron xan, wolu me fen kafu no n juso ma. Mennu xa wo sariyalu labatu, a man fusi ɲiɲa wolu ɲen.
58013010	Sadaxalasibaxo mennu be baaro kela Yahudiyalu la Alabatusuba tillisima xono, a man dage wolu ɲen i xa n na sadaxajanidula fen domo.
58013011	Anin du, sadaxalasibaxa kuntigiba tun nin marafenŋo mennu jelo be dunna dula Senumanba junubeyaafo xanma, wo marafenŋo tunnu subo be janila le xa ban sigidula xoxan.
58013012	Wo le x'a tu, Isa du toorota xa sa gallo xoxan, walasa a xa moxolu senuya a fan jelo la.
58013013	Wo to, alan xa bo xa si a ma gallo xoxan, x'a la doxoyalo ɲoxon muɲa.
58013014	Bawo gallu nte n kun duniya in to jan, n si tu men xono tuma bee; gallo men be nanin xa bo Ala bata, n be wo le ŋininna.
58013015	Isa Kirisita barako to, alan xa Ala tantu tuma bee, xa wo ke n na sadaxa bota ti; wo xoto xo n x'a toxo bunɲa n da la tuma bee.
58013016	Alu xana ŋina kubeteko kun, anin ɲoxo deema, bawo wo ɲoxon sadaxa lelu xa di Ala ɲen.
58013017	Al'alu la ɲamoxolu bunɲa, xa xulu i ɲen, bawo i lelu mu alu niyolu korosibaxolu ti. Ala be nala i lelu ŋininxala alu la kuwo la sinin. Alu wo ke, walasa i x'e la baaro ke nitodiya to, i xana a ke jusuxaso to. Nin i x'a ke jusuxaso to, nafa si nte alu ɲen wo la.
58013018	Alu Ala matara n ɲen. N be lanin a la xo jusukun beto be n na, bawo n b'a fe n bosilo xa ben kuwo bee to.
58013019	Ń b'a xoleyala alu ma xo alu xa Ala matara nte ɲen, walasa nte xa saagi alu bata junna.
58013020	Heeratigi Ala xa n Marigi Isa Kirisita lakuni xa bo furelu to. A jelo bonta xa ke Kafuxan banbalo sadaxo ti. Wo xanma, a keta Ala la saaxolu korosibaxaba ti.
58013021	Ala mu ku ɲuma bee ko sinŋo dila alu ma, walasa alu x'a sago ke. Ala mu a fan diyanɲekuwolu bulala n sondonmo la, Isa Kirisita barako to. Nooro xa la Isa xan fo abada. Amiini.
58013022	Ń badinŋolu, ń be alu matarala xo alu xa muɲa xa ɲin tonbennixan innu lame. Ń xa men fan safe, wo man jan.
58013023	Ń be alu lalonna a la xo n badinxe Timote bulata. Nin a nata junna, ń nin a si taxa alu je.
58013024	Al'alu la ɲamoxolu nin Ala la jama moxolu bee xonton. N badinŋo mennu be Itali jamano to, wolu be alu xontonna.
58013025	Ala la neemo xa ke alu bee fe.
59001001	Nte Yaxuba le xa ɲin safe in ke, nte men mu Ala nin Marigi Isa Kirisita la jonŋo ti. Ń na xontonno be taxala Ala la jama moxolu bee ma, mennu be jenjennin duniya bee xono.
59001002	Ń badinŋolu, nin tooro wo tooro nata alu ma, alu wo jaate ɲaxalikuwo ti;
59001003	bawo nin alu xa xoleyalu soto x'e muɲa xa tu lannaya xono, wo si a ke alu x'e timinadiya lannaya to.
59001004	Alu la timinadiya xa taxa ɲa, walasa alu xa ke lannayabaxa dafaninŋolu nin lannayabaxa moninŋolu ti, fo fusi me dasa alu la.
59001005	Hakilitigiya be dasanin moxo men na, wo xa Ala matara wo la, a si a di wo tigo ma; bawo Ala mu solilaba le ti, a si moxo so, x'a tara a man fen fo í ma.
59001006	Bari a x'a tara lannaya to, a xana sikka. Bawo moxo men be sikkala, wo be le í xo xooxojiyo fanfe, foɲo be í tulunna men na, xa taxa a ti boxo bee.
59001007	Wo moxo sifa ken xana í miiri xo a si fen do soto Marigi la.
59001008	Hakili fulanfulanŋo le b'a la; a la ku si me sila soto.
59001009	Awa, badinŋo mennu mu segebaxantunŋolu ti, wolu xa ɲaɲa; bawo Ala s'i xotota.
59001010	Bari badin naafulutigo dulu xa ɲaɲa, nin Ala x'e majigi. Bawo lun do, i la kuwo si ban í xo binfiro be kela ɲa men.
59001011	Nin tilo nin a funtaniba wulita, a si binŋo ja, a firo si bon. A dawulo bee si bo a la. Naafulutigo du be banna ten ne, x'a tu a la kuwolu temo to.
59001012	Moxo men be tooro muɲala a la lannaya xanma, heero be wo ɲen; bawo nin a xa tooro muɲa, a si nilamaya banbalo soto kunnawulijala ti. Ala xa wo lahido ta a xanubaxolu bee ɲen.
59001013	Nin moxo men be jarabo xono, wo xana a fo xo Ala le b'a bulala jarabo xono; bawo fusi me Ala bula no jarabo xono, x'a bula jaxumanŋo kela, a fan du nte moxo lajarabila.
59001014	Moxo bee fan nidiyanɲo le b'a sabala x'a neene, x'a bula jarabo xono.
59001015	Nin í x'a lo í nidiyanɲo nofe, wo be junubo le bangela. Nin í tuta junubo xono, wo si falin saya la.
59001016	Ń badin xanuninŋolu, alu xana a tu moxo si x'alu lafili.
59001017	Fen ɲuma mennu be dila n ma, anin n be nilifen dafaninŋo mennu sotola, wolu bee be nala xa bo sanŋo le to. I be nala xa bo Ala le bata, wo men mu sanxulo keneyalu dabaxo ti. Ala nte yelemala, a nte dulen kela, í xo fenŋo mennu be bola i no to.
59001018	A diyata a ɲen xa nilamaya kuto di n ma a la xumo barako la, wo men mu tonɲa ti, walasa n xa ke folo ti a la dafenŋolu bee to.
59001019	Ń badin xanuninŋolu, alu ɲin tu alu hakilo la xo: Moxo bee tulo xa tu dayelenin xa lamelo ke junna, bari alu xana tariya xa xuma, alu xana dimin junna.
59001020	Bawo moxo diminninŋo me ku ke no, men be tilinnin Ala ɲa xoto.
59001021	Wo le x'a tu, ku wo ku si moxo noxo, alu wo bee dabula, anin jaxuya bee. Ala la xumo men lanta alu jusukunŋo la, alu son wo ma majigininɲa to; wo si sin x'alu kisi.
59001022	Alu xana ke Ala la xumo lamebaxolu ti gansan, alu ke a latimmebaxolu ti; nin wo nte, alu si alu fannu lafili.
59001023	Moxo men be Ala la xumo lamela, bari a nte wo xumaxanŋo latimmela, wo tigi be le í xo moxo men b'a fan mafelela duŋare to.
59001024	A x'a fan mafele tumo men, a taxata, wo no bee to, a ŋinata a fan keɲa kun.
59001025	Bari xibaru Dimanŋo, wo mu sariya ti, men be dafanin, men si moxo hooroya. Awa, nin moxo wo moxo xa wo mafele bete x'a faamu, xa í hakilo tu a la, nin í xa í sinsin a xan, í man a lame doron xa ŋina a kun, bari í x'a latimme, wo tigo si heero soto a la ku ketalu to.
59001026	Nin a be moxo do ɲen xo a be silala Ala ɲa, x'a tara a ta nte a da ti, wo tigo b'a fan ne janfanin. A la batulo nin fuwo bee xa xan.
59001027	Fa Ala ɲa xoto batuliɲa mu men ti tigi tigi, noxo nte men to, wo fele: Xa í hakilo tu kilondinŋolu nin musujaxelu la, i la tooro xono, anin xa í fan tanga duniya fen noxoninŋolu ma.
59002001	Ń badinŋolu, atelu mennu lata n Marigi nin nooro Mansaxe la, nin wo mu Isa Kirisita ti, alu xana moxo fisiya moxo ti, wo lannaya silo xan.
59002002	Alan x'a misaali xo moxo do nata alu la kafo xono, sanudoronma b'a bulo la, faanu betolu be a ma. Segebaxantunŋo do du nata je, faanu kurunŋolu be a ma.
59002003	Awa, nin alu xa faanubetetigo bunɲa x'a fo a ɲen xo: «Í sigi ɲin dula bete in», x'a fo segebaxantunŋo ɲen xo: «Ite xa í lo jan!» walla xo: «Ite xa í sigi dugo ma jan, ń sinŋolu xoto»,
59002004	alu man do fisiya do ti ba? Alu man wo ke x'a la miiriya jaxo xan ba?
59002005	Ń badin xanuninŋolu, alu ń name! Ala xa segebaxantunŋolu sugandi le ɲin duniya in xono, walasa i xa ke fentigolu ti lannaya to, xa dun a la Mansaya xono. A xa wo Mansaya le lahido ta a xanubaxolu bee ɲen.
59002006	Bari atelu kennu be segebaxantunŋolu doxoyala. Mennu be alu toorola, x'alu lasi kiititegelalu ma, naafulutigo lelu nte ba?
59002007	Marigi toxoɲuma men be lanin alu la, naafulutigo lelu nte wo toxo tiɲaxan ba?
59002008	Ala la sariya men be safenin Kitaabo xono xo: «Í xa í moxoɲoxo xanu í xo í fan», nin alu xa wo dafa, sikka nte a to, wo mu ku ɲuma le ti.
59002009	Bari nin alu be moxolu bola i ɲoxo to, wo mu junubo le ti. Sariya be alu jalagila; bawo alu mu sariya soosobaxo lelu ti.
59002010	Moxo wo moxo xa sariyalu bee dafa, bari xa kilin doron sooso, a xa sariya muume le sooso.
59002011	Bawo men x'a fo xo: «Í xana jadoya ke,» wo le du x'a fo xo: «Í xana moxo faxa.» Awa, nin í man jadoya ke, í dun xa moxo faxa, í xa sariya sooso.
59002012	Sariya men x'alu hooroya, kiito be nala tegela alu xan, x'a la wo sariya le xan. Wo xanma, alu xumaɲa nin alu taxamaɲa xa ben wo ma.
59002013	Nin moxo men man hinna tolu la, hinna me na ke wo tigi du la kiito lunŋo. Bari moxo men be hinnala, wo silakun nte kiito ɲa.
59002014	Awa, ń badinŋolu, nin moxo do xo, xo lannaya b'a la, x'a tara a tigo nte kewale ɲuma kela, men si a la lannaya yita, wo lannaya si mun dun wo tigo la? Wo lannaya si a kisi no ba?
59002015	Nin feeto be alu badinŋo dolu la, musu walla xe, anin nin lunŋo baluwo nte i bulu,
59002016	atelu do xo i ɲen xo: «Ala mu newoya kela alu ɲen. Alu faanu xulinŋolu dun, xa domolo ke x'e fa», x'a tara a man i balo maakuwo ɲiɲafenŋo di i ma, a la wo xumo be mun dunna?
59002017	Lannaya du be wo ɲa in ne. Nin í nte a yitala kewale ɲumalu fe, í la lannaya be le í xo fen saninŋo.
59002018	Do si a fo no xo: «Lannaya mu dolu ta ti, kewaleɲumako mu do dulu ta ti.» Ń si wo tigo jaabi xo: «A yita ń na xo lannaya be í la kewale ɲumalu xo. Nte ken be ń na lannaya yitala í la ń na kewale ɲuma lelu fe.»
59002019	Xodi í be lanin a la de xo Ala kilin ne be je? Wo xa bete. Jinno dulu be lanin wo la. I be silala Ala ɲa fo i be jarajarala.
59002020	Hakilintan in! Í b'a fe a xa yita í la ba xo nin lannaya b'é la x'a tara í nte kewale ɲuma kela, xo wo lannaya mu fuwo le ti?
59002021	Ala xa n mamaxe Burehima jaate moxo tilinninŋo ti ɲa men, í man wo lon ba? A keta a la kewalo lelu xanma, bawo a sonta x'a dinxe Nsiyaxa di nin a si ke sadaxajanita ti sadaxajanidula.
59002022	Í x'a je xo a la lannaya nin a la kewalolu tunnu be taxala i ɲoxo fe. A la kewalo lelu x'a la lannaya latimme.
59002023	Wo ɲa ma, Kitaabo tun xa men fo, wo keta xo: «Burehima lata Ala la, wo xanma, Ala x'a jaate moxo tilinninŋo ti.» Ala x'a kili xo a xanunte.
59002024	Alu x'a je, Ala be moxo jaatela moxo tilinninŋo ti ɲa men. A la kewalolu dulu xanma le mu, a la lannaya gansanŋo doron xanma nte.
59002025	Jadomuso do keta xo Arahabu, Ala xa wo du jaate moxo tilinninŋo ti a la kewale ɲuma le xanma. Ate xa Banisirayila dinŋolu la kiladinŋolu lajigi a bata, xa taxa i ti sila xote fe.
59002026	Nin niyo bota hadamadinŋo to, wo be sanin ɲa men de, wo ɲa ma, lannaya du be le í xo fen saninŋo, kewale ɲumalu xo.
59003001	Ń badinŋolu, alu kiika xana karanmoxoya ŋinin, bawo ntelu karanmoxolu la kiito si jaxuya xa tanbi tolu ta xan.
59003002	Alan bee be filila ɲa kiika ma. Moxo men nte filila xumo to, wo tigo mu moxo dafaninŋo le ti. A si a fan muume bee muta no a la ku ketalu bee to.
59003003	Nin í xa n je xarabe dunna suwolu da ma, a kunŋo mu le, walasa i xa xulu n ɲen. Wo ɲa ma, n s'i ke n sago ti.
59003004	Walla alu jixanxulunbalu mafele. I xa bun ɲa wo ɲa, anin foɲobalu b'e ɲorila ɲa wo ɲa, i laborilanŋo mu batarafendin ne ti, men be taxala i tila i laboribaxo diyanɲedula.
59003005	Wo be ɲa men, moxo nenŋo mu a balo dula doxomandinŋo do le ti. Bari moxo si a fan bunɲa a nenŋo la, xa xumabalu fo. Alu i miiri tandinŋo ma, a si sin xa wulaba bee jani.
59003006	Nenŋo du mu ta le ti. Fenjaxuba le mu, men mu n balo do ti. A be moxo muume bee noxola. A si ta dun n na kuwolu bee la. Wo ta be bola jahanaba le fan xono.
59003007	Hadamadinŋo si sin xa wulaxonosubu sifa bee, nin xonolu, nin fenŋo mennu b'e fuufula, nin jitofen sifa bee xulu, x'e mara.
59003008	Bari nenŋo ken, moxo si man sin xa wo xulu. Fen jaxu xulubalo le mu nenŋo ti. Xuno b'a la, men si moxo faxa.
59003009	N be Marigi, n Fa Ala tantula n nenŋo la. Ala xa moxo mennu da a mununŋo la, n be wolu dangala nen in ne du la.
59003010	Duwawo nin dangalo bee be bola da kilin to. Ń badinŋolu, a man xan xa ke ten.
59003011	Ji dimanŋo nin ji kumanŋo fulo bee si bo no dula kilin ba?
59003012	Ń badinŋolu, turo me oliwedinŋo ke no. Resenjuwo du me turodinŋo ke. Ji dimanŋo me bo no ji xooxoma bodula.
59003013	Moxo do be alu to ba, men mu hakilitigo ti, men xa ku lon? Wo tigi xa wo yita a bosila ɲuma la. A x'a yita kewalolu fe, mennu be lanin majigo nin hakilitigiya xan.
59003014	Bari nin a x'a tara kiiliya nin fadinɲa juso le be alu xono, wo tuma, alu xana alu fannu bunɲa xa faniya fo, x'e ban tonɲa ma.
59003015	Wo hakilitigiya man bo Ala to. Duguxulo xan ta le mu. Hadamadinŋolu fannu la hakilitigiya le mu. A bota Sentane le to.
59003016	Bawo kiiliya nin fadinɲa be dula wo dula, ku ɲaxamininŋo nin kujaxu sifa bee du be non.
59003017	Bari hakilitigiya men be bola Ala la, a folo wo xa senu, wo xo, a si heero di, a xono xa di, a be benŋo fe. A si hinna bete, a la kewale ɲuma dulu me ban; a nte moxo bola moxo to, a man fulankafuya du ɲa lon.
59003018	Mennu be benŋo ŋininna i nin moxo tolu te, wolu be baaro kela benŋo le du xono. Wo tono mu tilinninɲa soto le ti, Ala be men dila.
59004001	Kelolu nin soosololu mennu be alu te, mun be nala wolu tila? Alu nidiyanɲekuwo mennu be alu xono ɲaxaminin, wo lelu nte alu bulala a la ba?
59004002	Fen kiika loxo be alu la, bari alu me i soto no. Wo xanma, alu si moxo jaxuya, x'a faxa. Alu ɲa si bo fen kiika fe, bari alu me fusi soto no. Wo xanma, kelolu nin sonxolu be alu te. Alu be men fe, alu nte wo sotola; bawo alu nte a ŋininna Ala la.
59004003	Haali nin alu x'a ŋinin, alu me a soto; bawo alu b'a ŋininna alu fannu nidiyanɲo lelu xanma.
59004004	Moxo banninŋolu! Alu man a lon ba xo xa duniya xanu, wo xoto mu le xa ke Ala jaxolu ti? Moxo men b'a fe xa duniya xanu, wo tigi be jaxuya le dunna a nin Ala te.
59004005	A xana ke alu ɲen xo Kitaabo xa xumo men fo, xo wo fota fu le. A xo: «Ala xa niyo men dun n to, kiiliya b'a la wo la kuwo to.»
59004006	Wo bee nin a ta, Ala be neemo men dila n ma, wo le xa bun wo bee ti, bawo a fota Ala la xumo to xo: «Ala be bunfanmamoxolu kelela, bari a be a la neemo dila moxo majigininŋolu ma.»
59004007	Wo to, alu xulu Ala ɲen. Alu xana alu fannu tu Sentane bulu, alu a kele, a s'í bori xa í soobo alu la.
59004008	Alu i sodun Ala la, a du s'í sodun alu la. Alu junubekelalu, alu junubeko dabula. Xonofulatigolu, al'alu jusukunŋo senuya!
59004009	Alu a lon xo alu mu ɲaanibaxato lelu ti. Al'alu fannu maxasi, alu ɲajiyo bo. Jannin alu xa jele, alu xasi. Jannin alu xa ɲaxali, al'alu ɲa tositi.
59004010	Alu i majigi Marigi ɲen, a si alu xotota.
59004011	Awa, ń badinŋolu, alu xana xuma jaxu fo i ɲoxo ma. Moxo wo moxo be xuma jaxo fola a badinŋo ma walla xa kiito tege a xan, a be í xo wo tigo xa xuma jaxo fo Ala la sariya le ma, xa kiito tege a xan. Nin í dun be kiito tegela sariya xan, wo tumo, í nte sariya latimmebaxa ti, í mu a kiitibaxo le ti.
59004012	Ala kilin ne xa sariya sigi, a kilin ne du mu kiititegebaxo ti. Ate le si a no du xa moxo kisi, a si a no du xa moxo halagi. Ite be í fan mafelela jon ti, ite men be kiito tegela í badinŋo xan?
59004013	Awa, saasa, ate mennu b'a fola xo: «Bi wallama sinin, n be taxala galluba do to xa san kilin ke je. N be nala jaago kela xa tonoba soto.»
59004014	Men be nala alu ma sinin, alu xa wo lon ba? Alu be le í xo siisiyo men be bola waxatindin, wo xo, a si sanko.
59004015	Alu tunnu xa xan x'a fo le xo: «Nin Ala sonta, xa n kendo tu, n si ɲin ke, xa ɲin ke.»
59004016	Bari saasa, alu xa kuba mennu latege alu fannu la miiriya la, alu be alu fannu bunɲala wolu la. Xa í fan bunɲa ten, wo man ɲin.
59004017	Awa, nin í x'a ɲa lon xa ku ɲuma ke, bari í man son x'a ke, wo to, í xa junubo soto.
59005001	Awa saasa, naafulutigolu, alu ń name. Bone mennu be alu ɲa, alu xasi xa xuure wolu koso.
59005002	Alu la naafulolu si toli, baxabaxo si alu la faanolu ɲimi.
59005003	Sama, walla sonŋo si alu la sano nin alu la xaalisixoyo muta. Wo sama le b'a yitala xo alu xa xan xa jalagi. Wo sama si alu subo domo x'a ban, í xo ta. Alu xa naafulo lakamari duniya laban tumo.
59005004	Baarakela mennu x'alu la senefenŋolu ladara, alu man wolu sara. Wo baarakedinŋolu xasita wo xanma, Ala tulo xa wolu xasixanŋo me, ate men mu Kelebulolu tigo Marigi ti.
59005005	Alu x'alu la duniyatotego ke duguxulo xan fen betolu la, mennu danmatanbita, anin alu nidiyanɲekuwolu la. Alu x'alu fannu latolo í xo marafenŋo, xa faxalo lunŋo laxono.
59005006	Alu xa kiito tege moxo tilinninŋolu xan, x'e faxa. I x'e fannu tu alu bulu.
59005007	Wo le x'a tu, ń badinŋolu, alu muɲa fo Marigi xa na. Alu senekela mafele: A be muɲala x'é lo senefenŋolu xa sabati. A be muɲala fo sanji folo nin labanŋo xa na.
59005008	Alu dulu xa muɲa wo ɲa kilin in ma. Alu i balan, bawo Marigi nawaxato sutiyata.
59005009	Ń badinŋolu, alu xana i ɲoxo maxuma; nin wo nte, Ala si kiito tege alu xan. Kiititegela nawaxato sita, a be da la fan.
59005010	Ń badinŋolu, kila mennu xumata Marigi toxo la, wolu muɲata ɲa men toorolu xono, alu wolu ladigi.
59005011	Mennu xa tooro muɲa xa tu lannaya to, heero be wolu ɲen. Alu xa Yuba la muɲo xibaro me. Alu x'a lon du Marigi xa men ke a ɲen labanŋo la; bawo Marigi la hinno nin a la ɲumaya xa bun.
59005012	Ń badinŋolu, nte be men xoleyala alu ma, wo mu le, xo alu xana i xali fewu. Alu xana i xali sanxulo fen na, alu xana i xali duguxulo fen na. Alu xana i xali fuyi xote la. Alu a fo doron «iyo», nin iyo le mu, x'a fo doron «ayi» nin ayi le mu, walasa alu xana Ala la kiito lasi alu fannu ma.
59005013	Alu to, nin do be tooro xono, wo xa Ala matara. Nin do be ɲaɲanin, a xa tantuli donkilo dolu la.
59005014	Alu to, nin do man kende, a xa Ala la jama moxobalu kili wolu xa Ala matara a ɲen, x'a mu tulo la Marigi toxo la.
59005015	Nin Alamatara keta lannaya to, jangaruto si kendeya. Marigi si a lawuli tugun. Nin a xa junubolu ke, wolu si yaafa a ma.
59005016	Wo xanma, alu i lo alu la junubolu la i ɲoxo ɲen, xa Ala matara i ɲoxo ɲen, walasa alu xa kendeya. Barakeba be moxo tilinninŋo la Alamatara to.
59005017	Kila Eli tun mu ntelu ɲoxon hadamadin ne ti. A xa Ala matara, x'a matara nin sanji me na. Haali sanjikese kilin, a man butun duguxulo xan san saba nin tala xono.
59005018	Wo xo, a xa Ala matara tugun. Sanjiyo nata, duguxulo x'a la dinfenŋolu ke.
59005019	Ń badinŋolu, nin alu do filita, xa tonɲa silo bula, nin alu do keta sabaabu ti xa wo lakoppa sila beto ma,
59005020	alu a lon xo men be junubekela kilin nakoppala sila beto ma, a si wo niyo kisi saya ma, xa ke junube kiika yaafo sabaabo ti.
60001001	Nte Piyere men mu Isa Kirisita la kiladinŋo ti, nte le be ɲin safe in kila alu ma, Ala x'ate mennu sugandi, ate mennu be jenjennin xa ke siginfelu ti Pon nin Galasi nin Kapadosi nin Asi anin Bitini marolu xan.
60001002	N Fa Ala x'alu sugandi, x'a la a la ku natalu lonŋo xan. Alu keta Ala ta ti Ni Senunŋo barako to, walasa alu xa Isa Kirisita sago ke, anin alu xa senuya a jelo fe. Ala mu neemo nin heero kiika kela alu ɲen.
60001003	Alan xa n Marigi Isa Kirisita Fa Ala tantu! A la ɲumayaba koso, a x'a ke xo ntelu towuluta, walasa n xa gigi nilama soto. A xa wo ke Isa Kirisita lakuniyo fe xa bo furelu to,
60001004	walasa n xa ke soto, men nte tiɲala, men nte noxola anin men nte moromorola. Wo ke be maranin alu ɲen sanŋo to,
60001005	atelu mennu be maranin lannaya koso, Ala la sintigiya fe, kisilo xanma, men be nala yitala duniya labanŋo lunŋo.
60001006	Wo kuwo be alu nitodiyala, haali nin a x'a tara x'alu si jusuxasi waxatindin xono, xotoboli sifa bee fe.
60001007	Sano fan men mu fen tiɲata ti, wo be xotobola ta fe; wo ɲa ma, alu la lannaya men xa xole bete sano ti, wo be xotobola walasa alu xa sin xa tantulo nin nooro nin bunɲa soto wo koso, Isa Kirisita yitalunŋo.
60001008	Alu be a xanunin x'a tara alu man a je folo. Alu be lanin a la du haali nin alu ɲa nte a la saasa. Wo le x'a tu, alu be nitodiya maɲoxonjebalo xono, men me laxali no,
60001009	bawo alu be alu la lannaya kekunŋo sotola, nin wo mu alu kisilo ti.
60001010	Kilalu xa ŋininno nin segesegelo ke wo kisilo kuwo la. Wolu xa kilaya ke Ala la neemo kuwo la, men tun be nala dila alu ma.
60001011	Kirisita Niyo tun be i xono; wo tun be i lasobila Kirisita la toorolu la, anin nooro men tun be nala lala a xan wolu xofe. Kilalu x'a ŋinin xa wo kuwolu kewaxato nin i keɲa lon.
60001012	Ala x'a yita i la, xo i tunnu be xumala kuwo mennu xan, x'e baaro ke, xo wo kuwolu nte itelu talu ti, bari atelu talu. xibaru Dimanŋo fobaxolu xa wo kuwolu fo alu ɲen saasa, Ni Senunŋo barako to, men kita xa bo sanŋo to. Haali melekiyolu b'a fe xa wo kuwolu je, x'e lon.
60001013	Wo le x'a tu, alu i jusukunŋo toben baaro xanma, x'alu hakilo lasigi, xa tu i ɲala. Neemo men be nala dila alu ma Isa Kirisita yitalunŋo, alu i gigo bee la wo sotolo xan.
60001014	Alu ke Ala foxanŋolu labatubaxolu ti. Nege jaxo men tunnu be alu la, jannin alu tunnu xa lonŋo soto, alu xana alu jigo ben wolu ma tugun.
60001015	Bari alu senuya alu la ku ketalu bee to, í xo Ala men x'alu kili xa senu ɲa men,
60001016	bawo a be safenin Kitaabo to xo: «Alu senuya bawo nte xa senu.»
60001017	Alu la taralolu xono, alu be Ala kilila xo alu Fa, wo men be kiiti tilinninŋo tegela moxolu bee xan, x'a la bee la kebaaro xan. Wo le x'a tu, alu xa xan xa sila ate ɲa, alu la duniya tokutunŋo waxato xono, ɲin duguxulu in xan.
60001018	Alu x'a lon xo fen tiɲatalu, xaaliso walla sano, wolu man ke x'alu kunbo alu la jigo kuntanŋolu ma, alu xa mennu soto ke ti alu falu la.
60001019	Bari, alu kunbota Kirisita jelu nafamaba le la. A x'a fan ke sadaxo ti í xo saaxandinŋo, fe si nte men na, takki si nte men na.
60001020	Ala tun xa wo kuwo latege jannin duniya xa da, a x'a yita ɲin waxati laban in, alu koso.
60001021	Ate le barako to, alu xa lannaya ke Ala la, wo men x'a lakuni xa bo furelu to, xa nooro la a xan. Wo ɲa ma, alu la lannaya nin alu gigo be Ala le xan.
60001022	Alu x'alu jusukunŋolu senuya tonɲa mutalo fe, walasa alu xa badinŋolu xanu soobeya la. Wo to, alu i ɲoxo xanu bete, alu jusukunŋo bee la,
60001023	ate mennu towuluta, wuluwo men man ke si tolita la, bari fo si tolibalo la, nin wo mu Ala la xuma nilama nin xuma banbalo ti,
60001024	í xo a be safenin Kitaabo to ɲa men xo: «Moxo bee be le í xo binŋo. A nooro bee be í xo binfiro; binŋo si ja, firo si butun.
60001025	Bari Marigi la xumo be tula fo abada.» Wo xumo mu xibaru Dimanŋo le ti, men fota alu ɲen.
60002001	Wo to, alu jaxuya nin nanbaro nin fulankafuya nin ɲangoya anin maxumalo bee dabula.
60002002	Deenano be sunjinono fe ɲa men, wo ɲa ma, Ala la xumo men be í xo nono yerewuluwo, wo loxo xa ke alu dulu la, walasa alu xa bunɲa wo fe, xa kisi;
60002003	bawo alu x'a je xo Marigi xa ɲin.
60002004	Alu i sodun Marigi la, kuru nilama le mu. Moxolu x'e ban a to, bari a sugandita anin nafaba b'a la Ala bulu.
60002005	Alu dulu, mennu be í xo kuru nilamalu, alu lo Ni Senunŋo la Su lota la, walasa alu xa ke sadaxalasibaxa senumanŋolu ti, xa ke Ala diyanɲesadaxolu lasibaxolu ti, Isa Kirisita barako to.
60002006	Bawo men be safenin Kitaabo to, wo fele xo: «Ń fele kuru daxolenŋo do lala Siyon, ń xa men sugandi, x'a ke bunŋo jusigikuro ti; nin moxo men lata a la, wo tigo me malu abada.»
60002007	Ate mennu lata Ala la, atelu x'a lon xo nafaba be ɲin kuru in na, bari mennu man la a la, a keta wolu ɲen ɲin ti: «Kurubunlolalu x'e ban kuro men to, wo keta bunŋo jusigikuro ti.»
60002008	A fota Kitaabo dula do xote tugun xo: «Wo kuro si moxolu latakki, fataxulo le mu, men si moxolu laboyi.» Wo moxolu takkita bawo i x'e ban lala Ala la xumo la. Wo le du lategeta i ɲen.
60002009	Bari ate lelu mu siya sugandininŋo nin sadaxalasibaxa mansamalu nin siya senumanŋo anin Ala la moxolu ti. Ala x'alu kili xa bo dibo to, xa taxa alu ti a la keneya maɲoxonjebalo la, walasa alu x'a la kebaara ɲumabalu laxali.
60002010	Folofolo, alu tunnu nte Ala la moxolu ti, bari saasa alu keta Ala la moxolu ti. Folofolo, alu tunnu man Ala la hinno soto, bari saasa, alu xa wo soto.
60002011	N badin xanuninŋolu, alu mu luntanŋo nin siginfe lelu ti ɲin duniya in to. Wo le x'a tu, nte be alu matarala xo alu xa alu fannu muta alu nidiyanɲekuwolu ma, wo mennu be moxo niyo kelela.
60002012	Alu bosila beto ta lannayabalolu to. Wo to, haali nin i x'alu toxojaxo fo, xo alu mu kujaxukelalu ti, i si alu la kewale betolu je, xa Ala tantu wolu koso, a nalunŋo.
60002013	Alu xulu hadamadinŋolu la fanga sigininŋolu bee ɲen, Marigi koso. Alu xulu mansaxe ɲen, wo men be fango bee kunna.
60002014	Alu xulu goferenerolu ɲen, mansaxe xa wo mennu bula xa kujaxukelalu ɲangi, xa ɲumakelalu jagi.
60002015	Ala sago mu le, xo alu xa kewale ɲumalu ke, xa moxo hakilintan kulonbalolu da taxun.
60002016	Alu i taxama í xo moxo hooroyaninŋolu, wo bee nin a ta, alu xana alu la hooroya ke jaxumanŋo buurilanŋo ti, bari alu bosilo xa ke í xo Ala la jonŋolu.
60002017	Alu hadamadinŋolu bee bunɲa, al'alu badin lannayabaxolu xanu. Alu sila Ala ɲa, xa mansaxe bunɲa.
60002018	Baaradinŋolu, alu xulu alu la kuntigolu ɲen, xa bunɲa bee la i xan, mennu xa ɲin anin mennu xono xa di doronnu ɲen nte, bari haali mennu la kuwo xa xole, alu xulu i ɲen.
60002019	Bawo moxo nin tooro men man xan, nin a xa wo muɲa Alaɲasilanɲa koso, wo mu neemo le ti.
60002020	Awa, nin í buwota í la kewale jaxolu koso, bunɲa joman be wo buwolo muɲalo to? Bari nin í toorota í la kewale betolu koso, nin í xa wo muɲa, wo mu neemo le ti Ala ɲa xoto.
60002021	Alu kilita wo le xanma, bawo Kirisita fan toorota alu ɲen. A xa wo ke x'a yita alu la, walasa alu x'a lo a nolu fe.
60002022	Ate man junube si ke, faniya bada man bo a da.
60002023	A nanita tumo men, a man a ta sara. A toorota tumo men, a man fuujali ke, bari a x'a la kuwo tu Ala bulu, wo men mu kiiti tilinninŋo tegebaxo ti.
60002024	Kirisita fan xa n na junubolu ta a balo to, gengenyiro xan, walasa n xa ke moxo saninŋolu ti junubo boxo la, xa nilamaya tilinninɲa xanma. A la joogilida lelu x'alu kendeya.
60002025	Alu tunnu be le í xo saaxa sankoninŋolu, bari saasa, alu x'e koppa alu niyolu negaanibaxo nin i lakantabaxo ma.
60003001	Awa, musolu, alu dulu xa xulu alu xelu ɲen, walasa nin i dolu man la Ala la xumo la, alu bosilo xa ke sabaabu ti wolu xa lannaya ke, x'a tara xuma man ke i ɲen,
60003002	alu bosila senumanŋo nin alu la bunɲa jelo fe.
60003003	Alu la masito xana ke bantato masito ti: Kunda, sanukenmo, anin faanubetedunŋo.
60003004	Bari alu la masito xa ke xonoto masiti duguninŋo ti, wo mu jusukun ɲuma sabarininŋo le ti, wo mu masitifen banbalo le ti. Nafaba be wo le la Ala bulu.
60003005	Folofolo, musu senumanŋolu men tunnu gigo be Ala xan, wolu tunnu be i masitila ten ne. I tunnu be xulunin i xelu ɲen,
60003006	í xo Saran, men tun be Burehima bunɲala fo a x'a kili xo a marigi. Alu mu wo dinmusolu ti tonɲa la, nin alu be ku ɲuma kela, anin nin alu man a tu fusi x'alu lasila.
60003007	Wo ɲa kilinŋo ma, xelu, alu nin alu musulu xa mara i ɲoxo ma, xa don faamu xo musuya mu miran ti, men xa fe. Alu i bunɲa bawo i nin alu bee be nala Ala la neemo sotola ke ti, nin wo mu nilamaya ti. Alu a ke ten, walasa fusi xana alu la taralolu bali xa muta.
60003008	Wo bee tanbo xo, alu bee xa ben x'alu la miiriyalu ke kilin ti. Alu hinna i ɲoxo la, x'e ɲoxo xanu í xo badinmalu, xa ɲumaya i ɲoxo ma, x'e majigi i ɲoxo ɲen.
60003009	Alu xana ku jaxo sara ku jaxo la, walla xa nanilo sara nanilo la. Bari alu duwawo le ke, bawo Ala x'alu kili tumo men, a xa duwawo le lahido ta alu ɲen.
60003010	Kitaabo b'a fola xo: «Nin moxo men b'a fe xa nilamaya diyabo, anin xa heera lunŋolu je, wo tigo xa xan x'a nenŋo mara xumajaxufo ma, x'a da muta nanbaranteya xumolu ma.
60003011	A xa xan xa í xodi jaxumanŋo la, xa ɲuma ke, xa benŋo ŋinin timinadiya la.
60003012	Bawo Marigi ɲa be moxo tilinninŋolu to, a tulo be i la taralolu la, bari Marigi si a ɲada tirimin kujaxukelalu ma.»
60003013	Awa, nin alu be balannin kubeteko la, jon si ku jaxo ke alu la wo to?
60003014	Haali nin alu be toorola tilinninɲa silo taxamo xanma, heero be alu ɲen. Alu xana sila i ɲa, alu hakilo du xana ɲaxami.
60003015	Bari alu Kirisita bunɲa alu jusukunŋolu la, x'a lon xo alu Marigi le mu. Gigo men be alu la, nin moxo wo moxo x'alu ŋininxa wo ma, alu tobenninŋo xa tara tuma bee xa wo jaabi.
60003016	Bari alu wo ke majigininɲa nin bunɲa xono. Jusukun ɲuma xa ke alu la, walasa nin i x'alu toxo tiɲa tumo men, xo alu mu kujaxukelalu ti, alu bosila beto, Kirisita kafuɲoxoya xono, wo xa ke sabaabu ti, alu toxo tiɲabaxolu xa malu.
60003017	Bawo xa tooro x'é tu ɲuma kela, nin wo le mu Ala sago ti, wo xa fisa don ti xa tooro x'é tu ku jaxo kela.
60003018	Awa, Kirisita fan toorota hadamadinŋolu la junubolu koso sinɲa kilinpe. Ate tilinninŋo sata moxo tilinbalolu ɲen, walasa x'alu ladun Ala la kafuɲoxoya xono. A faxata balasubo boxo la, bari a lakunita Niyo fe.
60003019	Wo Niyo le sabaabo la, niyo men tunnu be kaso la, a taxata wolu waaju.
60003020	Wo lelu tunnu xa Ala sooso kabirin Nuhun na waxato. Ala x'e maxono xa muɲa i xoto Nuhun na xulunba dara waxato. Moxo dondinnu, i muume moxo sagi, wo lelu dunta xulunba xono, xa kisi xa bo jiyo to.
60003021	Wo jiyo tun mu batiselo taagumanseedo le ti, men be alu kisila saasa. Wo xoto nte don ti xo n balo le be kula xa noxo bo a la. A xoto mu le xo n b'a ŋininna Ala fe, a xa jusukun senunŋo di n ma. A be alu kisila Isa Kirisita la kuniyo le barako to,
60003022	wo men taxata sanŋo to, a be Ala kininŋo xoto, a be siginin mansaya la, melekiyolu nin fanga tolu anin sanxulo sintigiyalu bee kunna.
60004001	Kirisita toorota a balo to, wo xanma, alu dulu nin wo miiriya kilinŋo xa sigi, bawo moxo men toorota a balo to, wo x'é fata junubo ma.
60004002	Wo le x'a tu, kabirin saasa, wo xa xan x'a la duniyatotego to ke x'a ben Ala sago ma, a xana a ke x'a ben hadamadinŋo nidiyanɲekuwolu ma.
60004003	Tonɲa la, alu xa waxato men ke Alalonbalolu sagolakuwolu kela xotonin, x'e taxama jadoya xono, anin nidiyanɲekuwolu, nin dolobaminŋo, nin domoliba jaxo, nin minniba jaxo, anin bolibatuli haramuninŋolu, wo waseta.
60004004	Saasa, wolu dabaro be bannin xo alu nte a loxan i nofe bitugun, xa wo ɲoxon jadoya danmatanbinin ke, wo xanma, i be alu nanila.
60004005	Bari men be tobennin xa kiito tege nilamalu nin furelu xan, i si i ɲafo wo ɲen.
60004006	Wo le x'a tu, haali mennu sata, xibaru Dimanŋo fota wo dulu ɲen, kiito tegeta wo mennu xan í xo hadamadinŋolu, x'e tu duniya to, walasa wo xo, i xa nilamaya Ala bulu, Ni Senunŋo barako to.
60004007	Fenŋo bee labanŋo sutiyata. Alu hakili soto, x'alu fannu korosi, walasa alu xa sin xa Ala matara.
60004008	A folo, alu i ɲoxo xanu bete, bawo xanuya si sin xa junube kiika dugu.
60004009	Alu i ɲoxo jigiya, x'a tara alu man ŋuunuŋuunu.
60004010	Alu bee kilin kilin xa solifenŋo men soto, alu i ɲoxo maakuwo ɲiɲa wo la, xa ke Ala la neema sifalu bee marabaxa betolu ti.
60004011	Nin men be xumala, wo xa Ala la xumo lelu lasi moxolu ma. Nin men be moxolu deemala, wo xa deemalo ke Ala la barake dinmaninŋo la, walasa bunɲa xa la Ala xan kuwo bee to, Isa Kirisita barako to. Nooro nin sintigiya mu wo le ta ti, fo abada. Amiini!
60004012	Xanuninŋolu, alu be xotoboli xandimanŋo men xono í xo ta, wo xana alu dabaro ban x'a ke í xo fen ne x'alu soto men man xan x'alu soto.
60004013	Bari alu nitodiya, bawo alu xa alu nidula soto Kirisita la toorolu to, walasa a la nooro yitalunŋo, alu xa ɲaɲa, xa sewo.
60004014	Nin alu nanita Kirisita toxo nofe, heero be alu ɲen, bawo Ala Ni nooroma be alu xan.
60004015	Alu si la tooro kunŋo xana ke moxo faxo ti, walla x'alu xa suuɲalo ke, walla x'alu mu kujaxukela ti, walla x'alu x'e sin bula ŋandi kuwo to.
60004016	Bari nin do toorota xo bawo a mu lannayabaxo ti, wo xana maluya wo la, bari a xa barako bula Ala ɲen wo toxo soto xanma.
60004017	Kiito damutawaxato sita, a dun be folola Ala la moxo lelu ma. Awa, nin kiito be damutala nte lelu ma, wo to mennu man son Ala la xibaru Dimanŋo ma, wolu labanŋo be kela ɲa di?
60004018	Í xo Kitaabo b'a fola ɲa men xo: «Nin moxo tilinninŋo kisi xa xole, Ala ɲasilanbalo nin junubekela ta si ke ɲa di?»
60004019	Wo le x'a tu, mennu be toorola x'a la Ala sago xan, wolu x'e niyo xarifa Dabaxa Ala ma, ate men mu xantigo ti, xa tu ɲumako la.
60005001	Mennu mu Ala la jama moxobalu ti alu to, nte be xumala wo lelu ɲen saasa. Nte du mu moxoba do le ti anin Kirisita la toorolu seedo. Nooro men be nala yitala, nte nidula be wo to. Nte be men ŋininna i fe, wo fele:
60005002	Ala xa saaxagoore men xarifa alu ma, alu wo lakorosi. Alu xana wo ke a be í xo diyakuwa baaro, bari alu wo ke alu diyanɲeku ti, x'a ben Ala sago ma. Alu xana a ke xaalisisotoda ti, bari alu a ke ŋanne beto la.
60005003	Mennu xarifata alu ma, alu xana alu la fango digi wolu xan, bari alu ke ɲayito ti saaxagoore ɲen.
60005004	Wo to, nin negaanilalu la kuntigo x'é yita, alu si kunnawulijala nooroma soto, men dawulo me bo a la muume.
60005005	Wo ɲa ma, xamarindinŋolu, alu xulu moxobalu ɲen. Alu bee x'e majigi i ɲoxo ɲen, x'e ɲoxo maakuwo ɲiɲa, bawo Kitaabo b'a fola xo: «Ala be bunfanmamoxolu kelela, bari a be a la neemo dila fanmajigibaxolu ma.»
60005006	Wo le x'a tu, alu i fan majigi Ala bulu barakema xoto, walasa a xa lunŋo men natege, a x'alu xotota wo lunŋo.
60005007	Al'alu hanmenakuwolu bee la ate xan, bawo a hakilo be alu kun.
60005008	Alu hakili soto, x'alu fannu korosi! Alu jaxu Sentane, men be í xo waraba xunboto, be taxaninsaago la, a b'a ŋininna xa do domo.
60005009	Alu a kele, xa tu sinsinnin lannaya to. Alu a lon xo wo ɲoxon toorolu be alu badinŋo dulu sotola duniya xono.
60005010	Nin alu toorota waxatindin na, neemo bee tigi Ala men x'alu kili a la nooro banbalo ma, alu nin Kirisita la kafuɲoxoya xono, wo fan si alu dafa, x'alu sinsin, x'alu barako bunɲa, x'alu sigi jusigilan jonjonŋolu xan.
60005011	Sintigiya xa tu a ɲen fo abada. Amiini!
60005012	Nte xa Silifen bula a xa ɲin xuma kese danta innu safe alu ɲen, ń be ate men jaatenin badinxe xantigo ti, walasa x'alu jusudun anin x'a laxoyiya alu ma xo alu be notonin Ala la neemo fan fan ne la.
60005013	Ala la jama men be Babilone, Ala xa mennu sugandi í xo a x'alu sugandi ɲa men, wolu be alu xontonna, anin Maraka men mu nte dinxe ti lannaya silo la.
60005014	Alu i ɲoxo xonton baatayalixontonno la, xanuya to. Ate mennu be Kirisita la kafuɲoxoya la, heero xa ke alu bee fe!
61001001	Nte Simon Piyere le xa ɲin safe in ke, nte men mu Isa Kirisita la jonŋo nin a la kiladinŋo ti. Ń b'a kila moxolu ma, mennu xa n na lannaya nafamaba ɲoxon soto, n na Ala nin n Kisibaxa Isa Kirisita la tilinninɲa barako to.
61001002	Neemo nin heero xa ke alu ɲen fo xa fuuma, Ala anin n Marigi Isa lonniya soobe fe.
61001003	N maakuwo be fen wo fen na nilamaya nin Alaɲasilanɲa xanma, Marigi xa wo bee di n ma a la sintigiya la, men bota Ala la. Men xa n kili xo n xa dun a fan na nooro nin a la ɲumaya xono, a xa wo lonŋo di n ma.
61001004	Wo ɲa le ma, nin a xa fen nafamabalu nin ɲalamalu di n ma, a tun xa mennu lahido ta, walasa wolu soto fe, alu xa sin xa kisi duniya negolu ma, mennu be moxo halagila, anin alu xa sin xa Ala keɲa ta.
61001005	Wo le x'a tu, alu i balan bete xa ɲumaya kafu alu la lannaya ma, xa lonŋo kafu ɲumaya ma,
61001006	xa fanmuto kafu lonŋo ma, xa muɲo kafu fanmuto ma, xa Alaɲasilanɲa kafu muɲo ma,
61001007	xa badinxano kafu Alaɲasilanɲa ma, xa xanuya kafu badinxano ma.
61001008	Bawo nin wo jigo betolu be alu la, anin nin i keta alu la xa fuuma, i me alu tu baarabalo nin nafakebalo ti n Marigi Isa Kirisita lonŋo to.
61001009	Bari wolu nte moxo men na, wo mu fiyonto le ti, a la jeta xa sutu. A be ŋinanin xo a xa junubo mennu ke xotonin, a senuyata xa bo wolu xono.
61001010	Wo le x'a tu, ń badinŋolu, alu kiika kafu alu la jijalo ma walasa x'alu la kililo nin alu la sugandilo sinsin. Nin alu be wo kela, alu me boyi abada.
61001011	Wo ɲa le ma, nin n Marigi anin n Kisibaxa Isa Kirisita la Mansaya banbalo si dayele alu ɲen a ɲa ma.
61001012	Wo le x'a tu, nte si tu x'alu hakilo lajigi wo kuwolu la tuma bee, haali x'a tara alu x'e lon xa ban, anin alu xa tonɲa men soto, alu be sinsinnin wo xan.
61001013	Bari nte b'a miirila xo xa nte tu ɲin bala sata in to, a xa ɲin nte x'alu tu i ɲala ń na hakililajigi xumolu fe.
61001014	Bawo nte x'a lon xo dondin, nte si bo ɲin bala sata in to, í xo n Marigi Isa Kirisita x'a yita ń na ɲa men.
61001015	Wo to, nte si ń jija bete walasa haali nte sa xo, alu xa sin x'alu hakilo lajigi ɲin ku innu la tuma bee.
61001016	Awa, n Marigi Isa Kirisita be nala sintigiya men to, n man wo fo alu ɲen xa n gigo tu lanin hadamadinŋolu la taali daraninŋolu xan. Bari n fan nelu ɲa x'a je a la nooroba xono.
61001017	Bawo a xa bunɲa nin nooro soto n Fa Ala la tumo men, ɲin xumaxan in bota Ala nooro maɲoxonjebalo la x'a fo a ɲen xo: «Ɲin mu ń Dinxe baato le ti, men na kuwo xa di bete nte ɲen.»
61001018	Ntelu fannu xa wo xumaxanŋo me xa bo sanŋo to, xa n nin a tu kuru senumanŋo xan.
61001019	Wo ɲa ma, n be tolala bete kilalu la xumo la. Nin alu xa i hakilo tu wo la, wo xa ɲin: Wo xumo be le í xo lanpo men be manala dibo to, jannin saxo xa yele, anin jannin saxuyelenda la loolo xa keneya bo alu jusukunŋolu la.
61001020	Alu a lon folo xo moxo si me Kitaabo kilayaxumo do xoto lon no a fan ɲen.
61001021	Bawo hadamadinŋo sago bada man kilayaxuma sabaabu, bari Ni Senunŋo le xa moxolu bula xumala Ala la xan to.
61002001	Kila fanolu keta Banisirayila dinŋolu to xotonin, wo ɲa ma, karanmoxo fanolu si ke alu dulu to. I si xaransila fuwolu mundin nadun alu to. I si i bo Kuntigo la, wo men x'e kunbo, xa halagilo lasi i fannu ma tariya.
61002002	Moxo kiika si a lo i nofe x'e la ku noxoninŋolu ɲoxonnu ke. Xumajaxo si fo tonɲa silo ma.
61002003	Wo karanmoxo fanolu la natantunɲa xanma, i si alu domo nanbara xumolu la. Bari kabirin waxati jan nin wo moxolu la kiito lategeta xa ban, i la halagilo nte nala mela bitugun.
61002004	Bawo melekiyo mennu xa junubo ke, Ala man wolu tu je, bari a x'e fili jahanaba, xa joloxo ke i la x'e mara dibo to non, xa kiito lunŋo laxono.
61002005	A man duniya folo du tu je, bari a nata waameba ti wo Alaɲasilanɲabali duniya xan. A xa Nuhun ne kisi, wo men tun be waajulo kela tilinninɲa xan, anin moxo woorowula xotelu.
61002006	A xa Sodome nin Gomore gallolu jalagi x'e halagi ta fe, xa wo ke misaali ti x'a di Alaɲasilanɲabali natalu ma.
61002007	Bari a xa Lote kisi, wo men tun mu moxo tilinninŋo ti. Wo kujaxukela jadolu tunnu la nilamaya keɲa xa wo tooro bete.
61002008	Bawo wo moxo tilinninŋo men tun b'e to, wo ɲa nin a tulo tun be i la lun wo lunŋo ketalu la. I la nilamaya noxoninŋo tun be a jusukun tilinninŋo toorola.
61002009	Wo to, Marigi x'a ɲasilanɲabaxolu boɲa lon tooro xono, anin a xa kujaxukelalu lamaraɲa lon walasa x'e ɲangi kiito tegelunŋo.
61002010	Mennu be a lola i nidiyanɲeku noxoninŋolu nofe, xa Ala la Marigiya mafele fuwo ti, wo lelu la ɲangilo be jaxuyala. Wo karanmoxo fanolu be lanin i fannu la, i la xumolu xa jaxu, i nte silala xa Noorotigolu nani.
61002011	Haali x'a tara melekiyolu mennu fango nin i la sintigiya xa bun bete, wolu nte i jalagila x'e nani Marigi ɲa xoto.
61002012	Bari wo moxolu kennu be le í xo wulaxonosubu hakilintanŋolu, mennu be danin mutalo nin tolilo xanma. I man men lon, i be wo nanila. I si toli í xo subolu be tolila ɲa men.
61002013	I si sara i la kujaxu keninŋolu bee la. I be i diyanɲo sotola i nidiyanɲekuwolu kelo to, tiliya to. I mu noxo nin ɲagamo lelu ti, i be i diyanɲekuwolu kela alu lafililo ti, nin i nin alu be kafula xa domolibalu ke.
61002014	Jadoya be lanin i ɲakeso xan, i nte fala junubeko la. I be hakilidoxonŋolu neenela x'e lafili. Wasabaliya bandeero b'e bulu, moxo danganinŋo lelu mu.
61002015	I xa sila tilinninŋo bula. I filita x'a lo Bosore dinxe Balamu la silo nofe. Wo keta xaaliso fe, men dita a ma kujaxuko xanma.
61002016	Bari xumo keta a ɲen a la soosolo koso. Falimusu damuntunmafenŋo xumata a ɲen í xo hadamadinŋo, xa dansigi ke kila la hakilintanɲa la.
61002017	Wo moxolu be le í xo jiwoyo mennu jata, anin í xo xabolu, foɲoba be taxaxan mennu tila. Dibiba le be i laxononin.
61002018	I be xumabatoxulunŋo lelu fola. Mennu birin bola moxo filininŋolu bulu, i be wolu neenela nidiyanɲeku noxoninŋolu la.
61002019	I be hooroyalo lahido tanin wolu ɲen, x'a tara i fannu be tolininɲa la jonɲa xono, bawo fenŋo men be sinŋo sotonin í xan, í mu wo la jonŋo le ti.
61002020	Awa, mennu bota duniya ku noxoninŋolu xono, n Marigi anin n Kisibaxa Isa Kirisita lonŋo koso, nin wo kuwolu xa wolu muta tugun, xa sinŋo soto i xan, i keɲa labanŋo si jaxuya xa tanbi i folo keɲa xan.
61002021	Nin wo tunnu man tilinninɲa silo lon, wo le tun xa fisa i ma a lonŋo ti, wo xo xa saaginin i xodila sariya senunŋo la, men dita i ma.
61002022	Sando men be fola xo: «Wulo xa men foono, a x'é koppa wo ma,» anin xo: «Lemuso men birin í kula, wo taxata í birigintin booxo to tugun.» Wo keta tonɲa ti i la kuwo to.
61003001	Ń badin xanuninŋolu, ɲin mu ń na safe fulananŋo le ti xa ban, ń xa men ki alu ma. I do wo do to, ń keta a fe miiriya senunŋolu xa ke alu la, ń na hakililajigolu bee fe.
61003002	Nte b'a fe kila senumanŋolu xa xumo mennu fo xotonin, alu hakilo xa jigi wolu la, anin Marigi nin Kisibaxo la sariya la, alu la kiladinŋolu xa mennu lasi alu ma.
61003003	Alu a lon folo xo duniya labanŋo lunŋolu, moxo dolu si bo mennu be i taxamala i nidiyanɲolu la. I si alu ke jelefenŋo ti.
61003004	I s'a fo xo: «Xo di a man lahido ta le xo a be nala? Awa, a dun be min? Bawo kabirin mamolu sa tumo, kuwo bee b'a ɲa ma í xo duniya damuto.»
61003005	Wolu be i fannu laŋinala a kun xo kabirin waxati jan, Ala xa sanxulo nin duguxulo da a la xumo fe. Duguxulo talata xa bo jiyo ma, xa dara jiyo fe.
61003006	Wo ji kilinŋo le fe, nin wo mu waameba jiyo ti, nin duniya folo halagita.
61003007	Men mu ɲin sanxulu in nin ɲin duguxulu in ti, wo xuma kilinŋo le b'e lamaranin ta ɲa. A b'e lamaranin kiito anin Alaɲasilanɲabalolu halagi lunŋo ɲa.
61003008	Bari ń badin xanuninŋolu, fen do be je, alu man xan xa ŋina men kun: Marigi bulu, tili kilin be le í xo wulu san, anin wulu san be le í xo tili kilin.
61003009	Marigi xa lahido men ta, a nte mela x'a tara a man wo latimme, í xo dolu b'a miirila ɲa men. Bari a be muɲanin alu xoto le, bawo a nte a fe moxo si xa halagi; bari a b'a fe le bee xa tuubi.
61003010	Marigi la lunŋo be nala le í xo sunŋo. Wo lunŋo, sanxulo si sanko mankanba to. Sanxulo fenŋolu bee si jani ta fe, duguxulo nin a xan fenŋolu bee si ban.
61003011	Awa, nin wo fenŋolu bee be nala banna ten, wo tuma alu xanta xa men ke, alu wo lon. Alu taxamaɲa xa xan xa ke senuya to, anin alu xa xan xa do kafu alu la Alaɲasilanɲa ma.
61003012	Alu xa xan xa Ala la lunŋo laxono, x'alu sinkuwo bee ke walasa a xa na junna. Wo lunŋo le mu nin ta be sanxulo janila, anin sanxulo fenŋolu si xolen tafuntano bulu.
61003013	N be sanxulu kuto nin duguxulu kuto laxononin í xo Ala xa wo lahido ta ɲa men, tilinninɲa si sigi non.
61003014	Wo le x'a tu, ń badin xanuninŋolu, x'alu tu wo lunŋo laxononin, alu i jija, walasa alu senumanŋo jalagibalo xa tara a ɲa xoto, heero to.
61003015	Alu a jaate xo Marigi la muɲo kunŋo mu le walasa alu xa kisi, í xo n badinxe xanuninŋo Poli x'a fo alu ɲen, a la safe to ɲa men, x'a la Ala la hakilitigiya dininŋo ti a ma.
61003016	A be wo xumo le fola safelu bee to, a xumata ɲin ku in xan mennu to. Wo safelu dulalu dolu xa xole x'e faamu, fo moxo kulonbalolu nin basigibalolu b'e xotolu yelemala, í xo i be Kitaabo dula xote dulu kela ɲa men. Wo ɲa ma, i be halagilo lasila i fannu ma.
61003017	Atelu kennu, ń badin xanuninŋolu, alu lasobininŋo le mu. Wo to alu i korosi, alu xana Alaɲasilanɲabalolu ladigi, wo mennu be filixan, anin alu xana son alu xa labo alu lodula sinsinninŋo xan.
61003018	Bari alu taxa ɲa n Marigi anin n Kisibaxa Isa Kirisita la neemo nin a lonŋo to. Nooro xa la ate xan kabirin saasa fo abada. Amiini.
62001001	Men tun be je kabirin folofolo, n xa men me, n xa men je n ɲalu la, n xa men mafele nin n bulolu maxata a la, nin wo mu nilamaya banbalo Xumo ti, ń be ɲin safe in kila alu ma wo la kuwo xan.
62001002	Nilamaya x'é yita, n x'a je, n b'a seedeya bola. N be nilamaya banbalo fola alu ɲen, men tun be Fa Ala bata n'a yitata n na.
62001003	N xa men je anin n xa men me, n be wo fola alu dulu ɲen, walasa alu dulu xa dun n na kafuɲoxoya xono. Ntelu be kafuɲoxoya men xono, wo mu Fa Ala anin a Dinxe Isa Kirisita la kafuɲoxoya le ti.
62001004	N be ɲin ku innu safela x'e ki alu ma, walasa n na ɲaɲo xa dafa.
62001005	N xa xumo men me Isa Kirisita la, nin n b'a fola alu ɲen, wo mu le xo: Ala mu keneya le ti, dibi si nte a la.
62001006	Nin n xo, xo n be a la kafuɲoxoya xono, x'a tara n be n na kuwolu kela dibo to, wo to, n xa fani n na xumolu anin n na kebaarolu xono.
62001007	Bari nin n be i taxamala keneya la í xo Ala fan be keneya la ɲa men, wo to, kafuɲoxoya be n nin i ɲoxo te anin a Dinxe Isa jelo be n senuyala xa junubo bee bo n na.
62001008	Nin n xo xo junube nte n na, n be n fan nelu lafilila, n nte tonɲa silo xan.
62001009	Bari nin n be n lola n na junubolu la Ala ɲen, ate mu xantigo nin tilinninŋo le ti, a si n na junubolu yaafa n ma, xa n senuya n na tilinbaliyakuwolu bee to.
62001010	Nin n xo xo n man junube ke, n be Ala kela fano le ti, a la xumo nte n xono.
62002001	Ń na dindinŋolu, ń be ɲin safe in kila alu ma walasa alu xana junube ke. Bari nin do xa junubo ke, deemabaxo do be n kun Fa Ala bata: Wo mu Isa Kirisita le ti, ate men be tilinnin.
62002002	Bawo ate fan keta n na junubeyaafo sadaxo ti. Ntelu talu kilinnu nte, bari a keta a ti duniya bee ɲen.
62002003	Nin n be Ala la sariyalu labatula, n b'a lonna wo le to xo n xa Ala lon.
62002004	Nin do xo: «Ń x'a lon» x'a tara a nte a la sariyalu labatula, wo mu fano le ti, a nte tonɲa silo xan.
62002005	Bari moxo men be a la xumaxanŋo labatula, Ala la xanuya dafaninŋo be wo tigo jusukunŋo la soobeya la. Wo le to, n b'a lonna xo n nin Ala be kafunin.
62002006	Moxo men je a fo xo ate nin a be kafunin, wo tigo xa xan xa í taxama í xo Isa xa í taxama ɲa men.
62002007	Ń xanuntelu, nte be safe men kila alu ma, wo nte sariya kuta ti, bari sariya xoto le mu, alu xa men soto kabirin folofolo. Alu xa xumo men me, wo le mu wo sariya xoto ti.
62002008	Wo bee nin a ta, ń be sariya kuto le kila alu ma. Wo mu tonɲa le ti, Kirisita nin atelu dulu bulu; bawo dibo be tanbila le, keneya soobe be manala xa ban.
62002009	Moxo men je a fo xo ate be í taxamala keneya la, x'a tara a be a badinŋo jaxuyala, wo be dibo to haalibi.
62002010	Moxo men be a badinŋo xanula, wo tigo be tunin keneya la. Fusi nte wo tigo la men si ke sabaabu ti xa moxo xote bula filo xono.
62002011	Bari moxo men be a badinŋo jaxuyala, wo tigo be dibo to, a be í taxamala dibo to, a man a lon a be taxala dula men, bawo dibo x'a fiyonɲa.
62002012	Ń na dindinŋolu, nte be ɲin safe in kila alu ma, bawo alu la junubolu yaafata Isa le toxo barako to.
62002013	Ń falu, nte be ɲin safe in kila alu ma, bawo men be je kabirin folofolo, alu xa wo lon. Xamarindinŋolu, nte be ɲin safe in kila alu ma, bawo alu xa sinŋo soto Sentane xan.
62002014	Ń na dindinŋolu, nte be ɲin safe in kila alu ma, bawo alu xa n Fa Ala lon. Ń falu, nte be ɲin safe in kila alu ma, bawo men be je kabirin folofolo, alu xa wo lon. Xamarindinŋolu, nte be ɲin safe in kila alu ma, bawo barako be alu la, Ala la xumo be tunin alu xono, anin alu xa sinŋo soto Sentane xan.
62002015	Alu xana duniya xanu, alu xana duniya xono fenŋolu xanu. Nin moxo men be duniya xanula, wo tigo nte n Fa Ala xanula.
62002016	Fenŋo mennu bee be duniya xono: Hadamadinŋo nidiyanɲefenŋolu, ɲabonfekuwolu anin duniya fanbunɲa kuwolu, wolu nte bola Fa Ala to, bari i be bola duniya le to.
62002017	Duniya be tanbila le, moxolu ɲa be bola fen wo fen fe, wo du bee be tanbila le, bari moxo wo moxo be Ala sago kela, wo tigo si nilamaya fo abada.
62002018	Ń na dindinŋolu, duniya bantumo sita. A fota alu ɲen xo Kirisita Jaxo be nala, bari Kirisita jaxolu kiika nata xa ban. Wo le to, n b'a lonna xo duniya bantumo sita.
62002019	Wo moxolu tunnu nte n do ti, wo le x'a tu i x'e fata n ma, bawo nin i tunnu mu n do ti, i tunnu si tu n to. Bari i x'e fata n ma walasa a xa xoyiya xo i si nte n do ti.
62002020	Atelu kennu xa Ni Senunŋo soto, Ala senumanŋo xa men di alu ma. Alu bee xa lonŋo du soto.
62002021	Nin nte xa ɲin safe in ki alu ma, a nte xo alu man tonɲa lon de! Alu xa tonɲa lon, wo le x'a tu, nte b'a kila alu ma, alu x'a lon du xo faniya si me bo no tonɲa to.
62002022	Awa, jon mu fano ti? Men xo xo Isa nte Kirisita ti, wo le nte ba? Men x'é ban Fa Ala nin a Dinxe to, wo le mu Kirisita Jaxo ti.
62002023	Moxo men x'é ban Ala Dinxe to, wo tigi man n Fa Ala soto. Bari moxo men je son a Dinxe to, wo xa n Fa Ala du soto.
62002024	Atelu kennu xa xumo men me kabirin folofolo, wo xa tu alu jusukunŋo la. Alu xa xumo men me kabirin folofolo nin wo tuta alu jusukunŋo la, alu dulu si tu Ala Dinxe nin n Fa Ala la kafuɲoxoya xono.
62002025	Kirisita xa men lahido ta xo a b'a dila n ma, wo fele: Nilamaya banbalo.
62002026	Moxo mennu be a ŋininna x'alu lafili, nte xa ɲin safe, x'a ki alu ma wo lelu la kuwo la.
62002027	Atelu kennu, Kirisita x'a Ni Senunŋo di alu ma. Alu maaku nte a la, moxo x'alu laxaran, bawo Ni Senunŋo fan be alu laxaranna fenŋo bee la xa ban. Ate la xaranŋo mu tonɲa le ti, faniya nte. Wo le x'a tu, alu Ni Senunŋo la xaranŋo labatu, xa tu Kirisita la kafuɲoxoya xono.
62002028	Ń na dindinŋolu, alu tu Kirisita la kafuɲoxoya xono, walasa nin a nata lun men, a xa lannaya xoyo tara n na, n xana malu wo lunŋo.
62002029	Alu x'a lon xo Kirisita be tilinnin. Wo xanma, alu xanta x'a lon du xo moxo wo moxo be tilinninɲa silo taxamala, wo tigo mu Ala dinŋo le ti.
62003001	Ń badinŋolu, alu a mafele, Fa Ala xa n xanu ɲa men. A la xanuya koso, n be kilila xo Ala dinŋolu. Tonɲa la, n mu wo lelu ti. Wo le x'a tu, duniya moxolu man n lon, bawo wolu man Ala lon.
62003002	Xanuninŋolu, kabirin saasa, n mu Ala dinŋolu ti. Bari n be kela men ti, wo man yita folo. N x'a lon xo nin a nata, n si ke í xo a fan be ɲa men, bawo a be ɲa men, n be a jela wo ɲa in ne.
62003003	Wo gigo be moxo wo moxo la, wo tigo si í senuya í xo Isa Kirisita xa senu ɲa men.
62003004	Moxo wo moxo be junubo kela, wo tigo be Ala la sariya tiɲala, bawo junubo mu sariya tiɲalo le ti.
62003005	Alu x'a lon xo Isa Kirisita nata xa moxolu la junubolu bo je. Alu x'a lon xo junube nte ate la.
62003006	Wo to, moxo wo moxo be tunin ate la kafuɲoxoya xono, wo si junubeko dabula. Moxo wo moxo be tula xa junubo ke taxanin, wo tigo man a je, wo tigo man a lon.
62003007	Ń na dindinŋolu, alu xana a tu moxo si x'alu lafili! Moxo wo moxo be tilinninɲa silo taxamala, wo tigo be tilinnin í xo Isa Kirisita be tilinnin ɲa men.
62003008	Moxo wo moxo be tula xa junubo ke taxanin, wo tigo mu Sentane la moxo le ti. Sentane xa junubo ke kabirin folofolo. Ala Dinxe nakunŋo mu le xa Sentane la kebaarolu tiɲa.
62003009	Moxo wo moxo keta Ala dinŋo ti, wo tigo si junubeko dabula, bawo Ala la siyo be a to, a me tu no junubo kela, bawo Ala x'a bange.
62003010	Ala dinŋolu anin Sentane dinŋolu be bola i ɲoxo to ten ne: Moxo wo moxo nte tilinninɲa silo taxamala, walla moxo wo moxo nte a badinŋo xanula, wo tigo nte Ala din ti.
62003011	Alu xa xumo men me kabirin folofolo, wo le fele xo: Alan x'e ɲoxo xanu.
62003012	N xana ke í xo Kabila. Ate tun mu Sentane la moxo le ti. A x'a doxoxe faxa. Mun na a x'a faxa? Bawo ate Kabila fan na kebaarolu tunnu xa jaxu, x'a tara a doxoxe la kebaarolu tunnu be tilinnin.
62003013	Ń badinŋolu, nin duniya moxolu be alu jaxuyala, wo xana alu dabaro ban.
62003014	Nin n be n badinŋolu xanula, wo le b'a yitala xo n bota saya to xa dun nilamaya banbalo to. Moxo men nte a badinŋo xanula, wo tigo be tunin saya to.
62003015	Moxo wo moxo be a badinŋo jaxuyala, wo mu moxofaxala le ti. Alu x'a lon xo nilamaya banbalo nte moxofaxala si ɲen.
62003016	N xa xanuya lon men ma, wo fele: Isa x'a niyo di ntelu xanma, ntelu dulu xa xan xa n niyo di n badinŋolu xanma.
62003017	Nin ɲin duniya in naafulo be do kun, a x'a badinŋo do je a maakuwo be fen do la, nin a man son xa hinna a la, Ala la xanuya be wo tigo la ɲa di?
62003018	Ń na dindinŋolu, n na xanuya man xan xa ke da nin nenkunŋo la ti. Bari a xa xan xa ke xanuya soobe le ti, men si lon n na kewalolu fe.
62003019	Wo ɲa in ne ma, n b'a lonna xo n be i taxamala silo men xan, xo wo mu tonɲa silo le ti. N hakilo sigininŋo si tu Ala ɲa xoto wo ɲa in ne ma.
62003020	Nin n jusukunŋo be n jalagila, Ala xa bun n jusukunŋo ti; ate xa fen bee lon.
62003021	Xanuninŋolu, nin alan jusukunŋo nte n jalagila, n hakilo si sigi Ala ɲa xoto.
62003022	N je fen wo fen ŋinin a la, a si wo di n ma, bawo n b'a la sariyalu labatula, x'a sago ke.
62003023	A la sariya fele: Xo n xa la a Dinxe Isa Kirisita toxo la, anin xo n x'e ɲoxo xanu í xo Kirisita x'a fo n ɲen ɲa men.
62003024	Moxo men be Ala la sariyalu labatula, wo tigo be Ala to, Ala du be wo tigo to. N b'a lonna ɲa men xo Ala be n to, wo fele: A xa Ni Senunŋo di n ma.
62004001	Xanuninŋolu, mennu bee b'a fola xo Ala Niyo be i fe, alu xana la wolu bee la. Alu wolu segesege folo, x'e mafele nin a x'a tara i niyo bota Ala le to. Awa, kila fano kiika nata duniya to.
62004002	Alu si Ala Niyo lon ɲa men, wo fele: Ni wo ni b'a fola xo Isa Kirisita xa balasubo ta xa na, wo niyo bota Ala le to.
62004003	Bari ni wo ni man a fo xo Isa Kirisita xa balasubo ta xa na, wo niyo nte bola Ala to. Wo niyo mu Kirisita Jaxo niyo le ti. Alu x'a me xo wo be nala, a be duniya to saasa xa ban.
62004004	Ń na dindinŋolu, atelu kennu mu Ala ta lelu ti. Alu xa sinŋo soto kila fanolu xan, bawo niyo men be alu to, wo barako xa bun xa tanbi duniya moxolu ta xan.
62004005	Wolu mu duniya ta lelu ti, wo le x'a tu, i be xumala x'a ben duniya keɲa ma, duniya be i lamela.
62004006	Bari ntelu mu Ala ta lelu ti. Moxo wo moxo xa Ala lon, wo si n name, bari moxo wo moxo nte Ala ta ti, wo me n name. N si tonɲa Niyo nin faniya niyo bo i ɲoxo to ten ne.
62004007	Xanuninŋolu, alan x'e ɲoxo xanu, bawo xanuya be bola Ala le to. Xanuya be moxo wo moxo la, wo tigo mu Ala dinŋo ti, a xa Ala lon.
62004008	Xanuya nte moxo men na, wo tigo man Ala lon, bawo Ala mu xanuya le ti.
62004009	Ala x'a la xanuya yita n na ɲa men, wo fele: A x'a Dinxe kilinpe ki xa na duniya to, walasa n xa nilamaya soto ate barako to.
62004010	Xanuya mu ɲin ne ti: A nte don ti xo ntelu xa Ala xanu, bari Ala le xa ntelu xanu, a x'a Dinxe ki x'a ke n na junubeyaafo sadaxo ti.
62004011	Xanuninŋolu, nin Ala xa n xanu ten, n dulu xa xan x'e ɲoxo xanu.
62004012	Moxo si bada man Ala je, bari nin n be i ɲoxo xanula, Ala be n to. A la xanuya dafaninŋo si je n na.
62004013	N s'a lon ɲa men xo n be tunin Ala to anin x'a be tunin n to, wo fele: A x'a Niyo di n ma.
62004014	N x'a je anin n b'a seedeyala xo n Fa Ala x'a Dinxe le ki xa na ke duniya Kisibaxo ti.
62004015	Nin men xo, xo Isa mu Ala Dinxe ti, Ala be wo tigo to, wo tigo du be Ala to.
62004016	Ala be ntelu xanula ɲa men, ntelu xa wo lon, anin n lata a la. Ala mu xanuya le ti. Moxo men be tunin xanuya to, wo tigo be Ala to, Ala be wo tigo to.
62004017	Nin xanuya dafaninŋo be n na, wo to, kiito tegelunŋo n hakilo si sigi, bawo n na nilamaya ɲin duniya in xono, wo keta í xo Isa ta.
62004018	Silanɲa nte xanuya xono. Xanuya dafaninŋo be silanɲa kabala le. Wo ɲa ma, moxo men be silala, wo la xanuya man dafa, bawo silanɲa be a yitala xo ɲangilo be je.
62004019	Ntelu kennu be Ala xanula, bawo a folo xa ntelu xanu.
62004020	Nin moxo men xo xo ate be Ala xanula, x'a tara a be a badinŋo jaxuyala, wo tigo mu fano le ti. A ɲa be a badinŋo men na, nin a nte wo xanula, a ɲa nte Ala men na, a si wo xanu ɲa di?
62004021	Isa Kirisita xa sariya men di n ma, wo fele: Moxo men be Ala xanula, wo xa xan x'a badinŋo du xanu.
62005001	Moxo wo moxo lata a la xo Isa le mu Kirisita ti, wo tigo mu Ala dinŋo ti. Moxo wo moxo du be Ala xanula, wo tigo be a dinŋo dulu xanula.
62005002	N si a lon ɲa men xo n be Ala dinŋolu xanula, wo fele: Nin n be Ala xanula anin x'a la sariyalu labatu.
62005003	Xa Ala xanu, wo mu ɲin ne ti, x'a la sariyalu labatu. A la sariyalu man xuli n ma.
62005004	Awa, Ala dinŋo bee si sinŋo soto no duniya xan. N be sinŋo sotola duniya xan ɲa men, wo fele: N na lannaya fe.
62005005	Jon si sinŋo soto duniya xan? Fo men kilin lata a la xo Isa le mu Ala Dinxe ti.
62005006	Isa Kirisita le nata, a nin jiyo nin jelo. A nin jiyo doron man na, bari a nin jiyo nin jelo nata. Ni Senunŋo b'a seedeyala xo wo mu tonɲa le ti, bawo Niyo mu tonɲa le ti.
62005007	Seede saba le be je.
62005008	Ni Senunŋo nin jiyo anin jelo, wo sabo bee be xanma.
62005009	N be sonna hadamadinŋolu la seedeyalo ma, Ala la seedeyalo le ɲoxon nte. Ala xa wo seedeyalo le ke a Dinxe la kuwo to.
62005010	Wo ɲa ma, moxo wo moxo lata Ala Dinxe la, wo tigo sonta wo seedeya ma; bari moxo men man la Ala la, wo xa Ala ke fano ti, bawo Ala xa seedeyalo men ke a Dinxe la kuwo to, a man la wo la.
62005011	Wo seedeya fele: Ala xa nilamaya banbalo di n ma. N be wo nilamaya sotola a Dinxe to.
62005012	Wo Dinxe be men bulu, wo xa nilamaya soto. Ala Dinxe nte men bulu, wo man nilamaya soto.
62005013	Ń be ɲin safela alu ɲen, walasa alu x'a lon xo alu xa nilamaya banbalo soto, atelu mennu lata Ala Dinxe toxo la.
62005014	Hakililasigo men be n na a bata, wo fele: Nin n xa fen do ŋinin a la men mu a sago ti, a si n name.
62005015	Nin n x'a lon xo a be n namenin, n x'a lon xo n je fen wo fen ŋinin a la, n xa wo soto.
62005016	Nin moxo do x'a badinŋo je junubo kela men nte saya lasila a ma, a xa Ala matara a ɲen, Ala si nilamaya di a ma, nin a la junubo nte saya lasila a ma ken. Junubo do be je men be saya lasila moxo ma. Ń man a fo xo alu xa taralo ke wo ɲoxon junube xanma.
62005017	Tilinbaliyakuwo bee mu junubo le ti. Bari junubo bee nte saya lasila moxo ma.
62005018	N x'a lon xo moxo wo moxo bangeta tugun xa ke Ala dinŋo ti, wo tigo me tu no junubeko la, bawo Ala Dinxe b'a lakantala, Sentane me fusi no a ma.
62005019	N x'a lon xo n mu Ala ta lelu ti, xo duniya bee be Sentane la fango le xono.
62005020	Bari n x'a lon xo Ala Dinxe nata, xa hakilitigiya di n ma, walasa n xa Ala soobe lon. N be Ala soobe la kafuɲoxoya to a Dinxe Isa Kirisita le barako to. Ate le mu Ala soobe ti, anin nilamaya banbalo.
62005021	Ń na dindinŋolu, alu i korosi bolibatutalu ma.
63001001	Nte Moxoba le xa ɲin safe in ke x'a ki Ala la Musu sugandininŋo nin a dinŋolu ma, nte be mennu xanula tonɲa la. Nte kilin doron nte alu xanula, bari fen wo fen xa tonɲa lon, wolu dulu bee le be alu xanula.
63001002	Tonɲa men be tunin n na, xa ke n fe fo abada, nte be alu xanula wo tonɲa koso.
63001003	N Fa Ala nin Isa Kirisita, nin wo mu n Fa Dinxe ti, wo xa neemo nin hinno nin heero di n ma, walasa n xa tu tonɲa nin xanuya silo xan.
63001004	Nte x'a tara í dinŋolu dolu be tonɲa silo taxamala í xo n Fa Ala la sariya x'a fo n ɲen ɲa men. Wo diyata nte ɲen kujaxu.
63001005	Awa saasa, Musu sugandininŋo, nte b'a ŋininna í fe xo: Alan x'e ɲoxo xanu. Nte be men safela x'a ki í ma, wo nte sariya kuta ti, n xa sariya men soto kabirin folofolo, wo le mu.
63001006	Xanuya mu men ti, wo fele: Xa Ala la sariyalu silo taxama. Alu xa wo sariya le me kabirin folofolo, walasa alu xa wo silo taxama.
63001007	Moxolafilila kiika jenjenta duniya xono, wo lelu nte sonna xa la a la xo Isa Kirisita keta moxo ti. Wo ɲoxon moxo le mu moxolafilila ti anin Kirisita Jaxo.
63001008	Wo to, al'alu fannu korosi, walasa n xa baaro men ke, alu xana bono wo to, bari alu xa baraaji dafaninŋo soto.
63001009	Moxo wo moxo be taxala ɲa xa tanbi Kirisita la xaranŋo xan, Ala nte wo tigo to. Moxo men be tula Kirisita la xaranŋo xan, n Fa Ala nin a Dinxe be wo tigo to.
63001010	Nin moxo wo moxo nin xaran xote nata alu bata, men nte Kirisita la xaranŋo ti, alu xana a jigiya alu bata, alu xana son xa haali a xonton.
63001011	Bawo men je a xonton a bata, a be le í xo wo nin a be kafunin a la baara jaxolu la.
63001012	Xuma kiika be ń ma x'a fo alu ɲen, bari ń nte a fe xa wolu bee safe. Bawo nte hakilo be a ma xa taxa alu bata, ń fan nin alu xa xuma da nin da, walasa n na ɲaɲo xa dafa.
63001013	Í Badinmusu sugandininŋo du dinŋolu be í xontonna.
64001001	Nte Moxoba le xa ɲin safe in ke x'a ki ń xanunte Gayusi ma, ń be men xanula tonɲa la.
64001002	Ń xanunte, ń b'a fe í la kuwo bee xa ben, í kendeyaninŋo xa tu balasubo la, í xo í be ɲa men lannaya silo la.
64001003	Badinŋo dolu nata jan; í mu xantigo ti ɲa men tonɲa to, anin í be í taxamala wo silo xan ɲa men, i xa wo fo ń ɲen. Wo xumo diyata nte ɲen kujaxu.
64001004	X'a me xo ń dinŋolu be tonɲa silo taxamala, fusi man di nte ɲen xa wo bo.
64001005	Ń xanunte, í be fen wo fen kela badinŋolu ɲen, haali badin luntanŋolu, í be wo bee kexan xantigiya le to.
64001006	Wolu xa í la xanuya seedeya Ala la jama ɲen jan. I be nala taxamo men kela, nin í x'e deema wo kuwo to x'a ben Ala sago ma, wo si ben bete.
64001007	Bawo i be taxamo men na, i be wo la Kirisita le toxo ɲen, i man son lannayabalolu la deemalo ma.
64001008	Wo to, ntelu xanta xa wo ɲoxon moxolu deema, walasa n dulu xa lodula ta tonɲa fo to.
64001009	Ń xa xuma dantalu safe x'e ki Ala la jama ma. Bari Diyoterefu men be ɲamoxoya ŋininna, wo nte sonna xa n jigiya.
64001010	Wo le x'a tu, nin nte sita je, a be ku jaxo mennu kela, xa xuma jaxolu fo n ma, xa faniya tege x'a la n na, nte si a lalon wolu la: Bari wo doron nte, badinŋo mennu be nala, a nte sonna wolu xa jigi a bata, anin mennu b'a fe x'e jigiya, a si wo dulu bali, anin x'e xoyi x'e labo Ala la jama xono.
64001011	Ń xanunte, í xana jaxumankelalu ladigi, bari kubetekelalu ladigi. Moxo men be ku ɲuma kela, wo mu Ala la moxo le ti, bari moxo wo moxo be tula ku jaxo kela, wo man Ala lon.
64001012	Moxo bee be Demetiriyusi toxo dimanŋo fola. A bosilo men be tonɲa xan du be a seedeyala. Nte dulu be a toxo dimanŋo fola, í x'a lon xo wo seedeya mu tonɲa le ti.
64001013	Xuma kiika be ń ma x'a fo í ɲen, bari ń nte a fe xa wolu safe.
64001014	Nte hakilo b'a ma xo dondin ń s'í je. Wo to, ń fan nin alu si xuma da nin da.
64001015	Heero xa ke í fe. Í xanuntelu be í xontonna. N xanuntelu kilin wo kilin xonton.
65001001	Nte Yude, Isa Kirisita la jonŋo, Yaxuba badinxe, nte le be ɲin safe in kila alu ma, Ala xa atelu mennu kili, n Fa Ala be atelu mennu xanunin, anin a be atelu mennu maranin Isa Kirisita ɲen:
65001002	Hinno anin heero nin xanuya xa di alu ma fo xa fuuma.
65001003	N badin xanuninŋolu, a tun diyabeteta nte ɲen xa safe ki alu ma n na kisilo kuwo la, n xa xan men to. Nte x'a je xo a keta nte bulu waajibo ti xa ɲin safe in ki alu ma, walasa x'alu jusudun alu xa kelo ke lannaya ɲen, Ala xa men di a la senumanŋolu ma sinɲa kilin fo abada.
65001004	Bawo moxo jaxo dolu x'e soli xa mundin dun alu to, mennu la halagilo safeta xa ban kabirin waxati jan. Wo Alaɲasilanɲabalolu be n na Ala la neemo xuno mayelemala, xa wo ke i la jadoya kekunŋo ti. Wo ɲa ma, i s'i bo Isa Kirisita la, wo men kilin mu n Kuntigo nin n Marigi ti.
65001005	Haali nin alu xa wo kuwolu bee lon a ɲa ma, ń b'a fe x'alu hakilo lajigi a la xo Marigi xa Banisirayila dinŋolu kisi xa bo Misira jamano to tumo men, wo xo, mennu xa lannayabaliya yita, a xa wolu halagi.
65001006	Melekiyo mennu man muta ke i la sintigiya ti, men dita i ma, fo i bota i sigidula, a be wolu tula sitinin joloxo la dibo to, kiiti lunba xanma.
65001007	Al'alu hakilo lajigi Sodome nin Gomore la, anin i senbetogallolu, mennu x'e fannu ladi wolu la jadoya ɲoxon ma, xelu x'e ɲoxo ŋinin. I be ta sabalo la ɲangilo xono, men mu misaali ti x'a di bee ma.
65001008	Wo ɲa kilinŋo le ma, nin wo siibolalu be i balo noxola, xa Ala la Marigiya mafeya, xa Noorotigolu nani.
65001009	Haali meleke kuntigiba Minkayilo man wo ke. X'a nin Sentane tu kelo la, x'e ɲoxo sooso kila Musa fure la kuwo to, a man fatiya x'a nani a la jalagilo xono. A xo a ɲen ne doron xo: «Marigi x'é ɲangi!»
65001010	Bari wo moxolu man men lon, i be wo le nanila. I xa men lon i fannu ma, í xo damuntunmafenŋolu, wo be halagilo le lasila i ma.
65001011	Bone be i ɲen, bawo i xa Kabila la silo ta. Sara koso, i x'e fannu bula Balamu la filo ɲoxon xono, xa halagi Kore la murutilo ɲoxon xanma.
65001012	I lelu be alu la badinɲadomololu noxola, xa tulunŋo ke malibaliya to non, x'e fannu kilinnu maakuwo ɲiɲa. I be le í xo xabolu mennu be taxala foɲo fe, anin ji nte mennu to. I be le í xo yiro mennu nte din kela haali sankunŋo to, i lillo bota, i sata muume.
65001013	I be le í xo xooxojiyo fanfebalu, i be i la malibaliya kuwolu jenjenna í xo xooxojiyo b'a xanxo sarila xooxojiyo dagulo la ɲa men. I be le í xo loolo mennu nte tula dula kilin. Ala xa dibiba banbalo le bula i ɲa.
65001014	Adama bonson woorowulananŋo Enoke du xa kilaya xumolu fo ite lelu la kuwo to ten xo: «Alu i lame: Marigi nin a la meleke senumanŋolu wulu tan kiika si na,
65001015	walasa xa kiito tege hadamadinŋolu bee xan. A si Alaɲasilanɲabalolu bee lalo i la Alaɲasilanɲabaliya kewale jaxolu la. Alaɲasilanɲabali junubekela innu xa xuma jaxo mennu fo a ma, a si kiito tege i xan wolu fo koso.»
65001016	Wo moxolu mu ŋuunuŋuunula lelu ti tuma bee, anin i b'e maxasila i fannu la kuwo la. I be i fannu diyanɲo le nofe, i be i wasula i la xumolu to, xa moxolu lajanmu nata xanma.
65001017	Atelu kennu, ń badin xanuninŋolu, n Marigi Isa Kirisita la kiladinŋolu tunnu xa xumo mennu lasi alu ma folofolo, alu i hakilo lajigi wolu la.
65001018	I tunnu x'a fo alu ɲen xo: «Duniya labanŋo waxato, jelenmalila dolu si wuli, mennu si i nidiyanɲekuwolu ke, x'a la i la Alaɲasilanɲabaliya xan.»
65001019	Moxo fatala lelu mu. Hadamadinɲa miiro lelu b'e la, Ni Senunŋo nte i fe.
65001020	Bari atelu kennu, ń badin xanuninŋolu, alu taxa ɲa x'alu la nilamaya jusigilanŋo ke alu la lannaya senumanba ti. Alu Ala matara Ni Senunŋo barako to.
65001021	Alu tu Ala la xanuya xono; alu yilo xa sigi n Marigi Isa Kirisita la hinno ma, nilamaya banbalo xanma.
65001022	Mennu be yilanyilanna, alu hinna wolu la.
65001023	Alu i kisi, x'e saba xa bo ta to. Do xotelu be je, alu hinna wo dulu la, bari alu wo ke silanɲa to. Haali alu xana son xa maxa wolu la doroko la, men noxota i balo fe.
65001024	Men si alu kisi no boyo bee ma, x'a tu fe nte alu la, anin x'alu ɲaxalininba lalo a la nooro ɲa xoto,
65001025	Ala kilinpe, n Kisibaxo, n Marigi Isa Kirisita barako to: Nooro nin bunɲa nin sintigiya nin fango b'a ɲen kabirin abada, saasa anin fo abada! Amiini.
66001001	Ɲinnu mu Isa Kirisita la ku yitaninŋo lelu ti, Ala xa mennu di a ma, walasa kuwo men be nala kela dondin, a xa wo yita a la jonŋolu la. Kirisita x'a la melekiyo ki a la jonxe Yaya ma, walasa a xa wo kuwo yita a la.
66001002	Wo xa fen wo fen je: Ala la xumo anin Isa Kirisita la seedeya, a xa wo fo.
66001003	Moxo men be ɲin kilaya xuma innu xaranna, moxo mennu b'a lamela anin x'a xono xumolu labatu, heero be wolu ɲen bawo waxato sutiyata.
66001004	Yaya le be ɲin safe in kila Ala la jama woorowulo ma, mennu be Asi maro xono: Neemo nin heero xa ke alu fe xa bo Ala dula, men be je, men tun be je, anin men be nala; anin xa bo Ala Ni woorowulo dula, mennu be a la mansasigilanŋo ɲafe,
66001005	xa bo Isa Kirisita dula, ate men mu seede xantigo ti, ate men mu folo ti xa bo furelu to, anin duguxulo xan mansaxelu la Mansaxe. Kirisita be n xanula, a xa n kunbo n na junubolu ma a jelo bonno fe.
66001006	A xa n ke mansaya nin sadaxalasibaxolu ti a Fa Ala ɲen. Tanto nin sintigiya be a ɲen fo abada! Amiini.
66001007	A fele, a nato be xabolu temo to, moxo bee ɲa si a je, haali mennu x'a soxo. Duguxulo siyalu bee si xasi a la kuwo xanma. Iyo! Amiini!
66001008	«Nte mu Alifa nin Omega le ti», Marigi Ala, Sinŋobeetigo xo ten, men be je, men tun be je, anin men be nala.
66001009	Nte mu Yaya le ti, alu badinxe nin alu kafuɲoxo, tooro nin Mansaya nin timinadiya to, Isa kafuɲoxoya xono. Ń tun be Patimosi xooxoji sutto to, bawo ń xa Ala la xumo fo anin xa Isa seedeya.
66001010	Marigi la lunŋo, Ni Senunŋo jigita nte to. Ń xa xumaxanba do me ń xofe men tun be í xo buutuwo.
66001011	Wo xo: «Í ɲa be men na, wo safe bukko do to, x'a ki Ala la jama woorowulo ma: Efesi, Simirine, Peregame, Tiyatire, Sarade, Filadelifi anin Lawodise.»
66001012	Ń xa ń xofele xo ń be ń xumanɲenbaxo mafelela. Wo to, ń xa sanu lanpa woorowula je.
66001013	Do tun be wo lanpolu temo to, a be í xo hadamadinŋo. Dorokeba do tun b'a xanna, men be jigila fo a sinŋolu ma, sanu tetositilanŋo tun be baratunin a xaro to.
66001014	A kunŋo tun be xoyinin a be í xo saaxati xoyimanŋo walla í xo kotondibuna. A ɲalu tunnu be í xo tamano.
66001015	A sinŋo tunnu be ŋelenxula í xo silo men xolenta takenbuba to, x'a janxo b'a to. A xumaxanŋo be í xo jiba sonxoxanŋo.
66001016	Loolo woorowula tun be a kininbulo to, fan dafula dimanŋo do tun be bola a da xono. A ɲada tun be manala í xo tilo, nin a be kun.
66001017	Ń x'a je tumo men, ń boyita a sinŋolu xoto xa ke í xo fure. A x'a kininbulo la ń xan x'a fo xo: «Í xana sila! Nte mu folo nin labanŋo le ti.
66001018	Nte le mu nilama ti. Ń tun sata, a fele ń be ń nila fo abada. Saya nin lahara xundinŋolu be ń bulu.
66001019	Wo to, i safe, í xa fenŋo mennu je, mennu be je, anin mennu xa xan xa ke wo xo.
66001020	Í ɲa be loolo woorowulo mennu la ń kininbulo to, anin sanu lanpa woorowulo, wolu gullo fele: Loolo woorowulo mu Ala la jama woorowulo la melekiyo lelu ti, lanpa woorowulo mu Ala la jama woorowulo ti.»
66002001	«A safe Efesi Ala la jama melekiyo ɲen xo: «Loolo woorowulo be men kininbulo to, nin a be í taxamala sanu lanpa woorowulo temo to, wo be men fola wo fele:
66002002	Nte xa í la kewalolu lon, í la sege anin í la timinadiya. Ń x'a lon xo í me moxo jaxolu la kuwolu muɲa no. Mennu b'a fola x'e mu kiladinŋolu ti x'a tara i nte a ti, í xa wolu xotobo, í xa wolu tara fanolu ti.
66002003	Í xa timinadi, í toorota nte toxo nofe, bari í man sege.
66002004	Bari ń be fen kilin fola í ma, xanuya folo men tun be í la, í man wo tu í la.
66002005	Í hakilo lajigi í boyidula kun, nimisi xa í la kewale fololu ke, nin wo nte, ń si na í ma. Nin í man nimisi, ń si í la lanpo bo a no to.
66002006	Bari í la ɲin xa bete: Nikolayi diino moxolu la kebaarolu man di í ɲen, í xo i man di nte du ɲen ɲa men.
66002007	«Tulu be men ma, wo x'a lame, Ni Senunŋo be men fola Ala la jamalu ɲen. «Men je sinŋo soto, ń si nilamaya yiro dinŋolu di wo ma domolo ti, men be Ala la arajanna xono.»
66002008	«A safe Simirine Ala la jama melekiyo ɲen xo: «Men mu folo nin labanŋo ti, nin a tun sata xa nilamaya tugun, wo be men fola wo fele:
66002009	Nte x'é la tooro nin í la segebaxantunɲa lon. Bari tonɲa la, í mu fentigo le ti! Mennu be i fannu kenin Yahudiya ti, x'a tara i nte a ti, wolu be toxotiɲaxumo mennu fola, ń xa wolu lon. Wolu mu Sentane la batusuwo le ti.
66002010	Ɲaaga men be nala í sotola, í xana sila wo ɲa. A fele, Sentane si alu dolu bula kaso la walasa x'alu xotobo, alu si tooro tili tan xono. Ke xantigo ti fo saya. Nin wo keta, ń si nilamaya di í ma kunnawulijala ti.
66002011	«Tulu be men ma, wo x'a lame, Ni Senunŋo be men fola Ala la jamalu ɲen! «Men je sinŋo soto, wo si kisi saya fulananŋo ma.»
66002012	«A safe Peregame Ala la jama melekiyo ɲen xo: «Fan dafula dimanŋo be men bulu, wo be men fola wo fele:
66002013	Nte xa í sigidula lon: Sentane la mansasigilanŋo be dula men ne mu. Í be notoninbete nte la, anin í man í la lannaya bo nte xan, haali ń seede xantigo, Antipasi faxata alu bata waxato men, Sentane sigidula.
66002014	Bari haali wo, fen dantalu be ń bulu x'e fo í ma: Moxo dolu be í bata mennu b'a lonin Balamu la xaranŋo xo. Balamu xa Balaki bula kalanŋo lola Banisirayila dinŋolu ɲa x'e bula bolisosubo domola anin xa jadoya ke.
66002015	Ite du bata, moxo dolu be je, mennu be a lonin Nikolayi diino moxolu la xaranŋo xo.
66002016	Wo le x'a tu, nimisi. Nin wo nte, dondin ń si na í ma, ń si wo moxolu kele fanŋo la, men be ń da la.
66002017	«Tulu be men ma, wo x'a lame, Ni Senunŋo be men fola Ala la jamalu ɲen! «Men je sinŋo soto, ń si manne duguninŋo di wo ma. Ń si kuru xoyo du kilin di a ma, toxo kuto be safenin men xan, moxo man men lon fo a dita men kilin ma.»
66002018	«A safe Tiyatire Ala la jama melekiyo ɲen xo: «Ala Dinxe, ate men ɲalu be manala í xo ta, a sinŋolu be ŋelenxula í xo silo, wo be men fola wo fele:
66002019	Ń x'é la kewalolu lon, anin í la xanuya, nin í la xantigiya, nin í la baaro, nin í la timinadiya. Ń x'a lon x'é la kewale ɲuma labanŋolu xa sa folofolo talu ti.
66002020	Bari fen be ń bulu x'a fo í ma: Í be Jesabeli tunin je, wo muso men b'a fan kilila xo kila, a be ń na jonŋolu lafilila. A b'e laxaranna x'e xa jadoya ke anin x'e xa bolisosubolu domo.
66002021	Ń xa waxati di a ma walasa a xa nimisi, bari a nte a fe xa nimisi a la jadoya la.
66002022	Wo le x'a tu, nte be nala a lalala jangaru laranŋo xan. Mennu xa jadoya ke a fe, ń si tooroba lana wolu dulu ma, nin i man nimisi wo kewalolu la.
66002023	Nte be nala a dinŋolu faxala. Wo to, Ala la jamalu bee si a lon xo nte le mu hadamadinŋolu miiriyalu nin i xonoto kuwolu bee segesegebaxo ti. Nte si alu bee kilin kilin sara x'a ben alu la kewalolu ma.
66002024	«Bari atelu tolu mennu be Tiyatire, nin alu man son wo xaranŋo ma, anin alu man a lon wo moxolu xa men kili xo “Sentane la gullebalu”, ń b'a fola alu ɲen xo, nte nte doni xote lala alu kun.
66002025	Bari men be alu bulu, alu wo tomuta bete fo ń xa na.
66002026	«Men je sinŋo soto, anin xa ń na kewalolu mara fo labanŋo lunŋo, ń si fango di wo ma, nte fan xa men soto ń Fa la: Ń si fango di wo ma siyalu xan. A si i mara negeguma la, x'e tote í xo banxudaxolu. Ń si saxuyelendala loolo du di wo ma.
66002029	«Tulu be men ma, wo x'a lame, Ni Senunŋo be men fola Ala la jamalu ɲen!»
66003001	«A safe Sarade Ala la jama melekiyo ɲen xo: «Ala Ni woorowulo, anin loolo woorowulo be men bulu, wo be men fola wo fele: Nte x'é la kewalolu lon. Toxo b'é la xo í be í nila, bari í saninŋo le mu.
66003002	Kuni! Barako dun í totuninŋo to, men be ŋinin xa sa, bawo ń man í la kewalolu tara dafanin ń na Ala ɲa xoto.
66003003	Wo to, í laxaranta men na, anin í xa men me, í hakilo lajigi wo kun. Wo mara, xa nimisi! Nin í man kuni, ń si na í xo sunŋo, x'a tara í man a lon ń be nala waxato men, x'é ju.
66003004	Bari haali wo, moxo dolu be í bata Sarade, mennu man i la faanolu noxo. Wolu nin nte si i taxama i ɲoxo fe, xa faanu xoyo tu i la, bawo i nin wo xa xan.
66003005	«Wo ɲa ma, men je sinŋo soto, faanu xoyimanŋo si dun wo xanna. Nte me a toxo bo nilamaya bukko xono. Nte si a fo ń Fa anin a la melekiyolu ɲala xo wo tigo mu nte ta le ti.
66003006	«Tulu be men ma, wo x'a lame, Ni Senunŋo be men fola Ala la jamalu ɲen!»
66003007	«A safe Filadelifi Ala la jama melekiyo ɲen xo: «Men mu Senumanŋo nin Tonɲatigo ti, mansaxe Dawuda la xundinŋo be men bulu, men si da yele moxo si me men taxun no, anin men si da taxun moxo si me men yele no, wo be men fola wo fele:
66003008	Nte x'é la kewalolu lon. Ń xa da do yele x'a bula í ɲa xoto, moxo me men taxun no, bawo barakendin doron ne be í la, anin bawo í xa ń na xumo mara, anin du í man í xaro nte toxo la.
66003009	A fele, ń be nala Sentane batusuwo moxo dolu dila í ma, wo fanolu mennu b'e fannu kenin Yahudiyalu ti, x'a tara i nte a ti: Ń si i diyakuwa i xa na ɲongi í xoto. I si a lon xo nte be í xanula.
66003010	X'a la a xan í xa nte la xumo mara timinadiya to, nte du si í mara tooro waxato, men be nala sila duniya moxolu bee ma, xa duguxulo xan moxolu xotobo.
66003011	Dondin ń si na. Men be í bulu wo tomuta bete, walasa moxo si xana í la kunnawulijala muta í la.
66003012	«Men je sinŋo soto, nte si wo tigo ke losinŋo ti ń na Ala la batusuba xono. A me bo je wo xo tugun. Nte si ń na Ala toxo safe wo tigo xan, xa ń na Ala la galluba toxo safe a xan, nin wo mu Yerusaleme kuto ti, men be bola sanŋo to, ń na Ala bata. Nte si ń toxo kuto du safe a xan.
66003013	«Tulu be men ma, wo x'a lame, Ni Senunŋo be men fola Ala la jamalu ɲen.»
66003014	«A safe Lawodise Ala la jama melekiyo ɲen xo: «Men toxo xo Amiini, Seede xantigo, anin Tonɲatigo, men mu Ala la dalo bee sabaabubaxo ti, wo be men fola wo fele:
66003015	Nte x'é la kewalolu lon: Í man suma, í man xandi. Nin í tun xa suma le, walla í xa xandi le, wo le tun xa fisa!
66003016	X'a la a xan í man xandi, í man suma, í be namarinin ne, ń be nala í foonola.
66003017	Í b'a fola xo: “Ń mu fentigo le ti, ń fentigiyata, fusi lafi nte ń na”. Í man a lon xo í mu bulutoxulunŋo nin ɲaanibaxato nin segebaxantunŋo nin fiyonto anin balamaxulunŋo le ti.
66003018	Wo le x'a tu, nte be í tonbenna xo í xa sano san nte ma, ta xa men janxo b'a to, walasa í xa fentigiya. Faanu xoyolu san nte ma x'e ke í ma, walasa í la balamaxulunɲa xana lon x'é maluya. Ɲadimin tulo san nte ma x'a ke í ɲalu to, walasa í ɲalu xa yele.
66003019	Nte be mennu xanula, nte si xuma wolu ɲen, x'e laxosi. Wo to, í balan í xa nimisi.
66003020	A fele, ń be lonin da la x'a konkon; nin moxo do xa ń xumaxanŋo me xa da yele, ń si dun wo tigo bata, ń nin a si domolo ke, ate nin nte si domolo ke.
66003021	«Men je sinŋo soto, ń si wo tigi nin nte lasigi i ɲoxo fe, ń na mansasigilanŋo xan, í xo nte fan xa sinŋo soto ɲa men, ń nin ń Fa Ala xa sigi i ɲoxo fe, a la mansasigilanŋo xan.
66003022	«Tulu be men ma, wo x'a lame, Ni Senunŋo be men fola Ala la jamalu ɲen!»
66004001	Wo tanbo xo, ń xa jeli xote ke: Ń xa da do yeleninŋo je sanxulo to. Ń tun xa xumaxan folo men me xumala ń ɲen, nin a be í xo buutu xanŋo, wo xo ń ɲen xo: «Yele jan, men be nala kela wo xofe, ń si wo yita í la.»
66004002	Wo no bee to, Ni Senunŋo jigita nte to. A fele, mansasigilanŋo do tun be sanxulo to. Do tun be siginin wo mansasigilanŋo xan.
66004003	Men tun be siginin wo xan, wo tun keɲa be í xo kuru daxolenŋo dolu: Jasipekuro anin saraduwanekuro. Mansasigilanŋo tun be lamininnin Ala la fanŋo la, men tun be ŋelenxula í xo emerodekuro.
66004004	Mansasigilan muxan nin naani tun be wo mansasigilanŋo lamininnin. Moxoba muxan nin naani tunnu be siginin wo mansasigilanŋolu xan. Faanu xoyimanŋolu b'e ma. Mansakufune sanuma be i kunna.
66004005	Sanjimeɲenxolu nin xumaxanŋolu nin sanjifetenŋolu tunnu be bola mansasigilanŋo xan. Mooɲo mananin woorowula tunnu be mansasigilanŋo ɲafe: Wolu mu Ala Ni woorowulo lelu ti.
66004006	Mansasigilanŋo ɲafe tun be í xo xooxoji weerema, a be í xo kuro men be ŋelenxula. Fen nilama naani tunnu be mansasigilanŋo temo to anin a lamininŋo to. Wolu ɲafela nin i xofela bee faninŋo be ɲakesolu la.
66004007	Fen nilama folo be í xo waraba, fulananŋo be í xo tuurandinŋo, sabananŋo ɲada be í xo hadamadinŋo, naaninanŋo be í xo bonŋo baninŋo.
66004008	Danfatan wooro tun be wo fen nilama naano kilin wo kilin ma, mennu boxo bee nin i xoto be fanin ɲakesolu la. Suwo nin tilo, i nte fatala a fola xo: «Senumanŋo, senumanŋo, senumanŋo, Marigi Ala, Sinŋobeetigo, men tun be je, men be je, anin men be nala.»
66004009	Tuma wo tuma, nin fen nilama naano be donkilo lala xa mansasigilanŋo tosigibaxo tantu, x'a bunɲa anin xa barako la a ɲen, ate men be í nila fo abada,
66004010	wo tuma, moxoba muxan nin naano si i ɲongi mansasigilanŋo tosigibaxo xoto x'a batu, wo men be í nila fo abada. I si i la mansakufunolu fili mansasigilanŋo xoto x'a fo xo:
66004011	«N Marigi nin n na Ala, í nin nooro nin bunɲa nin sintigiya xa xan; bawo ite le xa fenŋo bee da. A diyata í ɲen i xa ke je, wo to i data.»
66005001	Ń xa bukke mininninŋo je mansasigilanŋo xan sigibaxo kininbulo to, a xo nin a ɲa be safenin. A be dataxunnin. Buluno woorowula be a xan.
66005002	Ń xa meleke barakema do je, men tun be fetenxan x'a fo xo: «Jon nin a xa xan xa bulunolu bo je, xa bukke in dayele?»
66005003	Bari moxo si tun nte sanxulo to, anin duguxulo xan, anin duguxulo xoto, a sinŋo tun be men ɲen xa bukke in dayele, walla x'a mafele.
66005004	Nte tun be xasila bete, bawo moxo si man tara je men tun nin bukke in dayelelo xa xan walla x'a mafele.
66005005	Wo to, moxoba do xo ń ɲen xo: «Xana xasi. A mafele: Yuda xabiilo waraba, mansaxe Dawuda tobo xa sinŋo soto. A si buluno woorowulo bo je, xa bukko dayele.»
66005006	Ń xa Saaxandinŋo do je lonin mansasigilanŋo nin fen nilama naano nin moxobalu temo to. A tun be í xo a faxata. Biɲa woorowula tun b'a ma anin ɲakese woorowula, nin wolu mu Ala Ni woorowulo ti, mennu kita xa taxa duguxulo bee xan.
66005007	Saaxandinŋo x'é sodun xa bukko muta mansasigilanŋo tosigibaxo kininbulo to.
66005008	A xa bukko muta tumo men, fen nilama naano nin moxoba muxan nin naano x'e ɲongi Saaxandinŋo xoto. Kontinŋo be i bee bulu, anin sanu felinŋolu, mennu be fanin digico la, wo digico mu moxo senumanŋolu la Alamatara lelu ti.
66005009	I tunnu be donkili kuto laxan xo: «Í nin a xa xan xa bukko muta, x'a bulunolu bo je; bawo í faxata, í x'é jelo ke xa moxolu kunbo Ala ɲen, xa bo xabiilolu nin xanŋolu nin jamanolu nin siyalu bee to.
66005010	Í x'e ke mansaya, nin sadaxalasibaxolu ti, n na Ala ɲen. I si sigi mansaya la duguxulo kunna.»
66005011	Wo xofe, ń xa meleke kiika xanme i be mansasigilanŋo nin fen nilama naano nin moxobalu lamininnin. Wolu jaate tun mu wulu tan wulu tanŋo lelu ti anin wulu wulolu.
66005012	I tunnu b'a fola barako to xo: «Saaxandinŋo men faxata, wo nin sintigiya nin fentigiya nin hakilitigiya anin barako nin bunɲa nin nooro nin tantulo xa xan!»
66005013	Dafenŋo fen wo fen be sanxulo to, anin duguxulo xan, anin duguxulo xoto, anin xooxojiyo to, dafenŋolu bee, nte xa wolu me a fola xo: «Men be siginin mansasigilanŋo xan anin Saaxandinŋo, tantulo nin bunɲa nin nooro anin sintigiya be wolu ɲen fo abada!»
66005014	Fen nilama naano tunnu b'a fola xo: Amiini! Moxobalu x'e ɲongi xa batulo ke.
66006001	Wo xo, ń xa Saaxandinŋo je, a xa bukko buluno woorowulolu to folo bo je. Ń xa fen nilama naanolu to kilin xanme í xo sanjifetenŋo, a xo: «Na!»
66006002	Nte xa felelo ke, ń xa su xoyo do je. Xalo tun be a xan sigibaxo bulu. Mansakufuno do dita a ma. A sintigima le taxata walasa xa sinŋo soto tugun.
66006003	Saaxandinŋo xa buluno fulananŋo bo je tumo men, ń xa fen nilama fulananŋo xanme a fola xo: «Na!»
66006004	Wo to, suwo do xote bota, wulemanŋo le mu. Men tun b'a xan, sinŋo dita wo ma xa heero bee bo duguxulo xan, walasa moxolu x'e ɲoxo faxa. Fan janjamanŋo dita a ma.
66006005	Saaxandinŋo xa bukko buluno sabananŋo bo je tumo men, ń xa fen nilama sabananŋo xanme a fola xo: «Na!» Nte xa felelo ke, ń xa su finmanŋo do je. Men tun be siginin a xan, sumannikelanŋo le tun be wo bulu.
66006006	Ń xa xanŋo do me í xo xumaxanŋo, fen nilama naano temo to, a tun b'a foxan xo: «Alixaamo kilo kilin mu tili kilin baaro sara le ti. Ɲo kilo saba mu tili kilin baaro sara le ti. Bari í xana maxa tulo nin dolo la.»
66006007	Saaxandinŋo xa bukko buluno naaninanŋo bo je tumo men, ń xa fen nilama naaninanŋo xanme a fola xo: «Na!»
66006008	Ń xa felelo ke, ń xa su ɲugujilama do je. Men tun be a xan, wo toxo le xo Saya, lahara tun be a nofe. Duguxulo talaninŋo naani ti sinŋo dita i ma tala kilinŋo xan, walasa i xa moxolu faxa fanŋo nin xonxo nin foɲojangaro anin duguxulo xan wara jaxolu la.
66006009	Saaxandinŋo xa bukko buluno luulunanŋo bo je tumo men, nte xa moxolu niyolu je sadaxajanilanŋo xoto, mennu faxata Ala la xumo nofe, anin i xa seedeyalo men ke nofe.
66006010	I tunnu be kulela barako to xo: «Marigi senumanŋo, anin tonɲatigo, fo tuma joman í be tula í man kiito tege duguxulo moxolu xan, xa n jelo bonno julo sara?»
66006011	Dorokeba xoyimanŋo dita i bee ma, anin a fota i ɲen xo i xa i ɲoɲo dondin haalisa, fo i baaradin toɲoxolu nin i badinŋolu moxo xa dafa tumo men, mennu xa xan xa faxa, í xo itelu fannu faxata ɲa men.
66006012	Saaxandinŋo xa bukko buluno wooronanŋo bo je tumo men, ń x'a je xo duguxulu jarajaraba keta. Tilo finta í xo furuja faano, xaro muume wuleta í xo jelo.
66006013	Loololu butunta dugo ma xa bo sanŋo to, í xo foɲoba be turojuwo lamaxala ɲa men x'a din kerenŋolu labon.
66006014	Sanxulo sankota í xo bukke mininta be mininna ɲa men. Kurolu nin jisuttolu bee bota i nolu to.
66006015	Duguxulo mansaxelu nin fangatigolu nin sorodasi kuntigolu, nin naafulutigolu, nin baraketigolu anin moxo tolu bee, jonŋolu nin hoorolu, i bee x'e dugu kuruwuwolu xono anin kurolu to.
66006016	I x'a fo kurolu nin gojelu ɲen xo: «Alu boyi n to, xa n dugu mansasigilanŋo tosigibaxo ɲada ma anin Saaxandinŋo la diminŋo ma;
66006017	bawo i la diminŋo lunba sita. Jon si bo no a xono?»
66007001	Wo xofe, ń xa meleke naani je, i be lonin duguxulo tonxon naano to. I tunnu be duguxulo foɲo naano mutanin, walasa foɲo si xana tege duguxulo nin xooxojiyo xan anin yiriju si xan.
66007002	Nte xa meleke xote je, a be bola koton mafanŋo, Ala nilama la bulunokelanŋo b'a bulu. A fetenta meleke naano la, sinŋo tun dita mennu ma xa ku jaxo ke duguxulo nin xooxojiyo la, a xo:
66007003	«Alu xana kujaxu ke duguxulo nin xooxojiyo nin yirijuwolu la, jannin n be taagumanseedo kela n na Ala la jonŋolu foda la.»
66007004	Taagumanseedo keta moxo mennu foda la Banisirayila dinŋolu xabiilolu bee to, ń xa wolu jaate me xo: Wulu keme nin tan naani wulu nin wulu naani.
66007005	Yuda xabiilo la, taagumanseedo keta wulu tan nin fula la; Ruben xabiilo la, wulu tan nin fula; Gadi xabiilo la, wulu tan nin fula;
66007006	Asere xabiilo la, wulu tan nin fula; Nefutali xabiilo la, wulu tan nin fula; Manase xabiilo la, wulu tan nin fula;
66007007	Simeyon xabiilo la, wulu tan nin fula; Lewi xabiilo la, wulu tan nin fula; Isakari xabiilo la, wulu tan nin fula;
66007008	Sabulon xabiilo la, wulu tan nin fula; Yusufu xabiilo la, wulu tan nin fula; Bensamen xabiilo la, wulu tan nin fula, taagumanseedo keta mennu la.
66007009	Wo xofe, nte xa felelo ke xa jamaba je, moxo si tun me men jaate no. Wo moxolu mu siyalu bee nin xabiilolu bee nin jamanolu bee nin xanŋolu bee do moxo lelu ti. I tunnu be lonin mansasigilanŋo nin Saaxandinŋo ɲafe, dorokeba xoyolu b'e xanna, tamarabulolu b'e bulu.
66007010	I tunnu be fetenna barako to xo: «Kisilo mu n na Ala le ta ti, men be siginin mansasigilanŋo xan, anin Saaxandinŋo!»
66007011	Melekiyolu bee tunnu be lonin xa mansasigilanŋo nin moxobalu anin fen nilama naano laminin. I x'e boyi i ɲadalu xan dugo ma, mansasigilanŋo ɲafe, xa Ala batu.
66007012	I tunnu b'a fola xo: «Amiini! Tantulo nin nooro nin hakilitigiya nin barakebulo nin bunɲa nin sintigiya anin barako mu n na Ala le ta ti, fo abada! Amiini!»
66007013	Wo to, moxobalu do xa xumo ta x'a fo ń ɲen xo: «Dorokeba xoyo be mennu xanna, wolu mu jonnu ti, anin i be bola minto?»
66007014	Ń x'a jaabi xo: «Ń Marigi, ite le xa wo lon.» A xo ń ɲen xo: «Mennu bota tooroba xono, wo lelu mu. I x'e la dorokebalu ku x'e laxoyiya Saaxandinŋo jelo la.
66007015	Wo le x'a tu, i be lonin Ala la mansasigilanŋo ɲafe x'a batu su nin tili, a la batusuba xono. Mansasigilanŋo tosigibaxo si i lasawu a la tilliso xono.
66007016	Xonxo me i muta tugun, mindoxo me i muta tugun, tilo nin a funtano me i jani tugun,
66007017	bawo Saaxandinŋo men be mansasigilanŋo temo to, wo si ke i negaanibaxo ti, a si taxa i ti nilamaya jiyo bodulalu. Ala si ɲajiyo bee fita x'a bo i ɲalu la.»
66008001	Saaxandinŋo xa buluno woorowulananŋo bo je tumo men, de keta sanxulo to xa leere tala ɲoxon ke.
66008002	Wo xo, ń xa meleke woorowulo je, i be lonin Ala ɲa xoto. Buutu woorowula dita i ma.
66008003	Melekiyo do xote nata í lo sadaxajanilanŋo senbo to, siisilitegenen sanuma tun b'a bulu. Digico kiika dita a ma, walasa a xa wo nin moxo senumanŋolu bee la Alamataralu lasi i ɲoxo fe, sadaxajanilan sanuma xan, men be mansasigilanŋo ɲafe.
66008004	Digice siisiyo nin moxo senumanŋolu la Alamataralu yeleta i ɲoxo fe Ala ɲa xoto, xa bo melekiyo bulu.
66008005	Wo to, melekiyo xa siisilitegenenŋo ta x'a fa sadaxajanilanŋo ta la, x'a bon duguxulo xan. Wo no bee to, sanjifetenŋo nin xumaxanŋolu nin sanjimeɲenxolu nin duguxulu jarajaro keta.
66008006	Buutu woorowulo tunnu be meleke woorowulo mennu bulu, wolu x'e toben buutufo xanma.
66008007	Meleke folo x'a la buutuwo fo. Maramallekeso nin ta nin jelo ɲaxamininŋo bonta duguxulo xan. Duguxulo talaninŋo saba ti, tala kilinŋo janita, yirijuwolu dulu talaninŋo saba ti, tala kilinŋo janita anin bin kerenŋo bee.
66008008	Meleke fulananŋo x'a la buutuwo fo. A keta í xo nin í xa kuru belebeleba nin ta fili xooxojiyo to. Xooxojiyo talaninŋo saba ti, tala kilinŋo yelemata xa ke jelo ti.
66008009	Xooxojiyo dafen nilamalu talaninŋo saba ti, tala kilinŋo sata, batonŋolu talaninŋo saba ti, tala kilinŋo bee tiɲata.
66008010	Meleke sabananŋo x'a la buutuwo fo. Loolo belebeleba do butunta xa bo sanŋo to, a be manala í xo mooɲo. Bajiyolu talaninŋo saba ti, a butunta tala kilinŋo to anin jibodulalu to.
66008011	Wo loolo toxo le xo: «Xuniya». Jiyolu talaninŋo saba ti, tala kilinŋo xuniyata, moxo kiika sata jiyolu la xuniya bulu.
66008012	Meleke naaninanŋo x'a la buutuwo fo. Tilo nin xaro nin loololu talaninŋo saba ti, tala kilinŋo yellata. I talaninŋo saba ti, tala kilinŋo dibita. Tilo keneya talaninŋo saba ti, tala kilinŋo bota a la, suwo du keta ten.
66008013	Wo to, nte xa felelo ke, ń xa bonŋo do me a fola barako to, x'a tu banin sanjanba to xo: «Bone! Bone! Bone be duguxulo xan moxolu ɲen, nin meleke to sabo x'e la buutuwolu fo tumo men!»
66009001	Meleke luulunanŋo x'a la buutuwo fo. Nte xa loolo do je, men butunta duguxulo xan xa bo sanŋo to. Dinxajironba danjebalo xolonŋo xundinŋo dita a ma.
66009002	A xa dinxajironba danjebalo xolonŋo dayele. Siisiyo do bota non xono, men be í xo wureba siisiyo. Tilo nin foɲo finta wo siisiyo bulu.
66009003	Tonŋolu bota wo siisiyo to xa jenjen duguxulo xan. Sinŋo dita wolu ma, men nin duguxulo xan dondonkoɲelu ta bee xa xan.
66009004	A fota i ɲen x'e xana fusi ke duguxulo binŋo la, i xana fusi ke fen kerenŋolu la, i xana fen ke yiriju si la, fo moxolu doronnu, Ala la taagumanseedo nte mennu foda la.
66009005	I man yanmaru xa moxolu faxa, bari i yanmaruta le x'e ɲaaga xaru luulu xono. I la bunnida diminŋo be le í xo dondonkoɲe bunnida diminŋo.
66009006	Wo lunŋolu, moxolu si saya laŋinin, bari i me a soto. I si a ŋanne xa sa, bari saya si í bori i ma.
66009007	Wo tonŋolu tunnu be bonin suwolu fe, mennu be tobennin kelo xanma. Fen dolu be i kunna a be í xo mansakufune sanumalu. I ɲadalu be í xo hadamadinŋo ɲada.
66009008	I kunsinolu be í xo musu kunsinolu, i ɲinŋolu be í xo waraba ɲinŋolu.
66009009	I xaradalu be í xo negedoroko b'e ma, i danfatanŋolu mankanŋo be í xo su wuturu kiika taxato be keledula.
66009010	Xu sulenninŋolu b'e ma í xo dondonkoɲelu. Sinŋo tun be i xuwo lelu to xa diminŋo lasi moxolu ma xaru luulu xono.
66009011	I la mansaxe mu dinxajironba danjebalo melekiyo le ti, men toxo heburuxanŋo to xo «Abadon», gerekixanŋo to xo «Apoliyon». Wo xoto xo «Halagilila».
66009012	Bone folo tanbita, wo tanbo xo, bone fula xote fele nanin tugun.
66009013	Meleke wooronanŋo x'a la buutuwo fo. Ń xa xumaxanŋo do me, xa bo sadaxajanilan sanuma tulukunŋolu la, men be Ala ɲafe.
66009014	A tun b'a foxan meleke wooronanŋo ɲen, buutuwo tun be men bulu xo: «Meleke naano bula, mennu be sitinin joloxo la, ba belebeleba da la, xo Efarati.»
66009015	Wo meleke naano men tunnu be tobennin ɲin san in, nin ɲin xaru in, nin ɲin lun in, nin ɲin leere in xanma, wolu firinta, walasa moxolu talaninŋo saba ti, i xa tala kilinŋo faxa.
66009016	Keledinŋolu men tunnu be suwo xan, ń xa wolu jaate me xo: Miliyon keme fula.
66009017	Suwolu nin i yelenxanbaxolu nata nte ma ɲa men, ń na jelo xono, wo fele: Negedorokolu tunnu be i xarada ma, mennu be wulenin í xo ta, i be buloyanin í xo safirekuro, i be netemunguyanin í xo tinbiritiyo. Suwolu kunŋolu tunnu be le í xo waraba kunxulo, ta nin siisiyo nin tinbiritiyo tun be bola i da xono.
66009018	Duniya moxolu talaninŋo saba ti, tala kilinŋo faxata wo kasaare sabo fe, nin wolu mu ta nin siisiyo nin tinbiritiyo ti, men tunnu be bola suwolu da xono.
66009019	Suwolu barako be i da nin i xuwo lelu to. I xuwolu be í xo salu. Kunxulo be wo xuwolu ma, i si ku jaxo ke no mennu la.
66009020	Men ken mu duniya moxo tolu ti, kasaaro man mennu faxa, wolu man nimisi i bulo la fen daraninŋolu la. I taxata ɲa xa jinnolu nin boli sanumalu, nin a xaalisixoyimalu, nin a silamalu, nin a kurumalu, nin a yirimalu batu, mennu me jeli ke no, i me meli ke no, i me i taxama no.
66009021	I man nimisi i la moxofaxolu nin i la suuya nin i la jadoya nin i la suuɲalolu la.
66010001	Wo xo, ń xa meleke barakema do xote je, men tun be jigixan xa bo sanŋo to. Xabo tun be buurinin a ma, Ala la fanŋo b'a kunŋo la. A ɲada be í xo tilo, a sinŋolu be í xo losin tamalu.
66010002	Bukke doxomandinŋo do dayeleninŋo tun be a bulu. A x'a kininbulu sinŋo lo xooxojiyo xan, x'a numanbulu sinŋo lo duguxulo xan.
66010003	A fetenta barako to í xo waraba be guutumela ɲa men. A fetenta tumo men, sanjifeten woorowulo xumaxanŋo meta.
66010004	Sanjifeten woorowulo xumata tumo men, nte tun b'a fe xa wo safe, bari ń xa xumaxanŋo do me xa bo sanŋo to xo: «Sanjifeten woorowulo xa men fo, wo gullo mara í xono, í xana a safe.»
66010005	Ń tun xa melekiyo men loninŋo je xooxojiyo nin duguxulo xan, wo x'a kininbulo xotota sanŋo la.
66010006	Men be í nila fo abada, a x'é xali wo toxo la, ate men xa sanxulo nin duguxulo nin xooxojiyo da, i nin i xan fenŋolu bee. Melekiyo xo: «Laxonoli nte kela bitugun!
66010007	Bari meleke woorowulananŋo je a la buutuwo fo damuta lunŋo mennu, wo to, Ala la gullo si dafa, í xo a tun x'a fo a la kilalu ɲen ɲa men, nin wolu mu a la jonŋolu ti.»
66010008	Wo xo, ń tun xa xumaxanŋo men me xa bo sanŋo to, wo xumata ń ɲen tugun ten xo: «Taxa bukke dayeleninŋo muta melekiyo la, men be lonin xooxojiyo nin duguxulo xan.»
66010009	Ń xa ń sodun melekiyo la x'a ŋinin a fe, xo a xa bukke doxomandinŋo di ń ma. A xo ń ɲen xo: «A muta í x'a domo. A si xuniya í xono, bari a si diya í da í xo liyo.»
66010010	Ń xa bukke doxomandinŋo muta melekiyo la x'a domo. A diyata ń da í xo liyo; bari ń x'a domo tumo men, a xuniyata ń xono.
66010011	A fota ń ɲen xo: «Í xa xan xa kilaya ke tugun jamanolu nin siyalu nin xanŋolu nin mansaxe kiika la kuwo to.»
66011001	Boguma dita nte ma a be í xo sumannikeguma. A fota ń ɲen xo: «Taxa Alabatusuba nin sadaxajanilanŋo suman anin mennu be batulo kela je.
66011002	Bari í xa Alabatusuba lukeno tu je, í xana wo suman, bawo wo dita siya tolu ma, mennu si gallu senumanŋo toɲonxo, tan naani xaru anin xaru fula xono.
66011003	Ń si sinŋo di ń na seede fulo ma, i xa kilaya ke wulu nin keme fula nin tan wooro tili xono, xa caake faano tu i xanna.»
66011004	Seede fulo mu oliweju fulo nin lanpa fulo lelu ti, mennu be lonin duguxulotigi Marigi ɲafe.
66011005	Nin moxo do b'a fe xa ku jaxo ke i la, ta si bo i da xono x'e jaxolu jani. Nin moxo wo moxo b'a fe xa ku jaxo ke i la, waajibo le mu wo tigo xa sa ten.
66011006	Sinŋo be i ɲen xa sanxulo dataxun walasa sanji xana na i la kilaya lunŋolu. Sinŋo be i ɲen xa jiyolu yelema jelo ti, anin xa kasaaro kiika laboyi duguxulo xan, sinɲa jaate men je diya i ɲen.
66011007	Nin i la seedeyalo banta tumo men, wara jaxo men be yelela xa bo dinxajironba danjebalo xono, wo si i kele, x'e no, anin x'e faxa.
66011008	I furelu si tu wo galluba dakeno la. Xumaxotoma la, wo gallo si kili xo Sodome nin Misira, i Marigi gengenta yiro ma dula men.
66011009	Jamanolu nin xabiilolu nin xanŋolu nin siyalu bee moxo si na i furelu mafele tili saba nin tala xono. I me son moxolu x'e lasi.
66011010	Duguxulo xan moxolu si ɲaɲa i la kuwo la, x'e tulun, xa nilifenŋolu ki i ɲoxo ma, bawo wo kila fulo tunnu xa tooro kiika lasi hadamadinŋolu ma.
66011011	Bari wo tili saba nin tala tanbo xo, nilamaya foɲo do bota Ala la, xa dun i to. I wulita x'e lo. Wo to, silanɲaba xa i mafelebaxolu muta.
66011012	Kila fulo xa xumaxanba do me xa bo sanŋo to, wo x'a fo i ɲen xo: «Alu yele jan.» I yeleta sanŋo to, xabo to, x'e jaxolu ɲalu loninŋo tu i to.
66011013	Wo waxato fan, duguxulu jarajaraba keta, gallo talaninŋo tan ti, tala kilinŋo boyita, wulu woorowula moxo tuta wo kasaaro to. Moxo mennu kisita, silanɲaba xa wolu muta, i xa sanxulotigi Ala bunɲa.
66011014	Bone fulananŋo tanbita. Bone sabananŋo nato fele dondin.
66011015	Meleke woorowulananŋo x'a la buutuwo fo. Xumaxanbalu bota sanŋo to x'a fo xo: «Kabirin saasa, duniya mansaya mu n Marigi nin a la Kirisita ta le ti, a si tu mansaya la fo abada!»
66011016	Moxoba muxan nin naano mennu be siginin i la mansasigilanŋolu xan Ala ɲa xoto, wolu x'e boyi i ɲadalu xan dugo ma, xa Ala batu,
66011017	x'a fo xo: «Marigi Ala, Sinŋobeetigo, n be barako bulala í ɲen, ite men be je, anin ite men tun be je, í x'é la sintigiyaba ke, x'é la mansaya sigi.
66011018	Siyalu tunnu diminta, bari saasa ite la diminŋo nata. Furelu la kiito tege waxato sita. Waxato sita xa í la jonŋolu sara, nin wolu mu kilalu ti, anin i la moxo senumanŋolu nin í ɲasilanɲabaxolu, moxondin nin moxoba. Duguxulo tiɲabaxolu halagi tumo sita.»
66011019	Alabatusuba men be sanŋo to, wo dayeleta, Kafuxanŋo waxande jeta Alabatusuba xono. Sanjimeɲenxolu nin xumaxanŋolu nin sanjifetenŋolu nin duguxulu jarajaro keta. Maramallekese kunba du nata.
66012001	Wo xo, taagumanseedeba do bota sanŋo to: Muso do fele tilo be buurinin a ma, xaro be a sinŋolu xoto, loolo tan nin fula mansakufunema b'a kunna.
66012002	A xonoma le tun mu, tinŋo diminŋo tun b'a bulaxan kulela.
66012003	Wo xo, taagumanseede xote bota sanŋo to: Samaane wulenŋo do fele, kunxulu woorowula b'a ma anin biɲa tan. Mansakufuno tun be wo kunŋolu kilin wo kilin na.
66012004	Sanxulo loololu talaninŋo saba ti, a xuwo tun be i tala kilinŋo fitaxan x'e labutun duguxulo xan. Samaano x'é lo muso ɲa xoto, men tun je na wulu, walasa x'a dinŋo domo a wuluwo xo.
66012005	A xa dinxe wulu, men si siyalu bee mara negeguma la. A dinŋo tata xa taxa a ti Ala nin a la mansasigilanŋo senbo to.
66012006	Wo to, muso x'é bori xa taxa wulafuxo xono, Ala tun xa dula do toben a ɲen jan men, walasa a xa labalu je tili wulu nin keme fula nin tan wooro xono.
66012007	Wo to, kelo keta sanŋo to. Minkayilo nin a la melekiyolu xa samaano kele. Samaano du nin a la melekiyolu xa kelo ke.
66012008	Bari samaano manota, i man dula soto sanŋo to tugun.
66012009	Samaano filita keno ma. Ate le mu sa xoto ti, men be kilila xo jinnolu la kuntigo nin Sentane anin duniya bee lafilibaxo. A filita duguxulo xan, a nin a la melekiyolu.
66012010	Wo xo, ń xa xumaxanba do me xa bo sanŋo to, men tun b'a fola xo: «Kisilo waxato fele! N na Ala la sintigiya nin a la Mansaya sita saasa, anin a la Kirisita la fangatigiya. Bawo n badinŋolu jalagibaxo filita keno ma, ate men tun be i jalagila n na Ala ɲen suwo nin tilo.
66012011	N badinŋolu x'a mano Saaxandinŋo jelo barako to, anin i xa xumo men seedeya wo barako to. I bota i niyo la fo i tunnu nte silala saya ɲa.
66012012	Wo le x'a tu, sanxulo nin a xono sigibaxolu, alu ɲaxali! Bari duguxulo nin xooxojiyo, bone be alu ɲen, bawo Sentane jigita taxanin alu ma, a diminninba, bawo a x'a lon xo waxatindin ne tuta a ɲen xo.»
66012013	Samaano x'a je tumo men xo a filita duguxulo xan, a x'a lo muso nofe, men tun xa dinxe wulu.
66012014	Bari bonba danfatan fula dita muso ma, walasa a x'é ba fo wula fuxo xono, a la dula, dula men bulaninŋo be a labalulo xanma, x'a tu tejanɲanin sa la, sanji saba nin tala xono.
66012015	Wo to, sa xa jiba sari xa bo a da xono, men be í xo bajiyo, taxanin muso ma, walasa a xa taxa jiwoyo fe.
66012016	Bari duguxulo xa muso deema: Duguxulo x'a da yele xa bajiyo min, samaano xa men sari xa bo a da xono.
66012017	Xa samaano diminninba tu muso xanma, a taxata wo bonsonŋo to kele, mennu be Ala la sariyalu labatula, anin mennu be Isa la seedeya marala.
66012018	Wo xo, a x'é lo xooxojida la keɲo xan.
66013001	Wo xo, ń xa wara jaxo do je bola xooxojiyo to. Biɲa tan tun b'a ma, anin kunxulu woorowula. Mansakufuno tun be wo biɲolu do wo do la, Ala toxotiɲatoxolu be safenin wo kunxulolu bee xan.
66013002	Nte xa waro men je, wo be le í xo maanoxo, a sinŋolu be í xo urusi waro sinŋolu, a da be í xo waraba da. Samaano x'a la sintigiya nin a la mansasigilanŋo nin fangaba di a ma.
66013003	Wara jaxu in kunxulu kilin tun be jooginin x'a ke í xo a je sa le. Bari wo joogida men tun be a faxala, wo kendeyata. Duguxulo moxolu bee kawakuyata x'a lo wo waro nofe.
66013004	Moxolu bee keta a ma xa samaano batu, bawo a tun xa fango di wara jaxu in ma. Bee xa wara jaxu in du batu x'a fo xo: «Waro ɲoxon be min? Jon s'a kele no?»
66013005	Da dita wara jaxo ma a xa wasubaxanteya xumolu nin toxotiɲaxumolu fo Ala ma. Fango dita a ma xa kuwolu ke tan naani xaru anin xaru fula xono.
66013006	A keta a ma xa xuma jaxo fo Ala ma, x'a toxo tiɲa, x'a la bun senumanŋo toxo tiɲa, anin mennu be siginin sanxulo to.
66013007	Yanmaruya dita a ma a xa moxo senumanŋolu kele, x'e no. Fango dita a ma xabiilolu nin jamanolu nin xanŋolu nin siyalu bee xan.
66013008	Duguxulo xan moxolu bee si a batu. Fen wo fen toxo man safe kabirin duniya da tumo, Saaxandinŋo men faxata wo la nilamaya bukko xono, wo lelu bee be wara jaxu in batula.
66013009	«Tulu be men ma, wo xa lamelo ke!
66013010	Nin do xa xan xa bula kaso la, wo tigo si taxa kaso la, nin do xa xan xa faxa fanŋo la, wo tigo si faxa fanŋo la. Wo le x'a tu, moxo senumanŋolu xa xan x'e timinadiya xa tu lannaya to.»
66013011	Wo xo, ń xa wara jaxu xote je, men tun be bola duguxulo xoto. Biɲa fula tun b'a ma, mennu be í xo saaxandinŋo do biɲolu. A tun be xumala í xo samaano.
66013012	A tun be wara folo la fango bee labaaraxan a ɲa xoto. A xa duguxulo nin a moxolu diyakuwa i xa wara folo batu, wo men na joogilida tun b'a faxala, bari a kendeyata.
66013013	Ɲin wara fulanan in tun be kawakubalu kela, fo a tun be ta lajigixan duguxulo xan xa bo sanŋo to moxo bee ɲala.
66013014	A xa duguxulo xan moxolu lafili kawakuwolu la, fango dita a ma xa mennu ke wara in ɲa xoto. Waro men tun joogita fanŋo la, nin a kendeyata, wara fulananŋo tun be i bulala wo waro ɲoxonŋo darala.
66013015	Wara fulanan in xa fango soto xa niyo ke wara folo ɲoxonŋo daraninŋo to, walasa a xa sin xa xuma, anin xa moxo bee bula faxala, moxo fen wo fen je í ban x'a batu.
66013016	Wara fulanan in tun be hadamadinŋolu bee diyakuwala, moxondin nin moxoba, fentigi nin segebaxantun, jon nin hooro, taagumanseedo do xa ke i kininbulo to, walla i foda la.
66013017	Moxo si me sanni ke no, walla fiiri ke no nin wo taagumanseedo nte a la, nin wo mu waro toxo ti, walla a toxo jaate la.
66013018	Hakilitigiya be ŋininna jan. Moxo men mu hakilitigo ti, wo tigo xa waro toxo xoto fo jaate la, bawo wo jaate be bennin moxo jaate do le ma. Wo jaate mu keme wooro nin tan wooro nin wooro le ti.
66014001	Wo xo, nte xa felelo ke: Ń xa Saaxandinŋo loninŋo je Siyon kuro xan, a nin wulu keme nin tan naani wulu nin wulu naani moxo. Ate toxo nin a Fa toxo tun be safenin wo moxolu bee foda la.
66014002	Ń xa xumaxanŋo do me bola sanŋo to. A be í xo jiba sonxoxanŋo, a be í xo sanjifetenxanba. Ń tun xa xumaxanŋo men me, wo be le í xo kontinfolalu la kontinfoxanŋo.
66014003	Wo moxolu be donkili kuto do ma x'a la mansasigilanŋo ɲafe, anin fen nilama naano nin moxobalu ɲafe. Moxo si xote tun me wo donkilo digi no, nin wo wulu keme nin tan naani wulo nin wulu naano moxolu doronnu nte, mennu kunbota duguxulo xan.
66014004	Wolu man i fannu noxo musulu fe, bawo musulonbalo lelu mu. Saaxandinŋo je taxa dula wo dula, i si a lo a nofe. I kunbota moxolu to. I mu Ala nin Saaxandinŋo la fensotota folo lelu ti.
66014005	Faniya man soto i da. Jalagibalo lelu mu.
66014006	Wo xo, ń xa meleke xote je men tun be í baxan fo sanjanba to. Badabanŋo xibaru Dimanŋo tun b'a bulu x'a fo duguxulo xan moxolu ɲen, siyalu nin xabiilolu nin xanŋolu, anin jamanolu bee ɲen.
66014007	A tun b'a fola xanba to xo: «Alu sila Ala ɲa, x'a bunɲa, bawo a la kiito tege waxato sita moxolu xan. Alu sanxulo nin duguxulo nin xooxojiyo nin jibodulalu dabaxo batu.»
66014008	Meleke fulananŋo do x'a lo folo nofe, x'a fo xo: «Galluba Babilone boyita, a boyita! A xa siyalu bee lamin a la jadoya jaxo dolo la.»
66014009	Meleke sabananŋo x'a lo fula folo nofe, x'a fo xanba to xo: «Moxo wo moxo be wara jaxo nin a ɲoxonŋo daraninŋo batula, anin x'a taagumanseedo soto í foda la, walla í bulo to,
66014010	wo tigo du si Ala la diminba doloma min, men ɲaxamibalo yelemata a la diminŋo felinŋo xono. A si ɲaaga ta anin tinbiritiyo to, meleke senumanŋolu nin Saaxandinŋo ɲa xoto.
66014011	I la ɲaaga siisiyo si wuli fo abada. Mennu be wara jaxu in nin a ɲoxonŋo daraninŋo batula, anin a toxo taagumanseedo be moxo mennu xan, wolu me lafiya soto su fara tili xan.»
66014012	Wo le x'a tu, moxo senumanŋolu xa xan x'e timinadiya, mennu be Ala la sariyalu labatula anin mennu be lannaya marala Isa la.
66014013	Wo xo, ń xa xumaxanŋo do me xa bo sanŋo to xo: «Ɲin safe: “Moxo mennu be sala x'e tu Marigi la kafuɲoxoya xono kabirin saasa, heero be wolu ɲen!” Ni Senunŋo xo: “Iyo, tonɲa le mu, i s'i tofoɲo i la baarolu la bawo i la kuɲumalu be i nofe!” »
66014014	Ń xa felelo ke tugun, ń xa xaba xoyimanŋo do je, do be siginin wo xabo xan a be í xo hadamadinŋo. Mansakufune sanuma b'a kunna, woroto da dimanŋo b'a bulu.
66014015	Wo xo, meleke xote bota Alabatusuba xono, xa feten barako to xabo xan sigibaxo la xo: «Í la woroto lajigi xa tegelo ke. Senefennadara waxato sita, bawo duguxulo senefenŋolu mota!»
66014016	Wo to, men tun be siginin xabo xan, wo x'a la woroto lataxa duguxulo xan, duguxulo senefenŋolu ladarata.
66014017	Meleke xote bota sanxulo Alabatusuba xono, woroto da dimanŋo be a du bulu.
66014018	Wo xo, melekiyo do xote bota sadaxajanilanŋo dula. Fango tun be wo bulu ta xan. A fetenta barako to fan dadimantigo la xo: «Í la woroto da dimanŋo lajigi xa duguxulo resenjuwo sunjiyolu tege, bawo a resendinŋolu mota.»
66014019	Melekiyo x'a la woroto lataxa duguxulo xan, a xa duguxulo resenjuwo sunjiyolu tege, x'e fili Ala la diminŋo dinxaba xono, men be í xo resenjibodinxaba.
66014020	I xa resendinŋolu toɲonxo resenjibodinxo xono, gallo xofe. Jelo bota resenjibodinxo xono xa yele fo xa si suwolu xarabe haxxo ma, xa woyo kilometere keme saba ɲoxon xan.
66015001	Wo xo, ń xa taagumanseede xote je sanŋo to, a xa bun, dabariban kuwo le du mu: Tooroku woorowula tunnu be meleke woorowula bulu. Wo tunnu mu labanŋo lelu ti, bawo wo lelu be Ala la diminŋo dafala.
66015002	Wo xo, ń xa men je, wo be í xo xooxoji weerema nin ta ɲaxamininŋo. Moxo mennu xa sinŋo soto wara jaxo nin a ɲoxonŋo daraninŋo anin a toxo jaatema xan, wolu tunnu loninŋo be xooxoji weerema xan. Ala tun xa kontinŋo mennu di i ma, wolu tunnu be i bulu.
66015003	I tunnu be Ala la jonxe Musa la tantuli donkilo lala anin Saaxandinŋo la donkilo xo: «Marigi Ala, Sinŋobeetigo, í la ku keninŋolu bee xa bun, kawakuwo lelu mu! Siyalu la Mansaxe, í la silolu bee be tilinnin anin wolu mu tonɲa le ti!
66015004	Marigi, jon si ke nin a man sila í ɲa? Jon si í ban í toxo bunɲala? Bawo ite kilinpe le xa senu. Siyalu bee si na í batu, katugala í la ku tilinninŋolu yitata keno xan i bee la.»
66015005	Wo xofe, ń xa Alabatusuba dayeleto je sanŋo to, nin wo mu seedeya Alabatusuba tillisima ti.
66015006	Tooroku woorowulo tunnu be meleke woorowulo mennu bulu, wolu bota Alabatusuba xono. Lenfaanu ɲuma ŋelenxuninŋolu tunnu b'e xanna, sanu tetositilanŋo be baratunin i xaro to.
66015007	Fen nilama naanolu to kilin xa sanu felin woorowula di meleke woorowulo ma. Wo felinŋolu tunnu be fanin Ala la diminŋo la, ate men be í nila fo abada.
66015008	Alabatusuba fata siisiyo la, Ala la nooro anin a la sintigiya xanma. Moxo si tun me dun no Alabatusuba xono fo meleke woorowulo la tooro woorowulo xa ke xa dafa tumo men.
66016001	Wo xo, ń xa xumaxanba do me, men bota Alabatusuba xono. Wo tun b'a fola meleke woorowulo ɲen xo: «Alu taxa Ala la diminŋo felinfa woorowulo bon duguxulo xan!»
66016002	Meleke folo taxata x'a la felinŋo xono fenŋo bon duguxulo xan. Wo to, wara jaxo taagumanseedo tun be moxo wo moxo xan anin men tunnu b'a ɲoxonŋo daraninŋo batula, da jaxolu bota wolu bee ma x'e tooro bete.
66016003	Meleke fulananŋo x'a la felinŋo xono fenŋo bon xooxojiyo to. Xooxojiyo bee keta jelo ti, í xo moxo faxaninŋo jelo. Nilamafenŋo fen wo fen be xooxojiyo to, a bee sata.
66016004	Meleke sabananŋo x'a la felinŋo xono fenŋo bon bajiyolu nin jibodulalu xan, wolu bee keta jelo ti.
66016005	Melekiyo men be jiyolu kunna, ń xa wo xanme a fola xo: «Í be tilinnin, ite men be je, anin ite men tun be je, ite men mu Senumanŋo ti, katugala í xa í la tilinninɲa yita xa kiito tege ten.
66016006	Moxolu xa í la moxo senumanŋolu nin kilalu jelo bon, saasa í xa jelo di i ma i x'a min. I nin wo le xa xan!»
66016007	Wo xo, ń xa xumaxanŋo do me, xa bo sadaxajanilanŋo dula xo: «Iyo, Marigi Ala, Sinŋobeetigo, í la kiitolu mu tonɲa lelu ti, anin i be tilinnin!»
66016008	Meleke naaninanŋo x'a la felinŋo xono fenŋo bon tilo xan. Fango dita wo ma a xa moxolu jani a la ta la.
66016009	Funtaniba xa moxolu jani. I xa Ala toxo tiɲa, sinŋo be wo men bulu wo toorokuwolu xan. Bari i man nimisi xa Ala bunɲa.
66016010	Meleke luulunanŋo x'a la felinŋo xono fenŋo bon wara jaxo la mansasigilanŋo xan. A la mansaya dula bee bulata dibo to. Diminŋo men tun be moxolu xan, wo x'e bula i nenŋolu kinna.
66016011	I xa sanxulo Ala toxo tiɲa, i la diminŋolu nin i la da jaxolu la kuwo xanma. Bari i man nimisi i la kewalolu la.
66016012	Meleke wooronanŋo x'a la felinŋo xono fenŋo bon bajiba Efarati xan. Wo bajiyo jata, walasa mansaxe mennu be bola koton, silo xa toben wolu ɲen.
66016013	Wo xo, ń xa ni jaxu saba je, mennu be í xo serantotolu, men tunnu be bola samaano nin wara jaxo nin kila fano da xono.
66016014	Wo niyolu mu jinnolu niyo lelu ti. I be kawakuwolu kela anin i be taxala duniya mansaxelu bee bata, walasa x'e kamari kelo xanma, men be nala kela Sinŋobeetigi Ala la lunba lunŋo.
66016015	Marigi xo: «A fele, ń be nala í xo sunŋo! Moxo men je tu í ɲala, x'a la faanolu mara, walasa a balamaxulunŋo xana í taxama, x'a maluya yita, heero be wo tigo ɲen.»
66016016	Jinnolu xa mansaxelu kamari dula do, men be kilila heburuxanŋo to xo «Haramagedon.»
66016017	Meleke woorowulananŋo x'a la felinŋo xono fenŋo bon foɲo fe. Xumaxanba do meta Alabatusuba xono, wo bota mansasigilanŋo xan x'a fo xo: «A keta xa ban.»
66016018	Wo to, sanjimeɲenxolu nin xumaxanŋolu nin sanjifetenŋolu keta, anin duguxulu jarajaraba, men ɲoxon bada man ke kabirin hadamadinŋo sigita duguxulo xan.
66016019	Galluba teta xa tala saba ti. Siyalu bee la gallubalu boyita. Ala man ŋina galluba Babilone kun. A x'a lamin a la felinŋo xono dolo la, nin wo mu a la diminba ti.
66016020	Jisuttolu bee sankota, kurolu man je tugun.
66016021	Maramallekese xulinbalu, mennu kilin wo kilin si kilo tan naani ɲoxon bo, wolu jigita moxolu xan xa bo sanŋo to. Moxolu xa Ala toxo tiɲa maramallo toorokuwo bulu, bawo wo toorokuwo tun xa jaxu fo xa danmatanbi.
66017001	Wo to, felin woorowulo tunnu be meleke woorowulo mennu bulu, wolu to kilin x'é sodun x'a fo ń ɲen xo: «Na, jadomusuba men be siginin xooxojiyolu senbo to, ń si wo la kiito kuwo yita í la.
66017002	Duguxulo mansaxelu nin a xa jadoya ke. Duguxulo xan moxolu nin a xa jadoya ke x'e su a to, a be í xo moxo x'é su dolo la.»
66017003	Melekiyo taxata ń nima ti fuxo do la. Ń xa muso do je non, a be siginin wara jaxu wulemanŋo do xan. Ala toxotiɲatoxolu be safenin wo waro dula bee xan. Kunxulu woorowula anin biɲa tan ne be wo waro ma.
66017004	Faanu wulen daxolenŋolu tunnu be muso ma, anin sanu maɲarolu nin kuru daxolenŋolu anin xononŋolu. Sanufelinŋo do tun b'a bulo to, men be fanin ku haramuninŋolu nin a la jadoya ku noxoninŋolu la.
66017005	Toxo do be safenin a foda la, men mu gullo ti: «Babiloneba, jadolu nin duguxulo ku haramuninŋolu wuluna.»
66017006	Nte xa wo muso suninŋo je moxo senumanŋolu jelo la, anin Isa seedolu jelo la. Nte x'a je tumo men, ń dabaro bee le banta.
66017007	Wo to, melekiyo xo ń ɲen xo: «Mun x'é dabaro ban? Ń si gullo fo í ɲen, muso mu men ti, anin a be wara jaxu kunxulu woorowulatigo nin biɲa tantigo men xan.
66017008	Í xa wara jaxo men je, a tun be je, bari a nte je tugun. A si yele xa bo dinxajironba danjebalo xono, xa taxa halagi. Duguxulo xan moxo mennu toxo man safe nilamaya bukko xono kabirin duniya da tumo, wolu dabaro si ban nin i xa wara in je, bawo a tun be je, a nte je tugun, bari a si na tugun.
66017009	«Lonŋo nin hakilitigiya le be ŋininnin jan. Kunxulu woorowulo mu kuru woorowula lelu ti, muso be siginin mennu xan. Mansaxe woorowula le dulu mu.
66017010	Luulu boyita i to, wooronanŋo be mansaya la saasa, woorowulananŋo man na folo. Nin a nata, a be waxatindin doron ne kela.
66017011	Wara jaxo men tun be je, nin a nte je tugun, wo fan mu mansaxe saginanŋo le ti. Ate mu wo woorowulolu to kilin ne ti, a be taxala halagilo dula.
66017012	«Í xa biɲa tanŋo mennu je, wolu mu mansaxe tan ne ti, mennu man sigi mansaya la folo. Bari i si fango soto i nin waro, xa mansaya ke i ɲoxo fe leere kilin xono.
66017013	Miiriya kilin ne be wo mansaxe tanŋo la, nin wo mu ɲin ti: X'e la sintigiya nin i la fango di waro ma.
66017014	I si Saaxandinŋo kele. Bari Saaxandinŋo le be sinŋo sotola i xan, bawo ate mu marigolu Marigi le ti, anin mansaxelu la Mansaxe. Ate nin a la moxo kilininŋolu nin sugandininŋolu nin a la xantigolu si sinŋo soto i xan.»
66017015	Melekiyo xo ń ɲen tugun xo: «Í xa jiyo mennu je, nin jadomuso be siginin i xan, wolu mu jamanolu nin jamalu nin siyalu anin xanŋolu do lelu ti.
66017016	Í xa biɲa tanŋo mennu je, wolu nin wara jaxo si jadomuso jaxuya. I s'a bulufenŋolu bee muta a la, x'a balamaxulunŋo bula. I si a subo domo x'a to jani ta la.
66017017	Katugala Ala x'a sago kelo dun i jusukunŋo la. I bee si ben a to x'e la mansaya fango bula waro la baaro la, fo Ala la xuma foninŋolu xa dafa.
66017018	«Í xa muso men je, wo mu galluba le ti, men be siginin duguxulo xan mansaxelu kunna.»
66018001	Wo xofe, ń xa meleke xote jigito je xa bo sanŋo to. Fangaba tun b'a bulu. Duguxulo keneyata a nooro bulu.
66018002	A fetenta barako to xo: «Galluba Babilone boyita, a boyita! A keta jinnolu sigidula ti, a keta jinne noxoninŋolu bee dugudula ti, a keta xono noxoninŋolu nin xono ɲaxunninŋolu bee dugudula ti.
66018003	Duguxulo siyalu bee x'e min a la jadoya jaxo dolo la. Duguxulo mansaxelu xa jadoya ke a fe. Duguxulo fiirikelalu fentigiyata a la fen ɲumalu siya xanma.»
66018004	Wo xo, ń xa xumaxanŋo do xote me xa bo sanŋo to xo: «Nte la moxolu, alu bo Babilone, walasa alu nin a xana kafu a la junubolu to, anin xa do soto a la toorokuwolu to.
66018005	Bawo a la junubolu siyata fo xa si sanxulo ma, anin Ala hakilo jigita a la tilinbaliyakuwolu kun.
66018006	A xa men ke tolu la, alu wo ɲoxon ke a du la. Alu a sara a la ku keninŋolu ɲoxon fula la. A xa moxolu lamin minfenŋo men na, alu a la minnilanŋo lafa minfen na, men xa fati wo ti í xo fula.
66018007	A xa fanbunɲa nin fen ɲuma kiika mennu di a fan ma, alu wo ɲoxon tooro nin bone lasi a ma. Bawo a b'a fola a xonoto xo: “Ń be siginin jan í xo mansamuso, ń nte musu ti men xe sata, saya jusuxaso me nte soto abada.”
66018008	Wo le x'a tu, toorokuwo mennu lategeta a ɲen, wolu bee si boyi a xan tili kilin xono: Foɲojangaro, saya jusuxaso, xonxo, ta si a jani xeru. Bawo Marigi Ala men x'a la kiito tege, wo mu baraketigo le ti.»
66018009	Wo to, duguxulo mansaxelu mennu nin a kafuta a la jadoya nin a la fen ɲuma kiika la, wolu si xasi xa xuure, nin i x'a janisiisiyo je wulila.
66018010	I s'i tu dulajan a la tooro ɲasilanɲa xanma x'a fo xo: «Bone! Bone! E galluba, Babilone, galluba barakema! Leere kilin doron x'a bo xa í la kiito tege!»
66018011	Duniya jaagukelalu be xunbola, anin x'a saya xasi, bawo moxo si nte i la fiirifenŋolu sanxan bitugun:
66018012	Sano, xaalisixoyo, kuru daxolenŋolu, xononkese daxolenŋolu nin lenfaanu ɲumalu nin faanu wuleman daxolenŋolu, nin suwafaanolu, a nin yiri xasa dimanŋolu, anin fenŋo mennu darata samaɲinŋo la, anin yiri daxolenŋolu, nin silo nin nego anin kuru beto men be kilila xo maraburu.
66018013	Nafen mungu sumadimanŋo do, men be kilila xo kaneli, anin wo ɲoxon sifa xotelu bee, latikolonŋolu, mire sumadiyalanŋolu, digicolu, dolo nin tulo nin farinmungo, nin ɲo, nin ɲinsolu, nin saaxolu, suwolu, nin suwuturolu, jonŋolu, nin moxo santalu.
66018014	A si fo xo: «Í niyo tun be fenŋo mennu xan, wolu taxata x'e soobo í la. Fen wo fen mu naafulo nin fen beto ti, wo bee sankota í ma. Í me wolu soto tugun.»
66018015	Jaagukela mennu fentigiyata x'e tu jaago la wo galluba xono, wolu s'i lo dulajan a la tooro ɲasilanɲa xanma. I si xunbo, x'é saya xasi;
66018016	i s'a fo xo: «Bone! Bone! Galluba men, nin lenfaano nin faanu wuleman daxolenŋolu b'a ma, men be maɲaranin sano nin kuru daxolenŋolu anin xononkese daxolenŋolu la,
66018017	leere kilin doron ne x'a bo xa wo naafuluba bee tiɲa!» Batonnaborilalu nin batonxonomoxolu, xooxojixan baarakelalu anin mennu be i baluwo sotola xa bo xooxojiyo to, wolu bee tunnu be lonin dulajan.
66018018	I xa wo galluba janisiisiyo je tumo men, i kuleta xo: «Gallu joman si ɲin galluba in bo?»
66018019	I tunnu b'a ma xa buruxallo sari i fannu kunŋo to, i be xunbola, anin x'é fure xasi xo: «Bone! Bone! Galluba men na naafulo xa xooxojixan batontigolu bee fentigiya, leere kilin doron ne x'a bo xa wo galluba tiɲa.»
66018020	Sanxulo, ɲaɲa a tiɲa la! Alu dulu, moxo senumanŋolu nin kiladinŋolu nin kilalu, alu ɲaɲa, bawo Ala xa kiito tege a xan, x'alu ta sara.
66018021	Wo to, meleke barakema do xa kuro do ta, men be í xo silikuru xulimanba, x'a fili xooxojiyo to, x'a fo xo: «Galluba Babilone du be nala tala x'a fili barako la ten ne. A me je tugun.
66018022	Kontinfoxan nin donkililaxan nin fulefoxan anin buutufoxanŋo me me í bata tugun. Bululabaarakela si me tara í bata tugun. Silixan si me me í bata tugun.
66018023	Lanpo keneya me bo í bata tugun. Maaɲoxe nin maaɲo xanŋo me me í bata tugun, bawo í la jaagukelalu tun nelu ɲoxonnu nte duguxulo xan. Í la suuyakuwolu xa siyalu bee lafili.»
66018024	Kilalu nin moxo senumanŋolu faxali jelo jeta Babilone le, anin moxo mennu bee faxata duguxulo xan.
66019001	Wo xo, ń xa men me xa bo sanŋo to, wo be le í xo jamaba mankanŋo. A tun b'a foxan xo: «Aleluya! Kisilo nin nooro nin sintigiya mu n na Ala le ta ti.
66019002	Bawo tonɲa nin tilinninɲa b'a la kiitolu xono. A xa kiito tege jadomusuba xan, men tun be duguxulo noxola a la jadoya la. A x'a la jonŋolu faxalo julo sara a ma.»
66019003	I xo tugun xo: «Aleluya! A janisiisiyo be wulila fo abada.»
66019004	Moxoba muxan nin naano anin fen nilama naano x'e ɲongi xa Ala batu, men be siginin mansasigilanŋo xan, i xo: «Amiini! Aleluya!»
66019005	Wo to, xumaxanŋo do bota mansasigilanŋo xan xo: «Alu n na Ala tantu, ate mennu bee mu a la jonŋolu ti, ate mennu be silala a ɲa, moxondin nin moxoba!»
66019006	Wo xo, ń xa men me, wo be le í xo jamaba mankanŋo, a be í xo jiba sonxoxanŋo, a be í xo sanjifetenxanbalu. I tunnu b'a foxan xo: «Aleluya! Bawo Marigi, n na Ala, Sinŋobeetigo x'a la Mansaya sigi.
66019007	Alan xa ɲaɲa, xa ɲaxali anin x'a bunɲa, bawo Saaxandinŋo la maaɲoya sininŋo fele. A musu x'é toben.
66019008	Lenfaanu ɲuma ŋelenxuninŋo dita a ma a x'a dun.» Wo lenfaano mu moxo senumanŋolu la kewale tilinninŋo lelu ti.
66019009	Melekiyo xo ń ɲen xo: «A safe! Mennu kilita Saaxandinŋo la maaɲoya domolo ma, heero be wolu ɲen!» A xo du xo: «Ala la xumo fan ne mu ɲinnu ti.»
66019010	Nte xa ń boyi a sinŋolu xoto xo ń b'a batula, bari a xo ń ɲen xo: «Í xana wo ke! Nte mu baarakedinŋo le ti í xo ite nin í badin tolu, mennu be Isa la seedeya marala. Í xa xan xa Ala le batu!» Isa xa tonɲa men yita, wo le be barako dila kilalu ma xa kilaya ke.
66019011	Wo xo, ń xa sanxulo dayeleninŋo je. Su xoyo do bota. A xan sigibaxo toxo xo Xankilintigo anin Tonɲatigo. A be kiito nin kelo kela tilinninɲa la.
66019012	A ɲa tunnu be manala í xo tamano, mansakufuno kiika tun be a kunna. Toxo do tun be safenin a xan, moxo man men lon nin a kilin nte.
66019013	Doroko do tun be a xanna, men bulata jelo to. A toxo xo: «Ala la Xumo».
66019014	Sanxulo kelebulolu tunnu b'a nofe, x'e tu su xoyolu xan, lenfaanu xoyiman ɲumalu be i xanna.
66019015	Fan da dimanŋo be bola a da xono, wo be kela xa siyalu busa. A si i mara negeguma la, xa resendolodaradinxo toɲonxo, wo resendolo mu Ala, Sinŋobeetigo la diminba le ti.
66019016	Toxo do tun be safenin a la doroko nin a wuto xan xo: «Mansaxelu la Mansaxe anin marigolu Marigi».
66019017	Wo xo, ń xa melekiyo do je lonin tilo xono to. A fetenbeteta xono balalu bee la, sanjanba to xo: «Alu na, alu kamari Ala la domoliba xanma!
66019018	Alu na mansaxelu subo domo, anin sorodasi kuntigolu subo, anin kelekemansolu nin suwolu subo, anin suxanyelebaxolu nin moxo bee subo, hooro nin jon, moxondin nin moxoba.»
66019019	Wo xo, ń xa wara jaxo je, anin duguxulo mansaxelu nin i la kelebulolu, i be kamarinin suwo xansigibaxo nin a la kelebulo kelo xanma.
66019020	Waro mutata, anin kila fano, wo men tun xa kawakuwolu ke a ɲala xa moxolu lafili, waro taagumanseedo keta mennu la, anin men tunnu b'a ɲoxonŋo daraninŋo batula. Waro nin kila fano kendo filita ta nin tinbiritiyo dalaba xono.
66019021	Tolu faxata fanŋo la, men tun be boxan suwo xansigibaxo da xono. Xonolu bee x'e fa i subo la.
66020001	Wo xo, ń xa melekiyo do jigito je xa bo sanŋo to. Dinxajironba danjebalo xundinŋo b'a bulu anin negejoloxoba do.
66020002	A xa samaano muta, sa xoto, nin wo mu jinnolu la kuntigo nin Sentane ti, x'a siti negejoloxo la san wulu xono.
66020003	Melekiyo x'a fili dinxajironba danjebalo xono x'a da soxo a ma, xa taagumanseedo ke a la, walasa a xana siyalu lafili tugun fo san wulu kilinŋo xa dafa. Wo xo, a xa xan xa bula waxatindin xono.
66020004	Wo xo, ń xa mansasigilanŋo dolu je, sinŋo dita i tosigibaxolu ma xa kiito tege. Men du tunnu kunŋo tegeta Isa seedeya nin Ala la xumo nofe, ń xa wolu niyolu je. Wolu tunnu man wara jaxo batu walla a ɲoxonɲo daraninŋo, a taagumanseedo man ke i fodalu la walla i bulolu to. Wolu kunita xa bo furelu to, xa sigi mansaya la Kirisita fe, san wulu kilin xono.
66020005	Fure tolu man kuni xa bo furelu to, jannin san wulu kilinŋo xa dafa. Wo le mu furekuni folo ti.
66020006	Moxo mennu xa nidula soto furekuni folo to, heero be wolu ɲen, wolu keta senumanŋolu ti. I mu Ala talu ti, saya fulananŋo la julu nte i la. I si ke Ala nin Kirisita la sadaxalasibaxolu ti. I nin Kirisita si sigi mansaya la san wulu kilin xono.
66020007	Nin san wulu kilinŋo dafata tumo men, Sentane si bula xa bo a la kaso la.
66020008	A si taxa siyalu lafili, mennu be duguxulo tonxon naano to, Gogu nin Magogu. A si wolu lakamari kelo xanma. Wolu xa sa í xo xooxojida la keɲo.
66020009	I nata xa duguxulo dula bee fa, xa moxo senumanŋolu la dula laminin, nin wo mu Ala la gallu xanuninŋo ti. Bari ta jigita xa bo sanŋo to x'e jani.
66020010	Sentane men tun b'e lafilixan, wo filita ta nin tinbiritiyo dalaba xono, wara jaxo nin kila fano bata. I si ɲaaga suwo nin tilo fo abada.
66020011	Wo xo, ń xa mansasigilanba xoyimanŋo do je, anin a xan sigibaxo. Duguxulo nin sanxulo x'e bori xa bo a ɲa xoto, i man je tugun.
66020012	Ń xa furelu je, moxoba nin moxondin, i be lonin mansasigilanŋo ɲafe. Bukko dolu dayeleta. Bukke xote dayeleta, nin wo mu nilamaya bukko ti. Furelu la kiito tegeta x'a la i la kewalolu xan, x'a ben wo bukkolu xono safeninŋo ma.
66020013	Xooxojiyo x'a la furelu di. Saya nin lahara x'e la furelu di. Kiito tegeta furelu bee kilin kilin xan, x'a ben i la kewalolu ma.
66020014	Saya nin lahara filita ta dalaba xono. Wo ta dalaba le mu saya fulananŋo ti.
66020015	Moxo wo moxo toxo safeninŋo man tara nilamaya bukko xono, wo filita ta dalaba xono.
66021001	Wo to, ń xa sanxulu kuto nin duguxulu kuto je, bawo sanxulu folo nin duguxulu folo tunnu sankota. Xooxojiyo nte je tugun.
66021002	Ń xa gallu senumanŋo je, Yerusaleme kuto, a tun be jigixan xa bo sanŋo to, Ala bata. A x'é toben í xo maaɲo men x'é masiti a xe ɲen.
66021003	Ń xa xumaxanba do me xa bo mansasigilanŋo dula xo: «Saasa Ala sigidula fele moxolu temo to! A si sigi i bata, i si ke a la moxolu ti. Ala fan si ke i bata, a si ke i la Ala ti.
66021004	A si ɲajiyo bee fita x'a bo i ɲalu la. Saya me ke tugun, walla furexaso, walla xuure, walla tooro, bawo fen fololu sankota.»
66021005	Men be siginin mansasigilanŋo xan xo: «A fele ń be fenŋo bee kela kuto ti.» Wo xo, a xo ń ɲen xo: «A safe, bawo ɲin xuma innu mu wulibalo nin tonɲa le ti.»
66021006	A xo ń ɲen du xo: «A keta xa ban! Nte mu Alifa nin Omega le ti, damuto nin labanŋo. Mindoxo be men na, nte si nilamaya jiyo bodula jiyo di a ma a x'é min a la fu.
66021007	Men je sinŋo soto, wo tigo si ɲin fen innu soto ke ti; nte si ke a la Ala ti, a si ke nte dinŋo ti.
66021008	Men ken mu jiitolu nin lannayabalolu, nin ku haramuninkelalu, nin moxofaxalalu, nin jadolu, nin subaxolu, nin bolibatulalu, anin fanolu bee ti, wolu nidula be ta nin tinbiritiyo dalaba mananinŋo le to. Wo le mu saya fulananŋo ti.»
66021009	Wo to, meleke woorowulo mennu nin tooroku felinfa woorowula labanŋolu be i bulu, wolu to kilin xumata ń ɲen x'a fo xo: «Na, ń si maaɲo yita í la, nin wo mu Saaxandinŋo musu ti.»
66021010	Melekiyo taxata ń nima ti kuruba janjamanŋo do xan. A xa gallu senumanŋo yita nte la, Yerusaleme gallo, a tun be jigixan xa bo sanŋo to, Ala bata.
66021011	A tun be manaxan Ala nooro fe. A keɲa tun be í xo kuru daxolenŋo do, a be í xo jasipekuro men be ŋelenxula.
66021012	Tataba janjamanŋo tun b'a lamininnin. Dunda tan nin fula b'a la. Meleke tan nin fula be wo dundalu la. Banisirayila dinŋolu xabiile tan nin fulo toxolu tunnu be safenin wo dalu xan.
66021013	Da saba be kotonŋo to, saba be sahelo, saba be banbugo, saba be tiliboyo.
66021014	Gallo tato tun be siginin kuru tan nin fula xan, Saaxandinŋo la kiladin tan nin fulo toxolu be safenin mennu xan.
66021015	Melekiyo men xumata nte ɲen, sumannilanŋo do tun be wo bulu, sanuguma le mu, walasa xa gallo nin a dalu nin a tato suman.
66021016	Gallo boxo naano bee xa xan, a lo nin a xono bee kilin janɲa to. Melekiyo xa gallo suman a la guma la. A benta kilometere wulu fula nin keme naani le ma. A lo nin a xono nin a janɲa bee xa xan.
66021017	A xa tato du suman. A janɲa benta nonxon ɲa keme nin tan naani nin naani le ma, hadamadinŋolu la sumannikelanŋo, melekiyo xa men ta.
66021018	Tato tun be kenin jasipekuro la, gallo tun be kenin sanu yerewuluwo le la, men be í xo weere ɲuma.
66021019	Gallo tato jusigilanŋolu tunnu be jangunin kuru daxolen sifa bee la. Jusigilan folo tun mu jasipekuro le ti, fulananŋo safirekuro, sabananŋo agatekuro, naaninanŋo emerodekuro,
66021020	luulunanŋo onikisekuro, wooronanŋo saraduwanekuro, woorowulananŋo kirisolitekuro, saginanŋo berilikuro, xonontonanŋo topasekuro, tannanŋo kirisoparasekuro, tan nin kilinnanŋo yasentikuro, tan nin fulananŋo ametisitekuro.
66021021	Dunda tan nin fulo tunnu mu xononkese daxolen tan nin fula le ti. Dunda wo dunda tun mu xononkese daxolen kilin ti. Gallo dakeno tun be kenin sanu yerewuluwo la, men be ŋelenxula í xo weero.
66021022	Nte man Alabatusuba je wo gallo to, bawo Marigi Ala Sinŋobeetigo fan ne mu wo gallo Alabatusuba ti, ate nin Saaxandinŋo.
66021023	Gallo maakuwo nte tilo la, walla xaro la, walasa x'a keneya, bawo Ala nooro b'a keneyanin, Saaxandinŋo le mu a lanpo ti.
66021024	Siyalu si i taxama a keneya la, duguxulo mansaxelu nin i la naafulo si na a ma.
66021025	A dundalu me taxun tilo to, bawo su nte nala kela non tugun.
66021026	Siyalu nooro nin i bunɲa si taxa ti je.
66021027	Fen noxonin si me dun je. Moxo wo moxo be ku haramuninŋo kela anin xa faniya fo, wo me dun je, fo men doronnu toxo be safenin Saaxandinŋo la nilamaya bukko xono.
66022001	Wo xo, melekiyo xa nilamaya bajiyo yita nte la, a be í xo kuro men be ŋelenxula. Wo jiyo tun be bola Ala nin Saaxandinŋo la mansasigilanŋo dula,
66022002	xa woyo gallo dakeno temo to. Nilamaya yiro tun be wo ba boxo fulo. A be dinŋo kela sinɲa tan nin fula sanŋo xono. Xaru wo xaru a si dinŋo ke. A fitolu be siyalu jaarala.
66022003	Ala la dango me fen si soto non tugun. Ala nin Saaxandinŋo la mansasigilanŋo si ke gallo xono, Ala la jonŋolu s'a batu.
66022004	I si a ɲada je. A toxo si safe i fodalu la.
66022005	Su me ke tugun. Moxo si maaku me ke lanpamana la tugun, walla tilo keneya la, bawo Marigi Ala si a keneya bo i ɲen. I si ke mansolu ti fo abada.
66022006	Wo xo, melekiyo xo ń ɲen xo: «Ɲin xuma innu mu wulibalo nin tonɲa le ti. Marigi Ala, men be a Niyo dunna kilalu to, ate le x'a la melekiyo ki, walasa kuwo men be nala kela dondin, a xa wo yita a la jonŋolu la.»
66022007	Isa xo: «A fele, dondin ń si na! Moxo men je ɲin bukke in kilaya xumolu mara, heero be wo ɲen!»
66022008	Nte Yaya xa ɲin ku innu me, x'e je. Ń x'e me anin x'e je tumo men, ń xa ń boyi melekiyo sinŋolu xoto, wo men x'é yita ń na. Ń xo, xo ń b'a batula.
66022009	Bari a xo ń ɲen xo: «Í xana wo ke! Nte mu baarakedinŋo le ti í xo ite, anin í badin kilalu, anin mennu bee be ɲin bukke in xumolu marala. Í xa xan xa Ala le batu.»
66022010	Wo xo, a xo ń ɲen xo: «Í xana ɲin bukke in kilaya xumolu tu duguwo to, bawo waxato sutiyata.
66022011	Tilinbalo xa taxa ɲa xa tilinbaliya ke, anin noxoninŋo xa taxa ɲa noxoninɲa to. Bari tilinninŋo xa tilinninɲa ke xa taxa ɲa, anin senumanŋo x'é senuya xa taxa ɲa.»
66022012	Isa xo: «A fele, dondin ń si na! Ń nin bee la sara si na x'a di í ma, x'a la bee kilin kilin na kewalolu xan.
66022013	Nte mu Alifa nin Omega le ti, folo anin labanŋo, damuto anin dafaxo.»
66022014	Mennu be i la faanolu kula, walasa i xa sin xa nilamaya yiro dinŋo do soto, anin xa dun gallo to, a dundalu fe, heero be wolu ɲen.
66022015	Bari wulukukelalu nin subaxolu nin jadolu, nin moxofaxalalu, nin bolibatulalu, anin moxo wo moxo be faniya fe, anin mennu b'a fola, wolu bee be banto to!
66022016	«Nte Isa xa ń na melekiyo ki xa ɲin seedeya in nasi alu ma, Ala la jamalu la kuwo to. Nte mu Dawuda tobo nin a bonsonŋo le ti, anin saxuyelenda la loolo, men be manala.»
66022017	Ni Senunŋo nin maaɲo xo: «Na!» Men je a me wo x'a fo xo: «Na!» Mindoxo be men na, wo xa na; men be nilamaya jiyo fe, wo x'a min fu.
66022018	Moxo wo moxo be ɲin bukke in kilaya xumolu lamela, nte b'a fola wolu bee ɲen xo: Nin do xa do kafu i ma, toorokuwo mennu fota ɲin bukke in xono, Ala si wolu kafu a tigo ta ma.
66022019	Nin men xa do bo ɲin bukke in kilaya xumolu la, Ala si wo tigo nidula bo nilamaya yiro nin gallu senumanŋo to, wo mennu la kuwo be safenin ɲin bukke in xono.
66022020	Men be ɲin ku innu seedeyala, wo xo: «Iyo, dondin ń si na!» Amiini! Marigi Isa, na!
66022021	Marigi Isa la neemo xa ke alu bee fe.
