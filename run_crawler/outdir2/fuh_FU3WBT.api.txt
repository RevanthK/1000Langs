40001001	Ɗum woni inɗe maamiraaɓe Iisa Almasiihu, jippotooɗo he Daawda e Ibrahim :
40001002	Ibrahim rimi Isiyaaku. Isiyaaku rimi Yakuuba. Yakuuba rimi Yahuuda he rimdaaɓe muuɗum.
40001003	Yahuuda he deekum Tamar ndimi Fares he Jara. Fares rimi Hesruuna. Hesruuna rimi Aram.
40001004	Aram rimi Aminadaabu. Aminadaabu rimi Naason. Naason rimi Salmon.
40001005	Salmon he deekum Rahab ndimi Bo'es. Bo'es he deekum Ruut ndimi Obed. Obed rimi Yesa.
40001006	Yesa rimi laamiiɗo Daawda. Daawda he dee-Uriya mo o teetunoo Uriya ndimi Suleymaanu.
40001007	Suleymaanu rimi Robo'am. Robo'am rimi Abiya. Abiya rimi Asa.
40001008	Asa rimi Yusufat. Yusufat rimi Yoram. Yoram rimi Ujiya.
40001009	Ujiya rimi Yotam. Yotam rimi Akas. Akas rimi Hejekiya.
40001010	Hejekiya rimi Manasa. Manasa rimi Amon. Amon rimi Yusiya.
40001011	Nder jamaanu mo Isra'el honaa faa Yahudankooɓe njaaraa leydi Baabiila, Yusiya rimi Yekuniya he rimdaaɓe muuɗum.
40001012	Nder jonnde maɓɓe nder Baabiila, Yekuniya rimi Salaatiyel. Salaatiyel rimi Jorobaabiila.
40001013	Jorobaabiila rimi Abihuda. Abihuda rimi Eliyakim. Eliyakim rimi Ajoro.
40001014	Ajoro rimi Sadok. Sadok rimi Akim. Akim rimi Eliyuda.
40001015	Eliyuda rimi Eliyajaaru. Eliyajaaru rimi Maatan. Maatan rimi Yakuuba.
40001016	Yakuuba rimi Yusufu, jom ɓaade Mariyaama. Mariyaama woni inna Iisa bi'eteeɗo Almasiihu.
40001017	Hakkune Ibrahim he Daawda walaana jamanuuji sappo he nay. Hakkune jamaanu Daawda warde jamaanu mo Isra'el honaa faa Yahudankooɓe njaaraa leydi Baabiila walaana jamanuuji sappo he nay. Hakkune jamaanu mo Isra'el honaa faa Yahudankooɓe njaaraa leydi Baabiila warde jamaanu Almasiihu walaana jamanuuji sappo he nay.
40001018	No Iisa Almasiihu wardi duuniyaaru nii : Mariyaama inna Iisa no nannganaaɗo Yusufu non. Amma fadde makko ɓaŋeede, tawi o saawi nder baawɗe Ruuhu Ceniiɗo.
40001019	Yusufu mo o nannganaa oon no dartiiɗo, o hiɗaa semtinde mo yeeso himɓe fuu. Nden o anniyi faasitaade kaɓɓal ngaal nder cuccukka.
40001020	Amma wakkati o wonnoo omo miiloo ɗum ndeen, sey maleykaajo Joomiraawo gom wanngani mo nder koyɗol, wi'i mo : —Yusufu, taan Daawda, taa hulu ɓaŋude Mariyaama, ngam ɓinngel ngel reedu mum o saawi ngeel he Ruuhu Ceniiɗo ngel ƴuwi.
40001021	O riman ɓiɗɗo gorko, inndiraa mo Iisa. Kanko hisinta himɓe makko he hakkeeji mum'en.
40001022	Ɗum fuu, ɗum waɗi ngam humnude haala ka Alla lilunoo annabiijo gom wi'a himɓe :
40001023	Surbaajo mo anndaa gorko saawan, nden rima ɓiɗɗo gorko. O innditiree Imanuwel. Maana innde ndee woni : « Alla no wondi he meeɗen ».
40001024	Wakkati Yusufu finunoo, o waɗi ko maleykaajo Joomiraawo oon wi'unoo mo ɗum. O ɓaŋi Mariyaama,
40001025	dey o hawtaay he makko naako o rimi ɓiɗɗo gorko oon. Yusufu inndiri mo Iisa.
40002001	Iisa rimaama Baytilaama, leydi Yahudiya nder jamaanu laamiiɗo Hirudus. Wakkati mum jom'en anndal gom ƴuwi lettugal, ngari Ursaliima,
40002002	mbi'i : —Toy laamiiɗo Yahudankooɓe dimaaɗo joonin oon woni ? Min ngi'ii hoodere makko wanngi har lettugal, min ngari sujidande mo.
40002003	Wakkati laamiiɗo Hirudus nanunoo habaru oon, ɗum wemmbii mo, kanko he himɓe Ursaliima fuu.
40002004	Sey o noddi mawɓe cakkanooɓe Alla he jannginooɓe Tawreeta. Ɓe fuu, o ƴami ɓe toy Almasiihu oon foti rimeede.
40002005	Ɓe njaabii mo, ɓe mbi'i : —Baytilaama nder leydi Yahudiya, ngam non annabiijo gom winndunoo wi'i :
40002006	Aan, Baytilaama, nder leydi Yahudiya, hakiika caka gure Yahudiya mawɗe ɗeen, a hanaa wuro pamaro. Ngam ardotooɗo gom no ƴuwan nder maaɗa, garoowo dura Isra'ilankooɓe, himɓe am.
40002007	Sey Hirudus noddi jom'en anndal ɓeen nder cuccukka, ƴami ɓe wakkati mo hoodere ndeen wanngi. Ɓe kaalani mo.
40002008	Nden o lili ɓe Baytilaama. O wi'i ɓe : —Njehee, heɓa kakkinkinen dimeeki cukalel ngel. Nde nii on ngi'ii ngel, ngaron kumpitoɗon kam ngam miin duu mi yaha, mi sujidana ngel.
40002009	Wakkati ɓe nanunoo ko laamiiɗo oon haalannoo ɓe ɗum, ɓe ndilli. Hoodere nde ɓe ngi'unoo har lettugal ndeen, ardii ɓe faa nde yottii dey-dey to cukalel ngel woni, sey nde darii.
40002010	Wakkati ɓe ngi'unoo hoodere ndeen darinoo, ɓe nani belɗum sanne sanne.
40002011	Ɓe naati nder ɓaade ndeen, sey ɓe ngi'i cukalel ngel he innum Mariyaama. Ɓe turii faa he leydi, ɓe cujidani ngel. Ɓe piirti gineeji maɓɓe, ɓe kokki ngel kaŋŋe, iri uurdi mbelni gom he ɗakke uurɗe gom.
40002012	Nden ɓe kootiri laawol feerewol gom ngam Alla holli ɓe nder koyɗol to ɓe coƴƴoo ɓe kaalanowa Hirudus.
40002013	Gaɗa dilludu jom'en anndal ɓeen, maleykaajo Joomiraawo gom wanngani Yusufu nder koyɗol, wi'i mo : —Umma, hooƴu cukalel ngel he innum, ndoggon, njehon Misira. Njooɗowoɗon toon sey wakkati mbi'oymaami ngarton, ngam Hirudus no tefan warde cukalel ngel.
40002014	Yusufu ummii nder jemma oon, hooƴi cukalel ngel he inniigel, ɓe pa'i Misira.
40002015	O jooɗii toon naako Hirudus maayi. Ɗum waɗi duu ngam humnude haala Alla ka annabiijo makko gom yottini wakkati o wi'unoo : Mi noddi Ɓiyam wurtoo nder Misira.
40002016	Wakkati Hirudus faamunoo ko jom'en anndal ɓeen njammbake ɗum, o tikki sanne. O tilsini cukaloy ngoroy ngonkoy nder Baytilaama he takkol mum fuu mbaree, illa keccoy faa warde he ngaɗukoy duuɓi ɗiɗi. O waɗi ɗum dey-dey he wakkati mo jom'en anndal ɓeen kokki mo.
40002017	Nyannde mum, haala ka annabi Yeremiya haalunoo kaan humnaa wakkati o wi'unoo :
40002018	Daaɗe nanaama nder Rama, bojji he cimayeeli mawɗi : Rahiila no woya cukaloy muuɗum ngam koy keddaaki, o jaɓaay duu sawrineede.
40002019	Gaɗa maayde Hirudus, maleykaajo Joomiraawo gom wanngani Yusufu nder koyɗol toon nder leydi Misira,
40002020	wi'i mo : —Umma, hooƴu cukalel ngel he innum, coƴƴoɗon nder leydi Isra'el, ngam hiɗunooɓe mbara ngel ɓeen maayii.
40002021	Yusufu ummii, hooƴi cukalel ngel he innum, ngam soƴƴaade Isra'el.
40002022	Amma wakkati o nanunoo ko Arkala'us mellaa laamiiɗo leydi Yahudiya nokku bammum Hirudus, sey o huli yottaade toon. Nden, nder koyɗol kaden, o hollitaa yahde leydi Galili.
40002023	O hoɗowi toon nder wuro wi'eteengo Nasaratu, ngam humnude haala ka annabiiɓe mbi'unoo : O wi'etee Nasaratuujo.
40003001	Duuɓi he duuɓi gaɗa mum, Yahaaya gaɗoowo batisma wanngi nder ladde yeeruure leydi Yahudiya, omo wi'a himɓe :
40003002	—Tuubee, ngam Laamu Alla ɓadake.
40003003	Kanko woni mo annabi Esaaya sappinoo, wakkati wi'unoo : —Daane no huuɓa nder ladde yeeruure no wi'a : Ciryanee Joomiraawo laabi ɗi o tokkata, moƴƴinee laabi makko !
40003004	Omo ɓornii koltal canyiraangal leeɓi ngolooba. Omo tunndi tunndorgol nguru. Ɓaɓɓatti he njuumri ngoni nyaamdu makko.
40003005	Himɓe no ƴuwa huɓeere Ursaliima, he leydi Yahudiya he takkol maayo Urdun fuu, no ngara to makko.
40003006	Iɓe njardoo yeeso Alla e yeeso himɓe fuu dow hakkeeji maɓɓe, Yahaaya no waɗana ɓe batisma nder maayo Urdun.
40003007	Wakkati o hi'unoo Fariisa'en he Sadduki'en heewɓe no ngara faa ngaɗanee batisma, o wi'i ɓe : —Ɓiɓɓe bolle ! Moy wi'ii ndogganon tikkere Alla waroore ?
40003008	Ngaɗee ko hollata on tuubii.
40003009	Nde on mbi'i nder ɓerɗe mooɗon on jippotooɓe he Ibrahim, miin mi wi'an on : Alla no waawi waylii kaaƴe ɗee, ɗe laatoo taaniraaɓe Ibrahim.
40003010	Joonin, jammbere aagaama ngam soppude ɗaɗi leɗɗe. Ndenne, lekki fuu ki rimataa ɓiɓɓe lobbe, no soppetee, faɗɗee nder hiite.
40003011	Miin, ndiyam ngaɗirananmi on batisma ngam hollude ko on tuubii. Amma garoowo gaɗa am oon, no ɓuri kam baawɗe. Mi fotaay baa ɓortude paɗe makko. Kanko, Ruuhu Ceniiɗo e hiite o waɗiranta on batisma.
40003012	Omo jogii ƴarorde makko ngam ƴaraade alkamaari makko faa laaɓa. O hawra gabbe makko, o loowa nder ƴeelu. Nden o wula nyaane ndeen nder hiite nge nyifataa abada.
40003013	Nder wakkati mum, Iisa wari ƴuwi Galili, o wari dow maayo Urdun to Yahaaya, ngam o waɗanee batisma.
40003014	Amma Yahaaya hosi salaade, nden wi'i mo : —Aan haani waɗande kam batisma. Amma noy ngarirtaa to am, miin, faa mi waɗane batisma ?
40003015	Iisa jaabii mo, wi'i : —Accu ɗum laatoroo non joonin, ngam non kaanuɗen humnirde ko dartii fuu. Nden, Yahaaya jaɓi
40003016	waɗani Iisa batisma. Wakkati Iisa ummii dari nder ndiyam ɗam, kammu omti. O hi'i Ruuhu Alla no jippoo nder nanndi wuugaanu, no wara dow makko.
40003017	Wakkati mum da, daane gom ƴuwi dow, wi'i : —Oo woni Ɓiyam korsuɗo, mo nananmi belɗum mum.
40004001	Nder wakkati mum, Ruuhu Alla ɗowi Iisa nder ladde yeeruure, ngam Ibiliisa sii'oo mo.
40004002	Jemma he nyalooma faa ɗum waɗi balɗe lasooji ɗiɗi, Iisa no suumi, o rafaa.
40004003	Nden, Cii'otooɗo oon ɓadii mo, wi'i : —Se goonga fuu a Ɓii-Alla, tilsin kaaƴe ɗee laatoo nyaamdu.
40004004	Sey Iisa jaabii mo, wi'i : —Dewtere Alla wi'i : Hanaa nyaamdu tan neɗɗo wuurdata, amma haala fuu ƴuwka to Alla.
40004005	Gaɗa mum, Ibiliisa yaari Iisa nder Ursaliima huɓeere seniine, darni mo dow hoore Juulirde mawne.
40004006	Nden wi'i mo : —Se goonga fuu a Ɓii-Alla, jikku dow leydi, ngam Dewtere Alla wi'i : Alla tilsinan maleykaaɓe mum taɓɓite to koyngal maaɗa fii he hayre.
40004007	Sey Iisa jaabii mo, wi'i : —Dewtere Alla wi'i kaden : A sii'ataako Alla Joomiraawo maa.
40004008	Gaɗa mum Ibiliisa yaari Iisa dow waamnde toowne sanne gom, holli mo laamuuji duuniyaaru fuu he no ɗi ngoodiri darja.
40004009	Nden wi'i mo kaden : —Mi hokkete ɗi, ɗi fuu, nde nii a hofake, a sujidanii kam.
40004010	Sey Iisa jaabii mo, wi'i : —Woɗɗam Ibiliisa ! Ngam Dewtere Alla wi'ii : Alla Joomiraawo maa tan kaanɗaa sujidande. Kanko tan kaanɗaa rewude.
40004011	Nden Ibiliisa dilli acci mo. Maleykaaɓe gom ngari to makko, no ngollana mo.
40004012	Wakkati Iisa nanunoo ko Yahaaya uddaama, o fa'i Galili.
40004013	O eggi Nasaratu, o hoɗowi Kafarnahum takkol peta Galili, ci'e gonɗe nder leykoy Jabulon he Naftali.
40004014	Ɗum waɗi ngam humnude haala ka annabi Esaaya haalunoo wakkati o wi'unoo :
40004015	Onon leykoy Jabulon he Naftali ngonkoy takkol peta Galili, ngonkoy gaɗa maayo Urdun, tawaakoy nder leydi Galili, leydi ɓe kanaa Yahudankooɓe :
40004016	Wonɓe nder nimre, hi'uɓe jeyngol manngol. Wonɓe nder ɗowdi maayde, jeyngol wanngani ɓe.
40004017	Nder wakkati oo non, Iisa fuɗɗi waajaade no wi'a : —Tuubee, ngam Laamu Alla ɓadake.
40004018	Wakkati Iisa gosotonoo daane peta Galili, o hi'i worɓe ɗiɗo nanngooɓe liƴƴi gom, Simon inndirteeɗo Piyer he rimdaaɗo mum Andiire. Iɓe paɗɗa taaruuji maɓɓe.
40004019	Nden Iisa wi'i ɓe : —Ngaree, tokkee kam. Mi waɗan on nanngooɓe himɓe.
40004020	Wakkati mum da ɓe mboppi taaruuji maɓɓe, ɓe tokki mo.
40004021	O yehi yeeso, o hi'i kaden rimdaaɓe ɗiɗo gom Yakuuba he Yahaaya he baabiiɓe Jebede, iɓe nder laana, iɓe moƴƴina taaruuji maɓɓe. O noddi ɓe, kamɓe duu.
40004022	Wakkati mum da ɓe mboppi laana kaan, ɓe acci baabiiɓe, ɓe tokki mo.
40004023	Iisa tinni no fiiloo nder leydi Galili, omo waajoo nder baajorɗi maɓɓe. Omo filloo filla Habaru lobbo, filla Laamu Alla. Omo nyawta iri nyawuuji he iri laruuji fuu.
40004024	Nden habaru makko sankitii nder leydi Siriya fuu. Himɓe no ngadda nyawɓe mum'en, wonduɓe he nyawuuji feere-fereeji to makko. Woɓɓe no ngondi he ginnaaji, woɓɓe no ngondi he paɗɗe, woɓɓe duu no bonnguuɓe. O nyawti ɓe, ɓe fuu.
40004025	Jama'aare mawne tokki mo. No woodi ƴuwɓe Galili, ƴuwɓe leydi Gure-sappo, Ursaliima, Yahudiya, he ƴuwɓe gaɗa maayo Urdun.
40005001	Wakkati Iisa hi'unoo jama'aare warde ndeen, o ƴeenyi dow waamnde, o jooɗowii. Aahiiɓe makko ngari to makko.
40005002	Sey o fuɗɗi waajaade ɓe, o wi'i :
40005003	—On mbelii ko'e, onon annditinɓe ko oɗon kaani wattude hoolaare mooɗon he Alla, ngam onon njeyi Laamu Alla.
40005004	On mbelii ko'e, onon woyooɓe, ngam Alla fukkinan ɓerɗe mon.
40005005	On mbelii ko'e, onon leesiniiɓe, ngam Alla ronnan on duuniyaaru.
40005006	On mbelii ko'e, onon hiɗuɓe dartinaaku sanne, ngam on kaaran, on ɗomɗitan.
40005007	On mbelii ko'e, onon yurmotooɓe, ngam Alla yurmoto on.
40005008	On mbelii ko'e, onon laaɓuɓe ɓerɗe, ngam on ngi'an Alla.
40005009	On mbelii ko'e, onon waddooɓe jam, ngam on noddirtee ɓiɓɓe Alla.
40005010	On mbelii ko'e, onon torraaɓe ngam dartinaaku, ngam onon njeyi Laamu Alla.
40005011	On mbelii ko'e nde himɓe njenni on, torrii on, ndeki on iri bononda fuu ngam am.
40005012	Mbelnee, keewiree welwelo, ngam baraaje mawɗe no ndoomi on dow kammu. Ngam hano non annabiiɓe artuɓe on ɓeen torriraa.
40005013	—Onon ngoni lamɗam duuniyaaru nduu. Amma nde ɗam lamsaa, ɗume wattetee kaden ko ɗam lamsa ? Ɗam nafataa baafuy ! Ɗam faɗɗetee yaasin, himɓe njaaɓa ɗam.
40005014	Onon ngoni jeyngol duuniyaaru nduu. Huɓeere nyiɓaande dow waamnde waawaa suuɗaade.
40005015	Walaa kuɓɓanɗo fitilla, nden hippa tummbude dow makka. Sey nii joomum ɓila ka, ka yaynana tawaaɗo nder suudu nduun fuu.
40005016	Hano non jeyngol mooɗon haani yaynirde yeeso himɓe, ngam ɓe ngi'a golleeji lobbi ɗi ngatton, nden ɓe njetta Baabii'on gonɗo dow.
40005017	—To miilee mi wari ngam moytude tilsinooje binndaaɗe nder Tawreeta naa nder dewte annabiiɓe. Mi waraay ngam mi moyta ɗe amma ngam mi humna ɗe.
40005018	Goonga kaalananmi on : Se nii kammu e leydi no keddii, toɓɓel naa masel moytataake nder Tawreeta faa ɗum fuu ɗum tabbita.
40005019	Ndenne, neɗɗo fuu jedduɗo ko ɓuri famɗude nder tilsinooje ɗeen, dey ekkitii woɓɓe faa ngaɗa non, joomum laatotoo ɓurɗo famɗude nder Laamu Alla. Amma neɗɗo fuu tokkuɗo Tawreeta goonga e goonga, dey ekkitii woɓɓe ngaɗa ko winndaa nder mayre, joomum laatoto mawɗo nder Laamu Alla.
40005020	Ngam miɗo haalana on : Se nii on ɓuraay jannginooɓe Tawreeta he Fariisa'en fuu dartinaaku, on naatataa nder Laamu Alla.
40005021	—On nani maamiraaɓe meeɗen mbi'anooma : To ittu yonki goɗɗo, ittuɗo yonki fuu no haani hiiteede.
40005022	Amma miin kay, miɗo wi'a on : Tikkanɗo banndum fuu, no haani hiiteede. Neɗɗo fuu bi'uɗo banndum no kaaŋaaɗo, no haani darneede yeeso alkaali. Kaden duu, neɗɗo fuu bi'uɗo banndum no milkaaɗo no haani watteede nder jahannama.
40005023	Ndenne, nde nii a warii dow hirsirde faa ngaɗaa sadaka, nden miccitiɗaa wakkati mum da ko mettal ɓerne no hakkune maa, aan he bannda :
40005024	Too ! Accu sadaka maa toon, njahaa njaafodiron ginan, nden ngartaa ngaɗaa sadaka maa.
40005025	Nde goɗɗo felii ma, wakkati njaadoton to sariya, yawɗa tefaa potal hakkune maa, aan e joomum, fadde mooɗon yottaade ngam to o watte nder juuɗe hiitotooɓe. Nden kamɓe duu, ɓe ngatte nder juuɗe doomoowo kasu, uddeɗaa.
40005026	Goonga kaalananmaami, a wurtataako abada nde a yoɓaay ko tokketeɗaa ɗum faa laaɓa.
40005027	—On nani wi'anooma : To yeenu !
40005028	Amma miin kay, miɗo wi'a on : Ƴeewuɗo debbo janaano faa suunaa mo, joomum yeenii mo nder ɓerne mum.
40005029	Ndenne, nde hitere maa nyaamo no waɗa ngaɗaa hakke, ittu nde, paɗɗaa nde to woɗɗi ! Ceedaa he mayre no ɓuri moƴƴande ma dina ɓanndu maa fuu faɗɗee nder jahannama.
40005030	Nde junngo maa nyaamo no waɗa ngaɗaa hakke, taƴu ngo, paɗɗaa ngo to woɗɗi ! Ceedaa he maggo no ɓuri moƴƴande ma dina ɓanndu maa fuu naata jahannama.
40005031	—Wi'anooma kaden : Ceerɗo deekum fuu, hokka mo talkuru ceergal.
40005032	Amma miin kay, miɗo wi'a on : Neɗɗo fuu ceerɗo deekum ko hanaa ngam jeenu, joomum waɗii mo jeenoowo. Neɗɗo fuu ɓaŋuɗo debbo ceeraaɗo, kam duu yeeni.
40005033	—On nanii kaden, maamiraaɓe meeɗen mbi'anooma : Taa ummin hunayeere maa, amma sey nii kumnaa ko kunaniɗaa ɗum yeeso Joomiraawo.
40005034	Amma miin kay, miɗo wi'a on : Taa huna baa. Taa hunoraa kammu, ngam ngu jooɗorgal Alla.
40005035	Taa hunoraa leydi, ngam ndi yaaɓirde koyɗe makko, naa Ursaliima, ngam ngo huɓeere Laamiiɗo mawɗo.
40005036	Taa hunoraa hoore maa, ngam a waawaa rawninde naa ɓawlinde baa leeɓol mayre gootol.
40005037	Nde nii a jaɓi, mbi'aa tan a jaɓi, nde nii a jaɓaay duu, mbi'aa tan a jaɓaay. Ko ƴaari ɗum, to bonɗo oon ƴuwi.
40005038	—On nanii wi'anooma : Hitere yomnitortee hitere, nyiire yomnitortee nyiire.
40005039	Amma miin kay, miɗo wi'a on : To njomnitee gaɗuɗo on ko boni. Nde goɗɗo feenyii ma dow nyaamo, linnyu mo gooto duu.
40005040	Nde goɗɗo noddi ma kiite ngam teeta toggoore maa, accu o yaada he jabbaare maa duu.
40005041	Nde goɗɗo tilsinii ma ronndaade donngal yaadu kilo go'o, ronndaa ngal yahde kilooji ɗiɗi.
40005042	Nde goɗɗo ƴamii ma, hokku ɗum. Nde goɗɗo wi'ii ma mbuƴoɗaa ɗum, to sala.
40005043	—On nanii wi'anooma : Ngiɗaa gondo maa, mbanyaa ganyo maa.
40005044	Amma miin kay, miɗo wi'a on : Ngiɗee wayɓe mon, ndu'anoɗon torrooɓe on,
40005045	ngam laatoɗon ɓiɓɓe Baabii'on gonɗo dow. Ngam no o fuɗinirta naange makko dow bonɓe, hano non duu o fuɗinirta nge dow moƴƴuɓe. No o tomnirta ndiyam dow dartiiɓe nii, non duu o tomnirta ɗam dow oonyiiɓe.
40005046	Nde hiɗuɓe on tan ngiɗɗon, baraaje ɗeye keɓoton ? Baa jaɓooɓe janngal non ngaɗata !
40005047	Nde banndiraaɓe mon tan njewtanton, ndenne ɗume senndi on he ɓeeto ? Baa ɓe anndaa Alla non ngaɗata !
40005048	Ngam majjum, laatee huuɓuɓe hano Baabii'on kuɓɗo gonɗo dow.
40006001	—Tinnee to ngaɗee golleeji lobbi ngam himɓe ngi'a on. Nde on ngaɗii ɗum, on keɓataa baraaje fuu to Baabii'on gonɗo dow.
40006002	Ndenne, nde aɗa sakkana talkaaɓe, taa huuɓu ngam himɓe ngi'e. Non munaafiki'en ngaɗata nder cuuɗi baajorɗi he dow laabi ngam himɓe mana ɗum'en. Goonga kaalananmi on, ɓe keɓidii baraaje maɓɓe fuu.
40006003	Amma aan kay, nde nii aɗa sakkana talkaaɓe, to nano maa faamu ko nyaamo maa waɗata.
40006004	Ko cakkataa fuu, sakku ɗum nder cuccukka. Baabiraawo maa gi'oowo ko suuɗi fuu yoɓete.
40006005	—Nde oɗon ndu'oo, to nyemminee munaafiki'en darotooɓe nder cuuɗi baajorɗi he dow pottirɗi laabi, no ndu'oo ngam himɓe fuu ngi'a ɓe. Goonga kaalananmi on, ɓe keɓidii baraaje maɓɓe fuu.
40006006	Amma aan kay, wakkati fuu mo ndu'otoɗaa, naatu nder suudu maa, ommba dammbugal ngaal, eelaa Baabiraawo maa gonduɗo he maa nder nokkuure suuɗiine. Nden, Baabiraawo maa gi'oowo ko suuɗi fuu, no yoɓete.
40006007	Nde oɗon ndu'oo, to njuunnee du'aa'uuji mon he haalaaji meereeji ɗi ngalaa fuu nafakka hano no ɓe anndaa Alla ndu'ortoo, miilooɓe kam'en no njaabantee nde nii ɓe ɗunni haalaaji maɓɓe.
40006008	To nyemminee ɓe, ngam Baabii'on no anndi ko kaajaɗon illa on eelaay mo.
40006009	Ndaa no ndu'ortoɗon nii : Baabiraawo amin gonɗo dow, innde maa seniine teddinee.
40006010	Laamu maa wara. Muuyɗe maa ngaɗee ɗo dow leydi hano no ɗe ngaɗiraa dow kammu nii.
40006011	Hoynan min hannden nyaamdu heƴunu ndu min kaajaa.
40006012	Yaafana min gacceeji amin hano no min njaafonortoo toonyiiɓe min nii.
40006013	Taa accu min cii'ee, amma hisin min bonɗo oon. [Ngam laamu, baawɗe he teddungal no ngonani ma faa abada abadin. Aamiin !]
40006014	Ndenne, nde nii on njaafake toonyiiɓe on, Baabii'on gonɗo dow duu no yaafoto on.
40006015	Amma nde nii on njaafataako toonyiiɓe on, Baabii'on duu yaafataako gacceeji mon.
40006016	—Nde nii oɗon cuumii, to njoofee ɓalli mooɗon, ɓalinoɗon hano munaafiki'en ɓalintooɓe ngam himɓe fuu anndita ko ɓe cuumiiɓe. Goonga kaalananmi on : Ɓe keɓidii baraaje maɓɓe fuu.
40006017	Amma aan kay, nde nii a suumake, lootu yeeso maa, mbujaa nebbam uurɗam,
40006018	to neɗɗo fuu faamu a cuumiiɗo. Baabiraawo maaɗa gonɗo nder to suuɗi oon tan anndata. Wooɗi duu, Baabiraawo maa gi'oowo ko ngaɗɗaa nder cuccukka oon, no yoɓete.
40006019	—To ndesanee ko'e mooɗon njawdi nder duuniyaaru nduu, to mooƴu he puunyol mbonninta, to wuyɓe kelata ommbooɗe, mbujja.
40006020	Ndesanee ko'e mooɗon njawdi dow kammu, to baafuy bonnataa, mooƴataa, fuunyataa, to wuyɓe duu kelataa ommbooɗe sako mbujja.
40006021	Ngam to njawdi maa woni, toon ɓerne maa duu wonata.
40006022	—Gite ngoni fitillaaji ɓanndu. Nde gite maa no mbooɗi, ɓanndu maa fuu no yaynan.
40006023	Amma nde nii ɗe mbooɗaa, ɓanndu maa fuu no niɓɓan. Ndenne, nde nii jeyngol tawaangol nder ɓanndu maa niɓɓi, sikka fuu walaa nimre ndeen no tekkiɗan !
40006024	—Neɗɗo fuu waawtaa gollande mawɓe ɗiɗo, ngam joomum wanyan gooto, hiɗaa ooto, naa teddina gooto, yawo ooto. On mbaawtaa gollande Alla ngollanon njawdi.
40006025	Ngam majjum waɗi miɗo wi'a on : To cuulee ko'e mooɗon nder mbuurnam mooɗon dow ko nyaamton, ko njarton naa ko ɓornotoɗon. Ngam mbuurnam no ɓuri nyaamdu, ɓanndu duu no ɓuri koltal, naa hanaa ?
40006026	Ndaaree pooli piirooji ɗii : Ɗi aawataa, ɗi kettataa, ɗi ndesataa, amma Baabii'on gonɗo dow nyamnata ɗi. Onon nee, on ɓuraa pooli ɗii teddungal naa ?
40006027	Moy he mooɗon waawi ɓeydude nyalooma gooto dow balɗe mum ngam hoore mum haɓɓake ?
40006028	Ɗume waɗi ko kolte no cuuli on ? Ndaaree no piindiiji ladde mawnirta : Ɗi ngollataa, ɗi mottataa.
40006029	Amma miɗo haalana on : Baa Suleymaanu he darjaaji mum fuu holtiraay ko foti gootel nder majji.
40006030	Nde nii Alla no holtina huɗo taweteeko nder ngesa hannden, taƴeteeko faɗɗee nder hiite jaaŋo, ɗume haɗata mo holtinde on faa ɓura nii, onon famɗuɓe goonɗinol ?
40006031	Ndenne, to ko'e mooɗon kaɓɓo faa mbi'on : « Ɗume nyaameten ? Ɗume njarten ? Ɗume ɓornotoɗen ? »
40006032	Ngam kujje ɗee fuu, ɓe anndaa Alla pilotoo ɗe. Nde goonga, Baabii'on gonɗo dow no anndi ko oɗon kaajaa ɗum, ɗum fuu.
40006033	Ndenne, tefee Laamu Alla he dartinaaku makko ginan, o ɓeydanan on kujje ɗee fuu.
40006034	Nyalaane fuu he donngal mum. To ko'e mooɗon kaɓɓo ngam jaaŋo, ngam jaaŋo duu no wardan he ko muuɗum.
40007001	—To kiitee himɓe, ngam to Alla hiito on.
40007002	Ngam no kiitortoɗon woɓɓe, non onon duu kiiterteɗon. Kaden duu etirgal ngal etirton, kanngal etiranteɗon.
40007003	Ko waɗi ko aɗa hi'a kuɗel nder hitere bannda, amma a hi'ataa bonjariyal gonngal nder nde maaɗa ?
40007004	Naa noy mbaawɗaa wi'ude bannda : « Accu mi ittane kuɗel gom nder hitere maa », amma aan kay, bonjariyal no nder nde maaɗa ?
40007005	Munaafiki, ittu bonjariyal tawaangal nder hitere maaɗa ginan heɓa ngi'iraa no wooɗiri, keɓaa no ittirɗaa kuɗel tawaangel nder hitere bannda ngeel.
40007006	To kokkee dawaaɗi ko senii, to paɗɗee kaaƴe mooɗon dime yeeso girooji, ngam to ɗi njaaɓu ɗe, dawaaɗi duu mbaylito ŋata on.
40007007	—Eelee, on keɓan. Tefee, on ngiitan. Calminee, on omtantee.
40007008	Ngam eeluɗo fuu heɓan. Tefuɗo fuu hiitan. Calminɗo fuu omtantee.
40007009	Moy nder mooɗon hokkata ɓiyum hayre nde eeli buuru ?
40007010	Naa hokka mo mboddi se o eeli linngu ?
40007011	No mbonirɗon nii fuu, oɗon kokka ɓiɓɓe mooɗon kujje lobbe, sako Baabii'on gonɗo dow. Omo hokka eeluɗo mo fuu ko moƴƴi.
40007012	Ndenne, ngaɗiranee himɓe no ngiɗɗon ɓe ngaɗana on. Ngam ɗum woni ko Tawreeta Muusa he dewte annabiiɓe mbi'i.
40007013	—Naatiree dammbugal paaɗungal ! Ngam dammbugal halkere no yaaji, laawol maggal no hoyi, tokkooɓe ngol duu no ɗuuɗi.
40007014	Amma dammbugal mbuurnam no faaɗi, laawol maggal no ɓillii, hiitooɓe ngol duu ɗuuɗaa.
40007015	—Tinnee he annabiiɓe fewreeɓe, warooɓe to mooɗon nder nanndi baali, amma nder guri maɓɓe ɓe cuuli dafaaɗi.
40007016	Har golleeji maɓɓe annditirton ɓe, hano no lekki annditirtee har ɓiɓɓe mum. Cabiije teɓataake he kebbe, ibbe duu teɓataake he tuppe.
40007017	Lekki lobbi, ɓiɓɓe lobbe rimata. Amma lekki mbonki, ɓiɓɓe bonɗe rimata.
40007018	Lekki lobbi waawtaa rimude ɓiɓɓe bonɗe. Wooɗi duu, lekki mbonki waawtaa rimude ɓiɓɓe lobbe.
40007019	Lekki fuu ki rimataa ɓiɓɓe lobbe soppetee, faɗɗee nder hiite.
40007020	Ndenne, har golleeji maɓɓe annditirton ɓe.
40007021	—Hanaa wi'ooɓe no mbi'itoo kam Joomiraawo mum'en fuu naatata nder Laamu Alla. Sey waɗooɓe muuyɗe Baaba am gonɗo dow, ɓeen ngoni naatooɓe nder maggu.
40007022	Nyannde darŋal, heewɓe mbi'an kam : « Joomiraawo ! Joomiraawo ! Hanaa he innde maa min mbaajori haala Alla ? Hanaa he innde maa min ndiiwiri ginnaaji ? Hanaa he innde maa min ngaɗiri kaayɗe ɗuɗɗe ? »
40007023	Wakkati mum mbi'anmi ɓe : « Mi anndaa on abada. Mboɗɗee kam, onon waɗooɓe ko boni ! »
40007024	—Ndenne, neɗɗo fuu kettiniiɗo haalaaji am, golliri ɗi, nanndan he jom hakkillo nyiɓuɗo suudu mum dow tepaare.
40007025	Ndiyam toɓi, gooruuji mbubbi, keni mawɗi mbifiri semmbe dow mayru. Ɗum fuu ndu saamaay, ngam ndu sinngaama dow tepaare.
40007026	Amma neɗɗo fuu kettiniiɗo haalaaji am ɗii, dey golliraay ɗi, no nanndi he bahiima, nyiɓuɗo suudu mum dow taasiri.
40007027	Ndiyam toɓi, gooruuji mbubbi, keni mawɗi mbifiri semmbe dow mayru. Ndu saami, ndu sankitii.
40007028	Wakkati Iisa timminoo waaju mum, ɗum haayɗini jama'aare ndeen sanne.
40007029	Ngam o waajoraaki ɓe hano no jannginooɓe Tawreeta mbaajorto, amma he baawɗe o waajorii ɓe.
40008001	Wakkati Iisa jippinoo waamnde ndeen, jama'aare ɗuunde gom tokki mo.
40008002	Sey gorko ceppinɗo gom ɓattii mo, hofi yeeso makko, wi'i mo : —Moodibbo, nde nii a jaɓi, aɗa waawi yamɗintinde kam.
40008003	Iisa foorti junngo mum, meemi mo, wi'i : —Mi jaɓi, yamɗitin ! Wakkati mum da, gorko oon yamɗiti.
40008004	Gaɗa mum, Iisa wi'i mo : —Tinna taa haalan ɗum neɗɗo fuu. Amma yah, holloy hoore maa cakkanoowo Alla mooɗon, ngaɗaa cakkol ngol Muusa tilsini waɗee, ngam hollude himɓe ko sikka fuu walaa a yamɗiti.
40008005	Wakkati Iisa naatannoo Kafarnahum, hooreejo soogeeji Rooma gom ɓattii mo, eeli mo, wi'i :
40008006	—Moodibbo, golloowo am no fukkii nder suudu, sellaa baa seɗɗa faa bonngake. Omo torroo sanne !
40008007	Iisa wi'i mo : —Mi waran, mi yamɗintina mo.
40008008	Amma hooreejo soogeeji oon jaabii, wi'i : —Moodibbo, miin, mi fotaay to naataa ɓaade am. Haala maaɗa tan heƴi, golloowo am yamɗitaa.
40008009	Miin, miɗo woodi dawranooɓe kam, amma miɗo dawrana soogeeji Rooma duu. Nde nii mi tilsini gooto nder maɓɓe yaha, o yahan. Nde mi wi'i gooto nder maɓɓe wara, o waran. Nde nii mi wi'i maccuɗo am gom waɗa goɗɗum, o waɗan ɗum.
40008010	Wakkati Iisa nanunoo haala kaa, ɗum haayɗini mo, o wi'i tokkuɓe mo ɓeen : —Goonga kaalananmi on, baa nii hakkune himɓe Isra'el fuu, mi hi'aay ir goonɗinol ngool.
40008011	Miɗo haalana on, heewɓe ƴuwataana lettugal he gorgal, ngara njooɗodoo Ibrahim, Isiyaaku he Yakuuba, ɓe nyaamda nder Laamu Alla.
40008012	Amma haanunooɓe naata Laamu ɓeen, paɗɗetee nder nimre niɓɓude. Toon ɓe mboyata, iɓe ŋerƴodira nyiiƴe.
40008013	Gaɗa mum, Iisa wi'i hooreejo soogeeji oon : —Hootu. Ɗum laatane no ngoonɗinirɗaa. Wakkati mum da, golloowo hooreejo soogeeji Rooma oon yamɗiti.
40008014	Wakkati Iisa yehunoo wuro Piyer, tawi eso Piyer debbo no wondi wulowulo.
40008015	O meemi junngo makko, sey wulowulo makko heli, o yamɗiti. O ummii, o jaɓɓii Iisa.
40008016	Wakkati hiirunoo ndeen, Iisa waddanaa himɓe heewɓe ɓe ginnaaji ngoni dow mum'en. Haala makko tan o riiwri ginnaaji gonɗi dow maɓɓe ɗiin, o nyawti nyawɓe ɓeen fuu.
40008017	O waɗi kujje ɗee fuu ngam humnude ko annabi Esaaya haalunoo wakkati o wi'unoo : Kanko he hoore makko itti torraaji meeɗen, o ronndi nyawuuji meeɗen.
40008018	Wakkati Iisa hi'unoo jama'aare no fiilii ɗum, sey o wi'i aahiiɓe makko : —En njolu, ummowoɗen fonngo gooto.
40008019	Nden jannginoowo Tawreeta gom ɓadii mo, wi'i : —Moodibbo, mi tokkete to njahataa fuu.
40008020	Iisa jaabii mo wi'i : —Junkuuji no ngoodi gayɗe, pooli duu no ngoodi cuuɗi, amma Ɓii-Neɗɗo walaa baa nokku to fukkoo, fowtina hoore mum.
40008021	Nden aahiijo makko gom, wi'i mo : —Moodibbo, accu mi mooɓowa baaba am ginan.
40008022	Iisa jaabii mo, wi'i : —Tokkam, accu maayɓe mooɓa maayɓe mum'en.
40008023	Iisa naati nder laana, aahiiɓe makko tokki mo.
40008024	Say ƴuwonde ummii, henndu mawnu wifi sanne dow peta ngaan, faa benkeƴƴe no ummoo no naata nder laana kaan. Tawi Iisa no ɗaanii.
40008025	Aahiiɓe ɓeen ɓadii mo, pindini mo, iɓe mbi'a : —Moodibbo, dannu en ! En maayan !
40008026	Sey o jaabii ɓe, o wi'i : —Ɗume hulƴinta on ? Onon famɗuɓe goonɗinol ! O ummii wakkati mum, o sappii henndu nduun he benkeƴƴe ɗeen. Ɗum fuu ɗum deƴƴiti, ɗum waɗi siw !
40008027	Ɗum haayɗini aahiiɓe ɓeen sanne, ɓe tokki iɓe mbi'odira : —Moy woni neɗɗo oo, mo baa keni e ndiyam no ɗowtanoo ɗum ?
40008028	Wakkati Iisa'en ummii, pedditi peta Galili, panndowi dow fonngo leydi Gadara, sey worɓe ɗiɗo ɓe ginnaaji ngonnoo dow mum'en mburtii nder annyeeje, potti he makko. Iɓe kulƴini sanne faa neɗɗo fuu suusaa tokkude laawol maɓɓe.
40008029	Ɓe tinni iɓe kuuɓa, iɓe mbi'a : —Ɓii-Alla, ɗume ngiɗaa waɗude min ? Naa a warii ngam torrude min fadde wakkati podaaɗo oon yottaade ?
40008030	Tawi sewre girooji mawne gom no toowti ɓe seɗɗa inde dura.
40008031	Ginnaaji ɗiin ŋaarii mo, mbi'i : —Nde riiwude min ngiɗaa, accu min naatowa nder sewre girooji ɗii.
40008032	Nden Iisa wi'i ɗi : —Naatowee ! Ginnaaji ɗiin mburtii, naatowi nder girooji ɗiin. Wakkati mum da, sewre ndeen fuu doggi no simmitoo waamnde ndeen, iɗi tallitoo, iɗi caamowa nder peta ngaan, iɗi njooloo.
40008033	Durooɓe ɓeen ndoggi kooti wuro, kaalowi ko hewti ɗum'en. Ɓe pilli habaru himɓe ɓe ginnaaji wonnoo dow mum'en ɓeen duu.
40008034	Himɓe wuro ngoon fuu mburtii, kawrowi to Iisa. Wakkati ɓe ngi'unoo mo ndeen, ɓe ŋaarii mo o dilla nder leydi maɓɓe.
40009001	Iisa naati laana, fedditi peta ngaan, warti siire mum.
40009002	Himɓe gom ngaddani mo bonnguujo gom no fukkinaa dow kooƴirngal maayɓe. Wakkati o hi'unoo no goonɗinol maɓɓe foti, o wi'i bonnguujo oon : —Higo, fukkin ɓerne maa. Hakkeeji maa njaafaama.
40009003	Wakkati jannginooɓe Tawreeta gom nanunoo ɗum sey ɓe mbi'odiri hakkune maɓɓe : —Gorko oo no bonna innde Alla.
40009004	Amma Iisa faami miilooji maɓɓe, nden wi'i ɓe : —Ɗume waɗi ko oɗon miiloo miilooji bonɗi nder ɓerɗe mooɗon ?
40009005	Hakkune wi'ude « Hakkeeji makko njaafaama » naa « O ummoo, o yaha », ɗume ɓuri hoyde ?
40009006	Amma miɗo hiɗi paamon ko Ɓii-Neɗɗo no jogii baawɗe yaafaade hakkeeji himɓe nder duuniyaaru nduu. Sey o wi'i bonnguujo oon : —Umma, hooƴu kooƴirngal maayɓe ngal ngaddiraɗaa, hootu !
40009007	Gorko oon ummii, hooti.
40009008	Wakkati jama'aare ndeen hi'unoo ɗum, ɓe kuli, ɓe tinni iɓe njetta Alla ngam iri baawɗe ɗe o hokki ɓii-aadama.
40009009	Wakkati Iisa waɗannoo jahaangal mum, o hi'i gorko gom bi'eteeɗo Matta no jooɗii nder suudu janngal. Sey o wi'i mo : —Tokkam. Sey Matta ummii, tokki mo.
40009010	Gaɗa mum, nyannde gom Iisa no nyaama nder suudu Matta. Jaɓooɓe janngal gom he ɓooyɓe nder gaɗol hakke gom, kamɓe ɗuɓɓe ngari njooɗii no nyaamda he makko, kanko he aahiiɓe ɓeen.
40009011	Wakkati Fariisa'en ngi'unoo ɗum, mbi'i aahiiɓe makko : —Ɗume waɗi ko moodibbo mooɗon no nyaamda he jaɓooɓe janngal, he waɗooɓe hakke ɓee ?
40009012	Amma wakkati Iisa nanunoo ɗum, wi'i ɓe : —Nyawɗo haajaa cawroowo hanaa jamɗuɗo.
40009013	Njehee, njanngee ko Dewtere Alla wi'i : Yurmeene ngiɗumi, hanaa sadaka. Miin, mi waraay noddude miilooɓe kam'en no dartiiɓe, amma mi waraana ngam annduɓe kam'en no waɗooɓe hakke.
40009014	Gaɗa mum aahiiɓe Yahaaya gaɗoowo batisma ngari to Iisa, ƴami mo mbi'i : —Ko waɗi minen he Fariisa'en miɗen cuumoo, amma aahiiɓe maaɗa kay cuumataako ?
40009015	Nden Iisa jaabii ɓe, wi'i : —Warɓe ɓanngal no mbaawi ɓalinaade wakkati ɓaŋuɗo oon no wondi he maɓɓe naa ? Amma nyalaaɗe ngaran ɗe ɓaŋuɗo oon suutetee hakkune maɓɓe. Nder balɗe ɗeen, ɓe cuumoto.
40009016	Neɗɗo fuu nyootataa lefol kesol he koltal kiinngal ngam lefol ngool serkan koltal kiinngal ngaal, cerkol ngool ɓeydoo.
40009017	Kaden duu cabiijam kesam loowataake nder sumalleeji kiɗɗi. Nde ɗum waɗi, sumalleeji ɗiin pusan, cabiijam ɗaam rufa, sumalleeji ɗiin mbona. Ndenne, cabiijam kesam nder sumalleeji kesi loowetee, faa ɗum fuu ɗum reenoo.
40009018	Wakkati Iisa haaldannoo he Fariisa'en, sey hooreejo waajordu gom nii yottii, hofi yeeso makko, wi'i mo : —Jooni ɓiyam debbo maayi, amma war, yowu junngo maaɗa dow makko, heɓa o ummitoo.
40009019	Iisa, he aahiiɓe muuɗum, ummii tokki mo.
40009020	Dow laawol maɓɓe, sey yeyraajo gom nii gaɗuɗo duuɓi sappo he ɗiɗi ƴiiƴam daranaaki mo. Omo miila nder ɓerne makko, ko nde nii o meemi jabbaare Iisa tan, o nyawtan. O ƴuwri Iisa har gaɗa, o meemi hunnduko jabbaare makko.
40009022	Iisa yeeƴitii, hi'i mo, wi'i : —Banndam debbo, fukkin hakkillo maaɗa, goonɗinol maa dannii ma. Wakkati mum da, debbo oon daɗi.
40009023	Wakkati Iisa yottinoo wuro hooreejo waajordu oon, o hi'i fuufooɓe seeseeji ciryake ngam mooɓoyde maayɗo oon, himɓe gom duu no har ɗo no mboya.
40009024	O wi'i ɓe : —Mburtee, suka oo maayaay. O ɗaanii tan. Sey himɓe ɓeen njali jaleeɗe yawaare.
40009025	Wakkati ɓe njaltintoo mo yaasin ndeen, o naati nder suudu nduun, o nanngi junngo suka oon, sey suka oon ummii.
40009026	Habaru oon sankitii nder leydi ndiin fuu.
40009027	Wakkati Iisa dillannoo toon, wumɓe ɗiɗo gom tokki mo, no kuuɓa no mbi'a : —Taan Daawda, yurma min !
40009028	Wakkati o naatunoo to o wernoo, wumɓe ɓeen ngari to makko. O ƴami ɓe, o wi'i : —On ngoonɗini ko miɗo waawi wallude on naa ? Ɓe njaabii mo, ɓe mbi'i : —Ayyo Moodibbo, min ngoonɗini.
40009029	Nden o meemi gite maɓɓe, o wi'i : —Ɗum laatanoo on, no ngoonɗinirɗon nii.
40009030	Ɓe mbumti wakkati mum, nden o fooɗi noppi maɓɓe, o wi'i ɓe : —Tinnee, to kaalanee ɗum neɗɗo fuu.
40009031	Amma ɓe mburtii tan ɓe cankitowii habaru Iisa nder leydi ndiin fuu.
40009032	Wakkati wumtinaaɓe ɓeen ndillannoo, Iisa waddanaa gorko gom mo ginnaaru beebi.
40009033	O riiwi ginnaaru nduun, sey beebaaɗo oon fuɗɗi no haala. Ɗum haayɗini jama'aare ndeen fuu faa iɓe mbi'a : —Hano ɗum hi'aaka nder Isra'el abada !
40009034	Amma Fariisa'en ɓeen mbi'i ko hooreejo ginnaaji oon, kam hokki mo baawɗe riiwude ɗi.
40009035	Illa ɗon Iisa fuɗɗi no fiiloo nder ci'e he gure fuu, omo waajoo nder cuuɗi baajorɗi, omo filloo filla Habaru lobbo, filla Laamu Alla. Omo nyawta nyawuuji he laruuji ir iri fuu.
40009036	Wakkati o hi'unoo jama'aare wonnde gaɗa makko, o nani yurmeene maɓɓe, ngam ɓe tampi, ɓe cuulake sanne hano baali ɗi ngalaa duroowo.
40009037	Sey o wi'i aahiiɓe makko ɓeen : —Kettol no ɗuuɗi, hettooɓe ɗuuɗaa.
40009038	Ndenne, eelee Jom kettol lilda hettooɓe ngam kettol mum.
40010001	Iisa noddi aahiiɓe muuɗum sappo he ɗiɗo ɓeen, hokki ɓe baawɗe riiwude ginnaaji he nyawtude iri nyawuuji he laruuji fuu.
40010002	Ndaa inɗe lilaaɓe sappo e ɗiɗo ɓeen nii : Arano maɓɓe woni Simon inndirteeɗo Piyer he minyiiko Andiire, Yakuuba ɓii-Jebede he minyiiko Yahaaya,
40010003	Filipa, Bartolome, Tomas, Matta jaɓoowo janngal, Yakuuba ɓii-Alfee, Tadde,
40010004	Simon kiranoowo suudu baaba he Yahuuda Iskariyot mo yahde yeeso jammboytoo Iisa oon.
40010005	Iisa lili lilaaɓe mum sappo he ɗiɗo ɓeen, o wi'i ɓe : —To njehee to ɓe kanaa Yahudankooɓe, kaden duu to naatee gure Samariya.
40010006	Amma njehee nder ɓaadeeji Isra'ilankooɓe laatiiɓe hano baali majjuɗi ɓeen.
40010007	To njehoton fuu, mbaajoɗon mbi'on : « Laamu Alla ɓadake ! »
40010008	Nyawton nyawɓe, ummintinon maayɓe, nyawton seppinɓe, ndiiwon ginnaaji. Forba keɓuɗon moƴƴere ndee, kokkitiron nde forba.
40010009	To njaaree kaŋŋe, cardi naa ceede gaɗa mooɗon.
40010010	To kooƴee basi ɗiɗi naa toggooje ɗiɗi. To kooƴee paɗe naa cabbi, ngam golloowo no haani nyaamdu.
40010011	Nder siire fuu naa nder wuro fuu ngo ngarɗon nder mum, tefee bernoowo lobbo, wooɗi njooɗoɗon to bernoowo mooɗon faa nyannde ndilloton.
40010012	Nde oɗon naata nder ɓaade, ndu'oɗon Alla hokka nde jam.
40010013	Nde nii ɓaade lobbere non, barke du'aa'u mooɗon tabbitan he mayre. Amma nde nii nde lobbiɗaa, nde heɓataa barke du'aa'u mooɗon.
40010014	Wuro fuu ngo jaɓɓaaki on, naa ngo himɓe mum calii jaɓude haala mooɗon, piɗɗee sollaare koyɗe mooɗon nde nii on mburtake ngo.
40010015	Goonga kaalananmi on : Nyannde darŋal, kiite wuro ngoon no ɓuran ɗe kuɓeeje Sodooma e Gomoora naawde.
40010016	—Kettinee ! Mi lili on hano baali caka pobbi. Ndenne kakkilanee ko'e mooɗon hano no bolle ngaɗata, laatoɗon jom'en jam hano buugaali.
40010017	Tinnoɗon he himɓe ɓeen, ngam ɓe ngattan on nder kiite, ɓe ɓoccan on nder baajorɗi maɓɓe.
40010018	On njaaretee yeeso hooreeɓe he yeeso laamiiɓe ngam sabbu am, ngam ceedonoɗon kam yeeso maɓɓe, kamɓe he ɓe kanaa Yahudankooɓe.
40010019	Wakkati ndarnaɗon nder hiitorde fuu, to ko'e mooɗon kaɓɓo dow ko kaaloton. Ngam on kokketee haalaaji ɗi kaanuɗon haalude wakkati mum.
40010020	Ruuhu Baabiraawo mooɗon, kam haalata nokku mooɗon.
40010021	Himɓe no kokkitiran sakiraaɓe mum'en mbaree, baaba no hokkitiran ɓiyum. Sukaaɓe no ummanto saarooɓe mum'en, gaɗa dabare ɓe mbaree.
40010022	Ngam am, himɓe fuu mbanyan on. Amma tarsiniiɗo faa yottii he timmoode, joomum no hisintee.
40010023	Nde nii on torraama nder wuro gom, pa'ee wonngo. Goonga kaalananmi on : On timmintaa gure Isra'el ɗeen fuu tawa Ɓii-Neɗɗo wartaay.
40010024	Walaa aahiijo ɓurɗo moodibbo mum, naa maccuɗo ɓurɗo joomum.
40010025	Aahiijo no waawi laatoo hano moodibbo mum, maccuɗo duu laatoo hano joomum. Miin he hoore am ɓe noddiri kam Be'eljebul, mawɗo ginnaaji, sako faa onon banndiraaɓe am.
40010026	—Ndenne, to kulee himɓe. Walaa fuu ko suuɗi ko wanngintaake, walaa sirri ndi anndataake.
40010027	Ko kaalanmi on nder nimre, kaalee ɗum nder jeyngol. Ko nyo'anmi on fuu, kaalee ɗum yaasin nder daane toowne.
40010028	To kulee warooɓe ɓanndu, ɓe mbaawanaa yonkiiji fuy. Alla kaanɗon hulude. Kanko woni baawɗo halkude ɓanndu he yonki fuu nder jahannama.
40010029	Pooloy ɗiɗoy no connee tammal gootal. Amma baa gootel nder makkoy saamataa he leydi tawa hanaa nder muuyɗe Baabiraawo mooɗon.
40010030	Onon, baa leeɓi ko'e mooɗon fuu no limaaɗi faa laaɓi.
40010031	Ndenne, to kulee, ngam oɗon ɓuri pooloy ɗukkoy koy teddungal.
40010032	Neɗɗo fuu bi'uɗo no anndi kam yeeso himɓe, miin duu, mi annditan ɗum yeeso Baaba am gonɗo dow.
40010033	Amma caliiɗo kam yeeso himɓe fuu, miin duu, mi salanto ɗum yeeso Baaba am gonɗo dow.
40010034	—To miilee ko mi wari ngam waddude jam nder duuniyaaru nduu. Mi waraay ngam waddude jam, amma konu ngarmi waddude.
40010035	Mi wari ngam mi sennda ɓiɗɗo gorko he bammum, ɓiɗɗo debbo he inna mum, ɓaŋaaɗo he esum debbo.
40010036	Koreeji neɗɗo laatoo wayɓe mum.
40010037	Korsinɗo innum naa bammum faa ɓuri kam fuu, fotaay laatoo aahiijo am. Korsinɗo ɓiyum gorko naa debbo faa ɓuri kam fuu, fotaay laatoo aahiijo am.
40010038	Mo wakkaaki leggal mum bardugal, tokki kam fuu, joomum fotaay laatoo aahiijo am.
40010039	Tefuɗo hisinde yonki mum fuu, mursan ki. Amma mursuɗo ki ngam am fuu, heɓitan ki.
40010040	—Jaɓɓiiɗo on fuu, jaɓɓake kam. Jaɓɓiiɗo kam fuu jaɓɓake lilɗo kam oon.
40010041	Jaɓɓiiɗo annabiijo ngam o annabiijo Alla, heɓan ir baraaje ɗe annabiijo oon fodanaa ɗeen. Jaɓɓiiɗo neɗɗo dartiiɗo ngam dartinaaku mum, heɓan ir baraaje ɗe dartiiɗo oon fodanaa ɗeen.
40010042	Goonga kaalananmi on : Neɗɗo fuu kokkuɗo ɓurɗo famɗude nder aahiiɓe am, baa nii laatoo nyeɗerde ndiyam peewɗam non ngam o aahiijo am, joomum heppataa baraaje muuɗum.
40011001	Wakkati Iisa haalidinnoo ko hiɗi he aahiiɓe mum sappo he ɗiɗo ɓeen, sey o ummii o fiilowi nder gure takkol ɗon. Omo janngina himɓe, omo waajoo ɓe.
40011002	Wakkati mum tawi Yahaaya gaɗoowo batisma no nder kasu. Sey o nani ko Almasiihu gollata, nden o lili aahiiɓe makko he Iisa.
40011003	Ɓe ngari, ɓe ƴami Iisa, ɓe mbi'i : —Aan woni Almasiihu bi'aaɗo waran oon, naa min ndooma goɗɗo ?
40011004	Iisa jaabii ɓe, wi'i : —Njehee, kaalanowee Yahaaya ko nanuɗon he ko ngi'uɗon fuu :
40011005	Wumɓe no mbumtaa, laƴooɓe no njaha faa wooɗa, seppinɓe no nyawtee, pahuɓe no pahitee, maayɓe no ummintinee, talkaaɓe duu no pillanee Habaru lobbo.
40011006	Barkinaaɗo woni mo salaaki goonɗinde kam.
40011007	Wakkati aahiiɓe Yahaaya ɓeen ndillunoo, Iisa fuɗɗi fillanaade jama'aare ndeen filla Yahaaya, o ƴami ɓe, o wi'i : —Ko njaanoɗon nder ladde yeeruure, ɗume ndaaroyɗon ? Huɗo ko henndu wifata ndaaroyɗon ?
40011008	Naa ɗume njaaɗon daaroyde ? Oɗon miila ngi'on gorko ɓorniiɗo koltal nyaaƴo naa ? Ɓornotooɗo koltal nyaaƴo nder ɓaade laamiiɗo tawetee.
40011009	Ndenne, ɗume ndaaroyɗon ? Naa annabiijo njaaɗon daaroyde ? Too, miɗo haalana on, Yahaaya no ɓuri annabiijo.
40011010	Kanko woni mo haala Alla wi'i dow mum har hunnduko annabiijo gom : Ndaa, mi ardinan lilaaɗo am moƴƴinane laawol maaɗa.
40011011	Goonga kaalananmi on : Dimaaɗo waɗaay nder duuniyaaru nduu ɓurɗo Yahaaya gaɗoowo batisma. Amma fuu nii, ɓurɗo famɗude nder Laamu Alla no ɓuri mo teddude.
40011012	Illa jamaanu Yahaaya gaɗoowo batisma warde hannden, himɓe no kaɓa, no nyaamodira dow Laamu Alla sanne. Jom'en semmbe duu no tefa teeta ngu.
40011013	Tawreeta Muusa he dewte annabiiɓe fuu kaali dow Laamu nguun fadde jamaanu Yahaaya warde.
40011014	Nde nii on njaɓiino haala maɓɓe, Yahaaya woni Eliya, mo garol muuɗum hollaa.
40011015	Jom nowru fuu nana.
40011016	Amma he ɗume mbaawmi nanndinde himɓe jamaanu hannden oo ? Iɓe nanndi he sukaaɓe jooɗiiɓe nder luuɓe, no nodda higiraaɓe mum'en, no mbi'a :
40011017	« Min puufanii on seeseeji, amma on mbomaay ! Min njimanii on jimi jurminiiɗi, amma on mboyaay ! »
40011018	Ngam wakkati Yahaaya warnoo, omo suumoo, o yarataa cabiijam, amma wi'aama o laddaaɗo.
40011019	Ɓii-Neɗɗo duu wari, no nyaama, no yara, amma wi'aama : « Ndaaree neɗɗo oo, nyaamɗe he jarɗe tan adi hakkillo makko, o higo jaɓooɓe janngal he waɗooɓe hakke ! » Dey goonɗinɓe anndal Alla no kolla nder mbuurnam mum'en ko laawol Alla no goonga.
40011020	Nden Iisa fuɗɗi felude himɓe gure ɗe o ɓuri waɗude kaayɗe nder mum, ngam wonɓe nder majje tuubaay.
40011021	Omo wi'a : —Bone saaman dow maa, aan Korasin ! Bone saaman dow maa, aan Baytisayda ! Ngam nde nii kaayɗe gaɗanooɗe nder mooɗon ɗeen, ngaɗanooma nder Tirus he nder Sidon, tawan wonɓe nder majje tuubinoo ila. Ɓe ɓoornakeno saakuuji, ɓe mbujakeno ndooni, ngam hollude ko ɓe tuubii.
40011022	Ngam majjum, miɗo wi'a on : Nyannde darŋal, kiite mooɗon no ɓuran ɗe Tirus he Sidon naawde.
40011023	Aan duu Kafarnahum, aɗa miila a townetee faa dow naa ? Too, a leynetee faa laahara. Ngam nde nii kaayɗe gaɗanooɗe nder maaɗa ɗeen, ngaɗanooma nder Sodooma, nden wuro ngoon no heddotonoo faa joonin.
40011024	Ngam majjum, miɗo wi'a on : Nyannde darŋal, kiite mooɗon no ɓuran ɗe Sodooma naawde.
40011025	Nder wakkati mum non Iisa haali, wi'i : —Mi yettii ma, Baabiraawo jom dow he ley, ngam a suuɗanii jom'en hakkillo he anndal kujje ɗee fuu amma a wannginanii ɗe sukaaɓe famarɓe.
40011026	Noon non jaati Baaba, ngam kanƴum welii ma.
40011027	Baaba am watti huune fuu nder juuɗe am. Walaa annduɗo Ɓiɗɗo oon nde hanaa Baabiraawo oon. Walaa annduɗo Baabiraawo oon duu nde hanaa Ɓiɗɗo oon, he mo Ɓiɗɗo oon muuyi wannginande Baaba oon.
40011028	Onon tampuɓe, ronndiiɓe donle tedduɗe, on fuu ngaree to am, mi fowtinan on.
40011029	Ɗowtanee kam baa ko ɗum hoyaa, accon mi janngina on. Ngam mi leesiniiɗo hoore, ɓerne am duu no feewi, yonkiiji mooɗon keɓan powtiri.
40011030	Ngam ɗowtanaaki am nannduki ko satti no hoyi, donngal am duu no huyfi.
40012001	Balɗe seɗɗa gaɗa majjum, Iisa he aahiiɓe muuɗum no peddita gese alkamaaje. Nyannde mum ɗum fototiri he nyalaane fowteteene, aahiiɓe ɓeen ndafaa, iɓe mborsoo camme alkama, iɓe ƴakka.
40012002	Wakkati Fariisa'en ngi'unoo ɗum ndeen, ɓe mbi'i Iisa : —A hi'i aahiiɓe maaɗa no ngaɗa ko haɗaa nder nyalaane fowteteene !
40012003	Nden o jaabii ɓe, o wi'i : —On njanngaay ko Daawda waɗunoo wakkati kanko he yaadiraaɓe makko fuu ndafanoo ?
40012004	O naatidi he maɓɓe nder suudu Alla. Ɓe nyaami buuru ittanaaɗo Alla oon. Ɓe kaanaa nyaamude mo, cakkanooɓe Alla tan kaani nyaamude mo.
40012005	Naa duu, on njanngaay nder Tawreeta Muusa, ko baa nder nyalaane fowteteene cakkanooɓe Alla no ngolla nder Juulirde mawne ndeen ? Nyannde mum iɓe lutta he tilsinooje nyalaane ndeen, amma ɓe pelirtaake ɗum.
40012006	Miɗo wi'a on ko ɓuri Juulirde mawne ndeen no ɗo.
40012007	Nde nii on paaminoo ko haala Alla kaa fiirtata : Yurmeene ngiɗumi, hanaa sadaka, nden on ndekataano gacce dow mo gaccaaka.
40012008	Ngam Ɓii-Neɗɗo woni jom nyalaane fowteteene.
40012009	Iisa dilli toon, naatowi nder waajordu maɓɓe.
40012010	Gorko gom mo junngo mum waati no tawa toon. Wonɓe ɗon ɓeen no tefa ko pelirta Iisa, nden ɓe ƴami mo ɓe mbi'i : —Tawreeta hokki laawol neɗɗo nyawtee nder nyalaane fowteteene naa hokkaay ?
40012011	Iisa jaabii ɓe, wi'i : —Alal misaali, oɗon ngoodi mbaalu mon ngootu, dey ngu saama nder luggere nder nyalaane fowteteene, ndenne on mburtinoyta ngu naa ?
40012012	Oɗon anndi sanne ko neɗɗo no ɓuri mbaalu teddungal ! Ndenne, no dagii neɗɗo waɗanee ko wooɗi nder nyalaane fowteteene.
40012013	Nden o wi'i gorko oon : —Foortu junngo maa ! Oon foorti ngo, ngo yamɗiti, ngo warti hano ngooto.
40012014	Sey Fariisa'en mburtii, kawrowi ngam caawodira dow no ɓe mbardata Iisa.
40012015	Wakkati Iisa heɓunoo habaru majjum, o dilli toon, jama'aare mawne tokki mo. O nyawti nyawɓe ɓeen fuu,
40012016	o wi'i ɓe to ɓe kaalan neɗɗo fuu moy o woni.
40012017	Ɗum duu ngam humnude ko annabi Esaaya haalunoo wakkati o wi'i :
40012018	Ndaa golloowo am mo cuɓiimi. Omo horsi he am, omo welna ɓerne am. Mi jippinan Ruuhu am dow makko, o yottinan laawol dartinaaku to lenyol fuu.
40012019	O yeddodirtaa he neɗɗo fuu, o olkataa. Daane makko nanataake dow laabi.
40012020	O jokkititta ƴommbal kelngal, o nyifataa fitilla ka jeyngol muuɗum famɗi sey nii nyannde o waɗi dartinaaku jaali.
40012021	Lenyol fuu dekan gokka mum dow makko.
40012022	Wakkati gorko gom, mo ginnaaru wumni, beebi, waddaa to makko, Iisa nyawti mo. Gorko oon no hi'a, no haala.
40012023	Ɗum haayɗini himɓe ɓeen fuu, nden ɓe tinni iɓe mbi'a : —Gorko oo, sikka fuu walaa o taanu Daawda.
40012024	Amma wakkati Fariisa'en nanunoo ɗum ndeen, ɓe mbi'i : —Baawɗe Be'eljebul hooreejo ginnaaji, o riiwrata ɗi.
40012025	Ngam Iisa no anndi miilooji maɓɓe, waɗi o wi'i ɓe : —Laamu fuu feccii ɗiɗi, no ɓoorodira ɓooyataa. Wuro fuu fecciingo naa ɓaade fuu fecciine pecce ɗiɗi, himɓe mum potataa, ɓe cankititto.
40012026	Nde nii Ibiliisa riiwi ginnaaji muuɗum, feccii hoore mum. Ndenne, noy laamu mum darortoo ?
40012027	Nde tawi Be'eljebul ndiiwiranmi ginnaaji, aahiiɓe mooɗon, ɗume ndiiwirta ɗi ? Ndenne, golleeji maɓɓe he hoore mum kollata ko on ngalaa goonga !
40012028	Amma nde nii Ruuhu Alla ndiiwiranmi ginnaaji, iɗum holla ko Laamu Alla wari to mooɗon.
40012029	Neɗɗo fuu waawaa naati wuro jom semmbe, teeta njawdi makko, nde nii hanaa no artu haɓɓi mo non ginan, nden hooƴa njawdi ndiin fuu.
40012030	Mo wondaa he am fuu no ganyo am. Mo wallataa kam mi hawra, joomum no cankitoowo.
40012031	Ngam majjum, miɗo wi'a on : Hakkeeji himɓe he haalaaji mum'en bonɗi fuu no mbaawi yaafeede. Amma bonnuɗo innde Ruuhu Ceniiɗo fuu yaafataake.
40012032	Neɗɗo fuu kaaluɗo ko boni dow Ɓii-Neɗɗo, joomum no waawi yaafeede. Amma neɗɗo fuu kaaluɗo ko boni dow Ruuhu Ceniiɗo, yaafataake hannden, yaafataake duu nder wakkati garoowo.
40012033	—Nde nii lekki no wooɗi, ɓiɓɓe muuɗum mbooɗan. Nde lekki wooɗaa, ɓiɓɓe muuɗum mbooɗataa. Ngam lekki ɓiɓɓe mum annditirtee.
40012034	Ɓiɓɓe bolle ! Noy mbaawirton haalude ko wooɗi tawee on bonɓe ? Ngam ko heewi nder ɓerne, hunnduko wurtinta.
40012035	Neɗɗo moƴƴuɗo, ko moƴƴi ko resi nder ɓerne mum, kam hunnduko mum wurtinta. Neɗɗo bonɗo duu, ko boni ko resi nder ɓerne mum, kam hunnduko mum wurtinta.
40012036	Miɗo wi'a on : Nyannde darŋal, neɗɗo fuu jaaboto ngam haalaaji muuɗum meereeji.
40012037	Ngam neɗɗo fuu haalaaji muuɗum hiitortee. Ndenne, kanƴi ngatta neɗɗo dartiiɗo naa jukketeeɗo.
40012038	Nyannde gom, jannginooɓe Tawreeta he Fariisa'en gom mbi'i Iisa : —Moodibbo, miɗen ngiɗi kollaa min alaama ko Alla lili ma.
40012039	Iisa jaabii ɓe, wi'i : —Onon himɓe jamaanu bonɗo, mo hulataa Alla. Oɗon ngiɗi holleede alaama. Amma alaama fuu non on kollataake ko ƴaari alaama annabi Yunuusa.
40012040	Ngam no Yunuusa waɗiri balɗe tati jemma he nyalooma nder reedu linngu manngu nguun, hano non Ɓii-Neɗɗo duu waɗirta balɗe tati jemma he nyalooma nder leydi.
40012041	Nyannde darŋal, himɓe Niniwe ummodoto he himɓe jamaanu hannden. Ɓe kiitodoo he maɓɓe, ɓe liɓa ɓe, ngam kamɓe, ɓe tuubii wakkati ɓe nanunoo waaju Yunuusa. Haya, ɓurɗo Yunuusa nii ɗo !
40012042	Nyannde darŋal, debbo laamiiɗo leydi hoore huɗo gom ummodoto he himɓe jamaanu hannden oo. O hiitodo he maɓɓe, o liɓa ɓe. Debbo oo ƴuwi faa to woɗɗi, wari ngam hettinaade haalaaji Suleymaanu keewɗi hikmaaku. Haya, ɓurɗo Suleymaanu nii ɗo !
40012043	—Nde nii ginnaaru wurtake neɗɗo, ndu yahan indu warta. Ndu tefan nokkuuje joorɗe to ndu fowtata, amma ndu heɓataa.
40012044	Nden ndu wi'a : « Ndaa, mi soƴƴoto wuro am to ƴuwnoomi. » Nde nii ndu wartii, ndu tawaa, nokkuure ndeen wuuwaama, moƴƴinaama.
40012045	Nden ndu yaha, ndu waddowa ginnaaji jeɗɗi ɓurɗi ndu bonde gom. Ɗi naata, ɗi koɗa nder wuro ngoon. Sakitoo mbuurnam neɗɗo mo ndu wurtinoo nder mum oon ɓura ɗam arannde ɗam bonde. Nii himɓe jamaanu bonɗo oo laatortoo.
40012046	Wakkati Iisa haaldannoo he jama'aare ndeen, sey inniiko he minyiraaɓe makko worɓe njottii, ɓe ndarii yaasin. Iɓe ngiɗi hi'ude mo.
40012047	Sey goɗɗo wi'i mo : —Ndaa, inna maa he rimdaaɓe maaɗa no ndarii yaasin, no ngiɗi ngi'e.
40012048	O jaabii neɗɗo oon, o wi'i mo : —Moy woni inna am ? Ɓeye ngoni rimdaaɓe am ?
40012049	O sappii aahiiɓe makko ɓeen, o wi'i : —Ndaaree inna am he rimdaaɓe am nii.
40012050	Gaɗoowo muuyɗe Baabiraawo am gonɗo dow, kam woni dimdaaɗo am, kam woni inna am.
40013001	Nyannde mum, Iisa no wonnoo nder suudu sey o wurtii, o jooɗowii daane peta Galili.
40013002	Jama'aare mawne gom wari, fiilii mo, ngam majjum o naatowi laana ndiyam o jooɗii. Himɓe ɓeen ndarii hunnduko maayo ngoon.
40013003	O haalani ɓe kujje keewɗe nder kippol haala. Omo wi'a : —Aawoowo gom dilli faa aawowa aawdiiri mum.
40013004	Nder aawre ndeen, gabbe gom caami sera laawol. Nden pooli ngari coppi ɗe.
40013005	Gere majje caami nder korkaaƴe to leydi ɗuuɗaa. Ɗe puɗilawi ngam luggiɗaa sanne.
40013006	Amma wakkati naange wulnoo ndeen, ɗe ɗayli, ɗe njoori ngam ɗe ngaɗaay ɗaɗi.
40013007	Gere majje caami to kebbe puɗata. Kebbe ɗeen mawni, nanngi ɗe.
40013008	Gere majje duu caami nder leydi lobbiri. Ɗe puɗi, ɗe ndimi : Wassaaŋo gom rimi camme hemre, wonngo lasooji tati, wonngo duu woronja.
40013009	Jom nowru fuu nana !
40013010	Sey aahiiɓe ɓeen ɓattii, ƴami mo, mbi'i : —Ɗume waɗi ko aɗa haalana ɓe kujje ɗee nder kippol haala ?
40013011	Nden Iisa jaabii ɓe, wi'i : —Onon, Alla hokkii on baawɗe anndude ko suuɗi dow habaru Laamu muuɗum. Amma kamɓe, ɓe kokkaaka ɗum.
40013012	Ngam jogiiɗo fuu, no ɓeydantee faa heewa. Amma mo walaa oon, baa seɗɗa mo jogii oon, no teetetee.
40013013	Ko waɗi miɗo haalana ɓe kujje ɗee nder kippol haala woni : Baa nde ɓe ndaari, ɓe ngi'ataa, baa nde ɓe kettinake, ɓe nanataa, ɓe paamataa.
40013014	Hakiika ko annabi Esaaya haalunoo dow maɓɓe ɗum tabbiti, wakkati wi'unoo ɓe : On nanan faa wooɗa, amma on paamataa. On ndaaran faa wooɗa, amma on ngi'ataa.
40013015	Ngam himɓe lenyol ngool no njoori ɓerɗe : Ɓe cukkii noppi maɓɓe, ɓe maɓɓii gite maɓɓe, ngam to gite maɓɓe ngi'u, to noppi maɓɓe nanu, to hakkillooji maɓɓe paamu, to ɓe tuubu sako mi danna ɓe.
40013016	Amma onon, on welɓe ko'e. Gite mooɗon ngi'an, noppi mooɗon duu nanan !
40013017	Goonga kaalananmi on, annabiiɓe heewɓe he dartiiɓe ɗuɓɓe muuyiino hi'ude ko ngi'oton ɗum, amma ɓe ngi'aay ɗum. Ɓe muuyiino hettinaade ko nanuɗon ɗum, amma ɓe nanaay ɗum.
40013018	Nden Iisa wi'i aahiiɓe mum : —Kettinee piirtol kippol haala dow aawoowo ngool nii.
40013019	Sera laawol to aawdiiri ndiin saami woni nanuɓe haala Laamu Alla, dey paamaay ka. Gaɗa mum bonɗo oon waran, ɗoofa ko aawaa nder ɓerne maɓɓe.
40013020	Korkaaƴe to aawdiiri ndiin saami woni nanuɓe haala kaan, njaɓɓorii ka welwelo wakkati mum da.
40013021	Amma ngam ka waɗaay ɗaɗi nder maɓɓe, ɓe nanngan ka wakkati seɗɗa tan. Nde nii ɓe ɓillake naa nde nii ɓe torraama ngam makka, ɓe mboppan ka wakkati mum da.
40013022	To kebbe puɗidi aawdiiri ndiin woni nanuɓe haala kaan, amma sakkulla duuniyaaru he suuno njawdi kuman ka nder maɓɓe, ka laatoo ndimara.
40013023	Leydi lobbiri to aawdiiri ndiin saami woni nanuɓe haala kaan, paamii ka faa ɓe ngaɗi barke : Woɓɓe kile hemre, woɓɓe kile lasooji tati, woɓɓe duu kile woronja.
40013024	Iisa waɗani ɓe kippol haala gom, wi'i ɓe : —Ndaa no Laamu Alla nanndi nii : Gorko gom wicci aawdiiri alkama lobbiri nder ngesa muuɗum.
40013025	Amma wakkati himɓe fuu ɗaaninoo ndeen, ganyo makko gom wari, wicci huɗo bonko nder magga, dilli.
40013026	Wakkati aawdiiri ndiin fuɗunoo ndeen faa ndi fii camme, huɗo bonko koon wanngi.
40013027	Maccuɓe jom ngesa oon mbi'owi mo : « Alla sabbinane, hanaa aawdiiri lobbiri aawuɗaa naa ? Ndenne toy huɗo bonko koo ƴuwi ? »
40013028	O jaabii ɓe, o wi'i : « Ganyo gom waɗi ɗum. » Nden maccuɓe ɓeen ƴami mo, mbi'i : « Aɗa hiɗi min ɗoofowa ko naa ? »
40013029	Amma o jaabii ɓe, o wi'i : « Aa'a, ngam nde nii oɗon ɗoofa ko, on ɗoofidan ko he alkama oon.
40013030	Accidee ko he alkama oon faa kettol. Nden, mi wi'an hettooɓe ɓeen ɗoofa ko ginan, ɓe kaɓɓa ko kaɓɓe kaɓɓe faa ko wulee, nden ɓe ketta alkama oon, ɓe kawra mo nder ƴeelu am. »
40013031	Iisa waɗani ɓe kippol haala gom, wi'i ɓe : —Laamu Alla no nanndi he wabbere mutaari nde neɗɗo hooƴi, aawi nder ngesa muuɗum.
40013032	Wabbere ndeen woni ɓurde gabbe fuu famɗude, amma nde nii nde fuɗi, nde ɓuran leɗɗe koogol ngool fuu. Nde laatoto lekki mawki faa pooli ngara nyiɓa cuuɗi mum'en dow licce makki.
40013033	Iisa waɗani ɓe kippol haala gom kaden, wi'i ɓe : —Laamu Alla no nanndi he ƴuufinirɗum ko debbo budi nder muddiiji conndi alkama tati mawɗi faa ɗum fuu ɗum ƴuufi.
40013034	Iisa haalani ɓe kujje ɗee fuu nder kippol haala. Walaa fuu ko o haalani ɓe ko hanaa nder kippol haala o haali ɗum.
40013035	O waɗiri non duu ngam tabbintinde haala kaa annabiijo gom haalunoo wakkati wi'unoo : Mi haaldan he himɓe nder kippol haala, mi haalanan ɓe kujje cuuɗaaɗe fadde duuniyaaru tageede.
40013036	Iisa ummii, acci himɓe ɓeen, naatowi nder suudu. Aahiiɓe makko ɓattii mo, mbi'i mo : —Fiirtan min kippol haala ngool.
40013037	Nden o jaabii ɓe, o wi'i : —Aawɗo aawdiiri lobbiri ndiin, oon woni Ɓii-Neɗɗo.
40013038	Ngesa ngaan duu woni duuniyaaru. Aawdiiri lobbiri ndiin woni ɓiɓɓe Laamu Alla. Huɗo bonko koon woni ɓiɓɓe bonɗo oon.
40013039	Ganyo jom ngesa oon woni Ibiliisa. Kettol ngool woni timmoode duuniyaaru, hettooɓe ɓeen ngoni maleykaaɓe.
40013040	Hano no huɗo koon ittirtee, faɗɗee nder hiite nii, hano non timmoode duuniyaaru duu laatortoo.
40013041	Ɓii-Neɗɗo lilan maleykaaɓe muuɗum, kawra itta nder laamu mum waɗooɓe woɓɓe ngaɗa hakke ɓeen, he waɗooɓe ko boni fuu.
40013042	Ɓe paɗɗee nder kaatane hiite nge nyifataa. Toon ɓe mbuletee, iɓe ŋerƴodira nyiiƴe.
40013043	Amma wakkati mum, dartiiɓe ɓeen no ƴelkiɗan hano naange nder Laamu Baabiraawo mum'en. Jom nowru fuu, nana !
40013044	Iisa waɗi kippol haala gom wi'i kaden : —Laamu Alla no nanndi he njawdi cuuɗiini nder ngesa. Gorko gom hiiti ndi, suuɗitini, suuɗi kam duu. Nder welwelo makko, o yehi, o sottowi ko o joginoo fuu, nden o soodi ngesa ngaan.
40013045	Laamu Alla no nanndi kaden he luumotooɗo tefoowo kaaƴe dime.
40013046	Nde joomum hi'i hayre rimre soodeteene law, joomum no yahan sonnowa ko jogii fuu nden sooda nde.
40013047	Iisa waɗi kippol haala gom kaden wi'i : —Laamu Alla no nanndi he taaruwol paɗɗaangol nder maayo, dey nanngi iri liƴƴi fuu.
40013048	Wakkati taaruwol ngool heewunoo, nanngooɓe liƴƴi ɓeen pooɗi ngol faa he hunnduko ndiyam. Ɓe njooɗii, iɓe cennda liƴƴi ɗiin. Liƴƴi lobbi ɗiin no ngattee nder kandeeje, bonɗi ɗiin duu no paɗɗee.
40013049	Hano non timmoode duuniyaaru ndu laatortoo. Maleykaaɓe ngaran cennda bonɓe he dartiiɓe.
40013050	Ɓe paɗɗan bonɓe ɓeen nder hiite jahannama, toon ɓe mbuletee, iɓe ŋerƴodira nyiiƴe.
40013051	Iisa ƴami ɓe, wi'i : —On paamii maana ɗum fuu naa ? Nden ɓe njaabii mo, ɓe mbi'i : —Ayyo, min paamii.
40013052	Sey, o wi'i ɓe : —Jannginoowo Tawreeta fuu laatiiɗo aahiijo nder Laamu Alla, no nanndi he jom ɓaade keɓoowo nafakka nder kujje kese he kujje kiɗɗe.
40013053	Wakkati Iisa hanti kippi haala mum, ummii,
40013054	hooti nder Nasaratu, wuro ngo o mawnunoo nder mum. Omo waajoo nder waajordu maɓɓe. Ɗum haayɗini hettinaniiɓe mo ɓeen sanne, ɓe tinni iɓe mbi'a : —Toy o heɓi anndal ngal ? Noy o heɓiri baawɗe waɗude kaayɗe ɗee ?
40013055	Hanaa ya kanko woni ɓii sekkeejo oon ? Hanaa Mariyaama woni inniiko ? Hanaa kanko woni mawnu Yakuuba, Yusufu, Simon he Yahuuda'en ?
40013056	Hanaa enen he minyiraaɓe makko rewɓe ngondi ? Ndenne, moy hokki mo anndal ngaal he baawɗe ɗee fuu ?
40013057	Ngam majjum waɗi ɓe calii mo. Amma Iisa wi'i ɓe : —Annabiijo no teddinee nder nokkuuje fuu, dey hanaa nder wuro muuɗum he ɓaade muuɗum.
40013058	Iisa waɗaay toon kaayɗe ɗuɗɗe ngam ɓe ngoonɗinaay mo.
40014001	Wakkati Hirudus, laamiiɗo leydi Galili, nanunoo filla Iisa no waɗee.
40014002	Sey o wi'i gollooɓe makko : —Yahaaya gaɗoowo batisma ! Maayɗo oon, kam ummitii. Ngam majjum waɗi, omo jogii baawɗe waɗude kaayɗe.
40014003	Hirudus haɓɓani Hirudiya dee-mawnum Filipa. Sey Yahaaya duu wi'i ɗum daganaaki mo. Ngam majjum Hirudus duu tilsini Yahaaya nanngee, haɓɓee, uddee nder kasu.
40014005	Hirudus no hiɗi wara Yahaaya amma suusaa, ngam himɓe fuu no mbi'a o annabiijo.
40014006	Ko wakkati nyalaane miccintinoore dimeeki Hirudus yottinoo, ɓii-Hirudiya debbo womi yeeso noddaaɓe-ngari to juulɗe ɗeen. Hirudus nani belɗum majjum sanne,
40014007	faa hunii no hokkan mo huune fuu ko o eeli ɗum.
40014008	Surbaajo oon tokki haala innum, wi'i Hirudus : —Waddanam jooni jooni hoore Yahaaya gaɗoowo batisma nder le'al !
40014009	Ɗum naawi ɓerne Hirudus, amma ko heƴi o huni ɗum yeeso noddaaɓe ɓeen, tilay makko o hokka laawol surbaajo oon hokkee ko ŋaarii ɗum.
40014010	O lili goɗɗo yaha nder kasu oon, taƴowa hoore Yahaaya.
40014011	Hoore ndeen taƴaa, tummbaa nder le'al, nde hokkaa suka debbo oon. Kam duu hokkowi nde innum.
40014012	Aahiiɓe Yahaaya ɓeen ngari kooƴi ɓanndu makko, mooɓowi. Nden ɓe njehi, ɓe kaalanowi Iisa ko waɗi.
40014013	Wakkati Iisa nanunoo habaru maayde Yahaaya ndeen, o ummii kanko tan o dilli, o naatowi nder laana ndiyam, o fa'i nokkuure yeewne gom. Wakkati himɓe nanunoo ɗum ndeen, mburtii nder gure takkiiɗe daane peta ngaan, tokki mo.
40014014	Wakkati o wurtinoo nder laana kaan, o hi'i jama'aare mawne no hawri. Ɓe njurminii mo sanne. O nyawti nyawɓe wonɓe nder maɓɓe fuu.
40014015	Wakkati hiirunoo ndeen, aahiiɓe ɓeen ɓattii Iisa, mbi'i mo : —Joonin kay futuro waɗi, nokkuure ndee duu no ladde. Accu jama'aare ndeen yaha, naatowa nder gure ngam coodowa ko nyaamata.
40014016	Iisa jaabii ɓe, wi'i : —Fotaay ɓe njaha nder gure. Onon he ko'e mooɗon, kokkee ɓe ko ɓe nyaamata.
40014017	Ɓe njaabii mo, ɓe mbi'i : —Buuruuje joy he liƴƴi ɗiɗi tan min njogii.
40014018	O wi'i ɓe : —Ngaddanee kam ɗum ɗo.
40014019	O wi'i himɓe ɓeen njooɗoo dow huɗo koon. O hooƴi buuruuje joy ɗeen he liƴƴi ɗiɗi ɗiin, o tiggitii, o yetti Alla. O helti buuruuje ɗeen, o hokki aahiiɓe ɓeen kokka jama'aare ndeen.
40014020	Ɓe fuu ɓe nyaami faa ɓe kaari. Aahiiɓe ɓeen kawri kelte koddiiɗe ɗeen. Ɗum hebbini kandeeje sappo he ɗiɗi.
40014021	Nyaamuɓe ɓeen no ngaɗa hano worɓe ujunaaji joy mbaka rewɓe he sukaaɓe ɓeen ngalaa.
40014022	Wakkati mum da, o hokki laawol aahiiɓe ɓeen naata nder laana kaan, ardoo, peddita peta ngaan, fadde makko waynaade jama'aare ndeen.
40014023	Gaɗa waynitaaki jama'aare ndeen, o ƴeenyowi dow waamnde ngam du'aade kanko tan. Naange yani, tawi mo dow mayre.
40014024	Laana aahiiɓe ɓeen duu woɗɗowake. Ika dilli yahde ika fotta he henndu, sey benkeƴƴe puɗɗi no piya ka.
40014025	Wakkati ɓadinoo weetude, o wari to aahiiɓe ɓeen, omo dilla he koyɗe dow ndiyam ɗaam.
40014026	Amma wakkati aahiiɓe ɓeen ngi'unoo omo dilla he koyɗe dow ndiyam ɗaam, ɓerɗe maɓɓe taƴi, ɓe mbi'i : —Mbeelu maayɗo non ! Ɓe kuli kulal manngal.
40014027	Wakkati mum da Iisa wi'i ɓe : —Pukkinee hakkillooji mooɗon ! Miin non. To kulee !
40014028	Sey Piyer jaabii mo, wi'i : —Joomam, nde nii aan non, waɗu mi wara to maa.
40014029	Iisa jaabii mo, wi'i : —War ! Piyer wurtii laana kaan, no yaaɓa dow ndiyam ɗaam, no fa'i to Iisa.
40014030	Amma wakkati o hi'unoo henndu nduun sattii sanne ndeen, o huli, sey o fuɗɗi yoolaade, nden o huuɓi, o wi'i : —Joomam, hisinam !
40014031	Wakkati mum da, Iisa foorti junngo mum, nanngi mo, wi'i : —Hey pamɗuɗo goonɗinol, ko waɗi cikkuɗaa ?
40014032	Gaɗa mum ɓe fuu ɗiɗo, ɓe naati laana kaan, sey henndu nduun duu darii.
40014033	Nden aahiiɓe wonɓe nder laana kaan cujidani mo, mbi'i : —Hakiika, aan woni Ɓii-Alla !
40014034	Wakkati ɓe pedditinnoo peta ngaan, ɓe njottii leydi Genesaret.
40014035	Himɓe wuro ngoon fuu annditi mo, ɓe ngaɗi lilaaɓe leydi ndiin fuu haalanee garki makko. Himɓe ɓeen ngaddani mo nyawɓe mum'en fuu.
40014036	Ɓe eeli mo o acca nyawɓe ɓeen meema baa nii hunnduko jabbaare makko tan. Meemuɗo nde fuu nyawti.
40015001	Fariisa'en he jannginooɓe Tawreeta ƴuwi Ursaliima, ngari to Iisa ƴami mo, mbi'i :
40015002	—Ɗume waɗi ko aahiiɓe maaɗa tokkataa laabi finaa-tawaaji maamiraaɓe meeɗen ? Ɓe lootataa juuɗe maɓɓe fadde maɓɓe nyaamude.
40015003	Sey Iisa jaabii ɓe, wi'i : —Onon nee, ɗume waɗi ko on tokkataa tilsinooje Alla, oɗon tokka finaa-tawaaji mooɗon ?
40015004	Ngam Alla wi'i : Teddin inna maa he bammaa. O wi'i kaden : Kuɗuɗo innum naa bammum fuu no haani wareede.
40015005	Amma onon, oɗon njanngina ko neɗɗo no waawi wi'ude innum naa bammum, kam sakkani Alla ko haani wallirde ɓe ɗum.
40015006	Oɗon mbi'a fotaay joomum teddina saarooɓe muuɗum. Ndenne ngam sabbu finaa-tawaaji mooɗon, oɗon ngartira haala Alla meere !
40015007	Munaafiki'en ! Esaaya woofaay sam wakkati o waɗunoo annabaaku dow mooɗon.
40015008	Nder maggu Alla wi'i : Himɓe ɓee no mbi'an kam'en no teddina kam, amma ɓerɗe maɓɓe no mboɗɗi kam.
40015009	Dewal maɓɓe no meere ngam ko ɓe ngoni iɓe njanngina ɗum to ɓiɓɓe aadama ƴuwi.
40015010	Nden Iisa noddi jama'aare ndeen, wi'i nde : —Kettinee.
40015011	Paamee ko hanaa ko naatata nder hunnduko neɗɗo, tunninta ɗum, amma ko wurtotoo nder makko.
40015012	Sey aahiiɓe ɓeen ɓattii mo, mbi'i : —Aɗa anndi ko haalaaji maaɗa ɗiin metti ɓerɗe Fariisa'en ?
40015013	Nden Iisa jaabii ɓe, wi'i : —Wasaango fuu ngo Baaba am gonɗo dow aawaay, no ɗoofetee.
40015014	Accee ɓe, ɓe wumɓe ɗowooɓe wumɓe ! Nde bumɗo ɗowi bumɗo, sey ɓe fuu ɗiɗo ɓe caamowan nder ngayka.
40015015	Sey Piyer wi'i mo : —Fiirtan min banndol ngool.
40015016	Nden Iisa jaabii mo wi'i : —Onon duu, faa hannden ɗum laaɓanaay on naa ?
40015017	On anndaa ko naati nder hunnduko fuu no yahan nder reedu, gaɗa mum ɗum yehee gaɗa wuro naa ?
40015018	Amma ko wurtotoo nder hunnduko ɗum, nder ɓerne ɗum ƴuwata, kanƴum jaati tunninta neɗɗo.
40015019	Ngam nder ɓerne neɗɗo miilooji bonɗi, uppooji neɗɗo itta yonki, yeena, fija, wujja, seedo dow fewre, he mbonka fuu ƴuwata.
40015020	Ɗum woni ko tunninta neɗɗo. Amma nyaama tawee lootaay juuɗe muuɗum hano no finaa-tawaaji wi'iri ɗum nii tunnintaa neɗɗo.
40015021	Nyannde gom Iisa ummidii aahiiɓe mum, fonndi seraaji Tirus he Sidon.
40015022	Sey Kanananke debbo gom tawaaɗo nder seraaji ɗiin waddi bojji mum to makko, wi'i : —Joomam, taan Daawda, yurmam ! Ɓiyam debbo, ginnaaru woni dow mum, indu torra mo sanne !
40015023	Amma Iisa jaabaaki mo. Nden aahiiɓe ɓeen ɓattii mo, mbi'i : —Riiwu debbo oo, omo nii gaɗa meeɗen, omo wulla.
40015024	Sey Iisa jaabii ɓe, wi'i : —Ngam baali Isra'el majjuɗi ɗiin waɗi lilaami.
40015025	Nden debbo oon wari, sujidi yeeso makko, wi'i : —Joomam, wallam !
40015026	Iisa jaabii mo, wi'i : —Hegaaki neɗɗo hooƴa nyaamdu sukaaɓe, faɗɗana dawaaɗi.
40015027	Debbo oon jaabitii mo, wi'i kaden : —Goonga non, Joomam. Amma dawaaɗi duu no nyaama nyaamdu joomiraaɓe mum'en ɓiltotoondu nder le'e maɓɓe no saama.
40015028	Nden, Iisa jaabii mo, wi'i : —Goonɗinol maa ngool no mawni ! Ɗum laatane no ngiɗirɗaa fuu. Nder wakkati mum, ɓiyiiko debbo nyawti.
40015029	Iisa dilli Tirus he Sidon, o tokkitii daane peta Galili yahde. O ƴeenyi waamnde gom, o jooɗowi toon.
40015030	Himɓe heewɓe ngari to makko, ngaddani mo laƴooɓe, wumɓe, larɗuɓe, pahuɓe, he nyawɓe heewɓe. Ɓe ngaddi ɓe yeeso makko, nden o nyawti ɓe.
40015031	Wakkati ɓe ngi'unoo pahuɓe ɓeen no kaala, larɗuɓe ɓeen no larɗita, laƴooɓe ɓeen no laƴita, wumnooɓe ɓeen no ngi'a. Ɗum haayɗini ɓe sanne. Ɓe tinni iɓe njetta Alla mo Isra'el.
40015032	Iisa noddi aahiiɓe mum, wi'i ɓe : —Himɓe ɓee no njurminii. Balɗe tati nii hannden ko iɓe ngondi he am, ɓe ngalaa fuu ko nyaamee. Mi hiɗaa ɓe ndilla tawee ɓe nyaamaay, to rafo liɓoy ɓe dow laawol.
40015033	Nden aahiiɓe ɓeen mbi'i mo : —Toy keɓeten ko nyamni jama'aare ndee fuu nder ladde yeeruure ndee ?
40015034	Sey o ƴami ɓe, o wi'i : —Buuruuje foti njogiɗon ? Ɓe njaabii mo, ɓe mbi'i : —Buuruuje jeɗɗi, he likkoy seɗɗa min njogii.
40015035	Nden o wi'i jama'aare ndeen jooɗoo he leydi.
40015036	O hooƴi buuruuje jeɗɗi ɗeen he likkoy koy. O yetti Alla, o helti ɗe, o hokki aahiiɓe ɓeen, njeddani jama'aare ndeen.
40015037	Ɓe fuu ɓe nyaami faa ɓe kaari. Aahiiɓe ɓeen kawri kelte ɗeen, ɗe kebbini kandeeje jeɗɗi.
40015038	Worɓe nyaamuɓe ɓeen tan no ngaɗa ujunaaji nayo, sukaaɓe he rewɓe ɓeen ngalaa nder.
40015039	Gaɗa Iisa waynii himɓe ɓeen, o naati laana, o fa'i leydi Magadan.
40016001	Fariisa'en he Sadduki'en gom ngari to Iisa faa tunna mo. Ɓe ŋaarii mo o holla ɓe alaama kaayɗiniiɗo ƴuwɗo dow kolloowo ko Alla lili mo.
40016002	Nden o jaabii ɓe, o wi'i : —Wakkati naange hiɗi yanude, kammu no wojji, oɗon mbi'a nyalooma jaaŋo oon no welan.
40016003	Illa beete duu, nde duule boɗeeje ƴeenyi, faa kammu niɓɓi, oɗon mbi'a hannden ndiyam no toɓan. Oɗon mbaawi senndodirde alamaaji kammu, amma on mbaawaa senndodirde alamaaji wakkatiiji !
40016004	Himɓe jamaanu bonɗo mo hulataa Alla ngiɗi holleede alaama. Alaama fuu non on kollataake ko ƴaari alaama annabi Yunuusa. Nden o dilli, o acci ɓe.
40016005	Wakkati aahiiɓe ɓeen pedditannoo peta Galili, ɓe njeggiti ɓe pantiraay buuru gaɗa maɓɓe.
40016006	Nden Iisa wi'i ɓe : —Kakkilee, paddee ko'e mooɗon he ƴuufinirɗum Fariisa'en he Sadduki'en oo.
40016007	Sey aahiiɓe ɓeen puɗɗi no mbi'odira : —Ngam en pantiraay buuru, waɗi omo wi'a haalaaji ɗii.
40016008	Iisa faami ko ɓe ngoni iɓe kaala, nden o wi'i ɓe : —Onon famɗuɓe goonɗinol ! Ɗume waɗi oɗon mbi'odira hakkune mooɗon ngam on ngalaa buuru non ?
40016009	On paamaay faa hannden ? On njeggitani buuruuje joy, ɗe njeddanmi worɓe ujunaaji joyo ɗeen naa ? Nyannde mum kandeeje foti kebbinirɗon kelte buuru oon ?
40016010	On njeggitani kaden buuruuje jeɗɗi, ɗe njeddanmi worɓe ujunaaji nayo ɗeen naa ? Nyannde mum kandeeje foti kebbinirɗon kelte ɗeen ?
40016011	Noy waɗi ko on paamaay, hanaa haala buuru kaalananmi on ? Mi wi'aana paddoɗon ko'e mooɗon he ƴuufinirɗum Fariisa'en he Sadduki'en.
40016012	Nden aahiiɓe ɓeen paami ko o wondaa ƴuufinirɗum tawaaɗo nder buuru oon, amma ɓe kakkilo he ko Fariisa'en he Sadduki'en njannginta.
40016013	Wakkati Iisa yottinoo nder leydi Kaysariya Filipi. O ƴami aahiiɓe makko, o wi'i : —Moy himɓe mbi'ata Ɓii-Neɗɗo oon woni ?
40016014	Sey ɓe njaabii mo, ɓe mbi'i : —Woɓɓe no mbi'a a Yahaaya gaɗoowo batisma. Woɓɓe no mbi'a a Eliya. Woɓɓe duu kaden no mbi'a a Yeremiya naa a gooto nder annabiiɓe.
40016015	Nden Iisa ƴami ɓe wi'i : —Dey onon nee, moy mbi'oton ngonmi ?
40016016	Sey Simon Piyer jaabii mo, wi'i : —Aan, a Almasiihu, Ɓii-Alla duumiiɗo.
40016017	Nden Iisa wi'i mo : —Aan Simon ɓii-Yunuusa, a barkinaaɗo. Ngam hanaa ɓii-aadama wannginani ma ɗum, amma Baabiraawo am gonɗo dow.
40016018	Miin duu, mi inndirte Piyer, ɗum woni hayre. Dow hayre ndeen nyiɓanmi hawriine goonɗinɓe kam. Maayde naa jahannama he semmbe mum fuu walaa ko waawani nde.
40016019	Mi hokkete omtirɗe dammbugal Laamu Alla : Huune fuu ko kaɗuɗaa dow leydi, haɗetee dow kammu. Huune fuu ko njaɓuɗaa dow leydi, jaɓetee dow kammu.
40016020	Nden, Iisa fooɗi noppi maɓɓe wi'i to ɓe kaalan neɗɗo fuu ko kam woni Almasiihu.
40016021	Gaɗa tabbintinol ngol Piyer waɗi, Iisa fuɗɗi anndinde aahiiɓe mum ko no tilsi kam yaha Ursaliima. To mawɓe Yahudankooɓe, mawɓe cakkanooɓe Alla he jannginooɓe Tawreeta torrata ɗum sanne, nden ɓe mbara ɗum. Balɗe tati gaɗa mum kam ummitittoo.
40016022	Sey, Piyer fooɗi mo senngo, tinni no haalda he makko, no wi'a : —Alla reene, Joomam ! Ɗum hewtotaako ma sam !
40016023	Iisa yeeƴitii Piyer, wi'i : —Woɗɗam, aan Seyɗan ! A fergere dow laawol am, ngam miilooji maaɗa ɗii ƴuwaay to Alla, amma to himɓe ɗi ƴuwi !
40016024	Nden Iisa wi'i aahiiɓe mum : —Muuyɗo tokkude kam fuu, acca daarude hoore mum, hooƴa leggal bardugal mum, tokka kam.
40016025	Ngam giɗɗo hisinde yonki mum, mursan ki. Amma mursuɗo ki ngam am, heɓitan ki.
40016026	Ɗume keɓol duuniyaaru nduu fuu nafirta neɗɗo, nde joomum mursi yonki mum ? No woodi ko neɗɗo waawi hokkitirde ngam heɓita ki naa ?
40016027	Ɓii-Neɗɗo no wardan he maleykaaɓe mum nder teddungal Baabiraawo mum. Wakkati mum, o yoɓan neɗɗo fuu ko foti he golle muuɗum.
40016028	Goonga kaalananmi on : Woɓɓe nder tawaaɓe ɗo hannden maayataa tawee ngi'aay Ɓii-Neɗɗo no wara nder laamu mum.
40017001	Balɗe jeegom gaɗa tabbintinol ngol Piyer waɗi, Iisa nyakkodi Piyer, Yakuuba he dimdaaɗo mum Yahaaya dow waamnde toowne gom.
40017002	Tagaadi makko waylitii yeeso maɓɓe. Yeeso makko no yayna hano naange, kolte makko duu no ƴelkita hano jeyngol.
40017003	Wakkati mum da aahiiɓe tato ɓeen ngi'i Muusa he Eliya mbanngii, iɓe kaalda he makko.
40017004	Sey Piyer wi'i Iisa : —Joomam, no wooɗi ko tawaaɗen ɗo. Nde nii aɗa hiɗi, mi nyiɓan hukumuuji tati ɗo : Aan worru, Muusa worru, Eliya worru.
40017005	Wakkati o haalannoo ndeen sey luuldere ƴelkitoore gom wari suddi ɓe. Daane gom ƴuwi nder luuldere ndeen, wi'i : —Oo woni Ɓiyam mo korsinmi, mo mbelniranmi. Kettinanee mo !
40017006	Wakkati aahiiɓe ɓeen nanunoo daane ndeen, kippi he leydi. Ɓe kuli sanne.
40017007	Iisa ɓattii ɓe, meemi ɓe, wi'i : —Ummee ! To kulee !
40017008	Sey ɓe ɓanti ko'e maɓɓe, ɓe ngi'aay neɗɗo fuu, se hanaa Iisa.
40017009	Wakkati ɓe njippotonoo waamnde ndeen, Iisa fooɗi noppi maɓɓe, wi'i : —To kaalanee neɗɗo fuu ko ngi'uɗon ɗum, sey wakkati Ɓii-Neɗɗo ummitii e maayde.
40017010	Nden aahiiɓe ɓeen ƴami mo, mbi'i : —Ɗume waɗi ko jannginooɓe Tawreeta no mbi'a no tilsi Eliya arta Almasiihu warde ?
40017011	O jaabii ɓe, o wi'i : —Goonga non, Eliya artata wara, moƴƴina kujje fuu.
40017012	Amma miɗo wi'a on : Eliya warii faa yawti, ɓe annditaay mo, ɓe ndaaraay mo goɗɗum. Hano non duu ɓe ndaarataa Ɓii-Neɗɗo goɗɗum, ɓe torra mo.
40017013	Nden aahiiɓe ɓeen paamii ko filla Yahaaya gaɗoowo batisma o waɗani ɓe.
40017014	Wakkati Iisa he aahiiɓe mum ngartunoo to jama'aare ndeen, gorko gom ɓadii mo, hofi yeeso makko,
40017015	wi'i : —Moodibbo, yurma ɓiyam gorko oo ! Paɗɗe o woodi, ɗum tampinii mo sanne. Kile keewɗe omo saama nder hiite naa nder ndiyam.
40017016	Mi yaarii mo to aahiiɓe maaɗa amma ɓe keppi nyawtude mo.
40017017	Sey Iisa jaabii mo, wi'i : —Hey onon himɓe jamaanu bonɗo, ɓe ngoonɗinaay ! Faa nde ngondanmi he mooɗon ? Faa nde tinnotoomi miɗo munyana on ? Ngaddanee kam suka oon ɗo !
40017018	O sajiti ginnaaru nduun. Ndu takkiti suka oon. Wakkati mum da suka oon nyawti.
40017019	Wakkati Iisa wonnoo feere mum, aahiiɓe ɓeen ɓadii mo, ƴami, mbi'i : —Ɗume waɗi ko minen, min keppi riiwude ginnaaru nduun ?
40017020	Iisa jaabii ɓe, wi'i : —Ngam oɗon pamɗi goonɗinol. Goonga kaalananmi on : Nde goonɗinol mooɗon no famɗi faa foti gabbel mutaari, nde nii on mbi'i waamnde ndee : « Sottu ɗo, njahaa to », nde sottan. Huune fuu hepportaa on. [
40017021	Amma iri ginnaaru nduu riiwataako nde hanaa du'aa'u he suumayeere non.]
40017022	Nyannde gom, wakkati Iisa he aahiiɓe mum pottunoo nder leydi Galili, o wi'i ɓe kaden : —Ɓii-Neɗɗo no jammbetee, wattee nder juuɗe.
40017023	O waree, balɗe tati gaɗa mum, o ummitoo. Haala kaa metti ɓerɗe aahiiɓe ɓeen sanne.
40017024	Wakkati Iisa he aahiiɓe mum njottinoo Kafarnahum, jaɓooɓe janngal Juulirde mawne gom ngari to Piyer, mbi'i mo : —Moodibbo mooɗon no yoɓa janngal Juulirde mawne naa ?
40017025	Piyer jaabii ɓe, wi'i : —Omo yoɓa. Wakkati Piyer naatannoo nder Juulirde ndeen, fadde makko yeccaade, sey Iisa wi'i mo : —Simon, ɗume miiliɗaa ? Moy haani yoɓande laamiiɓe duuniyaaru janngal ? Ɓiɓɓe leydi naa hoɓɓe ?
40017026	Nden Piyer jaabii mo, wi'i : —Hoɓɓe. Sey Iisa wi'i mo : —Ndenne, ɓiɓɓe leydi kaanaa yoɓude naa ?
40017027	Amma, en ngiɗaa mettinde ɓerɗe himɓe ɓee. Yah toon dow peta, paɗɗaa mamaruwol maa. Linngu ngu artuɗaa nanngude nguun, omtu hunnduko maggu. A tawan tammal cardi, joɓoowal janngal meeɗen. Ittaa ngal, njoɓana en, miin he maa.
40018001	Aahiiɓe ɓeen ɓadii Iisa, ƴami mo, mbi'i : —Moy ɓuri teddude nder Laamu Alla ?
40018002	Nden Iisa noddi cukalel gom, darni yeeso maɓɓe,
40018003	wi'i : —Goonga kaalananmi on : Nde nii on mbattitaay, faa nannduɗon he cukaloy koy, on naatataa nder Laamu Alla.
40018004	Leesinɗo hoore mum faa nanndi he cukalel ngel, kam woni ɓurɗo teddude nder Laamu Alla.
40018005	Jaɓɓiiɗo suka gooto hano cukalel ngel dow innde am, miin jaati joomum jaɓɓii.
40018006	Neɗɗo fuu waɗi cukalel gootel goonɗinngel kam waɗa hakke, ko ɓuri moƴƴande joomum woni kaaƴa mannga haɓɓee he daane mum, yoolee nder nokkuure ɓurne luggiɗidde nder maayo.
40018007	Kaari duuniyaaru nduu no heewi laabi gaɗol bone. Sikka fuu walaa laabi gaɗol ko boni keppataa nder mayru faa abada. Amma bone saama dow neɗɗo fuu laatii sabiili majji !
40018008	Se tawi junngo maaɗa naa koyngal maaɗa no waawi waɗa ngaɗaa hakke, taƴa junngo ngoon naa koyngal ngaal paɗɗaa. Naataa nder mbuurnam nduumiiɗam a larɗuɗo no ɓuri moƴƴande ma dina paɗɗeɗaa nder hiite duumiinge tawi aɗa huuɓi.
40018009	Se tawi hitere maaɗa no waawi waɗa ngaɗaa hakke, itta nde paɗɗaa. Naataa nder mbuurnam nduumiiɗam a ɗokko, no ɓuri moƴƴande ma dina paɗɗideɗaa gite maaɗa ɗiɗi fuu no kuuɓi nder hiite jahannama.
40018010	Kakkilee to njawee baa gooto nder cukaloy koy. Ngam miɗo wi'a on : Maleykaaɓe makkoy wonɓe dow kammu ɓeen, wakkati fuu iɓe yeeso Baabiraawo am gonɗo dow, iɓe ngi'a huune fuu. [
40018011	Ngam Ɓii-Neɗɗo waraana hisinde majjuɓe.]
40018012	—Ɗume miilotoɗon ? Nde nii tawaama neɗɗo no jogii baali hemre, dey ngootu majjaa, hanaa joomum no accan baali hemre go'o walaa ɗiin nder ferro ɗi ndura, nden tefowa majjungu nguun naa ?
40018013	Goonga kaalananmi on : Nde nii o hiitii ngu, o welniran ngu faa ngu ɓura hemre go'o walaa ɗiito.
40018014	Hano non Baabiraawo mooɗon gonɗo dow oon, hiɗaa baa gooto nder cukaloy koy majjaa.
40018015	—Nde nii bannda goonɗinɗo gom waɗani ma gacce, yah to makko, nodda mo feere kollaa mo gacce makko. Nde nii o hettinake, o jaɓi kollitooje maa, a wartiri enɗam hakkune mooɗon.
40018016	Amma nde nii o jaɓaay, soƴƴa to makko, aan he neɗɗo gom naa njahdaa himɓe ɗiɗo. Ngam seedeeɓe ɗiɗo naa tato tabbintina haala ngaɗaaka fuu.
40018017	Nde nii o jaɓaay faa hannden, kaalanaa ɗum hawriine goonɗinɓe. Nde nii o salake jaɓude haala hawriine goonɗinɓe kaan, adu mo hano neɗɗo mo anndaa Alla naa jaɓoowo janngal, caliiɗo tuubude.
40018018	Goonga kaalananmi on : Huune fuu ko kaɗuɗon dow leydi, no haɗetee dow kammu. Huune fuu ko njaɓuɗon dow leydi, no jaɓetee dow kammu.
40018019	Miɗo haalana on kaden : Nde nii himɓe ɗiɗo nder mooɗon potii dow huune worre nder duuniyaaru faa ŋaarake ɗum Alla, Baabiraawo am gonɗo dow no jaabanto ɓe ɗum.
40018020	Ngam nokku fuu to himɓe ɗiɗo naa tato kawri dow innde am, miɗo wondi he maɓɓe.
40018021	Piyer ɓadii Iisa, ƴami mo wi'i : —Joomam, nde nii banndam waɗanii kam gacce, kile foti kaanumi yaafanaade mo ? Kile jeɗɗi, naa kile foti ?
40018022	Nden Iisa jaabii mo, wi'i : —Mi wi'aay ma kile jeɗɗi tan. Njaafoɗaa mo kile lasooji tati he sappo faa nde jeɗɗi.
40018023	Ngam majjum waɗi Laamu Alla no nanndinee he laamu laamiiɗo gom, anniyiiɗo lima njawdi mum wondi nder juuɗe gollanooɓe ɗum.
40018024	Wakkati o fuɗɗunoo limude ndeen, o waddanaa golloowo gom mo o tokkata nyamaane nde golloowo oon waawtaa yoɓi keerol mbuurnam mum fuu.
40018025	Ko gorko oon heppi yoɓidide mo fuu, sey laamiiɗo oon hokki laawol gorko oon, deekum, sukaaɓe mum he ko jogii fuu connee, faa ɗum yoɓa nyamaane ndeen.
40018026	Sey golloowo oon hofi yeeso laamiiɗo oon, eeli mo, wi'i : « Munyanam, mi yoɓete fuu ! »
40018027	Nden laamiiɗo oon yurmii mo, yaafanii mo nyamaane ndeen, acci mo o dilli.
40018028	Amma golloowo oon no wurtorii, sey fotti he mo ɓe ngolliditta gom mo o tokkata nyamaane seɗɗa. O nanngi daane onɗon, o ɗeɗɗi, o wi'i mo : « Yoɓan ceede am ! »
40018029	Gollidoowo he makko oon hofi yeeso makko, eeli mo, wi'i : « Munyanam, mi yoɓete ! »
40018030	Amma o jaɓaay. O uddowii mo kasu, sey nde o yoɓi nyamaane ndeen fuu.
40018031	Wakkati gollooɓe ɓeeto ngi'unoo ɗum ndeen, ɗum metti ɓerɗe maɓɓe sanne. Ɓe njehi ɓe kaalanowi ɗum laamiiɗo oon.
40018032	Nden, laamiiɗo oon noddi golloowo oon, wi'i mo : « Aan a neɗɗo bonɗo ! Wakkati eelunoɗaa kam, mi yaafanake ma ko tokkanoomaami fuu.
40018033	Ndenne aan, a haanaa yurmaade jaada oo naa, hano no njurmorimaami nii ? »
40018034	Laamiiɗo oon tikki sanne, nanngi mo portol sey nyannde o yoɓidi nyamaane ndeen fuu faa laaɓi.
40018035	Non duu Baabiraawo am gonɗo dow waɗanta gooto mooɗon fuu, caliiɗo yaafaade banndum he ɓerne worre.
40019001	Wakkati Iisa timminnoo waaju mum, o dilli Galili o fa'i gaɗa maayo Urdun nder leydi Yahudiya.
40019002	Jama'aare mawne tokki mo, o nyawti nyawɓe maɓɓe.
40019003	Fariisa'en gom ngari to makko faa tunna mo. Ɓe ƴami mo ɓe mbi'i : —No dagii gorko seera deekum ngam daliila fuu naa ?
40019004	Sey o jaabii ɓe, o wi'i : —Ndenne, on njanngaay ko winndaa nder dewte ɗeen naa ? Illa fuɗɗorde Alla tagi himɓe gorko he debbo.
40019005	Ngam majjum waɗi gorko no acca innum e bammum ngam hawtaa he deekum, ɓe fuu ɗiɗo ɓe laatoo ɓanndu worru.
40019006	Ndenne, joonin ɓe kanaa ɗiɗo kaden, amma ɓe go'o. To neɗɗo fuu senndu ko Alla hawri.
40019007	Ɓe ƴami mo kaden, ɓe mbi'i : —Ndenne ɗume waɗi Muusa tilsini gorko hokka deekum talkuru ceergal, nde no seera mo ?
40019008	O jaabii ɓe, o wi'i : —On tiɓɓe-nyireeɓe, ngam majjum waɗi Muusa hokki on laawol no ceerirton rewɓe mooɗon. Amma illa fuɗɗorde, hanaa non ɗum worri.
40019009	Miɗo wi'a on : Neɗɗo fuu ceerɗo deekum ko hanaa ngam jeenu, dey ɓaŋi debbo gom, joomum yeeni.
40019010	Sey aahiiɓe ɓeen mbi'i mo : —Nde nii hakkune neɗɗo he deekum nii worri, tawee neɗɗo ɓaŋaay mo no ɓuri.
40019011	Amma Iisa jaabii ɓe, wi'i : —Hanaa neɗɗo fuu waawi jaɓude haala kaa, sey nii mo Alla hiɗani ɗum.
40019012	Daliila kaɗoowo gorko ɓaŋa no woodi. Ngam goɗɗo rimaama no baatoraaɗo. Goɗɗo no tappaaɗo. Goɗɗo duu, kam haɗi hoore mum ɓaŋude ngam ngollana Laamu Alla. Neɗɗo fuu waawi yardaade he haala kaa, jaɓa ka !
40019013	Himɓe ngaddi cukaloy mum'en ngam o yowa juuɗe makko dow makkoy, o du'anoo koy, amma aahiiɓe ɓeen nduki ɓe.
40019014	Nden Iisa wi'i ɓe : —Accee cukaloy koy ngara to am. To kaɗee koy, ngam nannduɓe he makkoy njeyii Laamu Alla.
40019015	O yowi junngo makko dow makkoy, o du'anii koy, nden o dilli.
40019016	Iɓe ɗon nii, sey gorko gom ɓadii Iisa, ƴami mo, wi'i : —Moodibbo, yerre ndeye kaanumi waɗude ngam heɓude mbuurnam nduumiiɗam ?
40019017	Iisa jaabii mo, wi'i : —Ɗume ƴamantaa kam yerre nde kaanuɗaa waɗude ? Alla tan woni jeɗɗuɗo ! Nde aɗa hiɗi naata nder mbuurnam nduumiiɗam, tokku tilsinooje Tawreeta.
40019018	Nden gorko oon ƴami mo wi'i kaden : —Tilsinooje Tawreeta ɗeye tokkanmi ? Iisa jaabii mo, wi'i : —To ittu yonki goɗɗo, to yeenu, to wujju, to seedana fewre.
40019019	Teddin inna maa he bammaa, ngiɗaa gondo maa no ngiɗirɗaa hoore maa.
40019020	Suka jokolle oon wi'i mo : —Miɗo waɗa kujje ɗee fuu. Ɗume hoddi kaden ?
40019021	Sey Iisa wi'i mo : —Nde aɗa hiɗi laatoɗaa kuuɓuɗo, sonnoy ko njogiɗaa fuu, njeddana talkaaɓe, a heɓan baraaje dow. Gaɗa mum, ngaraa tokkaa kam.
40019022	Jokolle oon no diikuɗo sanne. Wakkati o nanunoo haalaaji ɗii, o ɓalinii, o dillidi mettorgal ɓerne.
40019023	Gaɗa mum, sey Iisa wi'i aahiiɓe mum : —Goonga kaalananmi on : Naatol diikuɗo nder Laamu Alla no tiiɗi faa !
40019024	Miɗo haalana on duu : Naatol ngolooba nder wudde battal no ɓuri hoyde dina naatol diikuɗo nder Laamu Alla.
40019025	Wakkati aahiiɓe ɓeen nanunoo haala kaan, ɗum haayɗini ɓe sanne. Nden ɓe mbi'i : —Ndenne, moy hisata ?
40019026	O daari ɓe, o wi'i : —To himɓe ɗum waɗataako naa ? Amma walaa fuu ko hepportaa Alla.
40019027	Piyer itti hunnduko, wi'i Iisa : —Minen, min mboppii fuu, min tokkii ma. Noy min laatoytoo ?
40019028	Sey Iisa jaabii, wi'i : —Goonga kaalananmi on : Nder duuniyaaru heyru warooru nduu, nde Ɓii-Neɗɗo jooɗake dow jooɗorgal laamu mum teddungal, onon sappo he ɗiɗo tokkuɓe kam ɓee, onon duu on njooɗoto dow jooɗorɗe laamiiɓe sappo he ɗiɗi, laamoɗon lenyi Isra'el sappo e ɗiɗi ɗiin.
40019029	Kaden neɗɗo fuu boppuɗo ɓaade mum, naa rimdaaɓe mum worɓe naa rewɓe, naa woppi innum naa bammum, naa sukaaɓe mum, naa gese mum ngam am, joomum heɓan ko ɓuri ko woppi ɗum kile hemre. Kaden duu joomum heɓan mbuurnam nduumiiɗam.
40019030	Amma ardiiɓe heewɓe keedan gaɗa. Gaɗaaɓe ɓeen duu laatoto ardiiɓe.
40020001	Ndaa no Laamu Alla wa'i nii : —Ingu nanndi he jom ngesa cabiije, dilluɗo illa beete faa hooƴowa gollooɓe, gollanooɓe ɗum.
40020002	O heɓi ɓe, o fotidi he maɓɓe dow ko nyalooma fuu, o yoɓataana neɗɗo maɓɓe fuu tammal cardi gootal. Nden o yaari ɓe nder ngesa makko.
40020003	Nyawli seɗɗa, sey o wurtii kaden, o hi'i woɓɓe no njooɗii nder luumo, ɓe ngalaa gollal fuu.
40020004	O wi'i ɓe : « Njehee onon duu ngollowon nder ngesa am. Mi yoɓan on ko haani yoɓeede. »
40020005	Ɓeen duu njehi ngollowi. Har caka nyalooma o wurtii kaden, o hi'i woɓɓe, o wi'i ɓe njaha ɓe ngollowa nder ngesa makko. O wurtitii kaden har juura sey o hi'i woɓɓe, o wi'i ɓe kamɓe duu ɓe ngollowa nder ngesa makko.
40020006	Faa hannden har laasara pewɗo dey-dey yamnde joy, o wurtii kaden. O tawi woɓɓe nder luumo, ɓe ngalaa golle. O wi'i ɓe : « Ko waɗi ko nyalluɗon ɗo on ngollaay ? »
40020007	Ɓe njaabii mo, ɓe mbi'i : « Neɗɗo fuu hooƴaay min golle. » Nden o wi'i ɓe : « Too, njehee onon duu ngollowon nder ngesa am. »
40020008	Wakkati naange yanunoo ndeen, sey o wi'i golloowo makko gom : « Noddu gollooɓe ɓeen, njoɓaa ɓe. Artir sakitiiɓe warde ɓeen, nden ngayniraa artuɓe ɓeen. »
40020009	Warɓe laasara pewɗo ɓeen ngari, neɗɗo maɓɓe fuu hokkaa tammal cardi gootal.
40020010	Artunooɓe ɓeen duu ngari, miili no njoɓetee ko ɓuri non. Amma kamɓe duu, neɗɗo maɓɓe fuu hokkaa tammal cardi gootal.
40020011	Wakkati ɓe njoɓanoo ndeen, sey ɓe tinni iɓe nguunitoo yeeso jom ngesa oon.
40020012	Iɓe mbi'a : « Sakitiiɓe warɓe ɓeen yamnde worre tan ngolli, dey njobdi amin fonnee. Minen nyalluɓe no tampa nder naange wulnge ! »
40020013	Sey jom ngesa oon jaabii gooto nder maɓɓe, wi'i : « Neɗɗo am, mi toonyaaki ma. Hanaa dow tammal cardi gootal kaalduɗen ngam ngollanon kam nyalooma oon fuu naa ?
40020014	Ndenne, jaɓu njobdi maa, tinnoɗaa. Mi muuyi hokkude sakitiiɓe warɓe ɓeen dey-dey ko kokkumaami.
40020015	Hanaa ko weli kam ngaɗiranmi ceede am naa ? Naa moƴƴere nde ngaɗumi ndeen woni welaay ma ? »
40020016	Nden Iisa wi'i ɓe : —Non non ardiiɓe ɓeen keedan gaɗa, gaɗaaɓe ɓeen duu laatoo ardiiɓe.
40020017	Nyannde gom Iisa he lilaaɓe mum sappo he ɗiɗo ɓeen no pa'i Ursaliima. Dow laawol, sey o henni ɓe senngo, o wi'i ɓe :
40020018	—Kettinee, eɗen ɗon njaha Ursaliima. Toon Ɓii-Neɗɗo wattetee nder juuɗe hooreeɓe cakkanooɓe Alla he jannginooɓe Tawreeta. Ɓe kiitoo mo kiite maayde.
40020019	Ɓe ngatta mo nder juuɗe ɓe kanaa Yahudankooɓe. Kamɓe duu ɓe njawoo mo, ɓe ɓocca mo, ɓe tonta mo dow leggal bardugal ngam o maaya. Amma nyalaane tataɓere mum o ummitittoo.
40020020	Inna ɓiɓɓe Jebede ɓattini sukaaɓe mum to Iisa. O sujidi yeeso makko ngam eelude mo.
40020021	Sey Iisa wi'i mo : —Ɗume ngiɗaa ? Nden yeyraajo oon jaabii mo, wi'i : —Miɗo hiɗi podanoɗaa ɓiɓɓe am worɓe ɗiɗo ɓee, ɓe njooɗoo takkol maaɗa nder laamu maa. Gooto nyaamo maa, ooto nano maa.
40020022	Nden Iisa jaabii mo, wi'i Yakuuba he Yahaaya : —On anndaa ko eeloton. Oɗon mbaawi yarirde nyeɗerde nde njaranmi ndeen naa ? Ɓe njaabii mo, ɓe mbi'i : —Miɗen mbaawi.
40020023	O wi'i ɓe : —Goonga, on njaran nde. Amma jooɗaade nyaamo am naa nano am, hanaa miin woodi baawɗe hokkude ɗum. Baabiraawo am moƴƴini jooɗorɗe ɗee ngam ɓe o suɓi.
40020024	Wakkati lilaaɓe sappo ɓeeto nanunoo ɗum, ɓerɗe maɓɓe metti he ɗiɗo ɓeeto.
40020025	Nden Iisa noddi ɓe, ɓe fuu wi'i ɓe : —Oɗon anndi ko doole doole laamiiɓe ɓe kanaa Yahudankooɓe laamorii himɓe mum'en. Mawɓe maɓɓe ɓeen duu kolli baawɗe.
40020026	Amma onon kay, ɗum waɗataa hakkune mooɗon. Giɗɗo laatoo tedduɗo hakkune mooɗon on fuu, no haani laatoo golloowo mooɗon.
40020027	Kaden duu, giɗɗo ardaade nder mooɗon, no haani laatoo maccuɗo mooɗon.
40020028	Noon duu, Ɓii-Neɗɗo waraay faa gollanee, amma o wari faa o ngollana himɓe fuu, o mursa yonki makko ngam hisinde himɓe heewɓe.
40020029	Wakkati Iisa he aahiiɓe mum njawtannoo nder Yeriko, jama'aare mawne no tokki mo.
40020030	Wumɓe ɗiɗo gom no njooɗii sera laawol. Wakkati ɓe nanunoo no wi'ee Iisa woni no yawta, sey ɓe kuuɓi, iɓe mbi'a : —Moodibbo ! Taan Daawda, yurma min !
40020031	Jama'aare ndeen darii no sajitoo he maɓɓe, no wi'a ɓe ndeƴƴita. Sey ɓe tinni iɓe kuuɓa, iɓe mbi'a : —Moodibbo ! Taan Daawda, yurma min !
40020032	Iisa darii, noddi ɓe, ƴami ɓe, wi'i : —Ɗume ngiɗuɗon mi waɗana on ?
40020033	Ɓe njaabii mo, ɓe mbi'i : —Moodibbo, miɗen ngiɗi min mbumtaa.
40020034	Iisa yurmii ɓe, meemi gite maɓɓe. Wakkati mum da ɓe mbumti, ɓe tokki mo.
40021001	Wakkati Iisa he aahiiɓe mum njottinoo ci'el Baytifaaji hadde Ursaliima har waamnde wi'eteene waamnde Jaytun, sey o lili aahiiɓe makko ɗiɗo gom,
40021002	o wi'i ɓe : —Ummee, njehee nder wurel gonngel yeeso mooɗon ngeel. No njottoriɗon, on tawan ara gom no haɓɓii, he ɓiyum. Kaɓɓitee nga, ngaddanon kam ɗi.
40021003	Nde nii goɗɗo ƴamii on, njaaboɗon mo mbi'on Joomiraawo haajaa ɗi. Dey ɗi ngartirtee law.
40021004	Ɗum waɗi ngam tabbintinde ko annabiijo gom haalunoo wakkati o wi'unoo :
40021005	Mbi'ee himɓe huɓeere Siyon : Ndaaree da, laamiiɗo mooɗon no wara to mooɗon, no leesinkini, no waɗɗii ara, ɓinngel mum gorel no tokki.
40021006	Sey aahiiɓe ɓeen njehi, ngaɗowi ko o wi'i ɗum'en.
40021007	Ɓe ngaddi ara ngaan he ɓinngel mum. Ɓe ngaɗi kolte maɓɓe jappe, ɓe njowi dow majji, nden Iisa waɗɗii.
40021008	Himɓe ɗuɓɓe mbeɗɗiti kolte mum'en dow laawol. Woɓɓe duu kelti licce, mbeerti dow maggol.
40021009	Jama'aare wonnde yeeso Iisa ndeen, he tokkude gaɗa makko fuu no ilina, no mbi'a : — Hosanna ! Jettooje ngoodani Taan Daawda ! Barkinaaɗo woni garɗo dow innde Joomiraawo ! Jettooje ngoodani Alla Toowɗo !
40021010	Wakkati o naatunoo Ursaliima, huɓeere ndeen fuu iirti. Himɓe no kuuɓa no mbi'a : —Moy woni gorko oo ?
40021011	Sey jama'aare wonnde gaɗa makko ndeen no jaaboo, no wi'a : —Ay, oo woni annabi Iisa mo Nasaratu nder leydi Galili.
40021012	Iisa naati jawreeru Juulirde mawne ndeen. O riiwi soodooɓe he sonnooɓe wonɓe nder mayru fuu. O liɓi teburuuji weccooɓe ceede he jooɗorɗe sonnooɓe buugaali.
40021013	Nden o wi'i ɓe : —No winndaa nder dewte Alla ko suudu am noddirtee suudu du'aa'u. Amma onon, on ngartiri ndu wumpere wuyɓe !
40021014	Wumɓe he laƴooɓe ngari to makko, o nyawti ɓe.
40021015	Mawɓe cakkanooɓe Alla he jannginooɓe Tawreeta ngi'ii kujje kaayɗiniiɗe, ɗe o waɗata. Ɓe nani duu sukaaɓe no ilina nder Juulirde mawne no mbi'a : — Hosanna ! Jettooje ngoodani Taan Daawda ! Ɗum tiimi, ɗum metti ɓerɗe maɓɓe faa noy walaa.
40021016	Sey ɓe mbi'i Iisa : —A nanii ko cukaloy koy mbi'ata naa ? Nden o jaabii ɓe, o wi'i : —Mi nani. Ndenne, on njanngaay baa nde worre nder dewte Alla to winndaa, wi'aa : A waɗi kunndule entaaɓe e musinooɓe no njette ?
40021017	Illa ndeen, o seedi he maɓɓe. O dilli nder huɓeere ndeen, o yehi, o waalowi Baytaniya.
40021018	Beete, wakkati Iisa wartannoo nder huɓeere ndeen, sey o rafaa dow laawol.
40021019	O holliri ibbi gom sera laawol ngool. O fanti ki, amma o tawraay ki fuy nde hanaa haako. Nden o huɗi ki, o wi'i : —Taa rimu abada kaden ! Wakkati mum da, ibbi kiin yoorii koƴon.
40021020	Wakkati aahiiɓe ɓeen ngi'unoo ɗum, ɗum haayɗini ɓe. Ɓe ƴami mo, ɓe mbi'i : —Noy waɗi ko ibbi kii yoorii, wakkati gooto ?
40021021	Iisa jaabii ɓe, wi'i : —Goonga kaalananmi on : Nde nii on ngoonɗini, on cikkay, oɗon mbaawi ngaɗi ko ɓuri ko ngaɗumi ibbi kii. On mbaawan wi'ude baa waamnde ndee : « Ɗoofa, saamoy nder maayo », ɗum laato non duu.
40021022	Nde nii on ngoonɗini, ko eeluɗon nder du'aa'u fuu no jaabetee.
40021023	Iisa naati nder Juulirde mawne, omo waajoo. Sey hooreeɓe cakkanooɓe Alla he mawɓe Yahudankooɓe ɓadii mo, ƴami mo, mbi'i : —Baawɗe ɗeye ngaɗirtaa kujje ɗee fuu ? Moy hokki ma laawol waɗude ɗe ?
40021024	Iisa jaabii ɓe, wi'i : —Miin duu, huune worre tan ƴamanmi on. Nde nii on njaabake kam, miin duu, mi haalanan on baawɗe ɗeye ngaɗiranmi kujje ɗee fuu.
40021025	Alla naa himɓe kokki Yahaaya laawol waɗude batisma ? Sey iɓe caawodira hakkune maɓɓe, iɓe mbi'a : —Nde nii en mbi'i Alla, o wi'an ko waɗi en ngoonɗinaay Yahaaya ?
40021026	Amma nde en mbi'i himɓe, too, eɗen kaani kulen jama'aare ndee, ngam himɓe fuu no anndi tabbat Yahaaya no annabiijo.
40021027	Sey ɓe njaabii, ɓe mbi'i : —Min anndaa. Iisa duu jaabii ɓe, wi'i : —Too, miin duu, mi haalantaa on baawɗe ɗeye ngaɗiranmi kujje ɗee fuu.
40021028	Iisa wi'i hooreeɓe Yahudankooɓe ɓeen kaden : —Too ! Ɗume miilotoɗon nder huune ndee : Gorko gom no woodunoo ɓiɓɓe worɓe ɗiɗo. O ɓadii arano oon, o wi'i mo : « Ɓinngel am, yah golloy hannden nder ngesa cabiije meeɗen. »
40021029	Sey ɓiɗɗo oon jaabii mo, wi'i kam yahataa. Gaɗa mum o nimsiti, o yehi, o gollowi.
40021030	Nden Baaba oon ɓadii ɗiɗaɓo oon, wi'i mo ko wi'unoo arano oon. Oon duu jaabii mo, wi'i : « Wooɗi Baaba, mi yahan. » Amma o yehaay.
40021031	Nder maɓɓe moy waɗi ko bammum hiɗi ? Nden ɓe njaabii, ɓe mbi'i : —Arano oon. Sey Iisa wi'i ɓe : —Goonga kaalananmi on : Jaɓooɓe janngal he rewɓe fijooɓe no artan on nder Laamu Alla.
40021032	Ngam Yahaaya wari to mooɗon, o holli on laawol dartinaaku, amma on ngoonɗinaay mo. Jaɓooɓe janngal he rewɓe fijooɓe kam'en ngoonɗini mo. Baa wakkati ngi'unoɗon ɗum ndeen, on tuubaay, ngoonɗinɗon mo.
40021033	Iisa wi'i hooreeɓe Yahudankooɓe ɓeen : —Too, kettinee kippol haala gom nii kaden : Neɗɗo gom waɗi ngesa mum cabiije, waɗi koogol fiiltini nga. O wasi luggere ɓoosirde cabiijam ɗaam. O nyiɓi suudu toownu ngam doomooɓe magga. Nden o wuƴi nga remooɓe gom, o waɗi jahaangal.
40021034	Wakkati teɓol cabiije ɗeen yottinoo, o lili gollooɓe makko gom to remooɓe ɓeen, ngam ɓe ngaddanowa ɗum mbaka mum nder ɓiɓɓe cabiije ɗeen.
40021035	Amma remooɓe ɓeen nanngi gollooɓe ɓeen, piyi arano oon, mbari ɗiɗaɓo oon, paɗɗi tataɓo oon kaaƴe faa maayi.
40021036	Jom ngesa oon lili gollooɓe gom kaden, ɓurɓe aranɓe ɓeen ɗuɗde. Remooɓe ɓeen ngaɗi ɓe no ngaɗunoo aranɓe ɓeen.
40021037	Nden o sakitii, o lili ɓiyiiko gorko he maɓɓe, o wi'i hoore makko : « Ɓe teddinan mo ngam o ɓiyam. »
40021038	Amma wakkati remooɓe ɓeen ngi'unoo ɓiyiiko ndeen, ɓe mbi'odiri hakkune maɓɓe : « Ma'adalla. Oo nii woni donoowo oon. Ngaree mbaren mo, heɓa ndonen ngesa ngaa ! »
40021039	Sey ɓe nanngi mo, ɓe mburtini nder ngesa ngaan, ɓe mbari mo.
40021040	Joonin nee, nde nii jom ngesa cabiije oon wari, noy o waɗata remooɓe ɓee ?
40021041	Ɓe njaabii mo, ɓe mbi'i : —O halkan himɓe bonɓe ɓee no boniri. O halfina ngesa ngaan remooɓe gom, kokkooɓe mo mbaka makko nder ɓiɓɓe magga wakkati teɓol majje.
40021042	Nden Iisa wi'i ɓe : —Ndenne on njanngaay ko winndaa nder dewte ɗeen, wi'aa naa ? Hayre nde nyiɓooɓe mboppi ndeen, kayre laatii hoore nyibdi ndiin. Ɗum golle Joomiraawo, haayne non duu he giiɗe meeɗen !
40021043	Ngam majjum miɗo wi'a on : —Laamu Alla no teetetee he juuɗe mooɗon, hokkee waɗirooɓe ngu ko haani.
40021044	Neɗɗo fuu caamuɗo dow hayre ndeen, helan. Neɗɗo fuu, mo nde saami dow mum, no mornyotoo.
40021045	Wakkati hooreeɓe cakkanooɓe Alla he Fariisa'en nanunoo kippi haala ɗiin, ɓe paami ko filla mum'en o waɗi.
40021046	Ɓe tefi no ɓe nanngirta mo, amma ɓe kuli jama'aare ndeen, ngam nde adii mo o annabiijo.
40022001	Iisa waɗani ɓe kippol haala gom, wi'i ɓe :
40022002	—Ndaaree no Laamu Alla nanndi nii : Laamiiɗo gom mo ɓiyum ɓaŋi, waɗi nyaamdu ngam batu dewngal ngaal.
40022003	O lili gollooɓe makko noddowa noddaaɓe ɓeen ngara ɓe nyaama. Amma noddaaɓe ɓeen calii warde.
40022004	O lili kaden gollooɓe gom, o wi'i ɗum'en : « Mbi'ee noddaaɓe ɓeen nyaamdu ɓanngal ngaal moƴƴinaama faa wooɗi. Mi hirsii ga'i he nyalbi payɗi. Ɗum fuu ɗum siryaama. Ɓe ngara, ɓe nootoo kam nder nyalaane welwelo am ndee. »
40022005	Amma noddaaɓe ɓeen limtaay mo baa, ɓe naati haaju maɓɓe : Oo yehi ngesa mum, ooto duu naati haaju mum.
40022006	Hoddiiɓe ɓeen nanngi gollooɓe ɓeen, torri ɓe, mbari ɓe.
40022007	Laamiiɗo oon tikki, lili soogeeji mum mbarowa waruɓe lilaaɓe ɓeen, ɓe mbula wurooji maɓɓe.
40022008	Gaɗa mum, o wi'i gollooɓe makko ɓeen : « Nyaamdu welwelo am nduun moƴƴinaama, amma noddaaɓe ɓeen kaandinaaka ndu.
40022009	Ndenne, ummee njehee dow laabi mawɗi, noddon neɗɗo fuu mo pottuɗon wara nyaama. »
40022010	Gollooɓe ɓeen ummii njehi dow laabi ɗiin, noddi mo ɓe potti fuu. Bonɗo yahde moƴƴuɗo faa wuro jom ɓanngal oon heewi himɓe pet.
40022011	Wakkati laamiiɗo oon naatunoo faa hi'a noddaaɓe ɓeen, sey o holliri gorko gom mo ɓornaaki kolte ɓanngal ngaal.
40022012	Nden o wi'i mo : « Higo, noy naatirɗaa ɗo, dey a ɓornaaki kolte ɓanngal ngaal ? » Amma oon wi'aay mo fuy.
40022013	Sey laamiiɗo oon wi'i gollooɓe mum : « Nanngee mo, kaɓɓee juuɗe makko he koyɗe makko, paɗɗon mo toon yaasin nder nimre. Toon o woyan, omo ŋerƴodira nyiiƴe. »
40022014	Nden Iisa wi'i : —Noddaaɓe no ɗuuɗi amma suɓaaɓe ɓeen no pamɗi.
40022015	Iɓe ɗon nii sey Fariisa'en njehi ndawridowi no tunnirta Iisa ngam nanngude mo nder haalaaji mum.
40022016	Ɓe lili aahiiɓe maɓɓe gom he tokkuɓe Hirudus to Iisa. Lilaaɓe ɓeen mbi'i Iisa : —Moodibbo, miɗen anndi ko goonga tan kaalataa. Aɗa janngina laawol Alla goonga e goonga. A hulataa neɗɗo fuu, a ɓurdinaay himɓe.
40022017	Ndenne, haalan min se no hegii min kokka laamiiɗo Rooma mawɗo janngal naa hegaaki ?
40022018	Amma ngam Iisa no anndi anniyaaji maɓɓe bonɗi ɗiin. O wi'i ɓe : —Onon munafikiiɓe ! Ɗume waɗi ko oɗon tunna kam ?
40022019	Kollee kam tammal joɓirteengal janngal. Ɓe kolli mo tammal cardi gootal.
40022020	Nden o ƴami ɓe, o wi'i : —Foto moy he innde moy woni ɗo ?
40022021	Ɓe njaabii mo, ɓe mbi'i : —Laamiiɗo Rooma. Sey o wi'i ɓe : —Ndenne, kokkee laamiiɗo Rooma ko jeyi, kokkon Alla duu ko jeyi.
40022022	Wakkati ɓe nanunoo ko o jaabii ɓe, ɗum haayɗini ɓe. Ɓe acci mo, ɓe ndilli.
40022023	Nder nyalooma gooto oon, himɓe gom, wonɓe nder hawriine Sadduki'en ngari to Iisa. Kamɓe ngoni yeddooɓe no mbi'a ko maayɗo fuu ummitittaako.
40022024	Ɓe ƴami mo, ɓe mbi'i : —Moodibbo, Muusa wi'iino, nde nii gorko maayi heɓaay ɓiɗɗo, minyum naa mawnum dewla deekiiko ngam heɓana mo jippotooɓe.
40022025	Waɗinoo worɓe rimdaaɓe jeɗɗo gom. Arano oon dewli, maayi, heɓaay ɓiɗɗo. Minyiiko haɓɓani deekiiko,
40022026	kam duu maayi, heɓaay ndimki. Tataɓo oon duu tokki, faa jeɗɗo ɓeen fuu maayi.
40022027	Gaɗa maayde maɓɓe, debbo oon duu maayi.
40022028	Ndenne, nyannde darŋal, moy nder jeɗɗo ɓeen laatoto goro debbo oo ? Ngam ɓe fuu kaɓɓani mo.
40022029	Nden Iisa jaabii ɓe, wi'i : —On mboofi, ngam on paamaay ko dewte ɗeen mbi'i, on anndaa duu baawɗe Alla.
40022030	Ngam nyannde maayɓe ummitii, worɓe ndewlataa, rewɓe duu ndewlataake. Himɓe fuu no mbuuran hano no maleykaaɓe mbuurdiri nder kammu.
40022031	Wooɗi, dow haala ummitaaki maayɓe, ndenne on njanngaay ko Alla wi'i on ɗum naa ? O wi'i :
40022032	Miin woni Alla Ibrahim, Alla Isiyaaku, Alla Yakuuba. Nden Iisa ɓeydi wi'ude ɓe : —O Alla wuurɓe, o hanaa Alla maayɓe.
40022033	Wakkati himɓe nanunoo waaju makko, ɗum haayɗini ɓe sanne.
40022034	Wakkati Fariisa'en nanunoo ko Iisa jaalake Sadduki'en nder yewtere maɓɓe, sey ɓe kawri ngam ndaarodirde kaden.
40022035	Nden jannginoowo Tawreeta gom tawaaɗo nder maɓɓe ƴami Iisa ngam tunnude mo, wi'i :
40022036	—Moodibbo, tilsinoore ndeye ɓuri tilsinooje fuu semmbe nder Tawreeta ?
40022037	Iisa jaabii mo, wi'i : — Hiɗir Alla Joomiraawo maa he ɓerne maa fuu he yonki maa fuu he hakkillo maa fuu.
40022038	Ɗum woni tilsinoore arandere, kayre duu ɓuri semmbe.
40022039	Ndaa tilsinoore ɗiɗaɓere ndeen nii, ɗe fuu ɗe potu : Ngiɗaa gondo maa no ngiɗirɗaa hoore maa.
40022040	Tawreeta he dewte annabiiɓe ɗeen fuu dow tilsinooje ɗiɗi ɗee tiggii.
40022041	Wakkati Fariisa'en kawrunoo nokkuure worre, sey Iisa ƴami ɓe, wi'i :
40022042	—Ɗume miiliɗon dow Almasiihu ? O taan moy ? Nden ɓe njaabii mo, ɓe mbi'i : —O taan Daawda.
40022043	O wi'i ɓe kaden : —Ndenne, noy Daawda nder baawɗe Ruuhu Alla noddiri mo Joomam wakkati o wi'unoo :
40022044	Alla Joomiraawo wi'i Joomiraawo am : War, njooɗaa nyaamo am, faa mi sorna wayɓe maa ley teppere maa.
40022045	Nde nii Daawda noddiri mo Joomiraawo, ndenne, noy o laatortoo taanum tan ?
40022046	Ɓe fuu ɓe keppi jaabaade mo. Illa nyannde mum, neɗɗo fuu suusaay ƴamude mo goɗɗum kaden.
40023001	Wakkati jama'aare hawrunoo hadde Iisa, o haalani nde, kayre he aahiiɓe makko, o wi'i :
40023002	—Jannginooɓe Tawreeta he Fariisa'en, kam'en kalfinaa jannginol Tawreeta Muusa.
40023003	Ngam majjum waɗi, oɗon kaani waɗude huune fuu ko ɓe mbi'i on. Amma to nyemminee golleeji maɓɓe, ngam ɓe ngaɗataa ko ɓe mbaajotoo.
40023004	Iɓe kaɓɓa donle tedduɗe, ɗe donngal mum'en no tiiɗi, ɓe ndeka dow himɓe. Amma ɓe ngiɗaa meemirde ɗe baa daane honndu maɓɓe ngam wallude ɓe.
40023005	Huune fuu ko ɓe ngaɗata, ɓe ngaɗan ɗum ngam himɓe ngi'a. Iɓe kaɓɓa talki mawɗi dow tiiɗe maɓɓe he jokkule juuɗe maɓɓe, iɓe njuutina daane kolte maɓɓe faa no ndaasoo.
40023006	Iɓe ngiɗi jooɗorɗe ɓurɗe teddude nde nii ɓe noddaama batu. Iɓe ngiɗi duu jooɗorɗe ɓurɗe teddude nder baajorɗi.
40023007	Iɓe ngiɗi sanneede cannooje tedduɗe nder luuɓe he noddireede « moodibbo ».
40023008	Amma onon, to njaɓee noddireɗon « moodibbo », ngam Moodibbo gooto tan ngooduɗon. On fuu on banndiraaɓe.
40023009	To mbi'ee neɗɗo fuu « baaba » nder duuniyaaru. Ngam Baabiraawo gooto tan ngooduɗon, gonɗo dow.
40023010	To njaɓee noddireɗon « hooreejo ». Ngam Hooreejo gooto tan ngooduɗon, kanko woni Almasiihu.
40023011	Ɓurɗo teddude hakkune mooɗon laatoo golloowo mooɗon.
40023012	Ƴettuɗo hoore mum dow, no leesintee. Leesinɗo hoore mum, no ƴettetee.
40023013	Bone saaman dow mooɗon onon jannginooɓe Tawreeta he Fariisa'en, munaafiki'en ! Oɗon ommbana himɓe dammbugal Laamu Alla. Onon e ko'e mooɗon, on naatataa. On accataa naatooɓe naata. [
40023014	Bone saaman dow mooɗon, onon jannginooɓe Tawreeta he Fariisa'en, munaafiki'en ! Oɗon nyaama njawdi rewɓe ɓe goriraaɓe mum'en maayi, oɗon njunna du'aa'uuji mooɗon ngam ngi'eɗon. Ngam majjum, on kiitetee kiite naawɗe.]
40023015	Bone saaman dow mooɗon, onon jannginooɓe Tawreeta he Fariisa'en, munaafiki'en ! Oɗon piiloo nder leyɗe, oɗon peddita maayooji ngam keɓon neɗɗo gooto tuubuɗo tokki on. Amma nde nii on keɓii mo, sey ngaɗon o laatoo ɓii-jahannama ɓurde on.
40023016	Bone saaman dow mooɗon, onon wumɓe, ɗowooɓe himɓe ! Oɗon mbi'a : « Nde neɗɗo hunorake Juulirde mawne ɗum ɓolum, amma nde hunorake kaŋŋe mayre, hunayeere mum nanngan. »
40023017	Wumɓe, bahimaaɓe ! Ɗume ɓuri teddude : Kaŋŋe ɗeen naa Juulirde senɗinoore kaŋŋe ɗeen ?
40023018	Oɗon mbi'a kaden : « Nde neɗɗo hunorake sakkirde ɗum ɓolum, amma nde joomum hunorake sadaka gonɗo dow mayre oon, hunayeere mum nanngan. »
40023019	Wumɓe ! Ɗume ɓuri teddude : Sadaka oon naa sakkirde senɗinoore sadaka oon ?
40023020	Ndenne, neɗɗo fuu kunoriiɗo sakkirde ndeen, hunorake nde, kayre he huune fuu ko yowaa dow mayre.
40023021	Neɗɗo fuu kunoriiɗo Juulirde ndeen, hunorake nde, kayre he Alla gonɗo nder mayre.
40023022	Neɗɗo fuu kunoriiɗo kammu, hunorake jooɗorgal Alla ngaal he Jooɗiiɗo dow maggal.
40023023	Bone saaman dow mooɗon, onon jannginooɓe Tawreeta he Fariisa'en, munaafiki'en ! Oɗon ittana Alla jakka baa dow kaakooli mbelɗi ɗi ndemoton hano mantu, anisa he kume. Amma oɗon njeeboo ko ɓuri huune fuu teddude nder tilsinooje Tawreeta : Kanƴe ngoni dartinaaku, yurmeene he goonɗinol. Ɗum kaanuɗon waɗude tawee on mboppaay ɗiito duu.
40023024	Onon wumɓe ardiiɓe himɓe ! Oɗon cuuta buubel, amma oɗon moɗa ngolooba !
40023025	Bone saaman dow mooɗon, onon jannginooɓe Tawreeta he Fariisa'en, munaafiki'en ! Oɗon lawƴa gaɗa kore e gaɗa le'e mooɗon, amma har nder iɗe keewi golleeji mooɗon bonɗi, gineeji guyka e kiram.
40023026	Fariisaajo bumɗo ! Lawƴu nder kore ɗeen ginan, nden gaɗa majje duu laaɓan.
40023027	Bone saaman dow mooɗon, onon jannginooɓe Tawreeta he Fariisa'en, munaafiki'en ! Oɗon nanndi he annyeeje dawninaaɗe, ɗe dow mum'en no mbooɗi, tawee nder toon no heewi gi'e maayɓe he ko tuuni fuu.
40023028	Onon duu, hano non nga'uɗon : He hitere oɗon nanndi dartiiɓe, amma nder mooɗon no heewi pet he munafikaaku he rafi dartinaaku.
40023029	Bone saaman dow mooɗon, onon jannginooɓe Tawreeta he Fariisa'en, munaafiki'en ! Oɗon nyiɓana annabiiɓe annyeeje lobbe, oɗon peɗa annyeeje dartiiɓe.
40023030	Oɗon mbi'a : « Nde nii min pottiino he jamaanu maamiraaɓe amin, nden min kaɓɓiditaano daane he maɓɓe nder barol annabiiɓe. »
40023031	Nii kollirɗon ko onon he ko'e mooɗon on jippotooɓe he warunooɓe annabiiɓe.
40023032	Ndenne, kuumnee ko maamiraaɓe mooɗon puɗɗunoo !
40023033	Firsooje, ɓiɓɓe bolle bonɗe ! Noy ndaɗirton kiite jahannama ?
40023034	Ngam majjum waɗi miɗo lilda on annabiiɓe, jom'en hikmaaku he jannginooɓe Tawreeta. On mbaran woɓɓe maɓɓe, tonton woɓɓe nder maɓɓe, ɓoccon woɓɓe maɓɓe nder baajorɗi mooɗon, oɗon tokkitii ɓe wuro warde wuro oɗon tampina ɓe.
40023035	Ndenne, onon Alla tampinta ngam sabbu yonkiiji dartiiɓe ittaaɗi nder duuniyaaru nduu ɗiin. Illa Haabiila dartiiɗo oon faa wara he Jakariya ɓii-Barakiya mo mbarnoɗon caka Juulirde mawne he sakkirde oon.
40023036	Goonga kaalananmi on : Kiite majjum fuu saaman dow himɓe jamaanu oo !
40023037	—Hey Ursaliima ! Ursaliima, huɓeere warude annabiiɓe. A wariri lilaaɓe he maaɗa kaaƴe ! Mi muuyi kile keewɗe hawrude ɓiɓɓe maa hano no gortogal hawrirta coppi mum ley bippoole nii. Amma a jaɓaay.
40023038	Joonin kam nii ɓaade mooɗon no ɗon no woppee. Neɗɗo fuu jooɗotaako nder, nde laatotoo winnde.
40023039	Miɗo wi'a on : On ngi'ataa kam illa joonin faa wara wakkati mo mbi'oyton : Barkinaaɗo woni garɗo dow innde Joomiraawo !
40024001	Wakkati Iisa wurtinoo nder Juulirde mawne ndeen, sey aahiiɓe makko ɓadii mo, kolli mo nyibdi mayre.
40024002	Nden o haalani ɓe, o wi'i : —On ngi'ii kujje ɗee fuu naa ? Goonga kaalananmi on : Baa hayre worre hoddataako no deki dow wonnde. Ndi fuu ndi liɓetee.
40024003	Wakkati Iisa jooɗinoo dow waamnde wi'eteene waamnde Jaytun ndeen, sey aahiiɓe ɓeen ngari to makko kam'en tan, mbi'i mo : —Haalan min nde ɗum waɗata ? Alaama oye hollata gartol maa, he timmoode duuniyaaru ?
40024004	Nden Iisa jaabii ɓe, wi'i : —Kakkilee to neɗɗo fuu majjina on.
40024005	Ngam heewɓe no ngardan innde am, iɓe mbi'a : « Miin woni Almasiihu. » Ɓe majjina himɓe heewɓe.
40024006	On nanan habaru konuuji naa siri majji, amma to kulee. No tilsi ɗum waɗa, amma ɗum hanaa alaama kolloowo timmoode duuniyaaru.
40024007	Lenyol habdan he lenyol, laamu habdan he laamu. Rafooji he dimmbaaki leydi ngaɗan nokku nokkuuje.
40024008	Kujje garooje ɗee fuu, nanndoytaana he fuɗɗorde ŋatawere.
40024009	Nden nanngeɗon, njaareɗon nder kiitorɗe ngam torreɗon, mbareɗon. Lenyi ɗiin fuu mbanyan on ngam sabbu am.
40024010	Wakkati mum, heewɓe nder goonɗinɓe pergoto, mboppa goonɗinol mum'en, tinnoo no njammbodira, no mbanyodira.
40024011	Annabiiɓe fewreeɓe heewɓe mbanngan, kiila himɓe heewɓe.
40024012	Bonandaaji keewan faa hidde himɓe heewɓe ɓuytoo.
40024013	Amma tarsiniiɗo faa yottii he timmoode, joomum no hisintee.
40024014	Habaru lobbo filla Laamu Alla no sankitittee nder duuniyaaru fuu, faa o fillee nder lenyol fuu. Nden duuniyaaru timma.
40024015	—On ngi'an huune bonde, ɓurne nyiddinaade nde annabi Daniyel haalunoo filla muuɗum. Huune ndee, waddetee nder nokkuure seniine ndeen. (Jannguɗo ɗum fuu faama ɗum no wooɗiri.)
40024016	Nden tawaaɓe nder Yahudiya fuu ndoggira baamle.
40024017	Tawaaɗo dow suudu fuu, to jippoo hooƴa ginol gom nder mayru.
40024018	Tawaaɗo ngesa, to yeeƴito hooƴa koltal mum.
40024019	Nder balɗe mum bone no saaman dow saawɓe he musinooɓe !
40024020	Eelee Alla to doggudu mooɗon nduun fottodir he dunngu naa nyalaane fowteteene.
40024021	Ngam nder wakkati mum, torra mawka no waɗan kaa hano mum waɗaayno illa fuɗɗorde duuniyaaru faa warde hannden. Iri makka waɗataa kaden duu faa abada.
40024022	Nde nii tawiino balɗe ɗeen raɓɓinɗinaaka, neɗɗo fuu hisataano. Amma Alla raɓɓinɗinii ɗe ngam suɓaaɓe muuɗum.
40024023	Nder wakkati mum, nde nii goɗɗo wi'i on, ndaaree Almasiihu nii ɗo naa too'en, to ngoonɗinee joomum.
40024024	Ngam almasiihuuɓe fewreeɓe he annabiiɓe fewreeɓe mbanngowan, ɓe ngaɗa alamaaji mawɗi he kaayɗe, ngam majjinde baa suɓaaɓe Alla ɓeen, nde nii no waɗoo.
40024025	Paamee ko mi haalani on ɗum illa ɗum waraay.
40024026	Nde nii on mbi'aama : « Kanko nii nder ladde yeeruure », to njehee. Naa nde nii ɓe mbi'ii on : « Kanko nii to nder cuuɗi », to ngoonɗinee.
40024027	Hano no maƴƴere yaynirta nder kammu illa lettugal faa gorgal, hano non Ɓii-Neɗɗo wardata.
40024028	To caangu woni, ɗon jigaaje kawrata.
40024029	—Gaɗa saɗɗormaaji nyalaaɗe ɗeen, sey naange niɓɓa, lewru accaa yeynude, koode caama, Alla waɗa baawɗe gonɗe dow fuu ndimmboo.
40024030	Wakkati mum, alaama Ɓii-Neɗɗo wanngata dow, ɓerɗe lenyi duuniyaaru fuu mettan. Ɓe ngi'an Ɓii-Neɗɗo no wara dow duule. Omo warda baawɗe e teddungal manngal.
40024031	Luwal manngal fuufee, nden o lila maleykaaɓe makko nder kappa kuula duuniyaaru fuu, ɓe kawrowa suɓaaɓe makko, illa hoore leydi ndii faa hoore leydi ndiito.
40024032	Too, ndaaree ibbi kii, ekkitoɗon goɗɗum he makki. Nde nii licce makki keyɗitii, kaakooli makki mbilitii, oɗon anndi ko dunngu ɓadake.
40024033	Hano non kaden, nde nii on ngi'ii kujje ɗee fuu no ngara, paamee ko wakkati oon ɓadake, Ɓii-Neɗɗo no dammbugal wuro.
40024034	Goonga kaalananmi on : Jamaanu oo timmataa tawee kujje ɗee fuu ngaraay.
40024035	Kammu e leydi taggan, amma haalaaji am timmataa abada.
40024036	—Walaa annduɗo nyalaane ndeen naa wakkati mo ɗum waɗoyta, baa maleykaaɓe wonɓe dow ɓeen, naa Ɓiɗɗo oon anndaa ɗum, sey nii Baabiraawo oon tan.
40024037	Hano no ɗum waɗirnoo nder jamaanu Nuhu, hano non gartol Ɓii-Neɗɗo duu waɗirta.
40024038	Hano no fadde ndiyam tuufaana warde, himɓe no nyaama, no njara, no ɓaŋa, no ɓaŋee, faa nyannde Nuhu naati laana kaan.
40024039	Ɓe paamaay fuu nder ko ɓe ngoni, naako ndiyam tuufaana wari, yooli ɓe, ɓe fuu. Hano non duu gartol Ɓii-Neɗɗo, waɗirta.
40024040	Wakkati mum, worɓe ɗiɗo tawetee nder ngesa. Gooto hooƴee, ooto accee.
40024041	Rewɓe ɗiɗo tawetee no unida dow boɓi. Gooto hooƴee, ooto accee.
40024042	Ndenne, tinnee heɓa taweɗon on ciryiiɓe, ngam on anndaa wakkati Joomiraawo mooɗon wartoyta.
40024043	Paamee, ko nde nii jom wuro no anndi wakkati mo gujjo warta nder jemma, nden o ɗaanataakono, o acca oon naata suudu makko.
40024044	Ndenne, onon duu ciryee, to gartol Ɓii-Neɗɗo juhu on.
40024045	—Moy woni golloowo kolniiɗo, jom hakkillo ? Golloowo mo mawɗo mum halfini ɓaade mum, wi'i o hokka maccuɓe mum gom nyaamdu mum'en nder wakkati mo haani.
40024046	Belɗo hoore woni golloowo mo mawɗo mum warti, tawi no waɗa golle mum.
40024047	Goonga kaalananmi on : Mawɗo oon no halfinan mo njawdi mum fuu.
40024048	Amma nde golloowo oon no bonɗo, o wi'annoo hoore makko, mawɗo am wartilawtaa.
40024049	Sey o fuɗɗa fiyude banndiraaɓe makko gollooɓe. Omo nyaamda, omo yarda he jarooɓe.
40024050	Too, mawɗo golloowo oo no wartan nyannde nde o miilaaka.
40024051	Mawɗo makko riiwan mo, fiya mo sawru munafikiiɓe, toon o woyata omo ŋerƴodira nyiiƴe.
40025001	—Ndaa Laamu Alla nanndaana he taariihi surbaaɓe sappo, ɓe anndaa worɓe, kooƴuɓe fitillaaji mum'en njehi faa njaɓɓowoo ɓaŋuɗo gom.
40025002	Nder maɓɓe joyo ngalaa hakkillo, joyo ɓeeto duu no jom'en hakkillo.
40025003	Ɓe ngalaa hakkillo ɓeen kooƴi fitillaaji mum'en amma pantiraay nebbam.
40025004	Jom'en hakkillo ɓeen kay adi fitillaaji mum'en, ɓe njaldi nebbam nder paali maɓɓe.
40025005	Ɓaŋuɗo oon jenngi waraay, ɓe fuu ɓe ŋoŋi, sey ɓe ɗaanii.
40025006	Har caka jemma, kuuɓaali nanaa, no wi'ee : « Ɓaŋuɗo wari ! Ɓaŋuɗo wari ! Ummee njaɓɓowee mo ! »
40025007	Sey surbaaɓe ɓeen fuu pini, no moƴƴina fitillaaji mum'en.
40025008	Surbaaɓe ɓe ngalaa hakkillo ɓeen mbi'i jom'en hakkillo ɓeen : « Kokkaree min seɗɗa he nebbam mooɗon, fitillaaji amin no ɗon no nyifa. »
40025009	Jom'en hakkillo ɓeen njaabii, mbi'i : « Ɗam heƴataa en, en fuu. Njehee to sonnooɓe ɓeen, coodowon no ɓuri ! »
40025010	Wakkati ɓe mburtii, ɓe coodowi nebbam, sey ɓaŋuɗo oon yottii. Siryiiɓe taɓɓitaade mo ɓeen naatidi he makko nder batu nguun, nden dammbugal ngal ommbaa.
40025011	Ɓooyi seɗɗa gaɗa mum, sey surbaaɓe wurtiiɓe ɓeen ngarti, tawi ingal ommbii. Ɓe tiimi iɓe nodda, iɓe mbi'a : « Moodibbo, Moodibbo ! Omtan min ! »
40025012	Amma ɓaŋuɗo oon jaabii ɓe, wi'i : « Goonga kaalananmi on : Mi anndaa on. »
40025013	Nden Iisa sakitii wi'i ɓe : —Kakkilee ndenne, ngam on anndaa nyalaane ndeen naa wakkati oon.
40025014	—Laamu Alla no nanndi he gorko gom gaɗuɗo jahaangal, noddi gollooɓe mum, halfini ɓe njawdi mum.
40025015	Gooto nder maɓɓe o halfini ɗum cabbi kaŋŋe keme joy, ooto o halfini ɗum cabbi keme ɗiɗi, tataɓo oon cabbi hemre. Neɗɗo maɓɓe fuu dey-dey he ko waawi, gaɗa mum o dilli.
40025016	Wakkati mum da, kalfinaaɗo cabbi kaŋŋe keme joy oon yehi luumorii ɗi, heɓi cabbi keme joy gom.
40025017	Jom keme ɗiɗi oon duu, luumorii ɗi mum, heɓi kam duu cabbi keme ɗiɗi gom.
40025018	Amma jom cabbi hemre oon kay wasoy ngayka non, ufi ko hokkanoo ɗum fuu.
40025019	Ɓooyi seɗɗa gaɗa majjum, sey nyannde gom mawɗo maɓɓe warti, noddi ɓe, ngam daara, hiiso ceede ɗeen.
40025020	Kalfinaaɗo cabbi kaŋŋe keme joy oon wari, waddi cabbi keme joy gom, wi'i : « Joomam, a halfinii kam cabbi keme joy. Ndaa, mi luumorake ɗi, mi heɓi cabbi keme joy gom. »
40025021	Sey joomiiko wi'i mo : « Gasii. A golloowo lobbo, kolniiɗo. Ngam a hilnake ko famɗi, mi halfinte ko ɗuuɗi. War naatu, mbelniden ! »
40025022	Kalfinaaɗo cabbi keme ɗiɗi oon duu wari, wi'i : « Joomam, a halfinii kam cabbi kaŋŋe keme ɗiɗi. Ndaa, mi lumtorake ɗi, mi heɓi cabbi keme ɗiɗi gom. »
40025023	Sey joomiiko wi'i mo : « Gasii. A golloowo lobbo, kolniiɗo. Ngam a hilnake ko famɗi, mi halfinte ko ɗuuɗi. War naatu, mbelniden ! »
40025024	Kalfinaaɗo cabbi kaŋŋe hemre oon wari, kam duu, wi'i : « Joomam, miɗo anndi a gorko cattuɗo. Aɗa hetta ko a aawaay. Aɗa ɓotta ko a hawraay.
40025025	Ngam majjum waɗi, kulumi, njehumi, ufoymi kaŋŋe maa. Joonin, ndaa cabbi maaɗa nii. »
40025026	Sey joomiiko jaabii mo, wi'i : « Bonɗo, jaayɗo ! Janɗo ! Aɗa anndi miɗo hetta ko mi aawaay, miɗo ɓotta ko mi hawraay ?
40025027	Nde nii a wattiino kaŋŋe am ɗeen nder banki, faa nde ngartumi, nden ɗe ngaddanan kam riiba.
40025028	Joonin, teetee cabbi kaŋŋe hemre ɗiin, kokkon ɗi jom keme joy oon.
40025029	Ngam jogiiɗo fuu no ɓeydantee faa heewa. Amma mo walaa oon, baa seɗɗa mo jogii oon, no teetetee.
40025030	Paɗɗee golloowo jaayɗo oo yaasin nder nimre. Toon, o tinnotoo omo woya, omo ŋerƴodira nyiiƴe. »
40025031	—Wakkati Ɓii-Neɗɗo wardi he teddungal mum, he maleykaaɓe mum fuu, o jooɗoto dow jooɗorgal laamu makko teddungal.
40025032	Himɓe duuniyaaru fuu no kawretee yeeso makko, o senndan ɓe, no duroowo senndirta baali he be'i mum.
40025033	O wartiran baali ɗiin har junngo makko nyaamo, o wartira be'i ɗiin har nano makko.
40025034	Wakkati mum Laamiiɗo oon wi'a wonɓe nyaamo makko : « Ngaree, onon ɓe Baabiraawo am barkini, ndonee laamu ngu ndesanaɗon illa tagol duuniyaaru.
40025035	Ngam mi rafanooma, on nyamnii kam. Mi ɗomɗiino, on njarnii kam. Mi laatakeno beero, on mbernii kam.
40025036	Mi walaano koltal, on koltinii kam. Mi nyawiino, on kilnake kam. Mi uddanooma, on ndaarowii kam. »
40025037	Nder wakkati mum, dartiiɓe ɓeen njaabotoo mo, mbi'a : « Joomiraawo, wakkati oye min ngi'ii ndafeɗaa, min nyamnii ma, naa wakkati oye ɗomɗeɗaa, min njarnii ma ?
40025038	Wakkati oye min ngi'ii a beero, min mbernii ma, naa a walaa koltal, min koltinii ma ?
40025039	Naa wakkati oye min ngi'ii a nyawɗo naa a uddaama, min ndaarowii ma ? »
40025040	Sey Laamiiɗo oon jaaboo ɓe wi'a : « Goonga kaalananmi on : Ko ngaɗanɗon gooto nder ɓurɗo famɗude nder banndiraaɓe am fuu, miin ngaɗanɗon. »
40025041	Gaɗa mum, o wi'an wonɓe nano makko : « Mboɗɗee kam, onon naalaaɓe ! Njehee nder hiite duumiinge, nge Alla resani Ibiliisa he maleykaaɓe tokkuɓe mo !
40025042	Ngam mi rafaama, on nyamnaay kam. Mi ɗomɗaama, on njarnaay kam.
40025043	Mi weeraniino on, on njippinaay kam. Mi walaano koltal, on koltinaay kam. Mi nyawiino, mi uddanooma, on ngaraay ndaaruɗon kam. »
40025044	Sey ɓe njaaboo mo kamɓe duu, ɓe mbi'a : « Joomiraawo, wakkati oye min ngi'ii ndafeɗaa, naa ɗomɗeɗaa, naa mbeeruɗaa, naa a holtaay, naa nyawɗaa, naa uddeɗaa, min mballaay ma ? »
40025045	Wakkati mum sey o jaaboo ɓe o wi'a : « Goonga kaalananmi on : Ko on ngaɗanaay gooto nder ɓurɓe famɗude ɓee, miin woni on ngaɗanaay. »
40025046	Himɓe ɓee, ngoni naatooɓe nder torra duumiiɗo, amma dartiiɓe ɓeen duu ngoni keɓooɓe mbuurnam nduumiiɗam.
40026001	Wakkati Iisa timminnoo waaju mum, o wi'i aahiiɓe makko :
40026002	—Oɗon anndi ko balɗe ɗiɗi kori he Juulɗe dimɗinol Isra'ilankooɓe, Ɓii-Neɗɗo hokkitirtee ngam tontee dow leggal bardugal.
40026003	Mawɓe cakkanooɓe Alla e mawɓe Yahudankooɓe kawri wuro mawɗo mawɓe cakkanoowo Alla gom bi'eteeɗo Kayafas.
40026004	Ɓe caawodiri ngam ɓe keɓa no ɓe kiiliri Iisa ɓe nannga, ɓe mbara mo.
40026005	Amma ɓe mbi'i : —To en ngaɗu ɗum wakkati juulɗe ɗeen, ngam to himɓe murtu.
40026006	Wakkati Iisa wonnoo Baytaniya nder ɓaade Simon inndirteeɗo Simon Ceppinnga,
40026007	debbo gom ɓadii mo no jogii faanu nebbam uurɗam, caadiɗam sanne. O tawi Iisa no nyaama, o joorti ɗam dow hoore makko.
40026008	Wakkati aahiiɓe ɓeen ngi'unoo ɗum, ɓerɗe maɓɓe metti, iɓe mbi'a : —Ɗum bonnere, ɗume ɗum nafata ?
40026009	Iɗam waawi sonneede ceede ɗuɗɗe, ɗe kokkee talkaaɓe.
40026010	Iisa faami ko ɓe ngoni iɓe kaala, nden o wi'i ɓe : —Ko waɗi ko oɗon torra debbo oo ? Ko o waɗani kam ɗum no wooɗi sanne.
40026011	Talkaaɓe no tawdee he mooɗon wakkati fuu. Amma miin, mi tawdataake he mooɗon wakkati fuu.
40026012	O wuji nebbam uurɗam ɗam he ɓanndu am ngam siryaade mooɓol am.
40026013	Goonga kaalananmi on, nokku fuu to Habaru lobbo oo waajaa nder duuniyaaru, ko debbo oo waɗi ɗum no filletee ngam miccitaade he makko.
40026014	Yahuuda Iskariyot, gooto nder lilaaɓe sappo e ɗiɗo ɓeen, yehi to mawɓe cakkanooɓe Alla ɓeen,
40026015	wi'i ɓe : —Ɗume kokkoton kam nde nii mi watti Iisa nder juuɗe mooɗon ? Nden ɓe kokki mo tammaaje cardi woronja.
40026016	Illa nyannde mum, Yahuuda no tefa, no jammborii Iisa.
40026017	Nyalooma arano Juulɗe buuru mo walaa ƴuufinirɗum, aahiiɓe ɓeen ngari to Iisa, ƴami mo, mbi'i : —Toy ngiɗaa min ciryanowe hiraane Juulɗe dimɗinol Isra'ilankooɓe ?
40026018	O jaabii ɓe, o wi'i : —Njehee nder huɓeere to waane, mbi'on mo : « Moodibbo wi'i, wakkati oon yonii. Nder ɓaade maaɗa kam waɗata Juulɗe dimɗinol Isra'ilankooɓe ɗeen, kanko he aahiiɓe makko. »
40026019	Sey aahiiɓe ɓeen ngaɗi ko Iisa wi'i ɓe, ɓe ciryii hiraane ndeen.
40026020	Futuro, wakkati naange yanunoo, Iisa jooɗodii he lilaaɓe sappo e ɗiɗo ɓeen iɓe ndoomi hiraane ndeen.
40026021	Wakkati ɓe kiirtotonoo ndeen, o wi'i : —Goonga kaalananmi on : Gooto nder mooɗon no jammboto kam.
40026022	Sey ɓe ɓalinii sanne, ɓe keddii iɓe ƴama mo gooto gooto, neɗɗo fuu no wi'a mo : —Moodibbo, kori hanaa miin non ?
40026023	O jaabii ɓe, o wi'i : —Cuuwidiɗɗo he am junngo mum nder le'al ngaal, oon jammbotoo kam.
40026024	Ɓii-Neɗɗo accan duuniyaaru hano no ɗum winndiraa dow makko nder dewte. Amma bone saaman dow jammbotooɗo mo ! Joomum nde nii rimaakano, nden no ɓurananoo ɗum.
40026025	Yahuuda jammboytooɗo mo oon fiirti hunnduko, ƴami mo, wi'i : —Moodibbo, kori hanaa miin non ? O jaabii mo, o wi'i : —Aan haali he hunnduko maa.
40026026	Wakkati ɓe nyaamannoo ndeen, Iisa hooƴi buuru, yetti Alla, helti mo, hokki aahiiɓe mum, wi'i : —Njaɓee, nyaamee. Ɗum woni ɓanndu am.
40026027	Gaɗa mum, o hooƴi nyeɗerde cabiijam, o yetti Alla, o hokki ɓe, o wi'i : —Njaree, on fuu.
40026028	Ɗum woni ƴiiƴam am tabbintinoojam amaana Alla, ƴiiƴam ndufeteeɗam ngam hakkeeji himɓe heewɓe njaafee.
40026029	Miɗo haalana on : Mi yarataa cabiijam ɗam kaden, sey nii nyannde njardowanmi kesam gom he mooɗon nder Laamu Baabiraawo am.
40026030	Gaɗa ɓe njimi jimi Jabuura, ɓe mburtii, ɓe njehi dow waamnde wi'eteene waamnde Jaytun.
40026031	Dow waamnde ndeen Iisa wi'i aahiiɓe sappo e ɗiɗo ɓeen : —Nder jemma oo, on fuu on mboppan kam, ngam no winndaa, wi'aa : Mi fiyan duroowo oon, sewre baali ndeen sankitoo.
40026032	Sey o wi'i ɓe kaden : —Nde mi ummitake, mi artan on Galili.
40026033	Nden Piyer itti hunnduko, wi'i mo : —Baa nde nii ɓe fuu ɓe pergake, ɓe mboppi ma, miin kay, abada mi woppataa ma.
40026034	Iisa jaabii mo, wi'i : —Goonga kaalananmaami : Nder jemma oo, fadde ndontoori jogginde, a wi'an a anndaa kam kile tati !
40026035	Sey Piyer wi'i mo : —Baa nde a maayan non, mi maaydan he maaɗa, abada mi wi'ataa mi anndaa ma. Non aahiiɓe ɓeeto duu mbi'i.
40026036	Iisa he aahiiɓe mum ummii, njehi nokkuure wi'eteene Gesemaane, toon o wi'i ɓe : —Njooɗee ɗo, faa mi du'owo.
40026037	O yahdi Piyer he ɓiɓɓe Jebede ɗiɗo ɓeen Yakuuba he Yahaaya. Iɓe ɗon nii sey taƴo-taƴo fuɗɗi nanngude mo, ɓillaare naatani mo sanne.
40026038	Sey o wi'i ɓe : —Bononda ɓerne am ɗuuɗi sanne faa no tefa warude kam. Ndaree ɗo, ndoomee, kakkilee to on ɗaanee.
40026039	O woɗɗi ɓe seɗɗa, o turni yeeso makko faa he leydi, omo du'oo, omo wi'a : —Baaba, nde nii tawi iɗum waɗoo, woɗɗinam nyeɗerde torra kaa. To ɗum laatoo muuyɗe am, amma ɗum laatoo muuyɗe maa aan.
40026040	Gaɗa mum o warti, o tawi aahiiɓe makko no ɗaanii. O wi'i Piyer : —Jaa on mbaawaa doomude kam baa nii yamnde worre naa ?
40026041	Ummee, ndu'ee, to on caamu nder cii'aaki. Ɓerne no hiɗi amma ɓanndu tampi.
40026042	O soƴƴii kaden, o du'ii, o wi'i : —Baaba, nde nii tawi nyeɗerde torra kaa waawtaa woɗɗi kam, sey nii mi yarii nde. Too ! Muuyɗe maa laato.
40026043	O warti, o tawi iɓe ɗaanii kaden, ɗoyngol maɓɓe moddi sanne.
40026044	O soƴƴii kaden, o du'owii nde tataɓere, hano no o du'orinoo illa arannde nii.
40026045	Gaɗa mum, o warti to aahiiɓe makko, o wi'i ɓe : —Oɗon ɗaanii, oɗon powta naa ? Ndaaree, wakkati oon yottake ! Ɓii-Neɗɗo no wattetee nder juuɗe waɗooɓe hakke.
40026046	Ummee, ndillen ! Ndaa, jammbotooɗo kam oon nii, no wara !
40026047	Iisa no caka haala, sey Yahuuda, gooto nder lilaaɓe sappo e ɗiɗo ɓeen, yottii no wondi he jama'aare mawne. Mawɓe cakkanooɓe Alla he mawɓe Yahudankooɓe lili ɓe, iɓe njogii takubaaje he cabbi.
40026048	Tawi Yahuuda jammbotooɗo mo oon tinndinnoo ɓe wi'i : —Mo mbunndotoomi oon kam woni mo. Nanngon mo.
40026049	No ɓe njottorii, sey o fa'i to Iisa, o wi'i : —Foofoo, Moodibbo ! Nden o wunndii mo.
40026050	Iisa jaabii mo, wi'i : —Giɗo am, waɗu ko waddi ma. Wakkati mum da, ɓe ɓadii Iisa, ɓe caami dow makko, ɓe nanngi mo.
40026051	Gooto nder wondunooɓe he Iisa ɓeen sorti takubaahi mum, soppi gollanoowo mawɗo cakkanooɓe Alla fuu, taƴi nowru makko.
40026052	Nden, Iisa wi'i mo : —Soornu takubaahi maa nder hulgo mum, ngam kaɓidoowo he takubaahi fuu, takubaahi warata ɗum.
40026053	Oɗon miiloo joonin ko mi waawaa tefude balla to Baaba am naa ? O lilda kam jonnda maleykaaɓe ɓurɓe cefe soogeeji sappo he ɗiɗi.
40026054	Too, amma nde nii mi waɗi ɗum, noy ko winndaa nder dewte ɗum tabbitirta ?
40026055	Wakkati mum, o wi'i jama'aare ndeen : —Ko waɗi ngarduɗon takubaaje e cabbi faa nanngon kam hano miin woni mawɗo murtuɓe ? Wakkati fuu miɗo wondunoo he mooɗon nder Juulirde mawne, miɗo waajoo, on nanngaay kam.
40026056	Amma ɗum fuu, ɗum waɗan ngam ko dewte annabiiɓe kaali ɗum tabbita. Wakkati aahiiɓe makko ɓeen nanunoo haalaaji ɗii, ɓe fuu ɓe ndoggi ɓe mboppi Iisa.
40026057	Nanngunooɓe Iisa ɓeen njaari Iisa to Kayafas mawɗo cakkanooɓe Alla fuu. Tawi jannginooɓe Tawreeta he mawɓe Isra'ilankooɓe kawri.
40026058	Amma Piyer toowti ɓe seɗɗa, tokkitii ɓe, naako nder batamaare ɓaade mawɗo cakkanooɓe Alla oon. O naati nder ɓaade ndeen, o jooɗii hadde doomooɓe ɓaade ndeen ngam o hi'a no ɗum sakitortoo.
40026059	Mawɓe cakkanooɓe Alla he hawriine dawrooɓe no tefa fewre nde peliri Iisa ngam o waree.
40026060	Himɓe heewɓe ngari seedanaade mo dow fewre, amma ɗum fuu waɗaay ɓe keɓa no ɓe mbarirta mo. Ko sakitii worɓe ɗiɗo gom ngari,
40026061	mbi'i : —Kanko wi'unoo omo waawi liɓude Juulirde meeɗen mawne, o nyiɓitoo nde nder balɗe tati.
40026062	Nden mawɗo cakkanooɓe Alla oon ummii, wi'i Iisa : —Ɗume njaabotoɗaa dow ko himɓe ɓee mbi'i ?
40026063	Iisa wi'aay baafuy. Nden mawɗo cakkanooɓe Alla oon wi'i mo kaden : —Mi eelirii ma innde Alla duumiiɗo, kaalanaa min ko aan a Almasiihu Ɓii-Alla.
40026064	Iisa jaabii mo, wi'i : —Aan, e hoore maaɗa wi'i ka. Kaden, miɗo wi'a on : Illa joonin, on ngi'an Ɓii-Neɗɗo no jooɗii nyaamo Jom baawɗe, no wara dow duule.
40026065	Mone majjum wari mawɗo cakkanooɓe Alla oon faa o serki kolte makko, o wi'i : —O bonni innde Alla ! Walaa fuu ko kaajaɗon seedaade dow makko kaden ! On narrii noppi mooɗon ko o bonni innde Alla.
40026066	Ɗume miiliɗon ? Sey ɓe njaabii, ɓe mbi'i omo haani wareede.
40026067	Nder maɓɓe woɓɓe kaarti, tutti dow yeeso Iisa, woɓɓe duu luƴƴii mo.
40026068	Nder maɓɓe woɓɓe peenyii mo, no mbi'a : —Hey Almasiihu ! Nde nii a annabiijo, haalan min moy fiyi ma !
40026069	Piyer no jooɗii yaasin nder batamaare ɓaade ndeen. Sey korɗo ɓaade ndeen gom ɓadii mo, wi'i : —Aan duu, aɗa wondunoo ɓii-Galili oo.
40026070	Hakkune himɓe fuu sey Piyer yeddi, wi'i : —Mi faamaay ko kaalataa.
40026071	Wakkati Piyer fonndinoo har dammbugal ɓaade ndeen, sey korɗo gom hi'i mo, wi'i wonɓe ɗon ɓeen : —Gorko oo no wondunoo he Iisa mo Nasaratu.
40026072	Sey Piyer yeddi kaden, huni wi'i : —Mi anndaa gorko oo.
40026073	Ɓooyi seɗɗa gaɗa mum, sey dariiɓe ɗon ɓeen ɓadii Piyer, mbi'i mo : —Sikka fuu walaa, nder maɓɓe njeyaɗaa, ngam ɗemngal maaɗa ngal tabbintinta ɗum.
40026074	Sey Piyer fuɗɗi hunaade no huniitoo no wi'a : —Mi anndaa gorko oo ! Wakkati mum da, ndontoori joggini.
40026075	Nden Piyer miccitii ko Iisa wi'unoo ɗum : —Fadde ndontoori jogginde, a wi'an a anndaa kam kile tati. Nden Piyer darii yaasin tinni no wulla no wulla.
40027001	Illa beete, mawɓe cakkanooɓe Alla he mawɓe Yahudankooɓe kawri, kaɓɓi anniya mbara Iisa.
40027002	Ɓe kaɓɓi mo, ɓe njaari, ɓe ngatti nder juuɗe Pilaatus kawjiiɗo leydi Yahudiya.
40027003	Wakkati Yahuuda jammbiiɗo Iisa oon hi'unoo no Iisa hiitira kiite maayde, o nimsiti. O wartiri tammaaje cardi woronja ɗeen to mawɓe cakkanooɓe Alla he mawɓe Yahudankooɓe ɓeen.
40027004	O wi'i ɗum'en : —Mi waɗi hakke ngam mi jammbake mo waɗaay gacce fuu faa o waree ! Ɓe njaabii mo, ɓe mbi'i : —Ko hilli min ! Aan ɗum daarata.
40027005	Yahuuda faɗɗi tammaaje ɗeen nder Juulirde mawne ndeen, dilli, hooƴowi ɓoggol, wari hoore mum.
40027006	Mawɓe cakkanooɓe Alla ɓeen kooƴi tammaaje ɗeen, mbi'i : —Dagaaki tammaaje ɗe ngattee nder keesuwal, ngam ɗe njobdi ƴiiƴam.
40027007	Nden ɓe caawodiri dow majje, ɓe kooƴi ɗe, ɓe coodowi nokkuure gom wi'eteene ngesa mahoowo looɗe. Ɓe ngaɗi nga annyeeje ɓe kanaa Yahudankooɓe.
40027008	Ngam majjum waɗi faa warde hannden ngesa ngaan no wi'ee « Ngesa Ƴiiƴam ».
40027009	Ɗum humnii haala ka annabi Yeremiya haalunoo mbi'unooka : Ɓe kooƴi tammaaje cardi woronja, ceede ɗe himɓe Isra'el kiisorii yonki makko,
40027010	ɓe coodiri ɗe ngesa mahoowo looɗe, hano no Joomiraawo wi'iri kam ɗum nii.
40027011	Iisa darii yeeso Pilaatus kawjiiɗo leydi Yahudiya oon. Oon ƴami mo, wi'i : —Aan a laamiiɗo Yahudankooɓe naa ? Iisa jaabii mo, wi'i : —Aan, e hoore maaɗa wi'i ka.
40027012	Amma wakkati mawɓe cakkanooɓe Alla he mawɓe Yahudankooɓe pelannoo mo ndeen, o nootaaki ɓe.
40027013	Nden Pilaatus wi'i mo kaden : —A nanaay ko woni no wi'ee dow maaɗa ɗum fuu naa ?
40027014	Iisa nootaaki mo baa. Ɗum haayɗini Pilaatus sanne.
40027015	He Juulɗe dimɗinol Isra'ilankooɓe fuu, Pilaatus kawjiiɗo leydi Yahudiya no woowi yoofande Yahudankooɓe kasunke gooto mo ɓe ngiɗi yoofee.
40027016	Nder wakkati mum, no woodunoo kasunke bonɗo gom, bi'eteeɗo [Iisa] Barabas gaɗɗo innde sanne.
40027017	Wakkati jama'aare ndeen warunoo sey Pilaatus ƴami ɓe, wi'i : —Moy ngiɗuɗon mi yoofana on : [Iisa] Barabas, naa Iisa bi'oowo kam no Almasiihu ?
40027018	Ngam hakiika, Pilaatus no anndi ko haasidaaku waɗi ɓe ngaddi Iisa to mum.
40027019	Wakkati Pilaatus jooɗinoo nder suudu kiite nduun, jom suudu makko lili he makko, wi'i o sela gorko dartiiɗo oo, ngam hankin koyɗi ɗi o waɗi dow makko ɗiin tampinii mo sanne.
40027020	Mawɓe cakkanooɓe Alla he mawɓe Yahudankooɓe uppi jama'aare ndeen, eela Pilaatus yoofana ɓe Barabas, amma o wara Iisa.
40027021	Pilaatus ƴamtinii ɓe, wi'i : —Moy nder ɗiɗo ɓeen ngiɗuɗon mi yoofana on ? Ɓe njaabii mo, ɓe mbi'i : —Barabas !
40027022	Pilaatus ƴami ɓe, wi'i : —Dey noy ngaɗanmi Iisa bi'eteeɗo Almasiihu oon ? Ɓe fuu ɓe njaabii mo, ɓe mbi'i : —Tontu mo dow bardugal !
40027023	O ƴami ɓe, o wi'i : —Dey ɗume o waɗi ko foti nii fuu ? Nden ɓe kuuɓi sanne, ɓe mbi'i : —Tontu mo dow bardugal !
40027024	Pilaatus hi'i walaa fuu ko kam waawi, omo hula duu murtol ummoo. Sey o hooƴi ndiyam, o looti juuɗe makko yeeso himɓe fuu, o wi'i : —Miin kay, juuɗe am ngalaa hen, nder dufol ƴiiƴam gorko oo. Onon ɗum daarata.
40027025	Nden ɓe fuu ɓe njaabii, ɓe mbi'i : —Hakke dufol ƴiiƴam makko no dow amin, minen he ɓiɓɓe amin !
40027026	Nden, Pilaatus yoofani ɓe Barabas, hokki laawol Iisa ɓoccee, gaɗa mum, o tontowee dow leggal bardugal.
40027027	Illa ɗon soogeeji kawjiiɗo leydi Yahudiya ɗiin njaari Iisa nder batamaare ɓaade Pilaatus. Ɓe ngaddi sewre soogeeji gom piilii mo.
40027028	Ɓe ɓorti kolte makko, ɓe ɓornii mo alkubbaare woɗeere.
40027029	Ɓe canyi taarde gi'e, ɓe kippi dow hoore makko, ɓe ngatti loocol nder junngo makko nyaamo. Nden ɓe kofi yeeso makko, iɓe njawoo mo iɓe mbi'a : —Alla sabbinane, laamiiɗo Yahudankooɓe !
40027030	Ɓe kaarti dow makko, ɓe kooƴi loocol iɓe piya mo dow hoore.
40027031	Wakkati ɓe njawinoo mo faa heƴi ɓe, ɓe itti alkubbaare ndeen, ɓe ɓornii mo kolte makko. Ɓe njaari mo yaasin faa ɓe tontowa mo.
40027032	Wakkati ɓe njahannoo ndeen, sey ɓe potti he gorko gom jeyaaɗo Sirene bi'eteeɗo Simon. Soogeeji ɗiin tilsini mo o wakkoo leggal bardugal Iisa ngaal.
40027033	O wakkii ngal faa ɓe njottii nokkuure gom wi'eteene Golgota. Maana Golgota woni « nokkuure laalagal hoore ».
40027034	Toon ɓe kokki Iisa cabiijam kawrodiriɗam he safaare haaɗune gom ngam o yara. Wakkati o wooɓunoo ɗam ndeen, o salii yarude ɗam.
40027035	Wakkati ɓe tontunoo mo ndeen, ɓe piyi caaca ngam senndude kolte makko caka maɓɓe.
40027036	Gaɗa mum, ɓe njooɗii, ɓe ndoomi mo.
40027037	Sabaabu gaɗɗo ɓe tonti mo, winndaa dow alluwal ɓe takki ngal dow timtude hoore makko. Ndaa ko winndaa nii : « Oo woni Iisa, Laamiiɗo Yahudankooɓe. »
40027038	O tontidaama he wuyɓe ɗiɗo gom, oo no nyaamo, ooto duu no nano makko.
40027039	Yawtooɓe har toon ɓeen no njenna mo, no njinnga ko'e mum'en,
40027040	no mbi'a : —Aan Liɓoowel Juulirde mawne, dey nyiɓitoo nde nder balɗe tati, dannu hoore maa ! Nde nii a Ɓii-Alla, jippa dow leggal bardugal ngaal !
40027041	Noon duu, mawɓe cakkanooɓe Alla, jannginooɓe Tawreeta e mawɓe Yahudankooɓe tinni no njaltinoo mo hakkune mum'en, no mbi'a :
40027042	—O dannii woɓɓe, dey o waawaa dannude hoore makko. Oo woni Laamiiɗo Isra'el naa ? Nde nii o jippake joonin joonin, en ngoonɗinan mo !
40027043	O halfinii hoore makko Alla. Too, joonin nde Alla no hiɗi mo, hisinan mo, ngam nii o wi'i o Ɓii-Alla.
40027044	Wuyɓe pasotooɓe tontidaaɓe he makko ɓeen duu, no njennira mo non.
40027045	Caka nyalooma, nimre huuri leydi ndiin fuu faa ɗum waɗi jamɗe tati.
40027046	Har yamnde tati juura, Iisa fii wullaanu mawnu, wi'i : Eli, Eli, lema sabaktani ? Kam woni : Yaa Alla am ! Yaa Alla am ! Ɗume waɗi ko mboppuɗaa kam ?
40027047	Wakkati darinooɓe toon ɓeen nanunoo ɗum, woɓɓe nder maɓɓe mbi'i : —Kettinee, omo nii omo nodda Eliya.
40027048	Sey gooto nder maɓɓe doggi waddowi tekkere, suuwi nder ndiyam lammuɗam gom, haɓɓi nde he loocol, waddi nde hadde hunnduko Iisa ngam Iisa siiɓoo ɗam.
40027049	Amma hoddiiɓe ɓeeto mbi'i : —Accu ndaaren tawte Eliya waran danna mo.
40027050	Iisa fii wullaanu mawnu kaden, sey o foofi foofaango makko sakitiingo.
40027051	Riido palaaɗo nder Juulirde mawne oon serki illa dow faa ley, laatii pecce ɗiɗi. Leydi ndiin dimmbii, kaaƴe cerki,
40027052	annyeeji udditi. Seniiɓe maaynooɓe heewɓe ummitii,
40027053	mburtii nder annyeeje mum'en. Gaɗa ummitaaki Iisa, ɓe naatidi nder Ursaliima wuro seniingo. Himɓe heewɓe ngi'ii ɓe.
40027054	Soogeeji doomuɗi Iisa ɗiin he hooreejo majji nani no leydi ndiin dimmbiri, ngi'ii duu ko waɗi fuu, kuli sanne, mbi'i : —Sikka fuu walaa, oo Ɓii-Alla !
40027055	Rewɓe heewɓe tokkunooɓe mo, illa Galili ngam ɓe ngollana mo no ndarii to toowti, no ndaara.
40027056	Nder maɓɓe no tawa Mariyaama mo Magdaala, Mariyaama inna Yakuuba e Yusufu, he inna ɓiɓɓe Jebede.
40027057	Futuro, gorko jom njawdi gom jeyaaɗo wuro Arimatiya wari. Omo wi'ee Yusufu. Kanko duu, o aahiijo Iisa.
40027058	O yehi to Pilaatus, o ŋaarii mo ɓanndu Iisa. Pilaatus hokki laawol o hokkee ndu.
40027059	O hooƴi ɓanndu nduun, o fiili ndu nder kasanke.
40027060	O watti ndu nder annyeere heyre nde o seɓanii hoore makko nder tepaare mawne gom. Nden o waɗi kaaƴa mannga gom tallitaa, dammbugal annyeere ndeen uddaa, o dilli.
40027061	Mariyaama mo Magdaala he bi'eteeɗo Mariyaama gom no njooɗii, no kuccitii annyeere ndeen.
40027062	Jaangoore mum woni nyalaane fowteteene. Mawɓe cakkanooɓe Alla he Fariisa'en kawri to Pilaatus,
40027063	mbi'i mo : —Alla sabbinane, min miccitake ko kiiloowo himɓe oon, wakkati wuurunoo wi'iino, ko kam no ummitittoo balɗe tati gaɗa maayde mum.
40027064	Ndenne, ngaɗaa annyeere ndeen ndoomee faa balɗe tati ɗeen njawta, ngam to aahiiɓe makko ngaru, mbujja ɓanndu makko mbi'a himɓe o ummitake e maayde. Nden kay, hiila cakitittooɗo oon, no ɓuran arandeejo oon bonde.
40027065	Nden Pilaatus jaabii ɓe, wi'i : —Ndaa soogeeji doomooji ɗiin nii. Njehee, ndoomon annyeere ndeen no mbaawruɗon fuu.
40027066	Ɓe njehi, ɓe ndoomowi annyeere ndeen. Ɓe pii kaatimiije laamiiɗo Rooma dow mayre, ngam faamee se nde fiirtaama. Ɓe ngatti soogeeji ndaara nde.
40028001	Alal, gaɗa nyalaane fowteteene ndeen, illa subaka kecco, Mariyaama mo Magdaala he Mariyaama gom njehi ndaarowi annyeere ndeen.
40028002	Wakkati mum da, leydi dimmbii sanne. Maleykaajo Joomiraawo gom jippii, talliti kaaƴa ngaan jooɗii dow magga.
40028003	Omo ƴelkiɗaa hano maƴƴere, kolte makko duu no ndawni tarr hano haabu.
40028004	Doomooɓe ɓeen kuli sanne faa no ndiwna, ɓe laatii hano maayɓe.
40028005	Sey maleykaajo oon wi'i rewɓe ɓeen : —To kulee ! Miɗo anndi Iisa tontanooɗo oon tefoton.
40028006	Amma o walaa ɗo, o ummitake hano no o wi'irnoo ɗum nii. Ngaree, ndaaree nokkuure to o fukkinaa nii.
40028007	Dey njaawɗee, njehee, kumpitowoɗon aahiiɓe makko mbi'on o ummitake. Wooɗi, joonin o artan on Galili, toon ngi'oyton mo. Ɗum njoginoomi faa mi haalana on.
40028008	Rewɓe ɗiɗo ɓeen ummii, ndilli to annyeere ndeen. Kulal manngal he welwelo manngo heewi ɓe. Ɓe ndoggi, ɓe kaalanowi aahiiɓe Iisa ɓeeto habaru oon.
40028009	Wakkati mum da, Iisa fotti he maɓɓe, wi'i ɓe : —Foofo mooɗon ! Ɓe ɓadii mo, ɓe nanngi koyɗe makko, ɓe cujidani mo.
40028010	Nden o wi'i ɓe : —To kulee ! Njehee mbi'owee giɗaaɓe am, ɓe njaha Galili. Toon ɓe ngi'oyta kam.
40028011	Wakkati rewɓe ɓeen ndillannoo ndeen, soogeeji doomuɗi annyeere Iisa ndeen kooti, kaalanowi mawɓe cakkanooɓe Alla ɓeen huune fuu ko waɗi.
40028012	Mawɓe cakkanooɓe Alla he mawɓe Yahudankooɓe caawodiri, kokki soogeeji ɗiin ceede ɗuɗɗe,
40028013	mbi'i : —Mbi'on aahiiɓe makko ngari nder jemma tawi oɗon ɗaanii. Ɓe mbujji ɓanndu makko.
40028014	Nde nii haala kaan yehi to kawjiiɗo leydi oon, min keɓan ko min mbi'i ngam suddude on. Min keedana on he torra fuu.
40028015	Soogeeji ɗiin njaɓi ceede ɗeen, ngaɗi ko mbi'aa. Nii haala kaa fillortee hakkune Yahudankooɓe faa warde hannden.
40028016	Aahiiɓe sappo he go'o ɓeen njehi Galili, dow waamnde nde Iisa tinndinnoo ɓe ndeen.
40028017	Wakkati ɓe ngi'unoo mo, ɓe cujidani mo, amma nder maɓɓe woɓɓe duu no cikka.
40028018	O ɓadii, o wi'i ɓe : —Mi hokkaama baawɗe fuu tawaaɗe dow e ley.
40028019	Ndenne, njehee nder kappa kuula duuniyaaru fuu, ngaɗee lenyi fuu aahiiɓe am, ngaɗanon ɓe batisma dow innde Baabiraawo, Ɓiɗɗo he Ruuhu Ceniiɗo.
40028020	Njannginon ɓe, ɓe tokka ko mbi'umi on ɗum fuu. Paamee ko miɗo wondi he mooɗon wakkati fuu sey nyannde duuniyaaru timmi.
41001001	Filla Habaru lobbo, habaru dow Iisa Almasiihu Ɓii-Alla, filla oo
41001002	fuɗɗirii haala Alla tawaaka nder dewtere annabi Esaaya, mbi'uka : Ndaa, mi ardinan lilaaɗo am moƴƴinane laawol maaɗa.
41001003	Daane no huuɓa nder ladde yeeruure no wi'a : Ciryanee Joomiraawo laabi ɗi o tokkata, moƴƴinee laabi makko.
41001004	Yahaaya gaɗoowo batisma wanngi nder ladde yeeruure. Omo ɓornii koltal canyiraangal leeɓi ngolooba. Omo tunndi tunndorgol nguru. Ɓaɓɓatti he njuumri o wuurdi. Omo nodda himɓe tuuba ngam hakkeeji maɓɓe njaafee, ɓe ngaɗanee batisma. Himɓe leydi Yahudiya he himɓe huɓeere Ursaliima no ngara to makko. Iɓe njardoo yeeso Alla e yeeso himɓe fuu dow hakkeeji maɓɓe. Omo waɗana ɓe batisma nder maayo Urdun.
41001007	Omo waajoo nder daane toowne, omo wi'a himɓe : —Ɓurɗo kam baawɗe no wara gaɗa am. Miin, mi fotaay baa to turotoomi ngam fiirtude ɓoggi paɗe makko.
41001008	Miin, ndiyam ngaɗirananmi on batisma, amma kanko kay, Ruuhu Ceniiɗo o waɗiranta on batisma.
41001009	Nder balɗe Yahaaya waɗanannoo himɓe batisma, Iisa wari, ƴuwi Nasaratu nder leydi Galili. Yahaaya waɗani mo batisma nder maayo Urdun.
41001010	Wakkati o umminoo o darii nder ndiyam ɗam, sey o hi'i kammu omtii, Ruuhu Alla wari nder nanndi wuugaanu, jippii dow makko.
41001011	Daane gom ƴuwi dow wi'i : « Aan woni Ɓiyam korsuɗo, aan naniranmi belɗum. »
41001012	Wakkati mum da, Ruuhu jippiiɗo dow makko oon, soggi mo yaari nder ladde yeeruure.
41001013	Balɗe makko lasooji ɗiɗi toon, Ibiliisa no sii'oo mo, omo hakkune dabbaaji ladde, maleykaaɓe no ngollana mo.
41001014	Balɗe seɗɗa gaɗa uddol Yahaaya, Iisa ummii, yehi Galili. Omo waajoo Habaru lobbo ƴuwɗo to Alla.
41001015	Omo wi'a himɓe : —Wakkati doomaaɗo oon yottake, Laamu Alla ɓadake. Tuubee, ngoonɗinee Habaru lobbo.
41001016	Nyannde gom, Iisa no fiiloo takkol peta Galili. Sey o hi'i nanngooɓe liƴƴi ɗiɗo gom : Simon inndirteeɗo Piyer he minyum Andiire, no paɗɗa taaruuji mum'en.
41001017	Sey Iisa wari to maɓɓe wi'i ɓe : —Ngaree, tokkee kam, mi waɗan on nanngooɓe himɓe.
41001018	Wakkati mum da ɓe mboppi taaruuji maɓɓe, ɓe tokki mo.
41001019	O yehi yeeso seɗɗa, sey o hi'i Yakuuba ɓii-Jebede he minyum Yahaaya no nder laana ndiyam mum'en, iɓe moƴƴina taaruuji maɓɓe.
41001020	Kamɓe duu no Iisa noddirnoo ɓe, sey ɓe acci baabiiɓe Jebede he gollooɓe mum, ɓe tokki mo ɓe ndilli.
41001021	Iisa e jaɓuɓe tokkude ɗum njehi Kafarnahum. Nyalaane fowteteene gom Iisa naati nder waajordu Kafarnahum, fuɗɗi waajaade.
41001022	Waaju makko haayɗini hettinaniiɓe mo. Ngam o waajoraaki ɓe hano no jannginooɓe Tawreeta mbaajorto, amma he baawɗe o waajorii ɓe.
41001023	Nder waajordu nduun no tawa gorko gom, mo ginnaaru woni dow mum no tampina. Sey ginnaaru nduun huuɓi,
41001024	wi'i : —Iisa mo Nasaratu, ɗume ngiɗaa waɗude min ? A warii faa mbaraa min naa ? Miɗo anndi moy woni ma, a Ceniiɗo ƴuwɗo to Alla !
41001025	Sey Iisa laayani ginnaaru nduun, sajiti he mayru wi'i ndu : —Maɓɓu hunnduko maa, takkita mo !
41001026	Wakkati mum da ginnaaru nduun dimmbiri gorko oon he semmbe, ndu huuɓi sanne, ndu takkitii mo.
41001027	Ɗum haayɗini jama'aare ndeen fuu. Himɓe tokki, no ƴamodira, no mbi'a : —Ɗume woni ɗum nee kaden ? Ɗume woni anndal kesal jannginiraangal he baawɗe ngaal nee ? Omo dawrana baa ginnaaji, iɗi ɗowtanoo mo duu.
41001028	Wakkati gooto habaru Iisa sankitii nder leydi Galili fuu.
41001029	Wakkati Iisa wurtinoo waajordu Kafarnahum, Yakuuba e Yahaaya tokki mo ɓe njaadi wuro Simon Piyer he Andiire'en.
41001030	Eso Simon Piyer debbo no fukkii, no wondi wulowulo. No Iisa yottii naatiri ɓaade Simon Piyer, o waɗana filla rafi cellal debbo oon.
41001031	Iisa yehi to debbo oon, nanngi junngo makko, ummini mo. Wakkati mum da wulowulo ngoon heli, o yamɗiti. O ummii, o jaɓɓii ɓe.
41001032	Futuro nyannde mum, gaɗa janki naange, himɓe tinni no ngadda nyawɓe mum'en he wonduɓe he ginnaaji to Iisa.
41001033	Wuro ngoon fuu hawri dammbugal ɓaade Simon'en.
41001034	Iisa nyawti himɓe heewɓe, nyawɓe nyawuuji feere-fereeji. O riiwi ginnaaji keewɗi. Iɗi anndi mo amma o haɗi ɗi haalude.
41001035	Iisa ummii illa subaka kecco, wurtii wuro Simon Piyer'en. O yehi nder nokkuure yeewne gom to neɗɗo fuu walaa, o waɗi ko du'aade.
41001036	Simon Piyer he wondunooɓe he mum gom ummii, tinni no tefa mo.
41001037	Wakkati ɓe ngiitowi to o woni, ɓe ngari ɓe mbi'i mo : —Toy ngonnoɗaa ko himɓe fuu no tefe ?
41001038	Sey Iisa wi'i ɓe : —En njah nder gure ɓadiiɗe gom, mi waajoo toon duu, ngam majjum waɗi ngarmi.
41001039	Iisa fiilii leydi Galili fuu. O riiwi ginnaaji dow himɓe. O waajii nder baajorɗi leydi Galili fuu.
41001040	Nyannde gom gorko ceppinɗo gom wari, hofi yeeso Iisa, wi'i mo : —Nde nii a jaɓi, aɗa waawi yamɗintinde kam !
41001041	Yurmeene ceppinɗo oon nanngi Iisa, nden Iisa foorti junngo mum, meemi mo, wi'i : —Mi jaɓi, yamɗitin !
41001042	Wakkati mum da, ceppam ɗaam ƴuwi he gorko oon, o nyawti.
41001043	Iisa sallimii mo, amma fooɗi nowru makko,
41001044	wi'i mo : —Hakkila, to haalan ɗum neɗɗo fuu. Umma, yah holloy hoore maa cakkanoowo Alla mooɗon, ngaɗaa cakkol ngol Muusa tilsini waɗee, ngam hollude himɓe ko sikka fuu walaa a yamɗiti.
41001045	Amma no o dilliri to Iisa, o fuɗɗi sankitidde habaru oon. Iisa waɗi wakkati, wurtataako naata huɓeere gom. Himɓe fuu no kollira mo, ngam filla nyawtol ceppinɗo oo sankitake nokku fuu. Nder nokkuuje jeewɗe tan o woni omo jooɗo. Amma ɗum fuu haɗaay jama'aare he jama'aare no ƴuwa nokku fuu no wara to makko.
41002001	Balɗe seɗɗa gaɗa jonnde Iisa nder nokkuuje jeewɗe, o warti Kafarnahum. Himɓe nani ko o warti, omo nder suudu makko.
41002002	Jama'aare ɗuunde wari hawri dammbugal makko, faa walaa to neɗɗo tuttata joode baa seɗɗa. Iisa tinni no waajoo ɓe dow haala Alla.
41002003	Himɓe gom ngari to makko, ɓe ngardi he bonnguujo gom. Worɓe nayo ndoondii mo dow kooƴirngal maayɓe.
41002004	Jama'aare heewi nokkuure ndeen faa walaa to ɓe tokkira, ɓe njottina bonnguujo oon to Iisa. Sey ɓe ƴeenyi suudu nduun, ɓe kunci ndu dey-dey to fotata he to Iisa darii, ɓe njuri bonnguujo oon, omo foorti dow kooƴirngal maayɓe.
41002005	Wakkati Iisa hi'unoo no goonɗinol maɓɓe foti, o wi'i bonnguujo oon : —Higo, hakkeeji maa njaafaama.
41002006	Sey jannginooɓe Tawreeta jooɗinooɓe ɗon tinni no miiloo nder ɓerɗe mum'en no mbi'a :
41002007	—Ɗume waɗi gorko oo no haalira nii ? O bonni innde Alla ! Moy waawi yaafaade hakke se hanaa Alla ?
41002008	Wakkati mum da Iisa faami miilooji maɓɓe, wi'i ɓe : —Ɗume waɗi ko oɗon miiloo ir miilooji ɗii nder ɓerɗe mooɗon ?
41002009	Ɗume ɓuri hoyde hakkune wi'ude bonnguujo oo : « Hakkeeji mum njaafaama » naa o ummoo, o hooƴa kooƴirngal ngaal, o dilla ?
41002010	Amma, miɗo hiɗi paamon ko Ɓii-Neɗɗo no jogii baawɗe yaafaade hakkeeji himɓe nder duuniyaaru nduu. Nden, o wi'i bonnguujo oon :
41002011	—Aan, umma, hooƴu kooƴirngal maayɓe ngal ngaddiraɗaa, kootaa.
41002012	Wakkati mum da gorko oon ummii yeeso himɓe fuu, hooƴi ngal, dilli. Ɗum haayɗini ɓe, ɓe fuu, ɓe tinni iɓe njetta Alla, iɓe mbi'a : —Abada min ngi'aay ir ɗum !
41002013	Iisa ummii wuro, soƴƴii dow peta Galili. Jama'aare no wara to makko, omo waajoo ɓe.
41002014	Nyannde gom jaɓoowo janngal gom bi'eteeɗo Lewi ɓii-Alfee no jooɗii nder suudu janngal. Wakkati Iisa yawtannoo, sey hi'i mo, wi'i mo : —Tokkam ! Lewi ummii, tokki mo.
41002015	Nyannde gom Iisa he aahiiɓe mum no nyaama nder suudu Lewi. Jaɓooɓe janngal gom, he ɓooyɓe nder gaɗol hakke, heewɓe no njooɗodii Iisa he aahiiɓe mum, iɓe nyaamda. Iri maɓɓe heewɓe tokki Iisa.
41002016	Wakkati jannginooɓe Tawreeta gom, jeyaaɓe nder hawriine Fariisa'en, ngi'unoo ɗum, ɓe mbi'i aahiiɓe Iisa : —Ɗume waɗi omo nyaamda he jaɓooɓe janngal, he waɗooɓe hakke ɓee ?
41002017	Wakkati Iisa nanunoo haalaaji maɓɓe, o wi'i ɓe : —Nyawɗo haajaa cawroowo hanaa jamɗuɗo. Mi waraay noddude miilooɓe kam'en no dartiiɓe, amma mi waraana ngam annduɓe kam'en no waɗooɓe hakke.
41002018	Nyannde gom aahiiɓe Yahaaya gaɗoowo batisma he Fariisa'en no cuumii, sey himɓe gom ngari to Iisa, ƴami mo, mbi'i : —Ko waɗi aahiiɓe Yahaaya gaɗoowo batisma he aahiiɓe Fariisa'en no cuumoo, amma aahiiɓe maaɗa kay cuumataako ?
41002019	Iisa jaabii ɓe, wi'i : —Warɓe ɓanngal no mbaawi suumaade wakkati ɓaŋuɗo oon wondi he maɓɓe naa ? Nde nii ɓaŋuɗo oon no wondi he maɓɓe, ɓe cuumataako.
41002020	Amma nyalaaɗe ngaran ɗe ɓaŋuɗo oon suutetee hakkune maɓɓe. Nder balɗe ɗeen ɓe cuumoto.
41002021	Baa gooto nyootataa lefol kesol he koltal kinngal. Nde joomum waɗi ɗum, lefol kesol ngool serkata koltal kinngal ngaal, cerkol ngool ɓeydoo.
41002022	Kaden duu, walaa loowoowo cabiijam kesam nder sumalleeji kiɗɗi. Nde joomum waɗii ɗum, cabiijam ɗaam no fusan ɗi, joomum mursa ɗam, kanƴam he sumalleeji ɗiin fuu. Cabiijam kesam nder sumalleeji kesi loowetee !
41002023	Nyalaane fowteteene gom, Iisa he aahiiɓe mum ummii, no peddita gese alkamaaje. Iɓe caka yaadu sey aahiiɓe ɓeen puɗɗi no mborsoo camme ɗeen.
41002024	Nden Fariisa'en mbi'i mo : —Ndaa, ko waɗi aahiiɓe maaɗa no ngaɗa ko haɗaa nder nyalaane fowteteene ?
41002025	Iisa jaabii ɓe, wi'i : —Ndenne on njanngaay ko Daawda waɗunoo, wakkati kanko he yaadiraaɓe makko ndafanoo ?
41002026	Nder jamaanu cakkanoowo Alla mawɗo gom bi'eteeɗo Abiyatar, Daawda naati nder suudu Alla, o adi buuru ittanaaɗo Alla oon, o nyaami, o hokki mo yaadiraaɓe makko. Tawi duu nder Tawreeta wi'aama ko cakkanooɓe Alla tan kaani nyaamude mo.
41002027	Kaden duu, nyalaane fowteteene himɓe waɗanaa, amma hanaa himɓe ngaɗaa ngam mayre.
41002028	Ndenne, Ɓii-Neɗɗo woni jom nyalaane fowteteene ndeen, kayre he hoore mayre.
41003001	Nyannde gom Iisa naati waajordu. Gorko gom mo junngo mum waati no tawa nder mayru.
41003002	Fariisa'en wonɓe nder mayru fuu no kora Iisa, ngi'a nde o nyawtan gorko oon nder nyalaane fowteteene ndee, nden ɓe keɓa ko ɓe pelirta mo.
41003003	Iisa wi'i jom junngo waanngo oon ummoo, daroo yeeso himɓe fuu.
41003004	Sey o ƴami ɓe, o wi'i : —Nder nyalaane fowteteene ɗume haani waɗeede ? Ko wooɗi naa ko boni ? Dannude neɗɗo naa accude mo o maaya ? Ɓe calii jaabaade mo.
41003005	Iisa daari ɓe, ɓe fuu, ɓerne makko metti. O wanni ngam tiiɗal nyiraaku maɓɓe. Nden o wi'i gorko oon : —Foortu junngo maa ! Gorko oon foorti junngo mum, ngo yamɗiti.
41003006	Wakkati Fariisa'en wonɓe nder waajordu nduun mburtii, ɓe njehi law law, ɓe caawodirowi he Hirudus'en dow no ɓe mbardata Iisa.
41003007	Iisa ummii, he aahiiɓe mum, ɓe ponndi peta Galili. Jama'aare mawne no tokki mo.
41003008	Nder maɓɓe no tawa ƴuwɓe Galili, Ursaliima, Yahudiya, Idumiya, lettugal maayo Urdun, he seraaji Tirus he Sidon. Jama'aaje ɗee fuu nani ko o waɗannoo, ɓe ndillowi ɓe ngari to makko.
41003009	Ngam doggude himɓe njaaɓa mo, Iisa waɗi aahiiɓe mum ngaddana ɗum laanel ndiyam gom.
41003010	Nyawɓe heewɓe no tefa yottaade mo, meema mo ngam o nyawtiino himɓe ɗuɓɓe.
41003011	Wakkati fuu mo ɓe ginnaaji bonɗi ngoni dow mum'en, ngi'ii mo, no kofo yeeso makko, no kuuɓa, no mbi'a : —Aan, a Ɓii-Alla !
41003012	Amma omo hajoo ɓe ngam to ɓe mbanngin moy o woni.
41003013	Nyannde gom Iisa ƴeenyi waamnde, o noddi ɓe o haajaa nder tokkuɓe mo ɓeen, ngara to makko.
41003014	Ɓe ngari to makko, o suɓii sappo e ɗiɗo nder maɓɓe. O waɗi ɓe lilaaɓe makko, laatiiɓe wakkati fuu no hadde makko. O suɓake ɓe duu ngam omo hiɗi, o lila ɓe, ɓe mbaajowoo himɓe.
41003015	O hokki ɓe baawɗe riiwude ginnaaji duu.
41003016	Lilaaɓe makko sappo e ɗiɗo, ɓe o suɓi ɓeen nii : Simon mo o inndiri Piyer,
41003017	Yakuuba ɓii-Jebede he minyum Yahaaya sowirteeɓe Bowanerges kam woni nannduɓe he riggaaŋo,
41003018	Andiire, Filipa, Bartolome, Matta, Tomas, Yakuuba ɓii-Alfee, Tadde, Simon kiranoowo suudu baaba e
41003019	Yahuuda Iskariyot mo yahde yeeso jammboytoo Iisa.
41003020	Iisa hooti wuro, jama'aare wari, hawriti dow makko kaden faa kanko he aahiiɓe makko fuu anndaa no ngatta ko nyaama.
41003021	Wakkati jeydaaɓe Iisa nanunoo himɓe no mbi'a : « Hoore Iisa sottake », ɓe ngarani mo.
41003022	Jannginooɓe Tawreeta ƴuwɓe Ursaliima gom ngari, no mbi'a Be'eljebul, hooreejo ginnaaji, woni dow makko. Kanko hokki mo baawɗe riiwude ginnaaji ɗiin.
41003023	Dow haalaaji ɗii, Iisa nootii ɓe, wi'i : —Ibiliisa no waawi riiwude Ibiliisa naa ?
41003024	Nde nii laamu leydi he hoore mum feccake, feccere worre no habda he ndeeto, leydi ndiin no daroo naa ?
41003025	Nde wuro senndake, ingo laatoo naa ?
41003026	Nde nii Ibiliisa no habda he hoore mum, laamu mum feccake, hanti he maggu.
41003027	Kaden neɗɗo fuu waawaa naati wuro jom semmbe, teeta njawdi makko, nde nii hanaa no artu haɓɓi mo non ginan, nden hooƴa njawdi ndiin fuu.
41003028	Goonga kaalananmi on hakke he haala yawaare ko waɗanaa Alla fuu no mbaawi yaafeede.
41003029	Amma neɗɗo fuu bonnuɗo innde Ruuhu Ceniiɗo, yaafataake abada, ngam hakke duumotooɗo joomum waɗi.
41003030	Iisa wi'i kujje ɗee fuu ngam himɓe mbi'ii o walanaa hoore makko, ginnaaru o wondi.
41003031	Jama'aare no jooɗii no fiilii Iisa. Inna Iisa he minyiraaɓe Iisa worɓe ngari, ndarii yaasin. Ɓe ngaɗi lilaaɗo nodda Iisa. Sey himɓe mbi'i Iisa : —Inna maa he rimdaaɓe maa no yaasin, iɓe nodde.
41003033	Nden Iisa ƴami ɓe, wi'i : —Moy'en ngoni inna am he rimdaaɓe am ?
41003034	O daari jooɗiiɓe no piilii mo ɓeen, o wi'i : —Ndaaree inna am e rimdaaɓe am nii.
41003035	Gaɗoowo muuyɗe Alla, kam woni dimdaaɗo am, kam woni inna am.
41004001	Iisa soƴƴii nyannde gom dow peta Galili no waajoo. Jama'aare mawne gom wari, fiilii mo. Ɗuuɗol himɓe ngool waɗi o naati laana ndiyam, o jooɗii. Jama'aare ndeen duu no darii hunnduko peta ngaan.
41004002	Omo waajoroo ɓe kippi haalaaji keewɗi, omo wi'a ɓe :
41004003	—Kettinee ! Aawoowo gom dilli nyannde gom faa aawowa aawdiiri mum.
41004004	Nder aawre ndeen, gabbe gom caami sera laawol. Nden pooli ngari coppi ɗe.
41004005	Gere majje caami nder korkaaƴe to leydi ɗuuɗaa. Ɗe puɗilawi ngam luggiɗaa sanne.
41004006	Amma wakkati naange wulnoo ndeen, ɗe ɗayli, ɗe njoori ngam ɗe ngaɗaay ɗaɗi.
41004007	Gere majje caami to kebbe puɗata. Kebbe ɗeen mawni, ɓillii ɗe, ɗe ndimaay.
41004008	Gere majje duu caami nder leydi lobbiri, puɗi, mawni, ndimi. Wassaaŋo gom rimi camme woronja, wonngo lasooji tati, wonngo duu hemre.
41004009	Jom nowru nanooru fuu, nana !
41004010	Wakkati Iisa wonnoo feere mum, aahiiɓe makko sappo e ɗiɗo ɓeen he woɓɓe nder piiliiɓe mo ƴami mo maana kippol haala ngool.
41004011	O jaabii ɓe o wi'i : —Onon, Alla hokkii on baawɗe anndude ko suuɗi dow habaru Laamu mum. Amma ɓe tawaaka hakkune mooɗon kippi haala kaalantee huune fuu.
41004012	Ngam majjum waɗi : Baa nde ɓe ndaari, ɓe ngi'ataa, baa nde ɓe nani, ɓe paamataa, ngam nde nii ɓe paamii, ɓe tuuban, ɓe njaafee.
41004013	Ndenne, nde nii on paamaay kippol haala ngool, noy paamirton ɗiito ?
41004014	Aawoowo oon, haala Alla aawata.
41004015	Sera laawol to aawdiiri ndiin saami woni nanuɓe haala Alla, amma wakkati mum da Ibiliisa wari, itti ka nder ɓerɗe maɓɓe.
41004016	Korkaaƴe to aawdiiri ndiin saami woni nanuɓe haala Alla, njaɓɓorii ka welwelo wakkati mum da.
41004017	Amma ngam ka waɗaay ɗaɗi nder maɓɓe, ɓe nanngan ka wakkati seɗɗa tan. Nde nii ɓe ɓillake naa nde ɓe torraama ngam makka, ɓe mboppan ka wakkati mum da.
41004018	To kebbe puɗidi aawdiiri ndiin woni nanuɓe haala Alla,
41004019	amma sakkulla duuniyaaru, suuno njawdi, he muuyɗe ɓerne naatanta ɓe, kuma haala Alla, ka laatoo ndimara.
41004020	Leydi lobbiri to aawdiiri ndiin saami woni nanuɓe haala Alla dey njaɓi ka, naforii ka faa ɓe ngaɗi barke : Woɓɓe kile woronja, woɓɓe kile lasooji tati, woɓɓe duu kile hemre.
41004021	Iisa ɓeydi wi'ude ɓe kaden : —No woodi kuɓɓoowo fitilla dey hippa tummbude dow makka naa sorna ka ley leeso ? Hanaa on ɓilan ka naa ?
41004022	Huune fuu ko suuɗi no wanngowan nyannde gom. Ko soomaa fuu duu no somtetee.
41004023	Jom nowru nanooru fuu, nana !
41004024	Korkitee noppi mooɗon faa wooɗa ! Etirgal ngal etirton, kanngal etiranteɗon faa duu ɓeydaneɗon.
41004025	Jogiiɗo fuu no ɓeydantee. Amma mo walaa oon, baa seɗɗa mo jogii oon, no teetetee.
41004026	—No Laamu Alla tinndinirtee nii : Ngu nanndaana he neɗɗo biccuɗo aawdiiri mum nder ngesa.
41004027	Balɗe no njaha, balɗe no ngarta aawdiiri ndiin fuɗi, mawni. Amma neɗɗo oo anndaa baa seɗɗa no waɗi ko ndi mawni.
41004028	Leydi ndiin funni aawdiiri ndiin, ndi fiyi ƴommbe, wutaanu tokki, gaɗa mum, gabbe tokki.
41004029	Wakkati ngesa ngaan ɓenndowi, sey neɗɗo oo adi kettirngal mum, hetti nga, ngam nga foti hetteede.
41004030	He ɗume mbaawten nanndinde Laamu Alla kaden ? Tinndinoore ndeye tinnidirten ngu ?
41004031	Laamu Alla no nanndi he wabbere mutaari, ɓurde gabbe fuu famɗude.
41004032	Amma nde nii nde aawaama, nde fuɗan, nde mawna faa nde laatoo lekki mawki. Lekki kiin waɗa licce mawɗe, ɗe cukka faa pooli no mbaawi nyiɓi cuuɗi mum'en ley majje.
41004033	Iisa naforake iri kippi haala keewɗi, omo gollira ɗi, dey-dey no jama'aare ndeen waawirta faamude.
41004034	Walaa fuu ko o haalani ɓe ko hanaa nder kippol haala o haalii ɗum, amma wakkati o tawa kanko tan sey aahiiɓe ɓeen, omo fiirtana ɓe maana majji.
41004035	Laasara, Iisa wi'i aahiiɓe mum : —En pedditin peta ngaa, koɗowen fonngo gooto.
41004036	Ɓe ummii ɓe acci jama'aare ndeen, ɓe naati nder laana ka Iisa wonnoo nder mum kaan, iɓe peddita, laanaaji gom no tokki ɓe.
41004037	Henndu sattunu gom ummini benkeƴƴe no piya laana kaan faa ka hosi rufude.
41004038	Iisa no gaɗa, no wahii wawlaare, no ɗaanii. Sey aahiiɓe ɓeen pindini mo, mbi'i mo : —Moodibbo, a faalaaka maayen naa ?
41004039	Nden Iisa ummii, sappii henndu nduun, wi'i benkeƴƴe ɗeen : —Fatti ! Ndaree ! Henndu nduun darii, joonkay ɗum waɗi siw nokku fuu.
41004040	Iisa wi'i aahiiɓe ɓeen : —Ko waɗi kulirɗon nii ? Noy waɗi on ngoonɗinaay naa ?
41004041	Kulkulal manngal nanngi ɓe, ɓe tokki iɓe mbi'odira : —Moy woni neɗɗo oo, mo baa henndu e ndiyam no ɗowtanoo ɗum ?
41005001	Iisa he aahiiɓe mum ummii, pedditi peta Galili, panndowi dow fonngo leydi Gerasa.
41005002	Wakkati Iisa jippinoo laana kaan, sey gorko gom mo ginnaaru bondu woni dow mum wurtowi nder annyeeje, no wara har makko.
41005003	Gorko oo nder annyeeje ɗeen jooɗii. Neɗɗo fuu waawaa haɓɓi mo, ngam baa o haɓɓiraama callali, ɗi nanngataa mo.
41005004	Himɓe no mbownoo haɓɓirde koyɗe he juuɗe makko callali, o taƴa ɗi, o hela jamɗe ɗeen. Ndenne, neɗɗo fuu waawaa faddii mo.
41005005	Jemma he nyalooma nder annyeeje naa ley baamle ɗeen o woni, omo huuɓa, omo nawna hoore makko he kaaƴe.
41005006	Illa to o hollirnoo Iisa, o doggi, o wari, o hofi yeeso Iisa.
41005007	Nden Iisa wi'i : —Ginnaaru bondu, takkita gorko oo. Sey ginnaaru bondu wonndu dow gorko oon huuɓi daane toowne wi'i Iisa : —Iisa Ɓii-Alla Toowɗo, ɗume ngiɗaa waɗude kam ? Mi eeli ma ngam sabbu Alla, to torram !
41005009	Iisa ƴami ndu, wi'i : —Noy mbi'eteɗaa ? Ndu jaabii mo, ndu wi'i : —Ujunaaji ngam miɗen ɗuuɗi.
41005010	Nden ɗi ŋaarii Iisa faa noy walaa, to wurtin ɗi nder leydi Gerasa.
41005011	Nyannde mum ɗum fotodiri, hadde maɓɓe ɗon da, sewre girooji mawne gom no durannoo hoore waamnde.
41005012	Sey ginnaaji ɗiin ŋaarii mo, o acca ɗum'en naata nder girooji ɗiin.
41005013	Iisa jaɓi, acci ɗi. Ginnaaji ɗiin takkiti gorko oon, naatowi nder girooji ɗiin. Sewre ndeen fuu doggi, saamowi nder peta Galili ngaan, njoolii. Sewre girooji ndeen no waɗa hano girooji ujunaaji ɗiɗi.
41005014	Durooɓe majji ndoggi, kaalanowi himɓe wuro ngoon he himɓe seraaji maggo ko hewtii ɗum'en. Himɓe njehi ƴeewowi ko waɗi.
41005015	Ɓe ngari to Iisa, ɓe ngi'i gorko mo ginnaaji ngonnoo dow mum oon no jooɗii hadde Iisa. Omo holti, hakkillo makko duu no huuɓi. Kulal nanngi ɓe.
41005016	Himɓe ɓe ɗum waɗunoo yeeso mum'en pillanii warɓe ndarii ɓeen huune fuu ko waɗi.
41005017	Warɓe ɓeen ŋaarii Iisa dilla nder leydi mum'en.
41005018	Wakkati Iisa naatannoo laana kaan, gorko nyawtaaɗo oon wi'i mo : —Mi eeli ma, accu mi tokke.
41005019	Iisa jaɓaay, wi'i mo : —Hootu wuro maa nder koreeji maa, kaalanaa ɓe ko Joomiraawo waɗani ma, he no o yurmorii ma.
41005020	Nden gorko nyawtaaɗo oon dilli, fuɗɗi no sankita habaru oon nder leydi Gure-sappo gonɗe hakkune hoore huɗo he lettugal peta Galili. Ɗum haayɗini himɓe fuu.
41005021	Iisa naati laana soƴƴitii gaɗa koyɗe mum. Jama'aare mawne gom wari hawri to makko takkol peta Galili.
41005022	Wakkati Jayrus, gooto nder hooreeɓe waajordu wuro ngoon, hi'unoo Iisa, o wari, o hofi yeeso Iisa.
41005023	O ŋaarii Iisa, o wi'i : —Ɓiyam debbo woni no habda yonki. War ! Yowu junngo maa dow makko, heɓa o daɗa, o wuura !
41005024	Iisa ummii tokki Jayrus. Jama'aare mawne tokki mo faa himɓe no njaaɓodira.
41005025	Debbo gom mo ƴiiƴam sukkitani ko waɗata duuɓi sappo e ɗiɗi no wonnoo hakkune maɓɓe.
41005026	O tampi sanne, o yehi to sawrooɓe heewɓe, ɓe nyaamdi njawdi makko fuu. O heɓaay jam, nyaw nguun no nii no ɓeydoo.
41005027	O nani habaru Iisa no waɗee sey o feeri hakkune jama'aare ndeen, ngam omo miila ko nde nii o meemii jabbaare Iisa tan o nyawtan. Sey o ƴuwri Iisa har gaɗa, o meemi jabbaare makko.
41005029	Wakkati mum da, ƴiiƴam ɗaam darii, o nani jam nder ɓanndu makko.
41005030	Iisa duu nani semmbe gom ƴuwi he muuɗum. O yeeƴitii hakkune jama'aare ndeen, o wi'i : —Moy meemii jabbaare am ?
41005031	Aahiiɓe makko mbi'i mo : —A hi'ii jama'aare hawri, no ɓillii ma dey ƴamaa, mbi'aa moy meemii ma ?
41005032	Iisa tinni no daara nder fiiliiɓe ɗum ɓeen fuu, ngam hi'a meemuɗo ɗum oon.
41005033	Debbo meemuɗo Iisa oon huli, no diwna ngam no anndi ko waɗi. O wari, o hofii yeeso Iisa, o haalani mo fuu no waɗi.
41005034	Nden Iisa wi'i mo : —Banndam debbo, goonɗinol maa danni ma. Yah he jam ! A daɗii nyaw maaɗa.
41005035	Wakkati Iisa haaldannoo he debbo oon, sey himɓe gom ngari ƴuwi wuro Jayrus, mbi'i Jayrus : —Ko tampintaa moodibbo oo kaden ! Ɓiya heddaaki.
41005036	Amma Iisa hettinaaki haala maɓɓe, nden o wi'i Jayrus : —Taa hulu, goonɗin tan !
41005037	Iisa accaay neɗɗo fuu yaada he mum wuro Jayrus se hanaa Piyer, Yakuuba he minyum Yahaaya.
41005038	Wakkati ɓe njottinoo wuro Jayrus, Iisa tawi jama'aare. Himɓe no mboya, no cimoo.
41005039	Nden o naati, o wi'i ɓe : —Ɗume woni bojji ɗii e hakkillo ummiingo ngoo nee ? Suka oon maayaay, o ɗaanii tan.
41005040	Ɓe njali jaleeɗe yawaare. O waɗi ɓe mburtina, ɓe fuu. Nden ɓe naati dow suka oon, kanko Iisa oon, Jayrus e deekum, he aahiiɓe tato ɓeen.
41005041	Iisa nanngi junngo suka oon, wi'i mo : —Talita kuum ! Kam woni : « Suka debbo, umma ! »
41005042	Ɓii-Jayrus debbo oo, duuɓi mum sappo e ɗiɗi. O ummii wakkati mum da, omo dilla. Ɗum haaynii himɓe ɓeen sanne sanne.
41005043	Nden Iisa wi'i to ɓe kaalan ɗum neɗɗo fuu. O wi'i kaden suka oon hokkee ko nyaamee.
41006001	Iisa he aahiiɓe mum ndilli wuro Jayrus, pa'i Nasaratu, wuro ngo Iisa mawnunoo nder mum.
41006002	Nyalaane fowteteene jaaƴi, o fuɗɗi waajaade nder waajordu Nasaratu. Jama'aare hettinaniide waaju makko fuu haayɗinaama. Nden ɓe keddii iɓe mbi'a : —Toy o heɓi kujje ɗee fuu ? Moy hokki mo anndal ? Noy o heɓiri baawɗe waɗude kaayɗe ɗee ?
41006003	Hanaa ya kanko woni sekkeejo oo ? Hanaa kanko woni ɓii-Mariyaama naa ? Hanaa kanko woni mawnu Yakuuba, Yoses, Yahuuda he Simon'en ? Minyiraaɓe makko rewɓe no ngondi he meeɗen. Kujje ɗee ngaɗi ɓe calii Iisa.
41006004	Amma Iisa jaabii ɓe wi'i ko annabiijo no teddinee nokku fuu sey nder wuro mum, hakkune rimdaaɓe mum, he nder ɓaade mum'en.
41006005	Ko ƴaari junngo makko ngo o yowi dow nyawɓe gom, o nyawti ɓe, Iisa heɓaay waɗi haayne baa worre ɗon.
41006006	Rafi goonɗinol maɓɓe haayɗini Iisa sanne. Iisa ummii naati gure cakaaje ɗeen fuu, omo waajoo.
41006007	Nyannde gom o noddi lilaaɓe makko sappo e ɗiɗo ɓeen, o liliri ɓe ɗiɗɗiɗo. O hokki ɓe baawɗe riiwude ginnaaji,
41006008	o wi'i ɓe : —Nde nii oɗon njaha, to kooƴee huune fuu, se hanaa cabbi mooɗon. To kooƴee nyaamdu, mbasu naa ceede.
41006009	Ɓornee paɗe mooɗon, to ƴaaree toggooje ɗiɗi.
41006010	Nder wuro fuu ngo ngarɗon, ɓaade fuu nde njippiɗon nder mum, njooɗee nder mayre sey nyannde ndilloton.
41006011	Nde on ngari nder nokkuure, nde nii himɓe njaɓɓaaki on naa kettinanaaki on, nde nii on ummake ndilludu, piɗɗee sollaare koyɗe mooɗon ngam ɗum laatanoo ɓe seeda gacce maɓɓe.
41006012	Aahiiɓe ɓeen ummii, njehi no mbaajoo, no mbi'a himɓe tuuba.
41006013	Ɓe ndiiwi ginnaaji ɗuɗɗi, ɓe mbuji himɓe heewɓe nebbam, himɓe ɓeen nyawti.
41006014	Innde Iisa walaa fuu to yehaay. Hirudus, laamiiɗo leydi Galili, nani habaru Iisa no waɗee. No woodi wi'ooɓe Yahaaya gaɗoowo batisma ummitii. Ngam majjum waɗi, omo waɗa kaayɗe.
41006015	Woɓɓe no mbi'a o Eliya. Woɓɓe duu no mbi'a o annabiijo nii non hano annabiiɓe aranɓe.
41006016	Wakkati Hirudus nani haalaaji ɗii, o tinni omo ƴama hoore makko omo wi'a : —Yahaaya mo taƴunoomi hoore mum oon, kam ummitii, naa noy ?
41006017	Hirudus he hoore mum tilsiniino Yahaaya nanngee, haɓɓee, uddee, ngam Yahaaya wi'i mo ɗum daganaaki mo haɓɓande dee-mawniiko Filipa bi'eteeɗo Hirudiya.
41006019	Hirudiya duu no jogitani Yahaaya ngam sabbu ko o wi'i Hirudus ɗum. O tefi laawol fuu no o waɗata, o waɗa Yahaaya waree. Amma o heɓaay laawol majjum,
41006020	ngam Hirudus no teddina Yahaaya sanne. Omo anndi duu ko Yahaaya gorko ceniiɗo non, dartiiɗo. Omo hakkilii he makko sanne. Haalaaji ɗi Yahaaya haaldata he makko no jiiɓodira hakkillo makko. Amma fuu nii haɗataa omo nana belɗum hettinaade haalaaji Yahaaya.
41006021	Balɗe no njaha balɗe no ngarta faa nyannde gom ɗum fotodiri he nyalaane nde Hirudus rimaa. Nyannde mum Hirudus hawri himɓe ɓadiiɓe ɗum. O hawri hawjiiɓe laamu, o hawri hooreeɓe soogeeji, ngam ɓe kiirto wuro makko. Nyannde mum duu Hirudiya heɓi laawol no waɗata ko Yahaaya waree.
41006022	Jama'aare ndee fuu wari hawri, sey ɓii-Hirudiya debbo naati no woma. Ɗum weli Hirudus he warɓe kawri ɓeen fuu. Hirudus ummii, wi'i suka debbo oon : —Haalanan ko ngiɗaa mi waɗane.
41006023	Hirudus huni, wi'i kam no hokkan suka debbo oo huune fuu ko eeli ɗum, baa se tawi feccere leydi mum non.
41006024	Suka debbo oon wurtii, wi'i innum : —Ɗume eelanmi ? Nden Hirudiya, inna suka debbo oon jaabii ɓiyum, wi'i : —Hoore Yahaaya gaɗoowo batisma !
41006025	Sey suka debbo oon doggi, yehi to Hirudus wi'i mo : —Joonin joonin, miɗo hiɗi hoore Yahaaya gaɗoowo batisma waddee ɗo nder le'al !
41006026	Wakkati Hirudus nanunoo haala kaa, ɓerne makko metti faa hanaa seɗɗa. O hiɗaa egginde haala makko ngam hunayeere nde o waɗi yeeso noddaaɓe ɓeen fuu.
41006027	Nder soogeeji doomooɓe mo ɓeen, o lili soogeeru gom, taƴowa hoore Yahaaya, waddaa. Soogeeru nduun yehi, taƴi hoore Yahaaya,
41006028	tummbi nder le'al, waddi, hokki suka debbo oon. Suka debbo oon duu hokki nde innum.
41006029	Wakkati aahiiɓe Yahaaya ɓeen nanunoo ɗum, ɓe ngari, ɓe kooƴi ɓanndu Yahaaya, ɓe mooɓowi.
41006030	Nyannde gom lilaaɓe sappo e ɗiɗo ɓeen ngari kaalani Iisa, to kam'en mbaajii he ko kam'en ngaɗi.
41006031	Himɓe no njaha, no ngarta dow maɓɓe faa ɓe keppi fuu to ɓe njooɗoo ɓe nyaama. Sey Iisa wi'i ɓe : —Ngaree njehen to yeewii gom, heɓa baa powton.
41006032	Nden ɓe naati laana, kamɓe tan, ɓe ndilli.
41006033	Amma wakkati ɓe ndillannoo, himɓe heewɓe annditii to ɓe pa'i. Nden ɓe ƴuwri seraaji ɗiin fuu, ɓe ndoggi, ɓe artowi ɓe.
41006034	Wakkati Iisa wurtinoo laana kaan, o hi'i jama'aare ndeen, ɓe njurminii mo sanne, ngam iɓe nanndi baali ɗi ngalaa duroowo. O tinni omo waajoo ɓe
41006035	dow kujje keewɗe faa jenngi. Sey aahiiɓe makko ɓadii, mbi'i mo : —Joonin no ɗon no jennga, nokkuure ndee walaa fuy, ladde non.
41006036	Accu jama'aare ndeen sankitoo, ɓe naata nder gure he nokkuuje ɓadiiɗe, ngam ɓe coodowa ko nyaamee.
41006037	Iisa jaabii ɓe, wi'i : —Onon he ko'e mooɗon, kokkee ɓe ko ɓe nyaamata ! Nden ɓe mbi'i : —Aɗa hiɗi min coodanowa ɓe buuru tammaaje cardi keme ɗiɗi ɓe nyaama naa ?
41006038	Sey Iisa wi'i ɓe : —Njehee ndaarowee, buuruuje foti njogiɗon ? Wakkati ɓe ndaaroynoo, ɓe ngarti ɓe mbi'i Iisa buuruuje joy he liƴƴi ɗiɗi, kam'en njogii.
41006039	Nden Iisa wi'i aahiiɓe mum, ɓe njonna jama'aare ndeen cefe cefe dow huɗo hecco ɗon da.
41006040	Aahiiɓe ɓeen njonniri jama'aare ndeen cefe hemre hemre, he cefe woygu woygu.
41006041	Iisa hooƴi buuruuje joy ɗeen e liƴƴi ɗiɗi ɗiin, tiggitii, yetti Alla. Nden o helti buuruuje ɗeen, o hokki aahiiɓe ɓeen njeddana himɓe. He liƴƴi ɗiin duu, o waɗiri non.
41006042	Jama'aare ndeen fuu nyaami faa haari.
41006043	Aahiiɓe ɓeen kawrodiri buuru e liƴƴi koddiiɗum ɗum, ɗum hebbini kandeeje sappo e ɗiɗi.
41006044	Nyannde mum worɓe ujunaaji joyo nyaami buuru oon.
41006045	Gaɗa nyamnol worɓe ujunaaji joyo ɓeen, Iisa wi'i aahiiɓe mum naata laana, peddita ardoo ɗum, njaha fonngo gooto hedde Baytisayda. Kanko duu o sallimoo jama'aare ndeen.
41006046	O seedi he jama'aare ndeen, o nyakki waamnde faa o du'oo.
41006047	Naange yani, laana aahiiɓe ɓeen no caka peta ngaan. Iisa duu, kam tan no darii dow fonngo ngo ɓe ndillunoo dow mum.
41006048	Fajiri wakkati Iisa hi'unoo ko laana aahiiɓe ɓeen no fotta henndu, awƴaaki makka duu no tampinii. Iisa dilli he koyɗe dow ndiyam ɗaam, tayni ɓe. O hewti ɓe, faa omo tefa yawtude he maɓɓe.
41006049	Amma wakkati aahiiɓe ɓeen ngi'unoo mo ndeen, ɓe miili ko mbeelu maayɗo gom non. Ɓerɗe maɓɓe taƴi, ɓe tinni iɓe kuuɓa. Nden Iisa wi'i ɓe : —Pukkinee hakkillooji mooɗon ! To kulee ! Miin non !
41006051	O naati laana kaan, henndu nduun darii. Haayne majjum nanngi aahiiɓe ɓeen sanne.
41006052	Ngam ɓerɗe maɓɓe no bumɗe, ɓe paamaay maana nyamnol worɓe ujunaaji joyo ɓeen.
41006053	Ɓe pedditi peta ngaan, ɓe njottii leydi Genesaret, ɓe ndarii.
41006054	Wakkati ɓe mburtii laana kaan, himɓe annditi Iisa.
41006055	Wonnooɓe toon cankitii nder seraaji ɗiin fuu. Ɓe tinni iɓe ada nyawɓe maɓɓe dow kooƴirɗe maayɓe, iɓe njaara nokku fuu to ɓe nani Iisa woni.
41006056	Nokku fuu to Iisa yehi, rumtoowo non, siire non naa nder huɓeere non, o tawan himɓe no pukkina nyawɓe mum'en hunnduko luumo, iɓe eela mo, o acca nyawɓe ɓeen meema baa nii hunnduko jabbaare makko non. Nyawɓe heɓuɓe meemii mo ɓeen fuu nyawti.
41007001	Nyannde gom Fariisa'en he jannginooɓe Tawreeta gom ƴuwi Ursaliima ngari to Iisa.
41007002	Nder finaa-tawaa Fariisa'en e Yahudankooɓe, neɗɗo nyaamataa, lootaay juuɗe mum faa laaɓa. Kaden duu se neɗɗo warti, ƴuwi luumo, nyaamataa se lootaaki. Iɓe ngoodi duu finaa-tawaaji gom ɗi ɓe tokki hano lawƴol kore, ƴogirɗe, nyamruɗe, looɗe, e payanɗe. Fariisa'en he jannginooɓe Tawreeta ɓee ngi'ii ko nder aahiiɓe Iisa woɓɓe lootaay juuɗe mum'en, iɓe nyaamira juuɗe ɗe laaɓaa.
41007005	Nden ɓe ƴami Iisa, ɓe mbi'i : —Ɗume waɗi aahiiɓe maaɗa tokkataa finaa-tawaaji maamiraaɓe meeɗen, iɓe nyaamira juuɗe tunnuɗe ?
41007006	Nden Iisa jaabii ɓe, wi'i : —Munafiki'en ! Esaaya woofaay sam, wakkati o waɗunoo annabaaku dow mooɗon. Nder maggu Alla wi'i : Himɓe ɓee no mbi'an kam'en no teddina kam, amma ɓerɗe maɓɓe no mboɗɗi kam.
41007007	Dewal maɓɓe no meere ngam ko ɓe ngoni iɓe njanngina ɗum to ɓiɓɓe aadama ƴuwi.
41007008	Onon Fariisa'en, oɗon acca tilsinooje Alla, oɗon tokka finaa-tawaa ɓii-aadama.
41007009	Oɗon coofi finaa-tawaaji mooɗon he tilsinoore Alla !
41007010	Ngam nder Tawreeta, Muusa wi'i : Teddin inna maa he bammaa. O wi'i kaden duu : Kuɗuɗo innum naa bammum fuu no haani wareede.
41007011	Amma onon, ɗume mbi'oton, se neɗɗo wi'i innum naa bammum : Ko mbaawmi wallirde ma ɗum no « Korban », ko mi sakkanta Alla.
41007012	On mbi'an mo, o accaa waɗande inniiko naa baabiiko fuy naa ?
41007013	Nii ngaɗirton, oɗon ngartira haala Alla meere ngam finaa-tawaaji mooɗon ɗi njannginton sukaaɓe. Ir majjum re'ataa ngonɗon oɗon ngaɗa.
41007014	Iisa nodditi jama'aare ndeen wi'i nde : —On fuu, kettinanee kam, paamee ko
41007015	huune fuu ko ƴuwi yaasin naati nder ɓanndu neɗɗo hanaa kam watta joomum tunna yeeso Alla. Amma ko wurtotoo nder neɗɗo kam tunninta neɗɗo yeeso Alla. [
41007016	Jom nowru nanooru fuu nana !]
41007017	Iisa seedi he jama'aare ndeen, warti wuro. Aahiiɓe makko ngari, ƴami mo maana ko o wi'i ɗum.
41007018	Nden o jaabii ɓe o wi'i : —Onon duu, on paamaay naa ? On paamaay ko huune fuu ko ƴuwi yaasin, naati ɓanndu neɗɗo, tunnintaa ɗum.
41007019	Ɗum naataay nder ɓerne joomum, nder reedu joomum tan ɗum naati, nden ɗum yehee gaɗa wuro. Nder haalaaji ɗii, Iisa no holla ko nyaamdu fuu no laaɓi.
41007020	O wi'i aahiiɓe ɓeen kaden : —Ko wurtotoo ɓerne ɓii-aadama, kam tunninta ɗum.
41007021	Ngam nder ɓerne neɗɗo miilooji bonɗi mburtoto hano iri ko semtini, nguyka, ittol yonki,
41007022	jeenu, eelgal bonngal, bononda, jammba, golle nyidduɗe, haasidaaku, haala mbonka, mawnitaare, he bahimaare.
41007023	Golle bonɗe fuu nder ɓerne ƴuwata, kanƴe duu tunninta neɗɗo.
41007024	Iisa ummii, wari weeri leydi Tirus. O jippii nder ɓaade gom, o hiɗaa neɗɗo fuu faama to o woni. Amma ɗum fuu haɗaay himɓe anndi to o woni.
41007025	Nder wakkati mum, debbo ɓii-leydi Finisi-Siriya gom, ɓiyum debbo, ginnaaru no dow mum. Debbo oo hanaa Yahudanke, o nani habaru Iisa no waɗee. O ummii, o wari, o hofi yeeso Iisa. O eeli Iisa riiwa ginnaaru wonndu gaɗa ɓiyiiko.
41007027	Nden Iisa wi'i mo : —Accu sukaaɓe nyaama faa kaara ginan. Ngam hegaaki neɗɗo hooƴa nyaamdu sukaaɓe faɗɗana dawaaɗi.
41007028	Debbo oon jaabii Iisa, wi'i : —Goonga non, Joomam. Amma dawaaɗi duu no nyaama ko sukaaɓe camninta yeeso mum'en.
41007029	Sey Iisa wi'i debbo oon : —Ngam njaabaaki maaɗa kii, hootu, ɓiya seedi he ginnaaru nduun.
41007030	Debbo oon hooti, tawi ɓiyum seedi he ginnaaru nduun, no fukkii dow leeso.
41007031	Iisa ummii leydi Tirus, fa'i leydi Sidon, nden warti har peta Galili, o naati leydi Gure-sappo.
41007032	Nder leydi Gure-sappo, o waddanaa gorko paho gom, mo haala mum laaɓaa. O eelaa, o yowa junngo makko dow gorko oon.
41007033	Iisa hakkiti paho oon he jama'aare ndeen, watti kolli mum nder noppi paho oon, tutti nder junngo mum, meemi ɗemngal makko.
41007034	O tiggitii, o uumi, nden o wi'i paho oon nder aramankoore : —Efata ! Kam woni : « Cukkitee ! »
41007035	Wakkati mum da, noppi gorko oon cukkiti, ɗemngal makko yoofaa, haala makko darti.
41007036	Nden Iisa wi'i to neɗɗo fuu haalan ɗum goɗɗo. Amma ngam omo haɗa ɓe, waɗi kamɓe duu iɓe ɓeyda sankitidde haala kaan.
41007037	Haayne nanngi ɓe faa noy walaa, ɓe tinni iɓe mbi'a : —Golle Iisa fuu no mbooɗi, faa yottii to Iisa no waɗa pahuɓe nana, beebeeɓe duu njeccoo.
41008001	Balɗe tati nii ko jama'aare mawne gom wari hawri to Iisa. Jama'aare ndee walaa fuu ko nyaama. Sey Iisa noddi aahiiɓe mum, wi'i ɓe :
41008002	—Himɓe ɓee no njurminii, balɗe tati nii hannden ko iɓe ngondi he am, ɓe ngalaa fuu ko ɓe nyaama.
41008003	Nde nii mi acci, ɓe koota ɓe nyaamaay, ɓe tampan sanne dow laawol. Ngam nder maɓɓe no woodi ƴuwɓe to woɗɗi.
41008004	Nden aahiiɓe ɓeen njaabii mo, mbi'i : —Toy keɓeten ko nyamnirten ɓe nder ladde yeeruure ndee ?
41008005	Iisa ƴami ɓe, wi'i : —Buuruuje foti njogiɗon ? Ɓe njaabii mo, ɓe mbi'i : —Buuruuje jeɗɗi.
41008006	Nden o wi'i jama'aare ndeen jooɗoo he leydi. O hooƴi buuruuje jeɗɗi ɗeen, o yetti Alla, o helti ɗe, o hokki aahiiɓe ɓeen njeddani jama'aare ndeen.
41008007	Iɓe njoginoo kaden likkoy seɗɗa gom. Iisa adi koy, yetti Alla, wi'i aahiiɓe ɓeen njeddana ɓe koy, kankoy duu.
41008008	Jama'aare ndeen nyaami faa haari. Aahiiɓe ɓeen kawri kelte ɗeen, ɗe kebbini kandeeje jeɗɗi.
41008009	Nyaamuɓe nyannde mum ɓeen, no ngaɗa hano worɓe ujunaaji nayo. Gaɗa mum, Iisa sallimii ɓe,
41008010	naddi aahiiɓe mum laana, fonndi leydi Dalmanuuta.
41008011	Nyannde gom Fariisa'en ngari faa tunna Iisa. Ɓe puɗɗi haaldude he makko, ɓe ƴami mo, o holla ɓe alaama kaayɗiniiɗo ƴuwɗo dow kolloowo ko Alla lili mo.
41008012	Sey Iisa uumi, wi'i ɓe : —Ɗume waɗi ko onon himɓe jamaanu oo, oɗon ngiɗi holleede alaama ? Goonga kaalananmi on, alaama fuu walaa mo kolleteɗon !
41008013	Gaɗa haalaaji ɗii walaa ko o ɓeydi, nden o seedi he maɓɓe, o naati laana, o fonndi fonngo gooto.
41008014	Wakkati Iisa he aahiiɓe mum ponndinoo fonngo gooto, Iisa fooɗi noppi maɓɓe wi'i ɓe, ɓe kakkilo he ƴuufinirɗum Fariisa'en he ƴuufinirɗum Hirudus oon. Pooɗol noppi ngool fotodiri ko buuruure worre tan tawaa nder laana maɓɓe. Ɓe njeggiti ko no haani ɓe njalda buuruuje ɗuɗɗe gaɗa maɓɓe.
41008016	Sey aahiiɓe ɓeen puɗɗi no kaalda, no mbi'a : —Naa ngam eɗen njogii buuruure ndee tan, waɗi o haali haala kaa ?
41008017	Iisa faami ko ɓe kaalata, nden wi'i ɓe : —Ɗume kaaloton hakkune mooɗon, oɗon mbi'a on ngalaa buuru ? Ɗume waɗi ko on paamataa ? Naa ɓerɗe mooɗon mbumu non ?
41008018	Oɗon ngoodi gite, amma on ngi'ataa ? Oɗon ngoodi noppi, amma on nanataa ? On miccitaaki naa ?
41008019	Wakkati njeddanmi worɓe ujunaaji joyo ɓeen buuruuje joy ɗeen, kandeeje foti kebbinirɗon ko nyaama hodda ɗum ? Ɓe njaabii mo, ɓe mbi'i : —Kandeeje sappo he ɗiɗi.
41008020	Iisa ƴami ɓe kaden, wi'i : —Nyannde njeddanmi worɓe ujunaaji nayo buuruuje jeɗɗi ɗeen, kandeeje foti kebbinɗon ko nyaama horii ɗum ? Ɓe njaabii Iisa, ɓe mbi'i : —Kandeeje jeɗɗi.
41008021	Nden, Iisa wi'i ɓe : —On paamaay faa joonin naa ?
41008022	Wakkati Iisa he aahiiɓe mum njottinoo Baytisayda, sey himɓe ngaddani Iisa bumɗo gom. Wadduɓe bumɗo oo, eeli Iisa meema mo.
41008023	Iisa nanngi junngo bumɗo oon, hakkiti mo he himɓe, yaari mo gaɗa wuro ngoon. O tutti he gite bumɗo oon, o yowi juuɗe makko dow bumɗo oon, o wi'i : —Aɗa hi'a goɗɗum joonin naa ?
41008024	Sey bumɗo oon feerti gite mum, wi'i : —Miɗo hi'a himɓe, amma iɓe nga'ani kam hano leɗɗe jehooje nii.
41008025	Iisa yowi juuɗe mum dow gite makko kaden. Gorko oon feerti gite mum, sey wumti faa wooɗi, gite makko laaɓi tarr.
41008026	Gaɗa mum Iisa wi'i mo : —Hootu, dey to naatu wuro ngoo.
41008027	Nyannde gom Iisa he aahiiɓe mum ummii naati nder gure cakaaje Kaysariya Filipi. Dow laawol o ƴami aahiiɓe makko o wi'i : —Moy himɓe mbi'ata ngonmi ?
41008028	Nden ɓe njaabii mo, ɓe mbi'i : —No woodi wi'ooɓe a Yahaaya gaɗoowo batisma, no woodi wi'ooɓe a Eliya, no woodi wi'ooɓe kaden a gooto nder annabiiɓe.
41008029	O ƴami ɓe kaden, o wi'i : —Dey onon nee, moy mbi'oton ngonmi ? Sey Piyer jaabii mo, wi'i : —Aan woni Almasiihu.
41008030	Nden Iisa fooɗi noppi maɓɓe wi'i to ɓe kaalan ɗum neɗɗo fuu.
41008031	Wakkati Piyer wi'unoo ko Iisa woni Almasiihu, Iisa fuɗɗi no famtina aahiiɓe mum, omo wi'a ɓe ko no tilsi Ɓii-Neɗɗo torree sanne. Ardiiɓe mawɓe, hooreeɓe cakkanooɓe Alla he jannginooɓe Tawreeta tottitoo mo. O waree, nden gaɗa balɗe tati o ummitoo.
41008032	O daraaki fuu o suuɗaana ɓe goɗɗum. Sey Piyer fooɗi mo senngo, tinni no haalda he makko dow ko o wi'i ɗum.
41008033	Nden Iisa hucciti har aahiiɓe ɓeen, daari ɓe, nduki Piyer, wi'i mo : —Woɗɗam, aan Ibiliisa ! Sabu miilooji maaɗa, ƴuwaay to Alla, to himɓe ɗi ƴuwi.
41008034	Iisa noddi jama'aare ndeen, aahiiɓe makko no tawaa nder mayre, o wi'i ɓe : —Muuyɗo tokkude kam fuu, acca daarude hoore mum, hooƴa leggal mum bardugal, tokka kam.
41008035	Sabu giɗɗo hisinde yonki mum, mursan ki. Amma mursuɗo ki ngam am he ngam Habaru lobbo oo, hisinan ki.
41008036	Ɗume keɓol duuniyaaru nduu fuu nafirta neɗɗo, nde joomum mursi yonki mum ?
41008037	No woodi ko neɗɗo waawi hokkitirde ngam heɓita ki naa ?
41008038	Neɗɗo fuu caliiɗo kam, miin he haalaaji am nder jamaanu bonɗo oo, murtuɗo he Alla, miin Ɓii-Neɗɗo, miin duu, mi saloto joomum wakkati ngartitoymi, miin he maleykaaɓe seniiɓe, teddungal Baabiraawo am no tokki.
41009001	O wi'i ɓe : —Goonga kaalananmi on, nder tawaaɓe ɗo ɓe hannden, woɓɓe maayataa ngi'aay Laamu Alla no warda he baawɗe.
41009002	Balɗe jeegom gaɗa kollitol no Iisa tokkirtee, Iisa adi Piyer, Yakuuba, he Yahaaya, ɓe ŋabbi waamnde toowne gom. Tagaadi makko waylitii yeeso maɓɓe.
41009003	Kolte makko no ƴelkita, ɗe ndawni tar. Walaa lonnoowo koltal baawɗo ɓoosi koltal ngal laaɓa faa ngal rawnira non.
41009004	Aahiiɓe tato ɓeen ngi'ii Eliya he Muusa mbanngi no kaalda he makko.
41009005	Kulkulal nanngi aahiiɓe tato ɓeen fuu faa Piyer tinni no haala fuulu faalaaji gom no wi'a : —Moodibbo, no wooɗi ko tawaaɗen ɗo. Accu min nyiɓa hukumuuji tati ɗo. Aan worru, Muusa worru, Eliya worru.
41009007	Luuldere gom wari suddi ɓe, sey daane gom ƴuwi nder luuldere ndeen wi'i : —Oo woni Ɓiyam mo korsinmi. Kettinanee mo !
41009008	Nden aahiiɓe ɓeen ndaari ngi'aay neɗɗo fuu se hanaa Iisa.
41009009	Wakkati Iisa he aahiiɓe mum ɓeen njippotonoo waamnde ndeen, Iisa wi'i ɓe to ɓe kaalan neɗɗo fuu ko ɓe ngi'ii sey wakkati Ɓii-Neɗɗo ummitii e maayde.
41009010	Ɓe njaɓi, amma ɓe keddii, iɓe ƴamodira hakkune maɓɓe maana « ummitaaki ».
41009011	Nden ɓe ƴami Iisa, ɓe mbi'i : —Ɗume waɗi jannginooɓe Tawreeta no mbi'a no tilsi Eliya arta Almasiihu warde ?
41009012	Sey Iisa jaabii ɓe, wi'i : —Goonga, Eliya artata wara ginan, moƴƴina kujje fuu. Amma ɗume waɗi dewte Alla mbi'i no tilsi Ɓii-Neɗɗo torree sanne, yennee ?
41009013	Miɗo haalana on, Eliya wariinoo, himɓe ngaɗanii mo ko ngiɗi hano no dewte Alla pillori ɗum.
41009014	Wakkati ɓe ngartunoo to aahiiɓe ɓeeto, ɓe tawi jama'aare mawne no fiilii ɓe. Jannginooɓe Tawreeta no njeddodira he maɓɓe.
41009015	Wonnooɓe nder jama'aare ndeen miilaayno ngi'a Iisa. Wakkati ɓe ngi'unoo mo ɓe nani belɗum, nden ɓe ndoggi ɓe njaɓɓowii mo.
41009016	O ƴami ɓe, o wi'i : —Dow ɗume njeddodirton he jannginooɓe Tawreeta ɓee ?
41009017	Sey gorko gom fiirti hunnduko, wi'i Iisa : —Moodibbo, mi waddanii ma ɓiyam gorko mo ginnaaru beebi.
41009018	Wakkati ɗum ummani mo fuu, iɗum liɓa mo, hunnduko makko no wurtina nguufo. Omo ŋerƴodira nyiiƴe, o yoora karaw. Mi eeli aahiiɓe maaɗa ndiiwa ginnaaru nduun, amma ɓe keppi.
41009019	Nden Iisa wi'i jama'aare ndeen : —Hey onon himɓe jamaanu ɓe ngoonɗinaay ! Faa nde ngondanmi he mooɗon ? Faa nde tinnotoomi miɗo munyana on ? Ngaddanee kam suka oon !
41009020	Iisa waddanaa suka oon. Wakkati ginnaaru nduun hi'unoo Iisa, ndu dimmbi suka oon, ndu liɓi suka oon. O heddi omo tallitoo, hunnduko makko no wurtina nguufo.
41009021	Iisa ƴami baaba oon, wi'i mo : —Illa nde ɗum heɓi mo ? Baaba oon jaabii mo, wi'i : —Illa omo famɗi.
41009022	Kile keewɗe indu liɓa mo nder hiite naa nder ndiyam ngam tefude no ndu warirta mo. Yurma min, mballaa min nde nii aɗa waawi !
41009023	Nden Iisa wi'i mo : —Nde nii miɗo waawi mbiiɗaa naa ? Too, huune fuu no hoyani goonɗinɗo.
41009024	Wakkati mum da, baaba suka oon huuɓi, wi'i : —Mi goonɗini, amma wallam ngam goonɗinol saɗi kam.
41009025	Wakkati Iisa hi'unoo himɓe no ndogga warde, o sajiti ginnaaru nduun o wi'i : —Aan beebinoowo e pahinoowo, ƴuw gaɗa suka oo, to tokku mo kaden faa abada !
41009026	Ginnaaru nduun huuɓi, dimmbiri suka oon semmbe semmbe, ƴuwi gaɗa makko. Suka oon wa'i hano maayɗo nii, faa ko heewi nder wonnooɓe ɗon ɓeen no mbi'a o maayi.
41009027	Iisa nanngi junngo makko, umminii mo, o darii.
41009028	Wakkati Iisa naatunoo suudu, aahiiɓe makko ngari ƴami mo, mbi'i : —Ɗume waɗi ko minen, min keppi riiwude ginnaaru nduun ?
41009029	Nden Iisa jaabii ɓe, wi'i : —Du'aa'u tan, waɗataa neɗɗo riiwa iri ginnaaru nduu.
41009030	Gaɗa nyawtol suka beebaaɗo oon, Iisa ummidii aahiiɓe mum, ɓe pedditi leydi Galili. O hiɗaa neɗɗo fuu faama to o woni.
41009031	Omo waajoo aahiiɓe makko, omo wi'a ɓe Ɓii-Neɗɗo no jammbetee, wattee nder juuɗe. O waree, balɗe tati gaɗa mum, o ummitoo.
41009032	Aahiiɓe makko ɓeen paamaay maana haala makko, ɓe kuli duu ƴamude mo.
41009033	Wakkati Iisa he aahiiɓe mum njottinoo Kafarnahum, ɓe naati suudu weerirde maɓɓe. Iisa ƴami ɓe, wi'i : —Dow ɗume ngonɗon oɗon njeddodira wakkati ngonnoɗen dow laawol ?
41009034	Amma ɓe njaabaaki, ngam dow ɓurɗo teddude hakkune maɓɓe ɓe njeddodiri.
41009035	Iisa jooɗii, noddi ɓe, kamɓe lilaaɓe sappo e ɗiɗo ɓeen, wi'i ɓe : —Neɗɗo fuu hiɗi ardaade himɓe, tilay sey heeda gaɗa, laatoo golloowo maɓɓe, ɓe fuu.
41009036	O nanngi junngo cukalel gom, o darni yeeso maɓɓe, o huufi ngel,
41009037	o wi'i ɓe : —Jaɓɓiiɗo suka gooto hano cukalel ngel dow innde am, miin jaati joomum jaɓɓii. Jaɓɓiiɗo kam fuu, hanaa miin tan jaɓɓii, lilɗo kam joomum jaɓɓii.
41009038	Nden Yahaaya wi'i mo : —Moodibbo, min ngi'ii gorko gom no riiwira innde maa ginnaaji. Min kaɗi mo, ngam o wondaa he meeɗen.
41009039	Sey Iisa wi'i : —To kaɗee mo, ngam neɗɗo fuu waawaa waɗude haayne gom dow innde am, dey seɗɗa gaɗa mum, sakitoo bonna innde am.
41009040	Mo wanyaay en, fuu no wondi he meeɗen.
41009041	Goonga kaalananmi on, neɗɗo fuu kokkuɗo on ndiyam nder nyeɗerde ngam oɗon ngondi he Almasiihu, joomum heppataa baraaje mum baa seɗɗa.
41009042	Neɗɗo fuu waɗi gooto nder sukaaɓe goonɗinɓe kam ɓe waɗi hakke, ko ɓurani joomum wodde woni kaaƴa mannga haɓɓee he daane joomum, nden joomum faɗɗee nder maayo.
41009043	Se tawi junngo maaɗa waɗi ngaɗaa hakke, taƴu ngo. Ngam naatude nder mbuurnam nduumiiɗam he junngo wooto, no ɓuri moƴƴande neɗɗo dina naatirde juuɗe mum ɗiɗi nder jahannama, hiite nge nyifataa abada. [
41009044	Toon, gilƴi mum mbaatataa, hiite mum duu nyifataa.]
41009045	Se tawi koyngal maa waɗi ngaɗaa hakke, taƴu ngal. Ngam naatude nder mbuurnam nduumiiɗam he koyngal gootal no ɓurani neɗɗo dina faɗɗeede koyɗe mum ɗiɗi fuu no kuuɓi he mum nder jahannama hiite nge nyifataa. [
41009046	Toon, gilƴi mum mbaatataa, hiite mum duu nyifataa.]
41009047	Se tawi hitere maaɗa waɗi ngaɗaa hakke, ittu nde. Ngam naatude Laamu Alla a ɗokko, no ɓuri moƴƴande ma dina paɗɗideɗaa gite maaɗa ɗiɗi fuu no kuuɓi nder jahannama.
41009048	Toon, gilƴi mum mbaatataa, hiite mum duu nyifataa.
41009049	No nyaamdu gom tilay sey wattanee lamɗam ngam ndu wela, hano non duu himɓe fuu sey hiite tukkee he mum'en heɓa jikkuuji mum'en ngarta lobbi.
41009050	Lamɗam huune lobbere non, amma nde ɗam lamsaa, ɗume lamsinta ɗam ? Laatee hakkune mooɗon hano lamɗam, ngondon he jam.
41010001	Iisa dilli Kafarnahum, fa'i gaɗa maayo Urdun nder leydi Yahudiya. Jama'aare wari, fiilii mo, o tinni omo waajoo ɓe hano no o woowrunoo waajoraade ɓe.
41010002	Sey Fariisa'en gom ngari to makko faa tunna mo, nden ɓe ƴami mo, ɓe mbi'i : —No daganii gorko seera deekum naa dagaaki ?
41010003	Iisa jaabii ɓe, wi'i : —Ɗume Muusa tilsini on ngaɗon ?
41010004	Ɓe njaabii, ɓe mbi'i : —Muusa hokki laawol se gorko no seera deekum, winnda talkuru ceergal makko, nden seera mo.
41010005	Nden Iisa jaabii ɓe, wi'i : —Ngam on tiɓɓe-nyireeɓe, waɗi Muusa winndani on tilsinoore ndee.
41010006	Amma illa fuɗɗorde, wakkati Alla no tagannoo huune fuu, o tagi himɓe gorko he debbo.
41010007	Ngam majjum waɗi ko gorko no acca innum e bammum hawtaa he deekum,
41010008	ɓe fuu ɗiɗo ɓe laatoo ɓanndu worru. Ndenne joonin, ɓe kanaa ɗiɗo kaden, amma ɓe go'o.
41010009	To neɗɗo senndu ko Alla hawri.
41010010	Wakkati Iisa he aahiiɓe mum kootunoo, aahiiɓe ɓeen ƴamti mo maana haala kaan.
41010011	Sey o wi'i ɓe : —Neɗɗo fuu ceerɗo deekum ɓaŋi goɗɗo, yeeni,
41010012	hano non duu, debbo fuu ceeduɗo he gorum, dey ɓaŋa, debbo oon duu yeeni.
41010013	Nyannde gom himɓe ngaddi cukaloy mum'en to Iisa ngam o yowa juuɗe dow makkoy, amma aahiiɓe ɓeen nduki ɓe.
41010014	Wakkati Iisa hi'unoo ɗum, ɗum naawi mo, nden o wi'i aahiiɓe ɓeen : —Accee cukaloy koy ngara to am. To kaɗee koy, ngam nannduɓe he makkoy njeyi Laamu Alla.
41010015	Goonga kaalananmi on, mo jaɓɓoraaki Laamu Alla hano no cukalel ngel jaɓɓoraa nii, joomum naatataa nder maggu.
41010016	Nden o wunndii cukaloy koy, o yowi juuɗe dow makkoy, o barkini koy.
41010017	Nyannde gom, Iisa no caka yaadu sey gorko gom doggi wari, hofi yeeso makko, wi'i mo : —Moodibbo lobbo, ɗume kaanumi waɗude ngam heɓude mbuurnam nduumiiɗam ?
41010018	Iisa jaabii mo wi'i : —Ngam ɗume noddirtaa kam lobbo ? Lobbo fuu walaa sey Alla.
41010019	Aɗa anndi tilsinooje bi'ooje : To ittu yonki goɗɗo, to yeenu, to wujju, to seedana fewre, to toonya. Teddin inna maa e bammaa. Aɗa anndi ɗe naa ?
41010020	Gorko oon wi'i : —Moodibbo, kujje ɗee fuu miɗo hakkilii he majje illa cukaaku am.
41010021	Nden Iisa daari mo daarɗe hidde, wi'i mo : —Huune worre tan hoddanii ma. Sonnoy ko njogiɗaa fuu, njeddana talkaaɓe, a heɓan baraaje dow. Gaɗa mum, ngaraa tokkaa kam.
41010022	Gorko oo no diikuɗo sanne. Wakkati o nanunoo haalaaji ɗii, o ɓalinii, o dillidi mettorgal ɓerne.
41010023	Iisa daari aahiiɓe mum, wi'i : —Naatol jom njawdi nder Laamu Alla no tiiɗi faa !
41010024	Nanol haala kaa haayɗini aahiiɓe ɓeen sanne. O wi'i ɓe kaden : —Giɗaaɓe am, naatude Laamu Alla no tiiɗi faa !
41010025	Ngam naatol ngolooba nder wudde battal no ɓuri hoyde dina naatol jom njawdi nder Laamu Alla.
41010026	Haayne ɓeydi nanngude aahiiɓe ɓeen kaden. Ɓe keddii, iɓe ƴamodira hakkune maɓɓe, iɓe mbi'a : —Ndenne, moy hisata ?
41010027	Iisa daari ɓe, wi'i : —Ko heppori ɓii-aadama hepportaa Alla. Walaa fuu ko hepporta Alla.
41010028	Sey Piyer fiirti hunnduko wi'i mo : —Minen, min mboppii fuu, min tokki ma !
41010029	Iisa jaabii ɓe, wi'i : —Goonga kaalananmi on. Neɗɗo fuu woppi wuro mum, rimdaaɓe mum worɓe naa rewɓe, neɗɗo fuu woppi innum naa bammum, woppi sukaaɓe mum naa gese mum ngam am he ngam Habaru lobbo oo,
41010030	joomum no heɓan ko ɓuri ɗum kile hemre nder duuniyaaru ndu ngonɗen nder muuɗum joonin nduu. Joomum no heɓan cuuɗi, rimdaaɓe worɓe he rewɓe, inniraaɓe, ɓiɓɓe e gese. Joomum no torretee duu nder mayru. Amma nder wakkati garoowo, joomum no heɓan mbuurnam nduumiiɗam.
41010031	Amma ardiiɓe heewɓe keedan gaɗa. Gaɗaaɓe ɓeen duu laatoto ardiiɓe.
41010032	Nyannde gom Iisa no ardi aahiiɓe mum no tokki, iɓe pa'i Ursaliima. Nder jahaangal maɓɓe ngaal, kulkulal no yaha no warta nder ɓerɗe aahiiɓe ɓeen he nder ɓerɗe wondunooɓe he maɓɓe fuu. Iisa noddi lilaaɓe mum sappo he ɗiɗo ɓeen feere, o haalani ɓe ko hewtoytoo mo Ursaliima.
41010033	O wi'i ɓe : —Kettinee, joonin enen nii eɗen njaha Ursaliima, Ɓii-Neɗɗo no wattetee nder juuɗe mawɓe cakkanooɓe Alla he jannginooɓe Tawreeta. Ɓe ngatta mo nder juuɗe ɓe kanaa Yahudankooɓe, ɓe kiitoo mo kiite maayde.
41010034	Ɓe njawoo mo, ɓe kartoo ɓe tutta dow makko, ɓe ɓocca mo, ɓe mbara mo. Amma balɗe tati gaɗa mum, o ummitoo.
41010035	Yakuuba he Yahaaya, ɓiɓɓe Jebede, ngari to Iisa mbi'i mo : —Moodibbo, miɗen ngiɗi min eele goɗɗum. Miɗen ngiɗi ngaɗanaa min ɗum duu.
41010036	Sey Iisa wi'i ɓe : —Ɗume ngiɗɗon mi waɗana on ?
41010037	Nden ɓe njaabii mo, ɓe mbi'i : —Nyannde njooɗiɗaa dow jooɗorgal laamu maa ngu darja, accu min njooɗoo takkol maaɗa, gooto nyaamo maa, ooto nano maa.
41010038	Nden Iisa jaabii ɓe, wi'i : —On anndaa ko eeloton. Oɗon mbaawi yarirde nyeɗerde nde njaranmi ndeen naa ? Oɗon mbaawi munyi waɗaneede batisma mo ngaɗanteemi oo naa ?
41010039	Ɓe njaabii mo, ɓe mbi'i : —Miɗen mbaawi. Nden Iisa wi'i ɓe : —On njaran nyeɗerde nde njaranmi ndeen, on ngaɗantee batisma mo ngaɗanteemi oon,
41010040	amma jooɗaade nyaamo am naa nano am, hanaa miin woodi baawɗe hokkude ɗum. Alla moƴƴini jooɗorɗe ɗee ngam ɓe o suɓi.
41010041	Wakkati aahiiɓe sappo ɓeeto nanunoo ko Yakuuba e Yahaaya ƴamani ko'e mum'en, ɗum monnini ɓe.
41010042	Sey Iisa noddi ɓe, ɓe fuu, wi'i : —Oɗon anndi doole doole laamiiɓe ɓe kanaa Yahudankooɓe laamorii himɓe mum'en. Mawɓe maɓɓe ɓeen duu kolli baawɗe.
41010043	Amma onon kay, ɗum waɗataa hakkune mooɗon. Giɗɗo laatoo tedduɗo hakkune mooɗon, on fuu, no haani laatoo golloowo mooɗon.
41010044	Kaden duu, giɗɗo ardaade nder mooɗon, no haani laatoo maccuɗo mooɗon, on fuu.
41010045	Ɓii-Neɗɗo he hoore mum waraay faa gollanee, amma o wari faa o ngollana himɓe fuu, o mursa yonki makko ngam hisinde himɓe heewɓe.
41010046	Iisa he aahiiɓe mum ngari Yeriko. Wakkati Iisa, aahiiɓe mum he jama'aare gom umminoo Yeriko no pa'i Ursaliima, bumɗo gom bi'eteeɗo Bartima'us ɓii-Tima'us no jooɗii no garbina takkol laawol.
41010047	O nani no wi'ee Iisa mo Nasaratu woni no yawta, sey o fuɗɗi huuɓude, omo wi'a : —Iisa, taan Daawda, yurmam !
41010048	Himɓe heewɓe tokkitii no cajitoo he makko, no mbi'a o deƴƴita, amma kanko duu wakkati mum nii, o huuɓi kaden, o wi'i : —Taan Daawda, yurmam !
41010049	Sey Iisa darii, wi'i Bartima'us noddee. Nden, o noddaa o wi'aa : —Haya ! Umma, o wi'i ngaraa !
41010050	Bartima'us garbisi, faɗɗi suddamaare mum, wari to Iisa.
41010051	Iisa ƴami mo, wi'i : —Ɗume ngiɗaa mi waɗane ? Bartima'us jaabii mo, wi'i : —Moodibbo, miɗo hiɗi mi wumta.
41010052	Sey Iisa wi'i mo : —Yah ! Goonɗinol maaɗa hisinii ma. Wakkati mum da o wumti, o tokki Iisa, ɓe ndilli.
41011001	Wakkati Iisa he aahiiɓe mum wonnoo hakkune Baytifaaji he Baytaniya, hedde har waamnde wi'eteene waamnde Jaytun, ɓe mboɗɗaaki Ursaliima sanne, sey Iisa lili aahiiɓe mum ɗiɗo gom,
41011002	o wi'i ɓe : —Ummee, njehee nder wurel gonngel yeeso mooɗon ngeel. No nattirɗon nder maggel, on tawan ɓinngel ara gom, ngel waɗɗaaka abada gom no haɓɓii. Kaɓɓitee ngel, ngaddanon kam.
41011003	Nde nii goɗɗo ƴamii on wi'i ngam ɗume waɗi oɗon ngaɗa ɗum, mbi'on Joomiraawo haajaa ngel. Dey o wartiran ngel law.
41011004	Ɓe njehi, ɓe tawi ɓinngel ara ngel no haɓɓii yaasi dammbugal ɓaade ndeen, ɓe kaɓɓiti ngel.
41011005	Sey wonnooɓe no ndarii ɗon ɓeen ƴami ɓe, mbi'i : —Ɗume ngatton ɗo nii ? Ɗume kaɓɓitanton arel ngeel ?
41011006	Aahiiɓe ɓeen njaaborii ɓe dey-dey no Iisa wi'irnoo ɓe. Himɓe ɓeen acci ɓe, ɓe ndillidi arel ngel.
41011007	Ɓe njaari ngel to Iisa, ɓe mbeɗɗiti kolte maɓɓe dow maggel, Iisa waɗɗii.
41011008	Dow laawol, himɓe ɗuɓɓe mbeɗɗiti kolte mum'en, woɓɓe kelti licce mbeerti dow maggol.
41011009	Ardiiɓe mo he heedanɓe mo gaɗa no kuuɓa no mbi'a : — Hosanna ! Barkinaaɗo woni garɗo dow innde Joomiraawo !
41011010	Barke tabbita he laamu ngaroowu, laamu maama meeɗen Daawda ! Jettooje ngoodani Alla Toowɗo !
41011011	Wakkati Iisa naatunoo Ursaliima, o naati nder Juulirde mawne. O hi'i huune fuu ko woni nder mayre. Amma ngam naange no yana, o wurtii Ursaliima, o yehi Baytaniya, kanko he aahiiɓe makko sappo e ɗiɗo ɓeen.
41011012	Wakkati Iisa he aahiiɓe mum ndawannoo Baytaniya no pa'i Ursaliima, Iisa no nanannoo rafo.
41011013	Sey toon dow laawol, o holliri ibbi gom ngooduki haako. O yehi, o ƴeewowi nde iki tawdee ɓiɓɓe. Wakkati o yottinoo to makki, fuy non o tawaay he makki se hanaa kaakooli, wakkati dimol ibbe waɗaay.
41011014	Iisa wi'i ibbi kiin : —To neɗɗo fuu yeeƴito nyaama ɓiɓɓe maa kaden ! Aahiiɓe makko nani ko o wi'i ki.
41011015	No Iisa'en njottorii Ursaliima, Iisa naati jawreeru Juulirde Ursaliima mawne, o fuɗɗi omo riiwa soodooɓe e sonnooɓe wonɓe nder mayru. O liɓi teburuuji weccooɓe ceede he jooɗorɗe sonnooɓe buugaali.
41011016	O haɗi yaha-warta ɓiɓɓe luumooɓe he donle mum'en nder mayre.
41011017	O waajii ɓe o wi'i : —Hanaa no winndii nder dewte, Alla wi'i : Suudu am no inndirtee suudu to lenyi fuu ngarta du'oo ! Amma onon, on ngaɗii ndu wumpere wuyɓe.
41011018	Mawɓe cakkanooɓe Alla he jannginooɓe Tawreeta nani ko o wi'i. Ɓe tefi joonkay no ɓe mbardata mo, amma ɓe kuli mo, ngam waaju makko naatii jama'aare ndeen sanne.
41011019	Wakkati naange yanunoo Iisa he aahiiɓe mum mburtii huɓeere Ursaliima pa'i Baytaniya.
41011020	Jaangoore kippol teburuuji weccooɓe ceede e sonnooɓe buugaali ɓeen, Iisa'en kejji illa beete coƴƴi Ursaliima. Wakkati ɓe paani ibbi kiin sey ɓe ngi'ii ko ki yoorii karaw faa he ɗaɗi.
41011021	Nden Piyer miccitii, wi'i Iisa : —Moodibbo, ndaa ! Ibbi ki kuɗunoɗaa kiin yoorii.
41011022	Sey Iisa jaabii, wi'i ɓe : —Ngoonɗinee Alla !
41011023	Goonga kaalananmi on. Neɗɗo fuu bi'uɗo waamnde ndee ɗoofa, saamoy ley maayo, nde nii joomum goonɗinii nder ɓerne muuɗum, ko kam wi'i ɗum waɗan. Sikka fuu walaa joomum no jaabantee ko wi'i ɗum.
41011024	Ngam majjum waɗi miɗo wi'a on, ko eeluɗon nder du'aa'u fuu, ngoonɗinee ko on keɓii ɗum, on njaabantee ɗum duu.
41011025	Kaden wakkati fuu mo ndariɗon oɗon du'oo, nde nii no woodi mo njogitaniɗon, njaafanee mo ko o waɗi on ɗum, ngam Baabii'on gonɗo dow yaafanoo on gacceeji mooɗon. [
41011026	Amma se on njaafaaki, Baaba mooɗon gonɗo dow oon duu yaafataako hakkeeji mooɗon.]
41011027	Iisa he aahiiɓe mum ngarti Ursaliima. Wakkati Iisa fiilotonoo nder Juulirde Ursaliima mawne, hooreeɓe cakkanooɓe Alla, jannginooɓe Tawreeta he mawɓe Yahudankooɓe ɓadii mo,
41011028	ƴami mo mbi'i : —Baawɗe ɗeye ngaɗirtaa kujje ɗee fuu ? Moy hokki ma laawol waɗude ɗe ?
41011029	Sey Iisa jaabii ɓe, wi'i : —Mi ƴaman on huune worre tan, onon duu. Nde nii on njaabake kam, mi haalanan on baawɗe ɗeye ngaɗiranmi kujje ɗee fuu.
41011030	Alla naa himɓe kokki Yahaaya laawol waɗude batisma ? Miɗo hettinanii on !
41011031	Sey iɓe caawodira hakkune maɓɓe, iɓe mbi'a : —Nde nii en mbi'i Alla, o wi'an ko waɗi en ngoonɗinaay Yahaaya ?
41011032	Amma eɗen mbaawi wi'ude himɓe naa ? Ɓe ƴamodiri nde iɓe mbaawi mbi'i nii ngam iɓe kula himɓe. To himɓe fuu, tabbat Yahaaya gaɗoowo batisma no annabiijo.
41011033	Sey ɓe njaabii Iisa, ɓe mbi'i : —Min anndaa. Nden Iisa wi'i ɓe : —Too, miin duu, mi haalantaa on baawɗe ɗeye ngaɗiranmi kujje ɗee fuu.
41012001	Nder Ursaliima Iisa tinni no haalda aahiiɓe mum he hooreeɓe Yahudankooɓe nder kippol haala, omo wi'a : —Neɗɗo gom waɗi ngesa cabiije. O waɗi koogol o fiiltini nga. O wasi luggere ɓoosirde, o nyiɓi suudu toownu ngam doomooɓe magga. Nden o wuƴi nga remooɓe gom, o waɗi jahaangal.
41012002	Wakkati teɓol cabiije ɗeen yottinoo, o lili golloowo makko gom jaɓowa mbaka makko to remooɓe ɓeen.
41012003	Remooɓe ɓeen nanngi lilaaɗo oon, piyi mo, njoofi mo juuɗe ɓole.
41012004	Jom ngesa kaan liliti golloowo mum gom kaden to maɓɓe. Ɓe eli mo, ɓe njenni mo.
41012005	Jom ngesa oon lili faa hannden golloowo mum gom kaden, ɓe mbari lilaaɗo oon. O lili gollooɓe makko re'ataa he maɓɓe. Ɓe piyi woɓɓe, ɓe mbari woɓɓe duu.
41012006	Neɗɗo gooto koraniiɗo mo oon, woni ɓiyiiko korsuɗo. Kanko duu o lili mo he maɓɓe, o wi'i hoore makko : « Ɓe teddinan mo ngam o ɓiyam. »
41012007	Amma remooɓe ɓeen mbi'odiri hakkune mum'en : « Ma'adalla. Oo nii woni donoowo oon. Ngaree mbaren mo, heɓa ndonen ngesa ngaa ! »
41012008	Sey ɓe nanngi mo, ɓe mburtini mo nder ngesa ngaan, ɓe mbari mo.
41012009	Gaɗa pillaaki kippol haala ngool, Iisa ƴami, wi'i : —Too ! Joonin, noy jom ngesa ngaan waɗata ? O waran kanko he hoore makko, o wara remooɓe ɓeen, o halfina ngesa ngaan woɓɓe, naa noy ?
41012010	On njanngaay ko winndaa nder dewte ɗeen, wi'aa : Hayre nde nyiɓooɓe ɓeen mboppi ndeen, kayre laatii hoore nyibdi ndiin.
41012011	Ɗum golle Joomiraawo, haayne non duu he giiɗe meeɗen !
41012012	Hooreeɓe Yahudankooɓe tefi no nanngirta Iisa, ngam ɓe paamii ko kippol haala ngool, kamɓe ngol sappii. Amma ɓe cuusaay jama'aare ndeen, ngam majjum waɗi ɓe acci mo, ɓe ndilli.
41012013	Balɗe no njaha balɗe no ngarta sey nyannde gom Fariisa'en he himɓe Hirudus lili lilaaɓe he Iisa ngam tunna mo nder haalaaji makko.
41012014	Ɓe ngari, ɓe mbi'i mo : —Moodibbo, miɗen anndi ko goonga tan kaalataa. A hulataa neɗɗo fuu, a ɓurdinaay himɓe, aɗa janngina laawol Alla goonga e goonga. No hegii min kokka laamiiɗo Rooma mawɗo janngal naa hegaaki ?
41012015	Min kokka mo naa to min kokku mo ? Iisa faamani munafikaare maɓɓe, nden wi'i ɓe : —Ɗume waɗi ko oɗon tunna kam ? Ngaddanee kam tammal cardi, mi hi'a.
41012016	Ɓe ngaddani mo. O ƴami ɓe o wi'i : —Foto moy he innde moy woni ɗo ? Ɓe mbi'i mo : —Laamiiɗo Rooma.
41012017	Nden o jaabii ɓe, o wi'i : —Ndenne kokkee laamiiɗo Rooma ko jeyi, kokkon Alla duu ko jeyi. Ko Iisa jaabii ɗum haaynii ɓe sanne.
41012018	Sadduki'en, kam'en ngoni yeddooɓe no mbi'a ko maayɗo fuu ummitittaako. Nyannde gom, ɓe ummii ɓe ngari to Iisa.
41012019	Ɓe ƴami mo, ɓe mbi'i : —Moodibbo, Muusa tilsinii enen Yahudankooɓe, nde gorko dewli, dey maayi rimaay, minyum naa mawnum dewla deekiiko ngam heɓana mo jippotooɓe.
41012020	Waɗiino rimdaaɓe jeɗɗo gom. Arano oon dewli debbo mum, dey maayi, rimaay.
41012021	Ɗiɗaɓo oon dewli debbo oon, kam duu maayi rimaay. Tataɓo oon duu waɗi hano non.
41012022	Rimdaaɓe jeɗɗo ɓeen fuu tokki ndewli debbo oon, baa gooto maɓɓe rimaay. Gaɗa maayde maɓɓe, ɓe fuu, debbo oon duu maayi.
41012023	Too, nyannde darŋal, moy nder maɓɓe laatoto goro debbo oo ? Ngam ɓe fuu jeɗɗo kaɓɓani mo.
41012024	Iisa jaabii ɓe, wi'i : —On mboofii, oɗon anndi ngam ɗume ? Ngam on paamaay ko dewte ɗeen mbi'i, on anndaa duu baawɗe Alla.
41012025	Ngam nyannde maayɓe ummitii, worɓe ndewlataa, rewɓe duu ndewlataake. Himɓe fuu no mbuuran hano no maleykaaɓe mbuurdiri nder kammu.
41012026	Har ko daarata ummitaaki maayɓe, on njanngaay ɗum jaa nder dewtere Muusa, nder taariihi wuumoore huɓɓoore. Hano no Alla haaldiri he Muusa nii, wi'i : Miin woni Alla Ibrahim, Alla Isiyaaku, Alla Yakuuba.
41012027	Nden Iisa ɓeydi wi'ude ɓe : —O Alla wuurɓe, o hanaa Alla maayɓe. Ndenne, on mboofii sanne sanne.
41012028	Nyannde gom jannginoowo Tawreeta gom nani yewtere Iisa he Sadduki'en. O nani duu ko Iisa jaabake ɓe faa wooɗi. Jannginoowo Tawreeta oo ɓadii Iisa, ƴami mo wi'i : —Nder tilsinooje ɗee fuu, ndeye ɓuri semmbe ?
41012029	Nden Iisa jaabii mo, wi'i : —Ɓurne ɗe fuu semmbe woni wi'ude : Hettina Isra'el ! Alla Joomiraawo meeɗen tan woni Joomiraawo.
41012030	Hiɗir Alla Joomiraawo maa he ɓerne maa fuu he yonki maa fuu he hakkillo maa fuu he semmbe maa fuu.
41012031	Tilsinoore ɗiɗaɓere ndeen woni : Ngiɗaa gondo maa no ngiɗirɗaa hoore maa. Walaa fuu tilsinooje ɓurɗe tilsinooje ɗiɗi ɗee semmbe.
41012032	Nden jannginoowo Tawreeta oon wi'i mo : —Moodibbo ! A haalii goonga, ko mbi'uɗaa Alla tan woni Joomiraawo, kaden duu Alla gom fuu walaa se hanaa kanko.
41012033	Hiɗirde Alla he ɓerne mum fuu he hakkillo mum fuu he semmbe mum fuu, he hiɗirde gondo mum hano neɗɗo hiɗiri hoore mum, no ɓuri sadakaaji buleteeɗi he sadakaaji fuu !
41012034	Wakkati Iisa hi'unoo ko jannginoowo Tawreeta oo jaaborake ɗum he hakkillo, nden o wi'i mo : —A woɗɗaa Laamu Alla. Gaɗa jannginoowo Tawreeta oo, neɗɗo fuu suusaay ƴamude Iisa goɗɗum kaden.
41012035	Nyannde gom Iisa no waajoo nder Juulirde Ursaliima mawne, sey o ƴami, o wi'i : —Noy waɗi jannginooɓe Tawreeta no mbi'a ko Almasiihu taan Daawda non ?
41012036	Ngam Daawda he hoore mum haali nder baawɗe Ruuhu Ceniiɗo wi'i : Alla Joomiraawo wi'i Joomiraawo am : War, njooɗaa nyaamo am, faa mi sorna wayɓe maa ley teppere maa.
41012037	Daawda he hoore mum inndiri Almasiihu Joomiraawo mum. Ndenne, noy o laatortoo taaniiko tan ? Jama'aare e jama'aare woni no hettinanii Iisa nder welwelo.
41012038	Nder waaju makko, o wi'i ɓe : —Tinnee, kakkilee he jannginooɓe Tawreeta. Iɓe ngiɗi ɓornaade kolte mawɗe. Iɓe ngiɗi sanneede cannooje tedduɗe nder luuɓe.
41012039	Iɓe ngiɗi jooɗorɗe ɓurɗe teddude nder baajorɗi. Iɓe ngiɗi jooɗorɗe ɓurɗe teddude nde nii ɓe noddaama batu.
41012040	Iɓe eyta rewɓe ɓe goriraaɓe mum'en maayi ngam teetude njawdi maɓɓe. Iɓe njunna du'aa'uuji maɓɓe ngam ɓe limtee nder lobbuɓe. Kiite naawɗe ɓe ngaɗantee.
41012041	Iisa no jooɗii nder waajordu, omo hucciti he keesuwal mayru. Omo daara no himɓe ngattirta hadiyaaji mum'en nder maggal. Riikuɓe heewɓe ngatti ceede ɗuɗɗe nder maggal.
41012042	Fotodiri nyannde mum debbo gom mo gorum maayi, mo walaa fuy, wari, watti buuɗoy ɗiɗoy nder maggal.
41012043	Sey Iisa noddi aahiiɓe mum, wi'i ɓe : —Goonga kaalananmi on : Debbo oo, ko o watti nder keesuwal ngaal no ɓuri ko ɓeeto fuu ngatti.
41012044	Ngam ko ɓe ngatti nder keesuwal ngaal ɓuytataa fuy nder njawdi maɓɓe. Amma debbo oo, ko o joginoo ngam o wuurda, ɗum o watti nder maggal.
41013001	Nyannde gom wakkati Iisa wurtinoo nder Juulirde mawne, aahiijo makko gom wi'i mo : —Moodibbo, ndaa kaaƴo mawko koo, kanko he nyibdiiji booɗuɗi ɗii fuu !
41013002	Sey Iisa jaabii mo wi'i : —A hi'i nyibdi ndii, no ndi foti manngu, baa hayre worre hoddataako no deki dow wonnde. Ndi fuu, ndi liɓetee.
41013003	Nyannde gom Iisa no jooɗii dow waamnde wi'eteene waamnde Jaytun. Omo hucciti har Juulirde Ursaliima mawne. Sey Piyer, Yakuuba, Yahaaya he Andiire ummii njehi to makko kamɓe tan, ƴami mo, mbi'i :
41013004	—Haalan min nde liɓol ngool waɗata. Alaama oye hi'etee wakkati ɗum hiɗi waɗude ?
41013005	Sey Iisa jaabii ɓe, wi'i : —Kakkilee to neɗɗo fuu majjina on.
41013006	Himɓe heewɓe no ngardan innde am, iɓe mbi'a : « Miin woni Almasiihu. » Ɓe majjina himɓe heewɓe.
41013007	Nde nii on nani habaru konuuji naa siri majji, to kulee. No tilsi ɗum waɗa, amma ɗum hanaa alaama kolloowo timmoode duuniyaaru.
41013008	Lenyol habdan he lenyol, laamu habdan he laamu. Dimmbaaki leydi waɗan nokku nokkuuje, rafooji duu ngaɗan. Ɗum nanndaana he fuɗɗorde ŋatawere.
41013009	Ndeenee ko'e mooɗon, ngam himɓe no njaaran on to hiitotooɓe. Ɓe piyan on nder baajorɗi maɓɓe. Ɓe ndarna on yeeso hooreeɓe kam e laamiiɓe ngam sabbu am, ngam ceedoɗon yeeso maɓɓe dow Habaru lobbo oo.
41013010	No tilsi Habaru lobbo oon waajee nder lenyi fuu.
41013011	Wakkati ɓe nanngoyta on faa ɓe njaara on yeeso hiitotooɓe, to ko'e mooɗon kaɓɓo dow ko kaaloton. Nde wakkati oon warii fuu, on keɓan ko kaaluɗon. Ngam hanaa onon kaalata, Ruuhu Ceniiɗo haalata.
41013012	Himɓe no kokkitiran sakiraaɓe mum'en mbaree, baaba no hokkitiran ɓiyum. Sukaaɓe no ummanto saarooɓe mum'en, gaɗa dabare ɓe mbaree.
41013013	Ngam am, himɓe fuu mbanyan on. Amma tarsiniiɗo faa yottii he timmoode, joomum no hisintee.
41013014	On ngi'an huune bonde, ɓurne nyiddinaade no waddetee, darnee to nde haanaa darneede. (Jannguɗo ɗum fuu faama ɗum no wooɗiri.) Nden, tawaaɓe nder Yahudiya fuu ndoggira baamle.
41013015	Tawaaɗo dow suudu, to jippoo wi'a naatan suudu hooƴa goɗɗum.
41013016	Tawaaɗo ngesa, to yeeƴito hooƴa koltal mum.
41013017	Nder balɗe mum bone no saaman dow saawɓe he musinooɓe !
41013018	Eelee Alla to ɗum fottodir he dunngu.
41013019	Ngam nder wakkati oon ɗon, torra mawka waran. Illa wakkati Alla tagi duuniyaaru faa warde hannden iri makka waɗaayno abada. Iri makka waɗataa kaden duu faa abada.
41013020	Nde nii Joomiraawo raɓɓinɗinaayno balɗe ɗeen, neɗɗo fuu hisataano. Amma o raɓɓinɗinii ɗe ngam suɓaaɓe makko.
41013021	Nder wakkati oon, nde nii goɗɗo wi'i on : « Ndaaree Almasiihu nii ɗo » naa « too'en », to ngoonɗinee joomum.
41013022	Ngam almasiihuuɓe fewreeɓe he annabiiɓe fewreeɓe mbanngowan, ɓe ngaɗa alamaaji e kaayɗe, ngam majjinde baa suɓaaɓe Alla ɓeen, nde nii no waɗoo.
41013023	Ndenne, kakkilee ! Mi haalani on huune fuu illa ɗum waraay.
41013024	—Gaɗa saɗɗormaaji nyalaaɗe ɗeen, sey naange niɓɓa, lewru accaa yeynude,
41013025	koode caama, Alla waɗa baawɗe gonɗe dow fuu ndimmboo.
41013026	Wakkati mum, Ɓii-Neɗɗo no hi'etee, no wara dow duule. Omo warda baawɗe e teddungal manngal.
41013027	O lilan maleykaaɓe makko nder kappa kuula duuniyaaru fuu, ɓe kawrowa suɓaaɓe makko illa hoore leydi ndii faa hoore leydi ndiito.
41013028	Too, ndaaree ibbi kii, ekkitoɗon goɗɗum he makki. Nde nii licce makki keyɗitii, kaakooli makki mbilitii, oɗon anndi ko dunngu ɓadake.
41013029	Hano non kaden, nde nii on ngi'ii kujje ɗee no ngara, paamee ko wakkati oon ɓadake, Ɓii-Neɗɗo no dammbugal wuro.
41013030	Goonga kaalananmi on : Jamaanu oo timmataa tawee kujje ɗee fuu ngaraay.
41013031	Kammu e leydi taggan, amma haalaaji am timmataa abada.
41013032	Walaa annduɗo nyalaane ndeen naa wakkati mo ɗum waɗoyta, baa maleykaaɓe wonɓe dow ɓeen, naa Ɓiɗɗo oon anndaa ɗum, sey nii Baabiraawo oon tan.
41013033	Kakkilee, tinnee to on ɗaanee ngam on anndaa nde wakkati oon warta.
41013034	Wakkati oo no wi'ee omo nanndi e gorko gaɗuɗo jahaangal. O acci ɓaade makko nder juuɗe gollooɓe makko. O holli neɗɗo maɓɓe fuu ko hakkiltoo. O wi'i doomoowo dammbugal oon dooma ngal no wooɗiri.
41013035	Ndenne, tinnee heɓa taweɗon on ciryiiɓe, ngam on anndaa wakkati jom ɓaade oon wartoyta. No waawi waɗa o warta futuro naa caka jemma, naa fajiri fadde dontooje jogginde naa illa beete.
41013036	To o juhu on, o tawa oɗon ɗaani !
41013037	Ko kaalananmi on ɗum, kam kaalananmi himɓe fuu : Tinnee to on ɗaanee !
41014001	Balɗe ɗiɗi fadde Juulɗe dimɗinol Isra'ilankooɓe e Juulɗe buuru mo walaa ƴuufinirɗum, mawɓe cakkanooɓe Alla e jannginooɓe Tawreeta no tefa nder cuccukka no nanngirii Iisa, mbara mo.
41014002	Amma iɓe mbi'odira hakkune maɓɓe : —To en nanngu mo wakkati juulɗe ɗeen, ngam to himɓe murtu.
41014003	Iisa no Baytaniya nder ɓaade Simon, inndirteeɗo Simon Ceppinnga. Omo jooɗii, omo nyaama, sey debbo gom naati, no jogii faanu nebbam uurɗam, caadiɗam sanne, ɗam hawrodiraaka he huune fuu. Debbo oon heli daane faanu nduun, joorti nebbam ɗaam dow hoore Iisa.
41014004	Nder himɓe tawaaɓe toon ɓeen, woɓɓe ɓerne mum'en metti, no mbi'odira : —Bonnude iri nebbam ɗaam, ɗume ɗum nafata ?
41014005	Iɗam waawi sonneede, gollooɓe keme tato njoɓee, naa ceede ɗeen kokkee talkaaɓe ! Ɓe tokki iɓe njanca debbo oon.
41014006	Sey Iisa wi'i ɓe : —Accee mo ! Ngam ɗume njancoton mo ? Ko o waɗanii kam ɗum no wooɗi sanne.
41014007	Talkaaɓe no tawdee he mooɗon wakkati fuu, nde muuyɗon fuu oɗon mbaawi waɗande ɓe moƴƴere. Amma miin, mi tawdataake he mooɗon nyannde fuu.
41014008	O waɗi ko o waawi. O wuji nebbam uurɗam ɗam he ɓanndu am ngam siryaade mooɓol am.
41014009	Goonga kaalananmi on : Nokku fuu to Habaru lobbo oo waajaa nder duuniyaaru, ko debbo oo waɗi ɗum, no filletee, ngam miccitaade he makko.
41014010	Yahuuda Iskariyot, gooto nder lilaaɓe sappo e ɗiɗo ɓeen, yehi to mawɓe cakkanooɓe Alla ngam wattude Iisa nder juuɗe maɓɓe.
41014011	Ɓe kettinani mo, ɓe nani belɗum, faa ɓe adi alkawal ɓe mbi'i kam'en kokkan mo ceede. Illa wakkati oo, Yahuuda no tefa, no jammborii Iisa.
41014012	Nyalooma arano Juulɗe buuru mo walaa ƴuufinirɗum, nyalooma mo ɓe kirsannoo jawɗi ngam Juulɗe dimɗinol Isra'ilankooɓe, aahiiɓe Iisa ƴami Iisa, mbi'i : —Toy ngiɗaa min ciryowoo hiraane juulɗe ɗeen ?
41014013	Iisa lili ɗiɗo nder maɓɓe, wi'i ɓe : —Ummee naatee huɓeere ndee, on pottan gorko gom no ronndi loone ndiyam, tokkon mo.
41014014	Ɓaade nde o naati ndeen, mbi'on joomiire moodibbo lili min, min ƴame toy suudu ndu o nyaamdata he aahiiɓe makko hiraane juulɗe nduun woni ?
41014015	Jom ɓaade ndeen hollan on suudu mawnu gom, wonndu no deki dow wonndu. Moƴƴinee ndu, nder mayru ngaɗanton en hiraane ndeen.
41014016	Sey aahiiɓe ɗiɗo ɓeen njehi, naatowi huɓeere ndeen. Ɓe ngiiti huune fuu ko Iisa wi'unoo ɓe, ɓe ciryii hiraane ndeen.
41014017	Futuro, wakkati naange yanunoo, Iisa wardi he lilaaɓe mum sappo e ɗiɗo ɓeen.
41014018	Wakkati ɓe kiirtotonoo, Iisa wi'i ɓe : —Goonga kaalananmi on : Hakkune mooɗon, onon nyaamdooɓe he am, gooto nder mooɗon no jammboto kam.
41014019	Ɓe ɓalinii sanne, sey ɓe ƴami mo gooto gooto, ɓe mbi'ii : —Kori hanaa miin non ?
41014020	Iisa jaabii ɓe, wi'i : —Gooto nder mooɗon, onon sappo e ɗiɗo ɓee, gonɗo no suuwida junngo mum he am nder le'al gootal, oon non.
41014021	Ɓii-Neɗɗo accan duuniyaaru hano no ɗum winndiraa dow makko nder dewte. Amma bone saaman dow jammbotooɗo mo ! Joomum nde nii rimaakano non, nden no ɓuranan ɗum.
41014022	Wakkati ɓe nyaamannoo ndeen, Iisa hooƴi buuru, yetti Alla, helti mo, hokki ɓe, wi'i : —Njaɓee, ɗum woni ɓanndu am.
41014023	Gaɗa mum, o hooƴi nyeɗerde cabiijam, o yetti Alla, o hokki ɓe, ɓe fuu ɓe njari.
41014024	O wi'i ɓe : —Ɗum woni ƴiiƴam am, ƴiiƴam ndufeteeɗam ngam sabbu himɓe heewɓe, ƴiiƴam tabbintinoojam amaana Alla.
41014025	Goonga kaalananmi on. Mi yarataa cabiijam kaden, sey nii nder Laamu Alla.
41014026	Iisa he aahiiɓe ɓeen njimi jimi Jabuura, ɓe mburtii, ɓe njehi dow waamnde wi'eteene waamnde Jaytun.
41014027	Toon Iisa wi'i ɓe : —On fuu, on mboppan kam ndoggon, ngam no winndaa, wi'aa : Mi fiyan duroowo oon, baali ɗiin cankitoo.
41014028	Amma nde mi ummitake, mi artan on Galili.
41014029	Sey Piyer itti hunnduko, wi'i mo : —Baa nde nii ɓe fuu ɓe ndoggi ɓe mboppii ma, miin kay, mi woppataa ma.
41014030	Iisa jaabii mo, wi'i : —Goonga kaalananmaami. Nder jemma oo, fadde ndontoori jogginde kile ɗiɗi, a wi'an a anndaa kam kile tati !
41014031	Amma ɗum fuu haɗaay Piyer wi'i mo kaden : —Baa nde a maayan non, mi maaydan he maaɗa, abada mi wi'ataa mi anndaa ma. Non aahiiɓe ɓeeto duu mbi'i.
41014032	Iisa he aahiiɓe mum ngari nokkuure wi'eteene Gesemaane, toon o wi'i ɓe : —Njooɗee ɗo, mi yahan mi du'owo.
41014033	O noddi Piyer, Yakuuba e Yahaaya, o yahdi he maɓɓe. Iɓe ɗon nii sey taƴo-taƴo fuɗɗi nanngude mo, ɓillaare naatani mo sanne.
41014034	Sey o wi'i aahiiɓe makko : —Bononda ɓerne am ɗuuɗi sanne faa no tefa warude kam. Ndaree ɗo, ndoomee kam, kakkilee to on ɗaanee.
41014035	O woɗɗi ɓe seɗɗa, o turni yeeso makko faa he leydi, omo du'oo, omo wi'a : —Baaba, nde nii tawi iɗum waɗoo, woɗɗinam nyeɗerde torra kaa.
41014036	Yaa Abba am ! Walaa ko hepporte. Amma to ɗum laatoo muuyɗe am, ɗum laatoo muuyɗe maa aan.
41014037	Nden o warti, o tawi aahiiɓe ɓeen no ɗaanii. Sey o wi'i Piyer : —Simon ! Simon ! A ɗaanii naa ? Jaa a waawaa doomude kam baa nii yamnde worre ?
41014038	Ummee, ndu'ee, to on caamu nder cii'aaki. Ɓerne no hiɗi amma ɓanndu tampi.
41014039	Iisa soƴƴii kaden, du'ii hano no o du'ori arannde nii.
41014040	O warti, o tawi iɓe ɗaanii kaden. Ɗoyngol maɓɓe moddi sanne. Ɓe mbaawaa jooɗaade ndoomi, ɓe keppi duu fuu ko ɓe njaabortoo Iisa.
41014041	Iisa yehi, warti tataɓere mum, o wi'i ɓe kaden : —Faa joonin oɗon ɗaanii, oɗon powta naa ? Too, joonin kay hanti. Wakkati mo Ɓii-Neɗɗo wattetee nder juuɗe waɗooɓe hakke oon wari.
41014042	Ummee ndillen ! Ndaa, jammbotooɗo kam oon nii, no wara.
41014043	Iisa no caka haala, sey Yahuuda, gooto nder lilaaɓe makko sappo e ɗiɗo ɓeen, yottii no wondi he himɓe heewɓe. Mawɓe cakkanooɓe Alla, jannginooɓe Tawreeta, he mawɓe Yahudankooɓe gom lili ɓe, iɓe njogii takubaaje he cabbi.
41014044	Tawi Yahuuda jammbotooɗo mo oon, tinndinnoo ɓe wi'i : —Mo mbunndotoomi oon, kam woni mo. Nanngon mo, njaaron, paddoɗon mo.
41014045	No Yahuuda yottorii, fonndi Iisa, wi'i mo : —Moodibbo ! Sey o wunndii mo.
41014046	Warduɓe he makko, nanngi Iisa.
41014047	Aahiijo Iisa gom tawaaɗo hadde maɓɓe, sorti takubaahi mum, soppi gollanoowo mawɗo cakkanooɓe Alla, o taƴi nowru makko.
41014048	Sey Iisa wi'i ɓe : —Ko waɗi ngarduɗon takubaaje e cabbi faa nanngon kam hano miin woni mawɗo murtuɓe ?
41014049	Miɗo wondunoo he mooɗon wakkati fuu nder Juulirde mawne miɗo waajoo. On nanngaay kam, amma tilay ko dewte Alla mbi'i ɗum tabbita.
41014050	Sey aahiiɓe ɓeen fuu ndoggi mboppi mo.
41014051	Jokolle gom no wakkii wudere mum, tokkitii gaɗa koyɗe Iisa. Ɓe tefi ɓe nannga mo,
41014052	o woppi wudere makko, o doggi ɓanndu ɓoldu.
41014053	Nanngunooɓe Iisa ɓeen njaari Iisa to mawɗo cakkanooɓe Alla fuu. Mawɓe cakkanooɓe Alla, jannginooɓe Tawreeta, he mawɓe Yahudankooɓe gom kawri nokkuure ndeen.
41014054	Piyer toowti ɓe seɗɗa, tokkitii ɓe naako nder batamaare ɓaade mawɗo cakkanooɓe Alla oon. Nden kanko duu o wari, o jooɗii hadde doomooɓe ɓaade ɓeen, omo ƴilfoo.
41014055	Mawɓe cakkanooɓe Alla he hawriine dawrooɓe no tefa ko peliri Iisa ngam o waree, amma ɓe keɓaay ɗum.
41014056	Heewɓe no tuuma mo dow fewre, amma haalaaji maɓɓe ngalaa no tokkodira.
41014057	Nder maɓɓe woɓɓe tuumi mo, mbi'i :
41014058	—Min nani omo wi'a, o liɓan Juulirde mawne nde himɓe mahiri juuɗe mum'en. Nden nder balɗe tati o nyiɓa juulirde nde junngo fuu mahaay.
41014059	Ɓe potaay baa dow haala ka ɓe mbi'i kaa.
41014060	Nden mawɗo cakkanooɓe Alla oon ummii, darii caka jama'aare ndeen, ƴami Iisa wi'i : —No woodi ko njaabotoɗaa dow ko ɓe mbi'i dow maaɗa ɗum naa ?
41014061	Iisa deƴƴiti, wi'aay baa. Mawɗo cakkanooɓe Alla oon ƴami mo kaden, wi'i : —Aan woni Almasiihu, Ɓii-Alla Jom barke naa ?
41014062	Iisa jaabii mo, wi'i : —Miin non. On ngi'an Ɓii-Neɗɗo no jooɗii nyaamo Jom baawɗe, no wara dow duule.
41014063	Sey mawɗo cakkanooɓe Alla oon ɓerne mum ummii, serki kolte mum, wi'i : —Haala gom no gaɗa kaden ɓurka ka naa ?
41014064	On narrii noppi mooɗon ko o bonni innde Alla. Ɗume ngi'uɗon nder huune ndee ? Nden ɓe fuu, ɓe mbi'i omo haani wareede, omo haani wareede.
41014065	Nder maɓɓe, woɓɓe kaarti tutti dow makko, cuddi yeeso makko, luƴƴii mo, mbi'i mo : —Nde nii a annabiijo, haalan min moy fii ma ! Doomooɓe ɓaade ndeen duu tinni no piya mo.
41014066	Wakkati Piyer wonnoo nder batamaare ɓaade mawɗo cakkanooɓe Alla oon, sey gooto nder horɓe ɓaade ndeen yottii.
41014067	O hi'i Piyer no ƴilfoo, o ƴeewi Piyer faa wooɗi, o wi'i mo : —Aan duu, aɗa wondunoo Iisa mo Nasaratu.
41014068	Piyer yeddi, wi'i mo : —Mi anndaa ! Mi faamaay ko kaalataa. No Piyer haaliri haala kaa, sey o ummii, o darowi dammbugal ɓaade ndeen. [Wakkati mum da ndontoori joggini.]
41014069	Korɗo oon wurtii, fotti he makko kaden, sey haalani darinooɓe ɗon ɓeen, wi'i ɓe : —Oo duu, no gooto nder maɓɓe !
41014070	Piyer yeddi kaden. Ɓooyi seɗɗa gaɗa mum, sey darinooɓe ɗon ɓeen mbi'i mo : —Sikka fuu walaa, nder maɓɓe njeyaɗaa, ngam a ɓii-leydi Galili.
41014071	Sey Piyer fuɗɗi hunaade. Omo hunoo, omo hutto, omo wi'a : —Mi anndaa gorko mo kaalaton haala mum oo sam !
41014072	Wakkati mum da, ndontoori joggini nde ɗiɗaɓere. Sey Piyer miccitii ko Iisa wi'unoo ɗum : « Fadde ndontoori jogginde kile ɗiɗi, a wi'an a anndaa kam kile tati. » Nden Piyer darii yaasin tinni no wulla no wulla.
41015001	Mawɓe cakkanooɓe Alla, jannginooɓe Tawreeta, mawɓe Yahudankooɓe he tawaaɓe nder hawriine dawrooɓe, kawri illa beete caawodiri. Ɓe kaɓɓi Iisa, ɓe njaari to Pilaatus.
41015002	Nden Pilaatus ƴami mo, wi'i : —Aan woni laamiiɗo Yahudankooɓe oon naa ? Iisa jaabii mo, wi'i : —Aan e hoore maa wi'i ka.
41015003	Sey mawɓe cakkanooɓe Alla ɓeen tinni no pela Iisa dow kujje keewɗe.
41015004	Pilaatus ƴamti Iisa kaden wi'i : —Walaa ko njaabotoɗaa naa ? A nanaay ko ɓe mbi'i dow maaɗa ɗum fuu naa ?
41015005	Amma Iisa fiirtaay hunnduko, jaabii ɓe. Rafi njaabaaki Iisa kiin haayɗini Pilaatus.
41015006	Juulɗe dimɗinol Isra'ilankooɓe fuu, himɓe no cuɓo kasunke gooto mo yoofantee.
41015007	Juulɗe dimɗinol gom ngari fotodiri, gorko gom bi'eteeɗo Barabas no uddidaa he murtuɓe gom. Murtuɓe ɓee, nder murtol mum'en mbaraana goɗɗo.
41015008	Nyannde juulɗe ɗee jama'aare wari to Pilaatus, eeli mo o waɗana ɓe ko woowi waɗeede he juulɗe fuu ɗum. Kam woni o yoofana ɓe kasunke gom.
41015009	Nden o jaabii ɓe, o wi'i : —Oɗon ngiɗi mi yoofana on laamiiɗo Yahudankooɓe oo naa ?
41015010	Pilaatus jaaborake nii ngam no anndi ko haasidaaku waɗi mawɓe cakkanooɓe Alla ngaddi Iisa to mum.
41015011	Kamɓe duu tutii jama'aare ndeen wara, eela ɗum kam yoofa Barabas no ɓuri kam yoofa Iisa.
41015012	Pilaatus ƴamii ɓe kaden, wi'i : —Ndenne, ɗume ngiɗɗon mi waɗa, mo mbi'oton laamiiɗo Yahudankooɓe oon nee ?
41015013	Sey ɓe kuuɓi, ɓe mbi'i : —Tontu mo dow bardugal !
41015014	Pilaatus ƴami ɓe, wi'i : —Ɗume o waɗi ko foti nii fuu ? Sey ɓe kuuɓi sanne ɓe mbi'i : —Tontu mo dow bardugal !
41015015	Pilaatus yoofi Barabas ngam welnude ɓerne jama'aare ndeen. O hokki laawol Iisa ɓoccee, tontowee dow leggal bardugal.
41015016	Soogeeji ɗiin njaari Iisa nder batamaare ɓaade Pilaatus, ɓe kawri soogeeji ɗiin fuu.
41015017	Ɓe ɓornii Iisa alkubbaare woɗeere gom. Ɓe canyi taarde gi'e, ɓe kippi dow hoore makko.
41015018	Ɓe puɗɗi salminde he makko, iɓe mbi'a : —Alla sabbinane, laamiiɗo Yahudankooɓe.
41015019	Ɓe piiri mo loocol dow hoore, ɓe kaarti ɓe tutti dow makko. Ɓe kofi yeeso makko, iɓe cujidana mo.
41015020	Wakkati ɓe njawinoo mo faa heƴi ɓe, ɓe itti alkubbaare ndeen, ɓe ɓornii mo kolte makko. Ɓe njaari mo yaasin faa ɓe tontowa mo.
41015021	Simon, baaba Skandaaru e Rufus, gorko jeyaaɗo Sirene, no wara no ƴuwa gese sey fotti Iisa he soogeeji ɗiin. Soogeeji ɗiin tilsini mo o wakkoo leggal bardugal Iisa ngaal.
41015022	Ɓe njaari Iisa nokkuure wi'eteene Golgota. Maana Golgota woni « nokkuure laalagal hoore ».
41015023	Ɓe kokki Iisa cabiijam kawrodiriɗam he ɗakke kaaɗɗe gom ngam o yara, amma o salii.
41015024	Yamde jeenay subaka, ɓe tonti Iisa dow leggal ngaal. Ɓe piyi kolte makko caaca, ngam ɓe ndaara moy heɓata ɗe.
41015026	« Laamiiɗo Yahudankooɓe » winndaa dow alluwal, ɓe takki ngal dow timtude hoore makko. Ɗum woni sabaabu mo waɗi o tontaa.
41015027	Ɓe tontidi mo he wuyɓe ɗiɗo gom, oo nyaamo makko, ooto nano makko. [
41015028	Ɗum tabbintini ko dewte mbi'ii : O fiyetee sawru bonɓe.]
41015029	Yawtooɓe har toon ɓeen no njenna mo, no njinnga ko'e mum'en, no mbi'a : —Hey ! Liɓowel Juulirde mawne, dey nyiɓitoo nde nder balɗe tati,
41015030	dannu hoore maa. Jippa dow leggal bardugal ngaal !
41015031	Noon duu, mawɓe cakkanooɓe Alla e jannginooɓe Tawreeta tinni no njaltinoo mo hakkune mum'en, no mbi'a : —O dannii woɓɓe, dey o waawaa dannude hoore makko !
41015032	Almasiihu, Laamiiɗo Isra'el jippoo dow leggal bardugal ngal joonin joonin. Nde nii en ngi'ii ɗum, en ngoonɗinan mo ! Himɓe ɗiɗo tontidaaɓe he makko ɓeen duu no njenna mo.
41015033	Nyannde Iisa tontanoo ndeen, caka nyalooma, nimre huuri leydi ndiin fuu faa ɗum waɗi jamɗe tati.
41015034	Har yamnde tati juura, Iisa fii wullaanu mawnu, wi'i : —Eli, Eli, lema sabaktani ? Kam woni : Yaa Alla am ! Yaa Alla am ! Ɗume waɗi ko mboppuɗaa kam ?
41015035	Wakkati darinooɓe toon ɓeen nanunoo ɗum, woɓɓe nder maɓɓe mbi'i : —Kettinee, omo nii omo nodda Eliya !
41015036	Nden gooto nder maɓɓe doggi, suuwowi tekkere nder ndiyam lammuɗam, haɓɓi he loocol, waddi nde hadde hunnduko Iisa ngam Iisa siiɓoo ɗam. Nden o wi'i : —Accee, ndaaren tawte Eliya no waran jippina mo !
41015037	Iisa fii wullaanu mawnu kaden, sey o foofi foofaango makko sakitiingo.
41015038	Riido palaaɗo nder Juulirde mawne oon serki illa dow faa ley, laatii pecce ɗiɗi.
41015039	Hooreejo soogeeji Rooma darinooɗo yeeso Iisa oon hi'i no Iisa acciri duuniyaaru. Nden o wi'i : —Sikka fuu walaa, neɗɗo oo no Ɓii-Alla !
41015040	Rewɓe gom toowti ɗon seɗɗa, ndarii no ndaara. Nder maɓɓe no tawa : Mariyaama mo Magdaala, Salome he Mariyaama inna Yoses he Yakuuba inndirteeɗo Pamarel.
41015041	Rewɓe ɓee, tokkunoo Iisa no ngollana mo, wakkati o wonnoo Galili. Rewɓe heewɓe gom duu, yaadunooɓe he makko Ursaliima no ngonnoo ɗon.
41015042	Hiiri, fotodiri he jemma nyalaane fowteteene, himɓe no ciryanoo juulɗe ɗeen.
41015043	Sey Yusufu mo Arimatiya, tawaaɗo nder hawriine dawrooɓe, neɗɗo non kettinanteeɗo sanne nder mayre, keɗiiɗo banngol Laamu Alla. O hulaay fuu yahde to Pilaatus ngam ŋaaraade mo ɓanndu Iisa.
41015044	Wakkati Pilaatus nanunoo ko Iisa ɓooyaay dow bardugal ngal ko maayi, ɗum haaynii mo. Nden o noddi mawɗo soogeeji Rooma, o ƴami ɗum se goonga fuu Iisa maayi.
41015045	Wakkati mawɗo soogeeji ɗiin haalannoo mo ɗum, o hokki Yusufu laawol hooƴa ɓanndu Iisa.
41015046	Yusufu soodi kasanke, jippini ɓanndu Iisa, waɗi ndu kasanke. O watti mo nder annyeere seɓaane nder tepaare. Gaɗa mum, o waɗi kaaƴa mannga gom tallitaa, dammbugal annyeere ndeen uddaa.
41015047	Mariyaama mo Magdaala e Mariyaama inna Yoses ngi'ii to Iisa wattaa.
41016001	Nyalaane fowteteene ndeen wari, yawti. Mariyaama mo Magdaala, Salome he Mariyaama inna Yakuuba, coodi uurdiiji faa mbuja ɓanndu Iisa.
41016002	Dow laawol fadde maɓɓe yottaade, iɓe ƴamodira, iɓe mbi'a : —Moy tallitanta en kaaƴa ngonnga dammbugal annyeere ndeen ? Rewɓe ɓee ngari to annyeere ndeen, alal illa beete.
41016004	Amma wakkati ɓe njottinoo, ɓe ngi'ii kaaƴa ngaan tallitaama.
41016005	Wakkati ɓe naatunoo nder annyeere ndeen, sey ɓe ngi'i har nyaamo maɓɓe, jokolle gom no jooɗii, no ɓornii kolte daneeje, sey ɓe kuli.
41016006	Jokolle oon itti hunnduko wi'i ɓe : —To kulee ! Iisa mo Nasaratu tontanooɗo oon, tefoton. O ummitake, o walaa ɗo. Ndaa nokku to o wattanoo ɗon nii.
41016007	Joonin sey njehon, mbi'owon Piyer he aahiiɓe makko ɓeeto ko o artan ɓe Galili. Toon ngi'oyton mo hano no o wi'irnoo on ɗum.
41016008	Rewɓe ɓeen ndoggi, mburtii, no ndiwna, ɗum wemmbii ɓe sanne. Ɓe kuli sanne faa ɓe keppi haalande ɗum neɗɗo fuu. [
41016009	Alal, illa subaka wakkati Iisa ummitii, Mariyaama mo Magdaala, mo o riiwunoo ginnaaji jeɗɗi dow mum, kam o arti wanngande.
41016010	Mariyaama yehi haalanowi wondunooɓe he Iisa ɓeen, o tawi iɓe ɓalinii, iɓe mboya.
41016011	Amma baa ko Mariyaama wi'i ɓe he hoore mum hi'i mo, ɓe ngoonɗinaay ummitaaki Iisa kiin.
41016012	Gaɗa Iisa wanngani Mariyaama, aahiiɓe Iisa ɗiɗo gom no pa'i nguroy gom, kamɓe duu o wannganii ɓe nder nanndi gom.
41016013	Ɓe ngarti ɓe kaalani aahiiɓe ɓeeto, amma aahiiɓe ɓeen ngoonɗinaay haala maɓɓe.
41016014	Ko sakitii, o wanngani aahiiɓe makko sappo e go'o ɓeen, wakkati ɓe nyaamannoo. O nanaay belɗum rafi goonɗinol e njorki ɓerɗe maɓɓe. O duki ɓe duu ngam ɓe ngoonɗinaay warɓe mbi'i kam'en ngi'ii mo, o ummitake.
41016015	Nden o wi'i ɓe : —Njehee, mbaajee himɓe dow Habaru lobbo oo nder kappa kuula duuniyaaru fuu.
41016016	Neɗɗo fuu goonɗini, waɗana batisma, joomum no hisintee. Amma neɗɗo fuu mo goonɗinaay no hiitetee.
41016017	Alamaaji kaayɗiniiɗi gi'eteeɗi he goonɗinɓe nii : Ɓe ndiiwan ginnaaji bonɗi dow innde am. Ɓe ndu'oto nder ɗemle feere feereeje ɗe ɓe meeɗaay haalude.
41016018	Ɓe nanngiran juuɗe maɓɓe bolle. Baa nii ɓe njari tooke, ɗum waɗantaa ɓe huune fuu. Ɓe njowan juuɗe maɓɓe dow nyawɓe, nyawɓe ɓeen nyawtaa.
41016019	Iisa Joomiraawo meeɗen haalani aahiiɓe mum kujje ɗee fuu, nden o ƴencinaa dow. O yehi o jooɗowi nyaamo Alla.
41016020	Aahiiɓe makko ɓeen duu cankiti nder duuniyaaru, no mbaajoo nokku fuu. Joomiraawo wondi he maɓɓe, o hokki ɓe baawɗe waɗude kaayɗe ngam tabbintinde ko ɓe mbi'ata fuu to makko ɗum ƴuwi.]
42001001	Yaa Tawfilus tedduɗo, himɓe ɗuɓɓe puɗɗi winndude habaru dow ko Iisa waɗi hakkune meeɗen.
42001002	Habaru mo ɓe mbinndi oo duu, ƴuwaana he kunndule aranɓe seedoriiɓe gite mum'en ko Iisa waɗi. Kamɓe duu laatii halfinaaɓe golle anndinde himɓe haala Alla.
42001003	Miin duu, mi tewtirii hakkillo am kujje ɗeen fuu ngam mi winnda ɗe dey-dey no ɗe ngaɗiraa.
42001004	Mi winndanii ma habaru oo ngam tabbintina goongaaku ekkintinol ngol keɓuɗaa.
42001005	Nder laamu Hirudus, laamiiɗo leydi Yahudiya, no woodunoo cakkanoowo Alla gom bi'eteeɗo Jakariya, jeyaaɗo nder hawriine cakkanooɓe Alla wi'eteene Abiya. Dee-Jakariya no wi'ee Elisabet, o ƴuwi he lenyol Haaruuna.
42001006	Jakariya e deekum fuu no dartiiɓe yeeso Alla, feloore fuu walaa he maɓɓe. Ɓe tokkuɓe tilsinooje Joomiraawo e farillaaji mum duu.
42001007	Ɓe keɓaay ɓeyngu, ngam Elisabet no dimaro, ɓe fuu ɗiɗo duu, ɓe naywi.
42001008	Nder tawaangal cakkanooɓe Alla, cakkanoowo Alla gom suɓetee, naata nder Juulirde mawne ngam waɗude sadakaaji gaɗanteeɗi Alla. Nyannde gom, kuɗel Jakariya suɓaa ngam o naata nder Juulirde mawne, o wula uurdi nder mayre.
42001010	Wakkati uurdi ndiin wuletee, jama'aare ndeen fuu darii yaasin no du'oo.
42001011	Sey maleykaajo Joomiraawo gom wanngani mo, no darii nyaamo urorde ndeen.
42001012	Wakkati Jakariya hi'unoo maleykaajo oon, hakkillo makko ummii, kulol nanngi mo.
42001013	Amma maleykaajo oon wi'i mo : —Jakariya, taa hulu, ngam du'aa'u maaɗa jaabaama. Elisabet, jom suudu maa, no rimante ɓiɗɗo gorko, inndiraa mo Yahaaya.
42001014	Suka dimaaɗo oo no waddante welwelo manngo. Himɓe ɗuɓɓe nanan belɗum dimeeki makko.
42001015	O laatoto neɗɗo mawɗo yeeso Joomiraawo. O yarataa cabiijam e ko soptinta hoore fuu. O heewan Ruuhu Ceniiɗo illa nder reedu inniiko.
42001016	O wartiran ɓiɓɓe Isra'el ɗuɓɓe to Alla Joomiraawo mo ɓe ndewata.
42001017	O artan Almasiihu warde. Nder ir baawɗe Ruuhu Alla ɗe annabi Eliya heɓunoo o wartirta ɓerɗe baabiraaɓe har ɓiɓɓe mum'en, hakkillooji murtuɓe har himɓe dartiiɓe. O siryoo lenyi duu ngam garki Joomiraawo.
42001018	Jakariya ƴami maleykaajo oon, wi'i mo : —Noy anndiranmi ko mbiiɗaa ɗum no goonga ? Ngam miin, mi naywi, deekam duu, duuɓi mum ɗuuɗi.
42001019	Maleykaajo oon jaabii mo, wi'i : —Miin woni Jibirilla takkiiɗo Alla, lilaaɗo he maaɗa ngam haalane habaru lobbo oo.
42001020	Joonin a beebeete, a waawtaa yecci sey nyannde ko mbi'umaami ɗum tabbiti, ngam a goonɗinaay. Amma ɗum tabbitowan nde wakkati majjum waɗi.
42001021	Himɓe no yaasin no ndoomi Jakariya. Ɗum haayɗini ɓe ko o ɓooyi nder Juulirde mawne ndeen.
42001022	Wakkati o wurtinoo, o heppi fuu haaldude he maɓɓe. Nden ɓe paami ko o hi'i ko haayɗini gom nder mayre. O beebii, o darii omo tinndina ɓe he juuɗe.
42001023	Wakkati golle makko kantunoo, o hooti wuro makko.
42001024	Balɗe seɗɗa gaɗa mum, deekiiko Elisabet saawi, suuɗii lebbi joy, no wi'a :
42001025	—Ndaaree ko Joomiraawo waɗani kam. Nder wakkati mo hiɗi, o hi'i yurmeene am, o ittanii kam mone yeeso himɓe.
42001026	Nder lewru Elisabet jeegaɓuru, Alla lili maleyka Jibirilla Nasaratu nder leydi Galili.
42001027	O lili mo he surbaajo nannganaaɗo Yusufu, ƴuwɗo he lenyol Daawda. Surbaajo oo no wi'ee Mariyaama, o anndaa gorko abada.
42001028	Jibirilla wari to makko, wi'i mo : —Jam woni, aan keɓuɗo moƴƴere ƴuwne to Alla. Joomiraawo no wondi he maaɗa.
42001029	Haala Jibirilla ummini hakkillo Mariyaama sanne faa omo ƴama omo ƴamtinoo hoore makko maana sannoore ndee.
42001030	Jibirilla wi'i mo : —Taa hulu, Mariyaama, ngam a heɓii moƴƴere ƴuwne to Alla.
42001031	Ndaa, a saawan, ndimaa ɓiɗɗo gorko, inndiraa mo Iisa.
42001032	O laatoto mawɗo, o noddirtee Ɓii-Alla Toowɗo. Alla Joomiraawo hokkan mo laamu maamiiko Daawda.
42001033	O laamoto dow lenyol Yakuuba faa abada abadin, laamu makko duu walaa keerol.
42001034	Mariyaama ƴami maleyka Jibirilla, wi'i : —Noy ɗum laatortoo, miin mo anndaa gorko sam ?
42001035	Jibirilla jaabii mo, wi'i : —Ruuhu Ceniiɗo no jippoto dow maaɗa, baawɗe Alla Toowɗo no huurete. Ngam majjum, ɓiɗɗo ceniiɗo mo ndimataa oon no noddirtee Ɓii-Alla.
42001036	Ndaa Elisabet, sakiike maa duu saawi. Baa ko o naywi, o riman ɓiɗɗo gorko. Kanko mo himɓe mbi'annoo no dimaro, jooni omo nder lewru makko jeegaɓuru,
42001037	ngam walaa fuu ko hepporta Alla.
42001038	Mariyaama jaabii mo, wi'i : —Ndaa, mi korɗo Joomiraawo. Ɗum waɗa he am hano no mbi'irɗaa. Nden maleykaajo oon dilli.
42001039	Nder balɗe Jibirilla haaldunoo he Mariyaama, nyannde gom Mariyaama ummii dow ko yaawi yehi nder wuro leydi Yahudiya gom tawaango nder baamle.
42001040	Wakkati o yottinoo, o naati nder hoggo Jakariya, o sanni Elisabet.
42001041	Wakkati Elisabet nanunoo sannoore Mariyaama ndeen, ɓiyiiko dimmbi nder reedu makko. Elisabet hebbinaa Ruuhu Ceniiɗo,
42001042	o huuɓi daane mawne, o wi'i : —A barkinaaɗo ɓurɗo rewɓe fuu, ɓiɗɗo gonɗo nder reedu maa duu no barkinaaɗo !
42001043	Noy potumi, faa inna Joomiraawo am wara to am ?
42001044	Ndaa, wakkati sannoore maa toɓɓinoo nder nowru am, ɓiɗɗo gonɗo nder reedu am dimmborake welwelo.
42001045	A belɗo hoore, aan goonɗinɗo kumnol ko Joomiraawo wi'unoo ma !
42001046	Mariyaama wi'i : —Yonki am no teddina Joomiraawo,
42001047	ɓerne am duu heewi welwelo Alla Kisinoowo kam,
42001048	ngam o jaɓi daarude kam, miin korɗo makko leesuɗo. Illa jooni, jamanuuji fuu no noddiran kam belɗo hoore.
42001049	Ngam Jom baawɗe waɗanii kam kujje mawɗe ! Innde makko no seniine.
42001050	Yurmeene makko no faa abada dow hulooɓe mo fuu nder jamanuuji fuu.
42001051	O waɗi kujje mawɗe he junngo makko semmbiɗingo, o sankitii ɓe ɓerɗe mum'en keewiri mawnitaare.
42001052	O jippinii laamiiɓe dow laamu mum'en, leesuɓe duu, o ɓanti ɗum'en.
42001053	O harni rafaaɓe kujje lobbe, riikuɓe duu, o soƴƴi ɗum'en juuɗe ɓole.
42001054	O walli lenyol Isra'el, lenyol tawaangol nder golle makko. O yeggitaay alkawal ngal o waɗannoo maamiraaɓe himɓe Isra'el, Ibrahim e jippotooɓe he mum faa abada.
42001056	Mariyaama jooɗodii he Elisabet ko waɗata lebbi tati, nden gaɗa mum o hooti.
42001057	Wakkati lebbi Elisabet kuuɓunoo, o rimi ɓiɗɗo gorko.
42001058	Wondiraaɓe makko e koreeji makko fuu nani moƴƴere mawne ndee nde Joomiraawo waɗani mo. Nden ɓe kawri ɓe mbelbeltidi he makko.
42001059	Wakkati cukalel ngel waɗunoo balɗe jeɗɗi, himɓe ngari juulnol maggel. Ɓe ngiɗiino wattande ngel Jakariya,
42001060	amma inniigel jaabii ɓe, wi'i : —Aa'a, ngel wattee Yahaaya.
42001061	Nden ɓe njaabii Elisabet, ɓe mbi'i : —Nder lenyol maa fuu, walaa inndiraaɗo ir innde ndee.
42001062	Ɓe ƴami baabiigel nder beebeere, noy o hiɗi ngel wattanee.
42001063	O wi'i kam hokkee alluwal. O hokkaa ngal nden o winndi dow maggal o wi'i : —Ngel wattanee Yahaaya. Ɗum haayɗini himɓe fuu.
42001064	Wakkati Jakariya wi'unoo ngel wattanee Yahaaya, wakkati mum da, hunnduko makko fiirtii, ɗemngal makko yoofaa, o fuɗɗi omo haala, omo teddina Alla.
42001065	Kulal nanngi tawaaɓe seraaji makko fuu. Habaru oon sankitii nder wurooji tawaaɗi nder baamle Yahudiya fuu.
42001066	Nanuɗo habaru oo fuu jogii mo nder ɓerne mum, tinni no ƴama hoore mum no wi'a : « Ɗume cukalel ngel laatoytoo nde ngel mawni ? » Ngam nde goonga junngo Joomiraawo no wondi he maggel.
42001067	Jakariya, baaba cukalel ngel heewnaa Ruuhu Ceniiɗo, nden waɗi annabaaku, wi'i :
42001068	—Teddungal laatanoo Joomiraawo, Alla Isra'el, ngam o walli himɓe makko, o soptini ɓe.
42001069	O lildani en Kisinoowo jom semmbe, jippotooɗo he golloowo makko Daawda.
42001070	Ɗum duu woni ko o haalunoo illa arannde har kunndule annabiiɓe makko seniiɓe.
42001071	O wi'i o hisinan en honnooɓe en, o soptinan en he juuɗe wayɓe men fuu.
42001072	O holli maamiraaɓe men yurmeene o jogake amaana makko ceniiɗo,
42001073	amaana mo o hunaninoo maamii'en Ibrahim.
42001074	O soptinan en he juuɗe wayɓe men. Yeeso makko, ndeewen mo nder senaare e dartinaaku keddi balɗe men, kulal fuu tawataake nder ɓerɗe meeɗen.
42001076	Aan duu, ɓinngel am, a noddirtee annabiijo Alla Toowɗo, ngam a ardoto Joomiraawo moƴƴinana mo laawol makko.
42001077	Anndinaa himɓe makko laawol kisinam ngam hakkeeji maɓɓe no njaafetee.
42001078	Alla meeɗen no keewɗo yurmeene mawne, ngam yurmeene makko, o lildowan en jeyngol makko manngol diga dow,
42001079	ngam ngol yaynana tawaaɓe nder nimre e wonɓe nder ɗowdi maayde, ngol ɗowa en dow laawol jam.
42001080	Yahaaya no mawna, hakkillo mum no ɓeydoo. O hoɗowi nder ladde yeeruure naako wakkati mo o wanngintee yeeso himɓe Isra'el oon yottii.
42002001	Nder balɗe dimeeki Yahaaya gaɗoowo batisma, Ogustus mawɗo laamiiɓe leydi Rooma, tilsini jooɗiiɓe nder laamu Rooma fuu limee.
42002002	Limngal ngaal duu woni limngal aranal gaɗaangal wakkati Kiriniyus wonnoo guferner leydi Siriya.
42002003	Neɗɗo fuu yehi nder wuro mum'en ngam limee.
42002004	Yusufu duu ngam ƴuwi he lenyol Daawda ummii Nasaratu nder leydi Galili, he Mariyaama ƴamaaɗo mum, pa'i Baytilaama nder leydi Yahudiya ngam limoyde ko'e mum'en. Jahaangal maɓɓe ngaal duu fotodiri Mariyaama no caawɗo.
42002006	Wakkati ɓe njottinoo Baytilaama, ŋatawere nanngi mo.
42002007	Ɓe keɓaay nokku nder suudu nannganaadu weerɓe nduun. Nden ɓe cori ley mayru, toon to dabbaaji kaɓɓetee ɓe njippi. Ɗon o rimi afo makko, o soomi nder wudere lobbere, o fukkini nder akala.
42002008	Nder jemma mo Iisa rimetee, durooɓe gom ngari no coggina dabbaaji mum'en nder seraaji Baytilaama.
42002009	Maleykaajo Joomiraawo gom wanngani ɓe, teddungal Joomiraawo yayni ɓe, sey kulal manngal nanngi ɓe.
42002010	Nden Maleykaajo oon wi'i ɓe : —To kulee, ngam mi waddani on habaru lobbo. Habaru laatantooɗo himɓe fuu welwelo manngo.
42002011	Hannden nder wuro Daawda on ndimanaama Kisinoowo, kanko woni Almasiihu, Joomiraawo.
42002012	Ndaaree, ɗum woni alaama mo kokkeɗon : On tawan cukalel keccel no soomaa nder wudere lobbere, no fukkinaa nder akala.
42002013	Wakkati mum da maleykaaɓe ɗuɓɓe gom duu, ƴuwi dow, ngari, tawi maleykaajo arano oon, nden ɓe fuu ɓe tinni iɓe njetta Alla, iɓe mbi'a :
42002014	—Teddungal laatanoo Alla toon dow, jam laatoo dow leydi ngam horsuɓe e makko.
42002015	Wakkati maleykaaɓe ɓeen ƴeenyunoo dow kammu, sey durooɓe ɓeen mbi'odiri : —En njaha Baytilaama, ndaarowen ko waɗi, ko Joomiraawo anndini en ɗum.
42002016	Nden ɓe njaawɗi, ɓe njehi, ɓe tawi Mariyaama, Yusufu he cukalel keccel ngeel, ingel fukkinaa nder akala.
42002017	Wakkati ɓe ngi'unoo cukalel ngeel, ɓe pillii ko maleykaajo oon haalannoo ɓe fuu dow maggel.
42002018	Nanuɓe ko durooɓe ɓeen mbi'unoo fuu ɗum haayɗini ɗum'en sanne.
42002019	Mariyaama kam duu jogii ko ɓe mbi'i ɗum nder ɓerne mum, tinni no miiloo dow majjum.
42002020	Durooɓe ɓeen coƴƴiti, no teddina Alla, no njetta mo, ngam ko ɓe nani e ko ɓe ngi'ii ɗum, waɗiri dey-dey no maleykaajo oon wi'irnoo ɓe.
42002021	Balɗe jeɗɗi gaɗa dimeeki cukalel ngeel, ngel juulnaa, ngel wattanaa Iisa. Innde ndee woni innde nde maleykaajo oon haalannoo Mariyaama illa saawaaynoo reedu maggel.
42002022	Wakkati balɗe lamnol Mariyaama kuuɓunoo, hano no Tawreeta Muusa tilsiniri ɗum, Yusufu e Mariyaama njaari Iisa Ursaliima ngam halfinde mo Joomiraawo.
42002023	Ngam ɗum woni ko Joomiraawo wi'i nder Tawreeta : Ɓiɗɗo, gorko afo fuu no cuɓanaaɗo Joomiraawo.
42002024	Ɓe ngari sakkude buugaali ɗiɗi naa tantabalaaji pamari ɗiɗi hano no ɗum woni iɗum winndiraa nder Tawreeta nii.
42002025	Simeyon, gorko dartiiɗo, tokkuɗo Alla he ɓerne worre, no wonnoo nder wuro Ursaliima. Omo heɗi wakkati gonɗi Isra'el moytetee. Ruuhu Ceniiɗo no wondi he makko.
42002026	Ruuhu oo wannginani mo ko o maayataa o hi'aay Almasiihu Joomiraawo.
42002027	Nyannde Yusufu e Mariyaama ngaddunoo Iisa faa ngaɗana mo ko Tawreeta tilsini, nyannde mum Ruuhu oon ɗowi Simeyon faa nder Juulirde mawne.
42002028	Nden Simeyon adi Iisa temmbi mo, yetti Alla, wi'i :
42002029	—Joonin Joomam, accu miin, maccuɗo maa, mi maaya he jam, ngam a jogake haala maa.
42002030	Mi hi'iri gite am kisinam maaɗa,
42002031	kisinam ɗam ciryiɗaa ngam himɓe fuu,
42002032	jeyngol bannginaangol ngam lenyi duuniyaaru fuu, jeyngol teddinoowol Isra'el, lenyol maa.
42002033	Ko haalaa dow cukalel ngeel haayɗini inniigel e baabiigel.
42002034	Simeyon barkini ɓe, wi'i inniigel Mariyaama : —Cukalel ngeel, ngel giɗaangel, ngel wari liɓude ɗuɓɓe e umminde ɗuɓɓe nder Isra'el. Ngel laatoto alaama Alla mo himɓe caloto.
42002035	Ngel wannginan miilooji ɓerɗe himɓe ɗuɓɓe gonɗi no cuuɗi. Aan duu, Mariyaama, naawɗum yuwan ɓerne maa hano no takubaahi yuwirta goɗɗum.
42002036	Nder wakkati juulnol cukalel ngel nii no woodunoo annabiijo debbo gom bi'eteeɗo Anna, ɓii-Fanu'el, jeyaaɗo he lenyol Asiira. Debbo oo nii naywi sanne. O haɓɓanaama illa omo surbaajo. Duuɓi jeɗɗi gaɗa dewngal makko, goriiko maayi.
42002037	O jooɗii o walaa goriiyo faa o naywi, duuɓi makko duu no ngaɗa lasooji-nay e nay (84). O faddaaki koyngal makko abada he Juulirde mawne. Omo teddina Alla, omo suumoo. Omo du'oo jemma e nyalooma.
42002038	Nder wakkati mum, kanko duu o wari, omo yetta Alla. Omo haalana heɗiiɓe coptinol Ursaliima fuu, habaru cukalel ngeel.
42002039	Wakkati saarooɓe Iisa kumnunoo ko Joomiraawo wi'unoo nder Tawreeta fuu, ɓe coƴƴi Nasaratu.
42002040	Cukalel ngeel no mawna no semmbiɗa. Ingel heewaa hakkillo, moƴƴere Alla duu no wondi he maggel.
42002041	Hitaane fuu he Juulɗe dimɗinol Isra'ilankooɓe, saarooɓe Iisa no njeha Ursaliima.
42002042	Wakkati Iisa wannoo duuɓi sappo e ɗiɗi, ɓe njehi Ursaliima hano no ɓe mboowrunoo, ɓe njaari Iisa gaɗa maɓɓe.
42002043	Ko juulɗe ɗeen timmi, ɓe nanngi laawol wuro. Ɓe miili omo wondi yaadiraaɓe maɓɓe. Jaa ɓe anndaa Iisa no Ursaliima. Ɓe ngaɗi yaadu nyalooma muɓɓo, nden ɓe puɗɗi iɓe tefa mo hakkune koreeji maɓɓe e anndaaɓe maɓɓe.
42002045	Amma ɓe ngiitaay mo. Nden ɓe coƴƴi Ursaliima ngam tefude mo.
42002046	Balɗe tati gaɗa mum, ɓe ngiiti mo nder Juulirde mawne. Omo jooɗii hakkune jannginooɓe Tawreeta, omo hettinanii ɓe, omo waɗana ɓe ƴamɗe.
42002047	Nanuɓe ƴamɗe makko, faamo makko e njaabaaki fuu makko ɗum haayɗini ɗum'en.
42002048	Wakkati saarooɓe makko ngi'unoo mo hakkune jannginooɓe Tawreeta ɓee, ɗum haayɗini ɓe sanne. Sey inniiko wi'i mo : —Iisa am, no waɗi ko ngaɗɗaa min huune ndee ? Miin e bammaa, hakkillooji amin fuu ummake sanne. Min tinni miɗen tefe.
42002049	Nden Iisa jaabii ɓe, wi'i : —Ɗume tefanton kam ? On anndaa ko no tilsi mi hinnoo golleeji Baaba am naa ?
42002050	Amma saarooɓe ɓeen paamaay haalaaji makko ɗii.
42002051	Nden o tokki ɓe, ɓe kooti Nasaratu. Omo ɗowtanoo ɓe. Inniiko jogii kujje ɗee fuu nder ɓerne mum.
42002052	Iisa no mawna, hakkillo mum no ɓeydoo. Omo weli Alla e himɓe fuu.
42003001	Haala Alla warani Yahaaya, ɓii-Jakariya nder ladde yeeruure. Nder wakkati mum Tiberiya laamiiɗo Rooma mawɗo no woodi duuɓi sappo e joy dow laamu. Pontiyus Pilaatus hawji leydi Yahudiya. Hirudus no guferner leydi Galili. Filipa mawnu Hirudus no laamii leydi Ituriya e leydi Tarakonitis. Lisaniyas no laamii leydi Abilene. Annas e Kayafas kam'en ngoni mawɓe cakkanooɓe Alla fuu.
42003003	Ko nii waɗi haala Alla ka wanngi yahde he makko, sey Yahaaya ummii yehi nder leyɗe tawaaɗe hadde maayo Urdun. Omo nodda himɓe tuuba ngam hakkeeji maɓɓe njaafee, ɓe njaɓa ngaɗanee batisma
42003004	hano no ɗum winndiraa nder dewtere annabi Esaaya wi'aa : Daane no huuɓa nder ladde yeeruure no wi'a : Ciryee laabi ɗi Joomiraawo tokkata, moƴƴinee ɗi ngam garki makko.
42003005	Naɗɗere fuu hebbinee, waamnde e ƴolde fuu leynee, guurti oonyiiɗi ndartinee, laabi bonuɗi moƴƴinee.
42003006	Neɗɗo fuu hi'an kisinam Alla.
42003007	Himɓe ɗuɓɓe ngari to Yahaaya ngam o waɗana ɓe batisma. Nden o wi'i ɓe : —Onon ɓiɓɓe bolle ! Moy wi'i ndogganon tikkere Alla waroore ?
42003008	Ngaɗee ko hollata on tuubii. Nde on mbi'i nder ɓerɗe mooɗon on jippotooɓe he Ibrahim, miin mi wi'an on : Alla no waawi wayli kaaƴe ɗee, ɗe laatoo taaniraaɓe Ibrahim.
42003009	Joonin jammbere aagaama ngam soppude ɗaɗi leɗɗe. Ndenne, lekki fuu ki rimataa ɓiɓɓe lobbe, no soppetee, faɗɗee nder hiite.
42003010	Himɓe ɗuɓɓe ƴami mo, mbi'i : —Ndenne, ɗume min kaani waɗude ?
42003011	Nden o jaabii ɓe, o wi'i : —Neɗɗo fuu jogiiɗo toggooje ɗiɗi, hokka mo walaa worre. Jogiiɗo nyaamdu duu, waɗa hano non.
42003012	Jaɓooɓe janngal duu ngari faa ngaɗanee batisma, ɓe ƴami mo, ɓe mbi'i : —Moodibbo, ɗume min kaani waɗude ?
42003013	Yahaaya jaabii kamɓe duu, wi'i : —To ɓeydee dow ko mbi'aɗon njaɓon.
42003014	Soogeeji gom duu ƴami mo, mbi'i : —Minen nee, ɗume min kaani waɗude ? O jaabii ɓe, o wi'i : —To teetiree njawdi neɗɗo fuu semmbe semmbe. To tuumee neɗɗo fuu dow fewre ngam njaɓon ceede he mum. Ndaree he njobdi mon.
42003015	Himɓe kaaɓi ngi'aay Almasiihu. Neɗɗo fuu no ƴama hoore mum no wi'a naa Yahaaya woni Almasiihu ?
42003016	Nden Yahaaya wi'i ɓe : —Miin, ndiyam ngaɗirananmi on batisma, amma ɓurɗo kam baawɗe no wara. Mi fotaay baa fiirtude ɓoggi paɗe makko. Kanko kay, Ruuhu Ceniiɗo e hiite o waɗiranta on batisma.
42003017	Omo jogii ƴarorde makko ngam ƴaraade alkamaari makko faa laaɓa. O hawra gabbe makko, o loowa nder ƴeelu. Nden o wula nyaane ndeen nder hiite nge nyifataa abada.
42003018	Yahaaya no waajoo himɓe dow Habaru lobbo, omo hollita ɓe dow kujje ɗuɗɗe.
42003019	Hirudus, teeti mawnum debbo mum bi'eteeɗo Hirudiya. Nden Yahaaya feli mo, o feli mo duu dow kujje bonɗe fuu ɗe o waɗannoo.
42003020	Sey Hirudus ɓeydi waɗude bone kaden, o uddi Yahaaya.
42003021	Wakkati himɓe fuu ngaɗantee batisma, Iisa duu waɗana batisma. Wakkati o du'otonoo, sey kammu omtii,
42003022	Ruuhu Ceniiɗo jippii dow makko nder nanndi wuugaanu. Daane gom ƴuwi dow, wi'i : —Aan woni Ɓiyam korsuɗo. Aan naniranmi belɗum.
42003023	Wakkati Iisa fuɗɗi golle mum, o faanake duuɓi woronja (30). Nder miilooji himɓe Iisa no ɓii-Yusufu. Yusufu duu no ɓii-Eli,
42003024	Eli ɓii-Mattat, Mattat ɓii-Lewi, Lewi ɓii-Melki, Melki ɓii-Yannaay, Yannaay ɓii-Yusufu,
42003025	Yusufu ɓii-Mattatiya, Mattatiya ɓii-Amos, Amos ɓii-Nahum, Nahum ɓii-Hesli, Hesli ɓii-Naggaay,
42003026	Naggaay ɓii-Maata, Maata ɓii-Mattatiya, Mattatiya ɓii-Semeyin, Semeyin ɓii-Yosek, Yosek ɓii-Yoda,
42003027	Yoda ɓii-Yowanan, Yowanan ɓii-Resa, Resa ɓii-Jorobaabiila, Jorobaabiila ɓii-Salaatiyel, Salaatiyel ɓii-Neeri,
42003028	Neeri ɓii-Melki, Melki ɓii-Addi, Addi ɓii-Koosam, Koosam ɓii-Elmadam, Elmadam ɓii-Eri,
42003029	Eri ɓii-Iisa, Iisa ɓii-Eliyeser, Eliyeser ɓii-Yoorim, Yoorim ɓii-Mattat, Mattat ɓii-Lewi,
42003030	Lewi ɓii-Simeyon, Simeyon ɓii-Yahuuda, Yahuuda ɓii-Yusufu, Yusufu ɓii-Yonam, Yonam ɓii-Eliyakim,
42003031	Eliyakim ɓii-Meleya, Meleya ɓii-Menna, Menna ɓii-Mattata, Mattata ɓii-Natan, Natan ɓii-Daawda,
42003032	Daawda ɓii-Yesa, Yesa ɓii-Yobed, Yobed ɓii-Bo'es, Bo'es ɓii-Sala, Sala ɓii-Naason,
42003033	Naason ɓii-Aminadabu, Aminadaabu ɓii-Admin, Admin ɓii-Arni, Arni ɓii-Hesruna, Hesruuna ɓii-Fares, Fares ɓii-Yahuuda,
42003034	Yahuuda ɓii-Yakuuba, Yakuuba ɓii-Isiyaaku, Isiyaaku ɓii-Ibrahim, Ibrahim ɓii-Tera, Tera ɓii-Nakor,
42003035	Nakor ɓii-Seruku, Seruku ɓii-Ragaw, Ragaw ɓii-Faleka, Faleka ɓii-Eber, Eber ɓii-Sala,
42003036	Sala ɓii-Kayinan, Kayinan ɓii-Arfakasada, Arfakasada ɓii-Sem, Sem ɓii-Nuhu, Nuhu ɓii-Lemek,
42003037	Lemek ɓii-Metusela, Metusela ɓii-Enok, Enok ɓii-Yaret, Yaret ɓii-Maleliyel, Maleliyel ɓii-Kayinan,
42003038	Kayinan ɓii-Enos, Enos ɓii-Setu, Setu ɓii-Aadamu, Aadamu ɓii-Alla.
42004001	Iisa ƴuwi maayo Urdun no heewi Ruuhu Ceniiɗo. Ruuhu oon ɗowi mo nder ladde yeeruure.
42004002	Toon Ibiliisa sii'ii mo balɗe lasooji ɗiɗi. O nyaamaay fuy nder balɗe lasooji ɗiɗi ɗee fuu faa o rafaa.
42004003	Nden Ibiliisa wi'i mo : —Se goonga fuu a Ɓii-Alla, tilsin hayre ndee laatoo nyaamdu.
42004004	Sey Iisa jaabii mo wi'i : —Dewtere Alla wi'i : Hanaa nyaamdu tan neɗɗo wuurdata.
42004005	Nden Ibiliisa yaari mo nokkuure toowne gom, holli mo nder maƴƴere hitere laamuuji duuniyaaru fuu,
42004006	wi'i mo : —Mi hokkete baawɗe dow majji, ɗi fuu, kanƴi e teddungal majji fuu ngam mi hokkaama ɗi. Miɗo waawi hokki ɗi mo muuyanmi fuu.
42004007	Nde a sujidanii kam, mi hokkete ɗi, ɗii fuu.
42004008	Sey Iisa jaabii mo, wi'i : —Dewtere Alla wi'i : Alla Joomiraawo maa tan kaanɗaa sujidande. Kanko tan kaanɗaa rewude.
42004009	Nden Ibiliisa yaari mo huɓeere Ursaliima, darni mo dow hoore Juulirde mawne, wi'i mo : —Se goonga fuu a Ɓii-Alla, jikku,
42004010	ngam Dewtere Alla wi'i : Alla tilsinan maleykaaɓe mum ndeene.
42004011	Ɓe taɓɓite to koyngal maaɗa fii he hayre.
42004012	Sey Iisa jaabii mo, wi'i : —Dewtere Alla wi'i : A sii'ataako Alla Joomiraawo maa.
42004013	Wakkati Ibiliisa sii'ii mo iri cii'aaki fuu, sey dilli acci mo faa nde gom.
42004014	Iisa soƴƴii Galili, baawɗe Ruuhu Ceniiɗo no dow makko. Habaru makko sankitii nder leydi Galili ndiin fuu.
42004015	Omo waajoo nder baajorɗi Yahudankooɓe, himɓe fuu no teddina mo.
42004016	Nyannde gom Iisa yehi Nasaratu, wuro ngo o mawnunoo nder mum. Nyannde mum ɗum fotodiri nyalaane fowteteene. O naati waajordu hano no o woowrunoo. O ummii faa o jannga,
42004017	sey o hokkaa dewtere annabi Esaaya. O taggiti nde, o fotodiri he nokku to winndaa, wi'aa :
42004018	—Ruuhu Joomiraawo no dow am, ngam o suɓake kam, ngam talkaaɓe mbaajee Habaru lobbo. O lili kam ngam nanngaaɓe kaalanee joofol mum'en, wumɓe duu, bumtinol mum'en, torraaɓe keɓa dimɗinol mum'en.
42004019	Himɓe duu kaalanee wakkati mo Joomiraawo wannginta moƴƴere mum.
42004020	O taggi dewtere ndeen, o hokkiti deenoowo waajordu nduun, o jooɗii. Wonnooɓe toon fuu puttini gite he makko.
42004021	Sey o wi'i ɓe : —Ko nanuɗon nder dewtere Alla ndee, tabbiti hannden.
42004022	Ɓe mani mo ɓe fuu. Haalaaji lobbi burtiɗi nder hunnduko makko ɗiin duu haayɗini ɓe. Nden ɓe mbi'i : —Hanaa o ɓii-Yusufu naa ?
42004023	Iisa wi'i ɓe : —Sikka fuu walaa, on ngaɗanan kam banndol ngool mbi'on : « Cawroowo, sawru hoore maa ». On mbi'an kam kaden : « Ɗo duu wuro maa non. Ndenne, waɗu ko min nani ngaɗɗaa nder Kafarnahum. »
42004024	Iisa ɓeydi wi'ude ɓe kaden : —Nde goonga miɗo wi'a on, annabiijo fuu jaɓɓataake nder wuro mum.
42004025	Goonga miɗo haalana on, nder jamaanu annabi Eliya, ɓe goriraaɓe mum'en maayunoo no ɗuuɗi nder leydi Isra'el. Wakkati ndiyam waɗunoo duuɓi tati e lebbi jeegom toɓaayno, rafo manngo gom waɗiino nder leydi ndiin fuu.
42004026	Amma Eliya lilaaka he baa gooto maɓɓe, sey he debbo mo gorum maayi gom, debbo jeyaaɗo Sarepta nder leydi Sidon.
42004027	Nder jamaanu annabi Eliisa, seppinɓe no ɗuuɗunoo nder Isra'el. Amma baa gooto maɓɓe nyawtaaka, nde hanaa Naaman, jeyaaɗo leydi Siriya.
42004028	Wakkati wonnooɓe nder waajordu nduun, nanunoo haala kaa, ka mettini ɓerɗe maɓɓe sanne.
42004029	Ɓe nanngi Iisa ɓe njaari mo gaɗa wuro ngoon. Ɓe njaari mo toon dow hoore waamnde nde dow mum, wuro ngoon nyiɓa, ngam ɓe tutoo mo o saama ley.
42004030	Amma Iisa feeri hakkune maɓɓe, dilli.
42004031	Iisa yehi Kafarnahum nder leydi Galili. Nyalaane fowteteene gom o naati waajordu omo waajoo.
42004032	Waaju makko haayɗini ɓe ngam he baawɗe o waajorii ɓe.
42004033	Gorko gom, mo ginnaaru woni dow mum no tampinaa no tawaa nder waajordu nduun. Sey ginnaaru nduun huuɓi daane toowne, wi'i :
42004034	—Hey ! Iisa mo Nasaratu, ɗume ngiɗaa waɗude min ? A wari faa mbaraa min naa ? Miɗo anndi moy woni ma. A Ceniiɗo ƴuwɗo to Alla !
42004035	Sey Iisa laayani ginnaaru nduun, sajiti he mayru, wi'i : —Maɓɓu hunnduko maa, takkita mo ! Ndu liɓi gorko oon hakkune himɓe. Ndu takkiti mo, walaa to ndu nawni he ɓanndu makko.
42004036	Ɗum haayɗini himɓe ɓeen fuu. Nden ɓe tinni iɓe ƴamodira, iɓe mbi'a : —Iri kaye woni haala kaa ? Ngam haala makko kaa no woodi baawɗe e semmbe. Omo dawrana baa ginnaaji, iɗi takkitoo neɗɗo.
42004037	Habaru Iisa oo sankitii nder leyɗe ɗeen fuu.
42004038	Iisa wurtii waajordu nduun, yehi wuro Simon Piyer. Eso Simon Piyer debbo no wondi wulowulo naawngo, ɓe ƴami Iisa walla mo.
42004039	Iisa turii dow makko, tilsini wulowulo ngoon hela. Ngo heli, debbo oon yamɗiti, ummii wakkati mum da, jaɓɓii ɓe.
42004040	Ko naange yani, wooduɓe nyawɓe, nyawirɓe nyawuuji ir iriiji fuu ngaddi nyawɓe mum'en to makko. O deki juuɗe makko dow maɓɓe, o yamɗintini ɓe, ɓe fuu, gooto gooto.
42004041	Ginnaaji ɗiin no takkitoo himɓe heewɓe, no kuuɓa, no mbi'a : —Aan woni Ɓii-Alla. Amma Iisa no sajito he majji, omo haɗa ɗi haalude, ngam iɗi anndi kanko woni Almasiihu.
42004042	Ko weeti, Iisa wurtii Kafarnahum, yehi nder nokkuure yeewne gom. Himɓe heewɓe tinni no tefa mo faa ngiitowi mo. Ɓe njaɓaay o seeda he maɓɓe kaden.
42004043	Amma Iisa wi'i ɓe : —No tilsi mi waajoo Habaru lobbo dow Laamu Alla nder gure feere feereeje. Ngam majjum waɗi lilowaami.
42004044	Iisa yehi no waajoo nder baajorɗi leydi Yahudiya.
42005001	Nyannde gom, Iisa no darii dow fonngo peta Genesaret, jama'aare no dow makko no ɓillodira ngam hettinoo haala Alla.
42005002	Iisa holliri laanaaji ɗiɗi gom no panndi dow fonngo peta ngaan. Nanngooɓe liƴƴi gom mburtii nder majji no loota taaruuji mum'en.
42005003	Simon bi'eteeɗo Piyer no tawa nder maɓɓe. Sey Iisa naati nder laana makko, wi'i mo, o awƴoo ka seɗɗa, ɓe mboɗɗoo fonngo ngoon. Iisa jooɗii nder makka tinni no waajoo jama'aare ndeen.
42005004	Wakkati o hantunoo waaju makko, o wi'i Simon : —Yah to luggiɗi, paɗɗon taaruuji mon, aan e banndiraaɓe maa, nanngon liƴƴi.
42005005	Simon jaabii Iisa, wi'i mo : —Moodibbo, min mbaalii miɗen ngolla, min keɓaay baafuy. Amma ngam a haali, mi faɗɗan taaruuji ɗiin.
42005006	Wakkati ɓe paɗɗunoo ɗi, ɗi nanngi liƴƴi ɗuɗɗi faa ɗi puɗɗi serkude.
42005007	Nden ɓe noddi banndiraaɓe maɓɓe gom wonɓe nder laana feereha gom ngara mballira ɓe. Ɓe ngari, ɓe kebbini laanaaji ɗiɗi ɗiin fuu, faa ɗi kosi rufude.
42005008	Wakkati Simon hi'unoo ɗum, o diccii yeeso Iisa, o wi'i mo : —Moodibbo, woɗɗam, ngam miin mi gaɗoowo hakke.
42005009	Simon haalani Iisa haala kaa ngam kanko e wonduɓe he makko ɓeen fuu, ɗuuɗal liƴƴi nanngaaɗi ɗii haayɗini ɓe.
42005010	Yakuuba e Yahaaya ɓiɓɓe Jebede gollidooɓe he Simon ɓeen duu, ɗum haayɗini ɓe. Nden Iisa jaabii Simon wi'i mo : —Taa hulu, ɓaawo hannden a laatoto nanngoowo himɓe.
42005011	Wakkati ɓe panndini laanaaji maɓɓe, ɓe mboppi ɗi, ɗii fuu, ɓe tokki Iisa.
42005012	Nyannde gom gorko ceppinɗo gom wari, tawi Iisa nder wuro gom. Wakkati o hi'unoo Iisa, o turni yeeso makko faa he leydi, o wi'i mo : —Moodibbo, nde nii a jaɓi, aɗa waawi yamɗintinde kam.
42005013	Sey Iisa foorti junngo mum, meemi mo, wi'i : —Mi jaɓi, yamɗitin ! Wakkati mum da, gorko oon yamɗiti.
42005014	Nden Iisa wi'i mo : —To haalan ɗum neɗɗo fuu. Amma yah holloy hoore maa cakkanoowo Alla, ngaɗaa cakkol ngol Muusa tilsini waɗee ngam hollude himɓe ko sikka fuu walaa a yamɗiti.
42005015	Amma baa nii ko Iisa haɗi mo haalande himɓe, habaru oo sankitake nokku fuu. Jama'aare warta, no hawra to makko ngam hettinaade waaju makko e yamɗintineede he nyawuuji mum'en.
42005016	Iisa duu wakkati warde wakkati no wurto yeha nder nokkuuje jeewɗe ngam du'oo.
42005017	Nyannde gom Iisa no waajoo, tawi Fariisa'en e jannginooɓe Tawreeta, ƴuwɓe gure Galili, Yahudiya, e Ursaliima fuu no njooɗii ɗoon hadde makko. Baawɗe Alla Joomiraawo no wondi he makko omo yamɗintina nyawɓe.
42005018	Woɓɓe ngaddi gorko bonnguujo gom no fukkinaa dow kooƴirngal maayɓe. Iɓe tefa nannude mo nder suudu ndu Iisa woni nder mum ngam ɓe pukkina mo yeeso makko.
42005019	Amma ɓe keɓaay fuu no ɓe nanniri mo ngam jama'aare woodi sanne. Sey ɓe ƴeenyidi he makko dow suudu nduun. Ɓe kunci ndu, ɓe njippini mo caka himɓe fuu yeeso Iisa. Omo fukkii dow kooƴirngal maayɓe ngaal.
42005020	Wakkati Iisa hi'unoo no goonɗinol maɓɓe foti, o wi'i bonnguujo oon : —Higo, hakkeeji maa njaafaama.
42005021	Sey jannginooɓe Tawreeta e Fariisa'en tinni no mbi'a nder ɓerɗe mum'en : —Ɗume waɗi gorko oo no bonna innde Alla ? Moy waawi yaafaade hakke se hanaa Alla ?
42005022	Iisa faami miilooji maɓɓe, jaabii ɓe, wi'i : —Ɗume waɗi ko oɗon miiloo ir miilooji ɗii nder ɓerɗe mooɗon ?
42005023	Ɗume ɓuri hoyde hakkune wi'ude bonnguujo oo « Hakkeeji mum njaafaama » naa « O ummoo, o dilla » ?
42005024	Amma miɗo hiɗi paamon ko Ɓii-Neɗɗo no jogii baawɗe yaafaade hakkeeji himɓe nder duuniyaaru nduu. Sey o wi'i bonnguujo oon : —Miɗo haalane : « Umma, hooƴu kooƴirngal maayɓe ngal ngaddireɗaa, hootu. »
42005025	Wakkati mum da, bonnguujo oon ummii yeeso himɓe fuu, hooƴi kooƴirngal mum, hooti, no yetta Alla.
42005026	Ɗum haayɗini himɓe fuu, ɓe tinni iɓe njetta Alla. Kulal nanngi ɓe, ɓe mbi'ii : —Hannden en ngi'ii haayne.
42005027	Gaɗa bonngitol gorko oo, Iisa wurtii, hi'i jaɓoowo janngal gom bi'eteeɗo Lewi no jooɗii nder suudu janngal, nden wi'i mo : —Tokkam !
42005028	Sey Lewi acci are mum fuu, ummii, tokki mo.
42005029	Lewi waɗi nyaamduuji ir-iriiji ndefaa wuro mum ngam Iisa. Jaɓooɓe janngal ɗuɓɓe e himɓe gom no nyaamda he maɓɓe.
42005030	Sey Fariisa'en e jannginooɓe maɓɓe puɗɗi no nguuntoo, no mbi'a aahiiɓe Iisa : —Ɗume waɗi oɗon nyaamda, oɗon njarda he jaɓooɓe janngal, he waɗooɓe hakke ɓee ?
42005031	Sey Iisa jaabii ɓe, wi'i : —Nyawɗo haajaa cawroowo hanaa jamɗuɗo.
42005032	Mi waraay noddude miilooɓe kam'en no dartiiɓe. Mi waraana ngam annduɓe kam'en no waɗooɓe hakke faa ɓe tuuba.
42005033	Fariisa'en gom mbi'i Iisa : —Aahiiɓe Yahaaya gaɗoowo batisma no cuumoo sanne, iɓe ndu'oo duu, non aahiiɓe amin duu ngaɗata. Amma aahiiɓe maaɗa kay, no nyaama, no njara !
42005034	Iisa jaabii ɓe wi'i : —Oɗon mbaawi suuminde warɓe ɓanngal, wakkati ɓaŋuɗo oon no wondi he maɓɓe naa ?
42005035	Amma nyalaaɗe ngaran ɗe ɓaŋuɗo oon suutetee hakkune maɓɓe. Nder balɗe ɗeen ɓe cuumoto.
42005036	Nden Iisa waɗani ɓe kippol haala ngool, wi'i ɓe : —Neɗɗo fuu serkataa koltal kesal, itta lefol he maggal nyoota he koltal kiinngal. Nde joomum waɗi ɗum, no bonnan kesal ngaal, tawa lefol kesol ngool duu yaadaay he kiinngal ngaal.
42005037	Kaden duu, neɗɗo fuu loowataa cabiijam kesam nder sumalleeji kiɗɗi. Nde joomum waɗi ɗum, cabiijam kesam ɗaam fusan ɗi, ɗam rufa, sumalleeji ɗiin duu mursee.
42005038	Amma cabiijam kesam nder sumalleeji kesi haani loowee.
42005039	Neɗɗo fuu yari cabiijam kiɗɗam, hiɗaa kesam, ngam joomum no wi'an kiiɗɗam ɗaam ɓuri welde.
42006001	Nyalaane fowteteene gom, Iisa he aahiiɓe mum no peddita gese alkamaaje, sey aahiiɓe ɓeen tinni no mborsoo camme alkama, no molma ɗe, no ƴakka.
42006002	Nden Fariisa'en gom mbi'i ɓe : —Ko waɗi oɗon ngaɗa ko haɗaa nder nyalaane fowteteene ?
42006003	Sey Iisa jaabii ɓe, wi'i : —On njanngaay ko Daawda waɗunoo wakkati kanko he yaadiraaɓe makko fuu ndafanoo ?
42006004	O naati nder suudu Alla, o adi buuru ittanaaɗo Alla oon, o nyaami. O hokki mo yaadiraaɓe makko. Tawreeta duu wi'aana ko cakkanooɓe Alla tan kaani nyaamude mo.
42006005	Iisa wi'i ɓe kaden : —Ɓii-Neɗɗo woni jom nyalaane fowteteene.
42006006	Nyalaane fowteteene gom, Iisa naati waajordu gom omo waajoo. Gorko gom mo junngo mum nyaamo waati no tawa nder mayru.
42006007	Jannginooɓe Tawreeta e Fariisa'en no kora Iisa, ngi'a nde o nyawtan goɗɗo nder nyalaane fowteteene, nden ɓe keɓa ko ɓe pelirta mo.
42006008	Amma Iisa no anndi miilooji maɓɓe. Sey o wi'i gorko mo junngo mum waati oon : —Umma, dara yeeso himɓe. Gorko oon ummii, darii.
42006009	Iisa wi'i jannginooɓe Tawreeta e Fariisa'en ɓeen : —Miɗo ƴama on : Nder nyalaane fowteteene, ɗume haani waɗeede ? Ko wooɗi naa ko boni ? Dannude neɗɗo naa halkude mo ?
42006010	Iisa daari ɓe, ɓe fuu, nden o wi'i gorko oon : —Foortu junngo maa ! Gorko oon foorti junngo mum, ngo yamɗiti.
42006011	Ɓerne jannginooɓe Tawreeta e Fariisa'en metti sanne. Sey ɓe kaaldi caka maɓɓe no ɓe ngaddata he Iisa.
42006012	Nyannde gom, Iisa ƴeenyi waamnde faa du'oo. O waali omo du'oo.
42006013	Ko weeti sey o noddi aahiiɓe makko, o suɓii sappo e ɗiɗo nder maɓɓe, o waɗi ɓe lilaaɓe.
42006014	Simon mo o inndiri Piyer, he minyum Andiire, Yakuuba, Yahaaya, Filipa, Bartolome,
42006015	Matta, Tomas, Yakuuba ɓii-Alfee, Simon kiranoowo suudu baaba,
42006016	Yahuuda ɓii-Yakuuba, kam e Yahuuda Iskariyot, mo yahde yeeso jammboytoo Iisa. Aahiiɓe sappo e ɗiɗo ɓee ngoni suɓaaɓe ngaɗa lilaaɓe.
42006017	Iisa jippodii he maɓɓe waamnde ndeen, darii nder nokkuure yaajune gom. Ɗuɓɓe nder aahiiɓe makko no tawa toon. Jama'aare ƴuwne leydi Yahudiya, Ursaliima e gure tiimooje Maayo Manngo, illa Tirus faa Sidon fuu no tawaa nder nokku oo.
42006018	Ɓe ngari ngam hettinaade mo, he ngam ɓe nyawtee duu. Ɓe ginnaaji bonɗi torrunoo, coptinaama.
42006019	Himɓe ɓee fuu no ngiɗi meemude mo ngam baawɗe no mburtoo nder makko no yamɗintina ɓe, ɓe fuu.
42006020	Iisa ƴeewi aahiiɓe mum, wi'i : —On mbelii ko'e, onon talkaaɓe, ngam onon njeyi Laamu Alla.
42006021	On mbelii ko'e, onon rafaaɓe jooni, ngam on kaaran. On mbelii ko'e, onon woyooɓe jooni, ngam on njalan.
42006022	On mbelii ko'e nde himɓe mbanyii on, mboppi on, njennii on, mbonnii inɗe mooɗon ngam Ɓii-Neɗɗo.
42006023	Non maamiraaɓe maɓɓe torrirnoo annabiiɓe artuɓe on. Amma nyannde mum, kuuɓee ngam welwelo. Baraaje mawɗe no ndoomi on nder kammu.
42006024	On mbonii, onon riikuɓe, ngam on keɓii mbaka mooɗon.
42006025	On mbonii, onon haarɓe jooni, ngam on ndafetee. On mbonii, onon jalooɓe jooni, ngam ɓerɗe mooɗon no mettan, on mboyan.
42006026	On mbonii, nde himɓe fuu manii on, ngam non maamiraaɓe maɓɓe ngaɗannoo annabiiɓe fewreeɓe.
42006027	—Onon hettinaniiɓe kam, miɗo wi'a on : « Ngiɗee wayɓe mooɗon, ngaɗanee wanyuɓe on ko wooɗi.
42006028	Eelee Alla mbarkina naalooɓe on, ndu'anee torrooɓe on duu.
42006029	Nde goɗɗo feenyii ma dow gaɓɓugal, linnyu mo ngalto duu. Se goɗɗo teetii jabbaare maa, taa haɗu mo toggoore maa.
42006030	Ƴamuɗo ma fuu, kokkaa ɗum. Se neɗɗo teeti ko njeyɗaa, accan mo ɗum.
42006031	Ngaɗiranee himɓe no ngiɗɗon ɓe ngaɗana on.
42006032	Se hiɗuɓe on tan ngiɗoton, baraaje ɗeye keɓoton ? Baa waɗooɓe hakke no ngiɗi hiɗuɓe ɗum'en.
42006033	Se waɗanooɓe on ko wooɗi tan ngaɗanton ko wooɗi, baraaje ɗeye ngiɗɗon heɓude ? Baa waɗooɓe hakke non ngaɗata.
42006034	Se ɓe miiliɗon mbaawi yoɓude on tan kokkoton nyamaane, baraaje ɗeye keɓoton ? Baa waɗooɓe hakke no nyalmo waɗooɓe hakke hano mum'en, ngam ɓe njoɓee nyamaane maɓɓe.
42006035	Amma onon, ngiɗee wayɓe mooɗon, ngaɗanon ɓe ko wooɗi. Nyalmee tawa on tammaay baafuy he maɓɓe, ngam Alla no wonnana ɓe njettataa, kam'en e bonɓe duu. Nde on ngaɗiri nii on keɓan baraaje mawɗe. On laatoto ɓiɓɓe Alla Toowɗo.
42006036	Laatee jom'en yurmeene hano no Alla Baabii'on laatori jom yurmeene. »
42006037	—To kiitee himɓe, on kiitataake. To ndekee gacce dow woɓɓe, onon duu on ndekantaake gacce. Njaafee himɓe, on njaafetee.
42006038	Kokkee himɓe, on kokketee. Se on kokkii, on etirantee etirgal lobbal, kebbinaangal faa no rufa. Nden ko hoddi ɗum duu mbanjaneɗon ɗum nder gawargal mooɗon. Ngam etirgal ngal etirton, kanngal etiranteɗon.
42006039	Gaɗa mum Iisa ɓeydi banndol ngool, o wi'i ɓe : —Bumɗo no waawi ɗowde bumɗo naa ? Se ɗum waɗi, hanaa sey ɓe fuu ɗiɗo, ɓe caamowan nder ngayka naa ?
42006040	Aahiijo ɓurataa moodibbo mum. Amma aahiijo kumnuɗo jannde mum fuu no laatoto hano moodibbo mum.
42006041	Ko waɗi ko aɗa hi'a kuɗel nder hitere bannda, amma a hi'ataa bonjariyal gonngal nder nde maaɗa ?
42006042	Noy mbaawirtaa wi'ude bannda : « Banndam, accu mi ittane kuɗel gonngel nder hitere maa », amma aan kay, a hi'ataa bonjariyal tawaangal nder nde maaɗa ? Munaafiki, ittu bonjariyal ngonngal nder hitere maaɗa ginan, ngam ngi'iraa no wooɗiri, nden keɓaa no ittirɗaa kuɗel tawaangel nder hitere bannda ngel.
42006043	—Lekki lobbi rimataa ko boni, non duu lekki mbonki rimataa ko wooɗi.
42006044	Ngam lekki fuu no annditiree ɓiɓɓe mum. Ibbe teɓataake he wuumoore gi'e, cabiije teɓataake he kebbe.
42006045	Neɗɗo moƴƴuɗo, ko moƴƴi ko resii nder ɓerne mum, kam hunnduko mum wurtinta. Neɗɗo bonɗo duu, ko boni ko resii nder ɓerne mum, kam hunnduko mum wurtinta. Ngam ko heewi nder ɓerne neɗɗo, wurtotoo nder hunnduko mum.
42006046	Iisa wi'i ɓe : —Ɗume waɗi oɗon noddira kam Joomiraawo mooɗon, amma on ngaɗataa ko mbi'umi on ?
42006047	Neɗɗo fuu garɗo to am hettini haalaaji am, golliri ɗi, mi hollan on no joomum nanndi.
42006048	Omo nanndi he neɗɗo nyiɓuɗo suudu mum, wasi leydi faa yottii e tepaare, sinngi suudu mum dow mayre. Nde ndiyam toɓi faa ilam wubbi ndu, ɗam waawtaa yinngude ndu, ngam dow tepaare ndu nyiɓaa.
42006049	Amma kettiniiɗo haalaaji am, golliraay ɗi, no nanndi he nyiɓuɗo suudu dow leydi, dey wasanaay ndu sinngirde. Nde ilam wubbi ndu, wakkati gooto ndu saama, ndu sankitoo, ndu fuu.
42007001	Wakkati Iisa hantunoo waaju mum, o ummii o naati siire Kafarnahum.
42007002	Hooreejo soogeeji Rooma gom no nder siire ndeen. Maccuɗo makko, korsuɗo gom nyawi faa no hosa maayde.
42007003	Wakkati hooreejo oon nanunoo habaru Iisa no waɗee, sey o lili Yahudankooɓe dottiiɓe gom to makko, eela mo o wara, o yamɗintina maccuɗo makko oo.
42007004	Dottiiɓe ɓeen ngari to Iisa, ɓe ŋaarii mo, ɓe ŋaariti mo, ɓe mbi'i : —No haani mballaa neɗɗo oo
42007005	ngam omo hiɗi lenyol meeɗen, kanko duu nyiɓi waajordu amin.
42007006	Nden Iisa yahdi he maɓɓe. Wakkati ɓe ɓadinoo wuro hooreejo oon, sey hooreejo oon waɗi lilaaɓe gom ngari to Iisa, mbi'i mo : —Moodibbo, taa tampin hoore maa, ngam higiimin wi'i ko kam fotaay to naataa ɓaade mum.
42007007	Ngam majjum waɗi kam miilii, ko kam e hoore mum, haani wara to maaɗa. Ndenne, haala maaɗa tan heƴi, maccuɗo makko yamɗitaa.
42007008	Ngam kam e hoore mum, kam no woodi dawranooɓe ɗum, kam duu no dawrana soogeeji Rooma. Se kam tilsini gooto yaha, o yahan. Se kam wi'i goɗɗo wara, o waran. Se kam wi'i maccuɗo mum waɗa goɗɗum, o waɗan ɗum.
42007009	Wakkati Iisa nanunoo haala kaa, ɗum haayɗini mo, o yeeƴitii himɓe tokkuɓe mo ɓeen, o wi'i : —Miɗo haalana on, baa nder leydi Isra'el fuu mi hi'aay ir goonɗinol ngool.
42007010	Wakkati lilaaɓe ɓeen coƴƴitino, ɓe tawi maccuɗo oon yamɗiti.
42007011	Iisa ummii Kafarnahum, yehi wuro gom wi'eteengo Nayin. Aahiiɓe makko e jama'aare mawne gom no tokki mo.
42007012	Wakkati o ɓadinoo dammbugal wuro ngoon, sey o fotti himɓe gom no ndonndi maayɗo gom faa mooɓowa mo. Maayɗo oo, kam tan innum e bammum ndimi. Baaba oon maayi, inna oon duu haɓɓanaaka. Himɓe Nayin ɗuɓɓe no tokki debbo oon.
42007013	Wakkati Iisa hi'unoo debbo oo, nani yurmeene makko, wi'i mo : —Taa woyu !
42007014	Sey Iisa ɓadii, meemi kooƴirngal maayɗo oon. Ronndiiɓe maayɗo oon ndarii, Iisa wi'i : —Jokolle, miɗo wi'e : Ummoɗaa !
42007015	Sey maayɗo oon ummii jooɗii, fuɗɗi no haala. Iisa hokkiti mo inniiko.
42007016	Kulal nanngi himɓe ɓeen fuu, ɓe puɗɗi iɓe teddina Alla, iɓe mbi'a : —Annabiijo mawɗo wanngii hakkune meeɗen. Alla warii wallude himɓe mum.
42007017	Habaru oo sankitii nder leydi Yahudiya fuu e seraaji mum.
42007018	Ko aahiiɓe Yahaaya gaɗoowo batisma kaalanowi Yahaaya ko Iisa waɗi. Yahaaya noddi ɗiɗo nder maɓɓe,
42007019	lili ɓe to Iisa. O lili ɓe ƴama Iisa nde kanko woni Almasiihu bi'aaɗo waran oon naa ɓe ndooma goɗɗo ?
42007020	Nden worɓe ɓeen ngari to Iisa, mbi'i mo : —Yahaaya lili min to maa. O wi'i min ƴame nde aan woni Almasiihu bi'aaɗo waran oon, naa min ndooma goɗɗo ?
42007021	Tawi nder wakkati mum Iisa yamɗintini himɓe ɗuɓɓe nyawirɓe nyawuuji feere-fereeji. O riiwi ginnaaji bonɗi. O wumtini wumɓe ɗuɓɓe.
42007022	Sey Iisa jaabii ɓe, wi'i : —Njehee, kaalanowee Yahaaya ko ngi'uɗon e ko nanuɗon fuu : Wumɓe no mbumta, laƴooɓe no njaha faa wooɗa. Seppinɓe no nyawtee, pahuɓe no pahitee. Maayɓe no ummintinee, talkaaɓe duu no pillanee Habaru lobbo.
42007023	Barkinaaɗo woni mo woppaay goonɗinol mum ngam am.
42007024	Wakkati lilaaɓe Yahaaya ɓeen ndillunoo, Iisa fuɗɗi fillanaade jama'aare ndeen filla Yahaaya, nden o ƴami ɓe, o wi'i : —Ko njaanoɗon nder ladde yeeruure, ɗume ndaaroyɗon ? Huɗo ko henndu wifata ndaaroyɗon,
42007025	naa ɗume njaaɗon daaroyde ? Gorko ɓorniiɗo kolte gasuɗe naa ? Ɓornotooɗo koltal gasuŋal e nanoowo belɗum nder ɓaade laamiiɗo tawetee.
42007026	Ndenne, ɗume ndaaroyɗon ? Naa annabiijo njaaɗon daaroyde ? Too, miɗo haalana on, Yahaaya no ɓuri annabiijo.
42007027	Kanko woni mo haala Alla haalunoo dow mum wi'i : Ndaa, mi ardinan lilaaɗo am moƴƴinane laawol maaɗa.
42007028	Miɗo haalana on, walaa dimaaɗo nder duuniyaaru nduu ɓurɗo Yahaaya. Amma fuu nii, ɓurɗo famɗude nder Laamu Alla no ɓuri mo teddude.
42007029	Himɓe fuu nanuɓe ko Iisa wi'i, faa e jaɓooɓe janngal njaɓi ko laawol Alla woni goonga. Kamɓe duu ngoni ɓe Yahaaya waɗani batisma.
42007030	Amma Fariisa'en e jannginooɓe Tawreeta njaɓaay ko Alla hiɗani ɓe. Kamɓe ngonnoo caliiɓe Yahaaya waɗana ɓe batisma.
42007031	Nden Iisa wi'i ɓe kaden : —Ndenne, he ɗume mbaawmi nanndinde himɓe jamaanu hannden oo ?
42007032	Iɓe nanndi he sukaaɓe jooɗiiɓe nder luumo, no nodda higiraaɓe mum'en, no mbi'a : —Min puufanii on seeseeji, amma on mbomaay ! Min njimani on jimi jurminiiɗi, amma on mboyaay !
42007033	Wakkati Yahaaya gaɗoowo batisma warnoo, o nyaamataa ir nyaamduuji gom, o yarataa cabiijam, amma on mbi'ii o laddaaɗo.
42007034	Ɓii-Neɗɗo duu wari, no nyaama, no yara. On mbi'i nyaamɗe e jarɗe tan adi hakkillo makko. On mbi'i o higo jaɓooɓe janngal e waɗooɓe hakke.
42007035	Amma goonɗinɓe hikmaaku Alla, no kolla nder mbuurnam mum'en ko laawol Alla no goonga.
42007036	Fariisaajo gom noddi Iisa wuro mum ngam ɓe nyaama. Iisa yehi wuro Fariisaajo oon, jooɗii, iɓe nyaamda.
42007037	Nder wuro ngoon, no woodunoo debbo gom anndiraaɗo pijol. Wakkati o nanunoo Iisa no wuro Fariisaajo oon, o waddi faanu nebbam uurɗam,
42007038	o heedi sera koyɗe Iisa. Omo woya, omo leppinira koyɗe Iisa gonɗi makko. Omo wunndii ɗe, omo moytira ɗe gaasa makko, omo wuja ɗe nebbam.
42007039	Wakkati Farisaajo noddunooɗo Iisa oon hi'i ɗum, wi'i nder ɓerne mum : —Se nii goonga fuu neɗɗo oo no annabiijo, o anndannoo ko debbo meemoowo mo oo, no gaɗoowo hakke.
42007040	Sey Iisa haaldi he Fariisaajo oon, wi'i mo : —Simon, no woodi goɗɗum ko kaanumi haalande ma. Simon, Fariisaajo oon, wi'i mo : —Haalanam, Moodibbo !
42007041	Nden Iisa wi'i mo : —Nyalmotooɗo gom no tokkannoo himɓe ɗiɗo gom. Gooto, omo tokka ɗum tammaaje cardi keme joy, ooto woygu.
42007042	Amma ko ɓe keppi yoɓude mo fuu, sey o yaafanii ɓe fuu ɗiɗo nyamaane ndeen. Caka himɓe ɗiɗo ɓee moy ɓurata hiɗude mo nder maɓɓe ?
42007043	Simon jaabii mo wi'i : —Miɗo miila mo o accanii nyamaane ɗuunde oon. Sey Iisa wi'i mo : —A haalii goonga !
42007044	Iisa yeeƴitii debbo oon, wi'i Simon : —A hi'i debbo oo naa ? Mi naatii hoggo maa, a hokkaay kam ndiyam mi loota koyɗe am. Amma debbo oo, o leppinirii koyɗe am gonɗi mum. Nden kaden o moytirii ɗe gaasa makko.
42007045	A wunndaaki kam, amma kanko, illa naatumi, o accaay wunndaade koyɗe am.
42007046	A wujaay hoore am nebbam, amma kanko, o wujii koyɗe am nebbam uurɗam.
42007047	Ngam majjum miɗo wi'e : No hakkeeji makko ɗuuɗiri fuu, ɗi njaafaama, ngam o holli hidde mawne. Amma jaafanaaɗo seɗɗa, hidde seɗɗa hollata.
42007048	Nden Iisa wi'i debbo oon : —Hakkeeji maaɗa njaafaama.
42007049	Sey nyaamdooɓe he Iisa ɓeen puɗɗi no mbi'a hakkune mum'en : —Moy woni neɗɗo jaafotooɗo baa hakkeeji oo ?
42007050	Iisa wi'i debbo oon : —Goonɗinol maaɗa hisinii ma. Yah he jam.
42008001	Iisa no fiiloo nder ci'e e gure fuu, no waajoo filla Habaru lobbo, filla Laamu Alla. Lilaaɓe makko sappo e ɗiɗo no ngondi he makko.
42008002	Rewɓe gom, ɓe o riiwi ginnaaji bonɗi dow mum'en he rewɓe ɓe o yamɗintini e nyawuuji mum'en gom duu, no ngondi he makko : Mariyaama mo Magdaala, mo Iisa riiwunoo ginnaaji jeɗɗi dow mum,
42008003	Yowanna, dee-Kuja, ardiiɗo gollooɓe laamiiɗo Hirudus, Susaana, he rewɓe ɗuɓɓe gom. Rewɓe ɓee ngoni rewɓe wattuɓe njawdi mum'en mballiri Iisa e aahiiɓe mum.
42008004	Himɓe ƴuwi nder ci'e feere-fereeje ngari kawri, ngaɗi jama'aare mawne fiilii Iisa. Nden o waɗani ɓe kippol haala ngool, o wi'i ɓe :
42008005	—Aawoowo gom dilli faa aawowa aawdiiri mum. Nder aawre ndeen, gabbe gom caami sera laawol, ɗe njaaɓaa. Nden pooli ngari coppi ɗe.
42008006	Gere majje caami nder korkaaƴe. Ɗe puɗi, amma ɗe njoori, ngam nokkuure ndeen faddataako ndiyam.
42008007	Gere majje caami to kebbe puɗata. Kebbe ɗeen puɗidi he majje, nanngi ɗe.
42008008	Gere majje caami nder leydi lobbiri, ɗe puɗi, ɗe ndimi. Wassaaŋo fuu waɗi camme hemre. Wakkati o timmini kippol haala ngool, sey o towni daane, o wi'i : —Jom nowru nanooru fuu, nana !
42008009	Sey aahiiɓe makko ƴami mo mbi'i : —Ɗume woni maana kippol haala ngool ?
42008010	Nden o wi'i ɓe : —Onon, Alla hokkii on baawɗe anndude ko suuɗi dow habaru Laamu muuɗum. Amma woɓɓe, he kippol haala ɓe kaalirantee ɗum. Baa nde iɓe ndaara, ɓe ngi'ataa. Baa nde ɓe nani, ɓe paamataa.
42008011	Piirtol kippol haala ngool nii : —Aawdiiri ndiin woni haala Alla.
42008012	Sera laawol to aawdiiri ndiin saami woni nanuɓe haala kaan. Amma wakkati ɓe nanunoo ka, Ibiliisa waran, itta ka nder ɓerɗe maɓɓe ngam ɓe keppa goonɗinde, sako ɓe kisa.
42008013	Korkaaƴe to aawdiiri ndiin saami woni nanuɓe haala kaan, njaɓɓorii ka welwelo. Amma ka waɗaay ɗaɗi nder maɓɓe. Wakkati seɗɗa tan ɓe ngoonɗinta. Nde nii ɓe cii'aama seɗɗa tan, ɓe mboppa ka.
42008014	To kebbe puɗidi aawdiiri ndiin woni nanuɓe haala kaan amma sakkulla, suuno njawdi e mbelirka duuniyaaru huma ka, ka heppa ɓenndude nder maɓɓe.
42008015	Leydi lobbiri to aawdiiri ndiin saami woni nanuɓe ka, njaɓɓori ka ɓerne worre lok. Ɓe munyi munyal manngal faa ɓe ngaɗi barke.
42008016	—Walaa kuɓɓoowo fitilla, nden hippira ka le'al naa sorna ka ley leeso. Amma nde neɗɗo huɓɓii fitilla, sey nii ɓila ka ngam ka yaynana naatooɓe.
42008017	Huune fuu ko suuɗi no wanngowan nyannde gom. Ko soomaa fuu duu no somtetee.
42008018	Ndenne, kakkilee he no nanirton kujje, ngam jogiiɗo fuu no ɓeydantee. Amma mo walaa oon, baa ko miilii no jogii ɗum, no teetetee.
42008019	Minyiraaɓe Iisa worɓe e inniiɗum'en ngari to Iisa, amma ɓe keɓaay yottaade mo ngam jama'aare woni no fiilii mo.
42008020	Nden goɗɗo wi'i mo ko inniiko e rimdaaɓe makko no ndarii yaasin no ngiɗi ngi'a mo.
42008021	Sey o jaabii, o wi'i : —Inna am e rimdaaɓe am ngoni nanooɓe e gollirooɓe haala Alla.
42008022	Nyannde gom Iisa e aahiiɓe mum naati nder laana, sey o wi'i aahiiɓe ɓeen : —En njolu peta ngaa. Sey ɓe njoli.
42008023	Wakkati ɓe njolannoo, sey ɗoyngol adi mo. Duydi ummii dow peta ngaan, laana maɓɓe heewi ndiyam faa ka hosi rufude.
42008024	Aahiiɓe makko ɓattii mo, pindini mo, mbi'i mo : —Moodibbo, moodibbo, en maayan ! Sey o fini, o sappii henndu nduun e benkeƴƴe ɗeen. Ɗum fuu ɗum darii. Peta ngaan fuu waɗi siw.
42008025	Nden Iisa wi'i aahiiɓe ɓeen : —Toy goonɗinol mooɗon ? Ɗum haayɗini ɓe. Ɓe kuli, iɓe mbi'odira : —Moy woni neɗɗo oo, tilsinoowo baa henndu e ndiyam, ɗi ɗowtanoo ɗum oo ?
42008026	Iisa he aahiiɓe mum pedditi peta Galili faa panndowa leydi Gerasa.
42008027	Wakkati ɓe njippinoo gorko gom, jeyaaɗo wuro ngoon, mo ginnaaru bondu woni dow mum, wari to Iisa'en. Gorko oo ɓooydi he ginnaaru nduu faa ndu waɗi o ɓornataako, o eggi nder wuro ngoon o jooɗowi nder annyeeje.
42008028	Wakkati o hi'unoo Iisa, sey o huuɓi daane toowne, o hofi yeeso Iisa, o wi'i mo : —Iisa, Ɓii-Alla Toowɗo, ɗume ngiɗaa waɗude kam ? Mi ŋaarake ma, to torram !
42008029	Ginnaaru nduun no ƴeenyannoo dow gorko oo kile keewɗe. Indu yaara mo faa nder ladde yeeruure. Juuɗe gorko oo e koyɗe mum ɗe fuu kaɓɓiraama callali, amma omo taƴa ɗi. Iisa tilsinii ginnaaru bondu nduun jippoo dow gorko oo.
42008030	O ƴami mo, o wi'i : —Noy mbi'eteɗaa ? O jaabii, o wi'i : —Miɗo wi'ee : « Jama'aare ». Ngam ginnaaji ɗuɗɗi ngoni dow makko.
42008031	Nden ɗi ŋaarii Iisa to o tilsin ɗi ɗi njaha nder ngaykaa laahara nga walaa fuu keerol.
42008032	Hadde ɗon sewre girooji mawne gom no durannoo dow waamnde. Ginnaaji ɗiin ŋaarii mo o acca ɗi njippowo dow girooji ɗiin. Iisa jaɓi, acci ɗi.
42008033	Ɗi takkiti gorko oon, ɗi njippowi dow girooji ɗiin. Sewre ndeen fuu doggi simmiti waamnde ndeen. Ɗi talliti, ɗi caamowi nder peta ngaan, ɗi njoolii.
42008034	Wakkati durooɓe girooji ɗiin ngi'ii ɗum, ɓe ndoggi, ɓe kaalanowi himɓe wuro ngoon e himɓe seraaji maggo.
42008035	Himɓe ɓeen njehi ƴeewowi ko waɗi. Wakkati ɓe njottinoo to Iisa, ɓe tawi laddanooɗo oon no jooɗii hadde koyɗe makko. Omo holti, hakkillo makko duu no huuɓi. Kulal nanngi ɓe.
42008036	Warɓe ngi'ii gorko oon kaalanowi himɓe no gorko laddanooɗo oon nyawtiniraa.
42008037	Himɓe leydi Gerasa fuu ŋaarii Iisa dilla nder leydi mum'en, ngam kulal manngal nanngi ɓe. Iisa naati laana, dilli.
42008038	Wakkati ɓe ndillannoo ndeen gorko mo ginnaaji mum ndiiwaa oon, ŋaarii Iisa acca kam tokka mo. Amma Iisa soƴƴiti mo, wi'i mo :
42008039	—Hootu wuro maa, kaalowa ko Alla waɗani ma fuu. Nden o hooti, o haalanowi wuro ngoon fuu ko Iisa waɗani mo.
42008040	Wakkati Iisa wartunoo Galili, jama'aare jaɓɓii mo, ngam illa ndeen iɓe ndoomi mo.
42008041	Sey Jayrus, hooreejo waajordu oon, wari to Iisa, hofi yeeso makko, ŋaarii mo o wara wuro mum
42008042	ngam ɓiyum debbo gooto mo o rimi no habda he yonki. Ɓii-Jayrus debbo oo duuɓi mum ngaɗaay sappo e ɗiɗi. Wakkati Iisa fa'uno wuro Jayrus, jama'aare tokki mo faa himɓe no ɓilla mo.
42008043	Debbo gom, mo tuuni mum heppi taƴude duuɓi sappo e ɗiɗi nii no tawa nder jama'aare ndeen. Ko o joginoo fuu, o watti ɗum ngam o sawree, amma neɗɗo fuu waawaay yamɗintinde mo.
42008044	Debbo oo ƴuwri Iisa har gaɗa, meemi hunnduko jabbaare makko. Wakkati mum da ƴiiƴam ɗaam taƴi.
42008045	Iisa wi'i jama'aare ndeen : —Moy meemii kam ? Neɗɗo maɓɓe fuu wi'i hanaa kam non. Sey Piyer wi'i mo : —Moodibbo, himɓe ɗuɓɓe ngatti ma caka. Kamɓe ngoni no ɓille !
42008046	Nden Iisa wi'i : —Goɗɗo meemii kam, ngam mi nani baawɗe ƴuwi nder am.
42008047	Wakkati debbo oon faamunoo ko kam waawtaa suuɗaade, sey o wari omo hoɗɗa, o diccii yeeso Iisa, o haali yeeso himɓe fuu ko waɗi kam meemi Iisa, e no o yamɗitiri wakkati mum da.
42008048	Nden Iisa wi'i mo : —Banndam debbo, goonɗinol maa danni ma. Yah he jam !
42008049	Iisa no caka haala sey goɗɗo ƴuwi wuro Jayrus, wari, wi'i : —Jayrus, ɓiya debbo maayi, fotaay tampinaa moodibbo oo kaden !
42008050	Wakkati Iisa nanunoo ɗum, sey wi'i Jayrus : —Taa hulu, goonɗin tan, ɓiya daɗan.
42008051	Wakkati Iisa yottinoo wuro Jayrus, o accaay neɗɗo fuu nadda he makko, sey nii Piyer, Yahaaya, Yakuuba, baaba suka oon e inna suka oon.
42008052	Himɓe fuu no cimoo, no mboya suka oon. Nden Iisa wi'i ɓe : —Ɗume woni bojji ɗii ? O maayaay, o ɗaanii tan.
42008053	Ɓe njali, jaleeɗe yawaare ngam iɓe anndi ko suka oon maayi.
42008054	Iisa nanngi junngo suka oon, towni daane, wi'i : —Suka, umma !
42008055	Yonki suka oon warti, wakkati mum da o ummii. Iisa wi'i, ɓe kokka suka oon ko nyaamata.
42008056	Ummintinol suka oon haayɗini saarooɓe suka oon sanne. Amma o wi'i ɓe to ɓe kaalan neɗɗo fuu ko waɗi.
42009001	Iisa noddi lilaaɓe mum sappo e ɗiɗo ɓeen. O hokki ɓe semmbe e baawɗe riiwude ginnaaji e nyawtude nyawɓe.
42009002	Nden o lili ɓe, ɓe mbaajoo dow Laamu Alla, ɓe njamɗintina nyawɓe.
42009003	O wi'i ɓe : —To neɗɗo mooɗon fuu yaaru sawru, mbasu, nyaamdu, ceede, naa toggooje ɗiɗi nder jahaangal ngaal.
42009004	Nder wuro fuu ngo ngarɗon, ɓaade fuu nde njippiɗon nder mum, njooɗee nder mayre sey nyannde ndilloton.
42009005	Wuro fuu ngo himɓe mum njaɓɓaaki on, nde oɗon mburtoo ngo, piɗɗee sollaare koyɗe mooɗon ngam ɗum laatanoo ɓe seeda gacce maɓɓe.
42009006	Lilaaɓe ɓeen ndilli, iɓe njaha wuro warde wuro, iɓe mbaajoo Habaru lobbo, iɓe njamɗintina nyawɓe nokku fuu.
42009007	Wakkati Hirudus, laamiiɗo leydi Galili, nanunoo ko Iisa woni no waɗa fuu, hakkillo makko ndiibodiri. O nani woɓɓe no mbi'a Yahaaya gaɗoowo batisma ummitii,
42009008	woɓɓe no mbi'a Eliya wanngi. Woɓɓe duu no mbi'a gooto nder annabiiɓe aranɓe ummitii.
42009009	Amma Hirudus wi'i : —Mi taƴi hoore Yahaaya. Moy woni mo nananmi kujje ɗee fuu no kaalee dow mum oo ? Nden o tefi no watta o hi'a Iisa.
42009010	Wakkati lilaaɓe ɓeen ngartunoo, ɓe kaalani Iisa ko kam'en ngaɗi fuu. Nden o ummodi kamɓe tan ngam ɓe pa'a har siire Baytisayda.
42009011	Wakkati jama'aare ndeen nanunoo ɓe ndillan, sey nde tokki mo. Nden o jaɓɓii nde. O waajii nde dow habaru Laamu Alla. O sawri haajaaɓe sawreede duu.
42009012	Wakkati hiirunoo, lilaaɓe sappo e ɗiɗo ɓeen ɓattii Iisa, mbi'i mo : —Ɗo nder ladde ngonɗen. Accu jama'aare ndee yaha nder gure e daɗɗooji seraaji ɗii, ngam ɓe keɓa to ɓe njippoo e to ɓe nyaami.
42009013	Nden Iisa wi'i ɓe : —Onon e ko'e mooɗon, kokkee ɓe ko ɓe nyaamata ! Aahiiɓe ɓeen njaabii mo, mbi'i : —Ko min njogii fuu ɓuraay buuruuje joy e liƴƴi ɗiɗi. Naa a hiɗaana min coodanowa himɓe ɓee fuu nyaamdu non ?
42009014	Worɓe tawaaɓe toon tan no ngaɗa worɓe ujunaaji joyo. Nden Iisa wi'i aahiiɓe mum : —Njonnee ɓe cefe-cefe, sewre fuu waɗa hano himɓe woygu.
42009015	Ɓe njonni ɓe cefe-cefe faa neɗɗo maɓɓe fuu heɓi to jooɗii.
42009016	Iisa hooƴi buuruuje joy e liƴƴi ɗiɗi ɗiin, tiggitii, yetti Alla. O helti buuruuje ɗeen e liƴƴi ɗiin o hokki aahiiɓe ɓeen njeddana jama'aare ndeen.
42009017	Himɓe fuu nyaami faa kaari. Kelte koddiiɗe ɗeen kawra, ɗe kebbini kandeeje sappo e ɗiɗi.
42009018	Nyannde gom wakkati Iisa wonnoo feere mum no du'oo, aahiiɓe makko no tawaa hadde makko. Sey Iisa ƴami ɓe, wi'i : —Moy himɓe mbi'ata ngonmi ?
42009019	Nden ɓe njaabii mo, ɓe mbi'i : —Woɓɓe no mbi'a aan woni Yahaaya gaɗoowo batisma. Woɓɓe to mum'en, aan woni Eliya. Woɓɓe duu no mbi'a a gooto nder annabiiɓe aranɓe ummitiiɗo.
42009020	Iisa ƴami ɓe, wi'i : —Dey onon nee, moy mbi'oton ngonmi ? Piyer jaabii mo, wi'i : —Aan woni Almasiihu mo Alla !
42009021	Iisa fooɗi noppi maɓɓe wi'i to ɓe kaalan ɗum neɗɗo fuu.
42009022	Nden o wi'i ɓe : —No tilsi Ɓii-Neɗɗo torree sanne. Mawɓe Yahudankooɓe, hooreeɓe cakkanooɓe Alla e jannginooɓe Tawreeta tottitoo mo. O waree, nden o ummitoo nyannde tataɓere.
42009023	O wi'i ɓe, ɓe fuu : —Muuyɗo tokkude kam fuu, acca daarude hoore mum, hooƴa leggal mum bardugal nyannde fuu, tokka kam.
42009024	Ngam giɗɗo hisinde yonki mum, mursan ki. Amma mursuɗo ki ngam am, hisinan ki.
42009025	Ɗume keɓol duuniyaaru nduu fuu nafirta neɗɗo, nde joomum mursi yonki mum ?
42009026	Miin, Ɓii-Neɗɗo, caliiɗo kam miin e haalaaji am ɗii fuu yeeso himɓe, mi saloto ɗum nde mi wari nder teddungal am, e nder teddungal Baaba am e maleykaaɓe mum seniiɓe.
42009027	Goonga kaalananmi on : Nder tawaaɓe ɗo ɓee hannden, woɓɓe maayataa ngi'aay Laamu Alla.
42009028	Balɗe jeetati gaɗa ko Iisa wi'i dow hoore mum, o nyakki dow waamnde faa o du'oo. Piyer, Yahaaya e Yakuuba no ngondi he makko.
42009029	Wakkati o du'otonoo, tagaadi yeeso makko waylitii. Kolte makko ndawni tar faa no ƴelkitoo.
42009030	Wakkati mum da himɓe ɗiɗo gom, Muusa e Eliya mbanngi.
42009031	Ɓe mbanngidi teddungal, iɓe kaalda he Iisa. Ɓe kaaldi he makko dow no o humnirta golle makko har maayde makko nder Ursaliima.
42009032	Piyer e yaadiraaɓe mum no ɗaanii ɗoyngol maɓɓe moddi. Ko ɓe pini, sey ɓe ngi'ii teddungal Iisa e worɓe ɗiɗo wonduɓe he makko ɓeen.
42009033	Wakkati himɓe ɗiɗo ɓeen ceedunoo he Iisa, sey Piyer wi'i mo : —Moodibbo, no wooɗi ko tawaaɗen ɗo. Accu min nyiɓa hukumuuji tati : Aan worru, Muusa worru, Eliya worru. Piyer haaldi he Iisa, amma anndaa ko woni no wi'aa.
42009034	Wakkati Piyer wonnoo no haala, luuldere gom wari, suddi ɓe. Luuldere jippiine dow maɓɓe ndee waɗi aahiiɓe ɓeen kuli sanne.
42009035	Daane gom ƴuwi nder luuldere ndeen, wi'i : —Oo woni Ɓiyam mo cuɓiimi. Kettinanee mo !
42009036	Ko daane ndeen deƴƴi, Iisa tan ɓe ngi'ii. Aahiiɓe ɓeen njogii ko waɗi ɗum caka mum'en. Nder balɗe mum walaa mo ɓe kaalani ko ɓe ngi'ii.
42009037	Jaangoore mbaylitaaki tagaadi Iisa, wakkati Iisa e aahiiɓe mum tato ɓeen njippinoo waamnde ndeen, jama'aare mawne gom wari jaɓɓii Iisa.
42009038	Sey nder jama'aare ndeen, gorko gom huuɓi, wi'i : —Moodibbo, mi ŋaarake ma, ƴeewanam ɓiyam gorko oo, kanko tan ndimumi.
42009039	Ginnaaru gom woni dow makko. Nde ndu ƴeenyii mo, ndu dimmba mo, o tinno omo hacca faa nguufo waanjonoo mo. Ndu accataa mo, sey to o nawnake ko ndu yoofa mo.
42009040	Mi ŋaarake aahiiɓe maa ndiiwa ndu, amma ɓe keppi.
42009041	Sey Iisa jaabii mo, wi'i : —Hey onon himɓe jamaanu bonɗo, ɓe ngoonɗinaay ! Faa nde ngondanmi he mooɗon ? Faa nde tinnotoomi miɗo munyana on ? Waddu suka maaɗa ɗo !
42009042	Wakkati suka oon ɓadinoo, sey ginnaaru nduun liɓi mo. Ndu tinni indu dimmba mo. Iisa sajiti he mayru ndu takkitoo suka oon. O sawri suka oon, o hokkiti ɗum bammum.
42009043	Wonɓe toon ɓeen fuu nanngi kunndule mum'en, baawɗe Alla mawɗe haayɗini ɓe. Wakkati Iisa hi'unoo ko golleeji mum ɗii haayɗini jama'aare ndee fuu, sey o wi'i aahiiɓe makko :
42009044	—Onon, korkitee noppi mon, kettinoɗon ko kaalanmi : Ɓii-Neɗɗo no jammbetee, wattee nder juuɗe.
42009045	Amma aahiiɓe makko paamaay maana haala kaa. Ka laaɓanaay ɓe, iɓe kula duu ƴamude mo.
42009046	Geddi ummii hakkune aahiiɓe Iisa dow ɓurɗo teddude nder maɓɓe.
42009047	Iisa no anndi ko woni nder ɓerɗe maɓɓe, sey o nanngi junngo cukalel gom, o darni hadde makko,
42009048	o wi'i ɓe : —Jaɓɓiiɗo cukalel ngel dow innde am, miin jaɓɓii. Jaɓɓiiɗo kam, jaɓɓake lilɗo kam. Ngam ɓurɗo leesude hakkune mooɗon, kam woni ɓurɗo teddude nder mooɗon.
42009049	Sey Yahaaya fiirti hunnduko, wi'i : —Moodibbo, min ngi'ii goɗɗo no riiwa ginnaaji bonɗi he innde maa. Min kaɗi mo ngam o wondaa he meeɗen.
42009050	Iisa jaabii mo, wi'i : —To kaɗee mo, ngam mo yeddaay on fuu, no wondi he mooɗon.
42009051	Wakkati ƴeencinol Iisa dow kammu ɓadinoo, Iisa e hoore mum adi anniya yahde Ursaliima.
42009052	O lili lilaaɓe makko ardoo mo. Ɓe ndilli ɓe naatowi nder wuro leydi Samariya gom ngam ɓe ciryanoo Iisa ko haajaa fuu.
42009053	Amma himɓe wuro ngoon calii jaɓɓaade Iisa ngam ɓe anndi ko Ursaliima o fa'i.
42009054	Ko Yakuuba e Yahaaya ngi'unoo ɗum, sey ɓe mbi'i : —Moodibbo, aɗa hiɗi min mbi'a hiite ƴuwa dow jippoo nyaama ɓe naa ?
42009055	Iisa yeeƴitii ɓe, duki ɓe.
42009056	Sey ɓe njehi wuro feerewo gom.
42009057	Iisa'en no he laawol sey neɗɗo gom wi'i mo : —Mi tokkete mi yaha to njehataa fuu.
42009058	Iisa jaabii mo, wi'i : —Junkuuji no ngoodi gayɗe, pooli duu no ngoodi cuuɗi, amma Ɓii-Neɗɗo walaa baa nokku to fukkoo, fowtina hoore mum.
42009059	Iisa wi'i goɗɗo : —Tokkam ! Amma neɗɗo oon jaabii mo, wi'i : —Moodibbo, accu mi mooɓowa baaba am ginan.
42009060	Sey Iisa wi'i mo : —Accu maayɓe mooɓa maayɓe mum'en. Aan kay, yah waajowa habaru Laamu Alla.
42009061	Goɗɗo wi'i Iisa : —Mi tokkete, Moodibbo. Amma accu mi waynitowo hoggo am ginan.
42009062	Iisa jaabii neɗɗo oo, wi'i : —Neɗɗo fuu dekuɗo junngo mum dow demirgal, nde yeeƴitake, walaa ko nafataa nder Laamu Alla.
42010001	Gaɗa ekkintinol dow no Iisa tokkirtee, Iisa suɓii kaden aahiiɓe lasooji tato e sappo e ɗiɗo, liliri ɗiɗɗiɗo, ɓe ardoo mo nder wuro fuu e nokku fuu to o haani yahde.
42010002	O wi'i ɓe : —Ko hettee no ɗuuɗi, hettooɓe ɗuuɗaa. Ndenne, eelee Jom hetto oon lilda hettooɓe nder gese mum.
42010003	Njehee, mi lilii on he himɓe oɗon nanndi baali hakkune pobbi.
42010004	To njaaree baafuy. To njaaree albey, to njaaree mbasu, naa paɗe. Dow laawol, to on cannodiree he himɓe cannodirol juungol.
42010005	Ɓaade nde naatuɗon fuu, cannon joomiinde ginan, mbi'on : « Jam jippoo dow ɓaade ndee. »
42010006	Nde neɗɗo mo jam non, barke du'aa'u mooɗon tabbitan he makko. Nde o hanaa jom jam duu, o heɓataa barke du'aa'u mooɗon.
42010007	Njooɗee nder ɓaade nde mbernaɗon. Ko ɓe kokki on fuu nyaamon, njaron, ngam no haani golloowo fuu heɓa njobdi mum. To ngaɗee naata-wurto nder ɓaade fuu.
42010008	Wuro ngo naatuɗon nder mum fuu, nde on njaɓɓaama, ko ngaddanaɗon fuu nyaamon.
42010009	Njamɗintinon nyawɓe tawaaɓe toon, mbi'on ɓe : Laamu Alla ɓadake on.
42010010	Amma wuro fuu ngo naatuɗon, nde on njaɓɓaaka nder maggo, njehee nder laabi maggo, mbi'on :
42010011	« Min piɗɗii baa sollaare wuro mooɗon takkinoone he koyɗe amin he mooɗon. Amma anndee ko Laamu Alla ɓadake. »
42010012	Miɗo haalana on : Nyannde darŋal, kiite wuro ngoon no ɓuran kiite Sodooma naawde.
42010013	O wi'i siire Korasin : —Korasin, a boni ! Bone saaman dow maa, aan Baytisayda ! Nder mooɗon Alla waɗi kujje kaayɗiniiɗe. Ngam nde nii kaayɗe ɗe Alla waɗunoo nder mooɗon ɗeen, o waɗinoo ɗe nder Tirus he nder Sidon, nden tawan wonɓe nder majje tuubinoo ila. Ɓe ɓoornakeno saakuuji, ɓe njooɗakeno nder ndooni, ngam hollude ko ɓe tuubii.
42010014	Ndenne nyannde darŋal, kiite mooɗon no ɓuran kiite Tirus e Sidon naawde.
42010015	Aan duu Kafarnahum, aɗa miiloo a townetee faa dow naa ? Too, a leynetee faa ley toon nder laahara.
42010016	Iisa wi'i aahiiɓe mum kaden : —Kettinaniiɗo on fuu, miin hettinanii. Caliiɗo on fuu, miin salii. Caliiɗo kam duu, salake lilɗo kam.
42010017	Aahiiɓe lasooji tato e sappo e ɗiɗo ɓeen njehi, ngartidi welwelo, mbi'i Iisa : —Moodibbo, baa ginnaaji bonɗi wakkati min tilsinii ɗi dow innde maa, ɗi ɗowtanake min.
42010018	Iisa jaabii ɓe, wi'i : —Mi hi'i Ibiliisa no ƴuwa nder kammu, no saama hano maƴƴere.
42010019	Nanee, mi hokkii on baawɗe yaaɓude dow bolle, jahe, e jaalaade baawɗe ganyo fuu. Walaa ko heɓata on.
42010020	To mbelnee ngam ginnaaji ɗowtanake on tan, amma mbelnee ngam inɗe mooɗon mbinndaama nder kammu.
42010021	Nder wakkati mum, Ruuhu Ceniiɗo hebbini Iisa welwelo. Sey o wi'i : —Mi yettii ma, Baabiraawo jom dow he ley. A suuɗanii jom'en hakkillo he anndal kujje ɗee fuu, amma a wannginanii ɗe sukaaɓe famarɓe. Mi yetti Baaba, ngam kanƴum weli ma.
42010022	Baaba am watti huune fuu nder juuɗe am. Walaa annduɗo Ɓiɗɗo oon, nde hanaa Baabiraawo oon. Walaa annduɗo Baabiraawo oon duu nde hanaa Ɓiɗɗo oon, he mo Ɓiɗɗo oon muuyi wannginande Baaba oon.
42010023	Iisa yeeƴitii aahiiɓe mum haalani ɓe kamɓe tan, wi'i : —Gite gi'ooje ko ngi'oton, mbelii hoore !
42010024	Ngam miɗo wi'a on, annabiiɓe e laamiiɓe ɗuɓɓe ngiɗiino ngi'a ko ngi'oton ɗum, amma ɓe ngi'aay ɗum. Ɓe ngiɗiino hettinaade ko nanoton ɗum, amma ɓe nanaay ɗum.
42010025	Nyannde gom jannginoowo Tawreeta gom ummii faa tunna Iisa. O wari, o ƴami Iisa, o wi'i : —Moodibbo, ɗume kaanumi waɗude ngam heɓude mbuurnam nduumiiɗam ?
42010026	Iisa jaabii mo, wi'i : —Ɗume winndaa nder Tawreeta ? Ɗume njannguɗaa toon ?
42010027	Sey jannginoowo Tawreeta oon jaabii, wi'i : —Hiɗir Alla Joomiraawo maa he ɓerne maa fuu he yonki maa fuu he semmbe maa fuu he hakkillo maa fuu. Ngiɗaa gondo maa no ngiɗirɗaa hoore maa.
42010028	Iisa wi'i mo : —A nootake no wooɗiri. Waɗu non, a wuuran.
42010029	Amma jannginoowo Tawreeta oon no hiɗi holla ko kam no woodi goonga, nden wi'i mo : —Ndenne, moy woni gondo am ?
42010030	Iisa jaabii mo, wi'i : —No woodi gorko gom ƴuwɗo Ursaliima no yeha Yeriko. Pasotooɓe gom nanngi mo, ɓoorti kolte makko, piyi mo, acci mo hano maayɗo.
42010031	Ɗum fotodiri cakkanoowo Alla gom tokkowi laawol ngool no wara warde. Wakkati o hi'unoo teetaaɗo oon no fukkii, o hammbi mo, o wittii.
42010032	Noon Lewinke gom duu wari hi'i mo, hammbi mo, wittii.
42010033	Ɓii-leydi Samariya gom nder jahaangal mum, tokki laawol ngool, sey wari tawi teetaaɗo oon. Wakkati o hi'i mo, o heewi yurmeene.
42010034	O ɓadii mo, o sawriri barme makko nebbam e cabiijam, o fiili ɗe. O waɗɗini mo dow baɗɗu makko. Nden o yaari mo jipporde weerɓe gom, o hinnii mo.
42010035	Jaangoore mum, o itti tammaaje cardi ɗiɗi, o hokki jom weerirde ndeen, o wi'i mo : « Hiinna mo. Nde ko mbaranɗaa mo ɓuri non, nde mi wartii, mi yoɓete. »
42010036	Iisa ƴami jannginoowo Tawreeta oon wi'i mo : —He giiɗe maa, nder himɓe tato ɓee moy laatii gondo teetaaɗo oon ?
42010037	Jannginoowo Tawreeta oon jaabii Iisa, wi'i mo : —Kolluɗo mo yurmeene oon. Sey Iisa wi'i mo : —Aan duu, yah, waɗoy hano non !
42010038	Iisa e aahiiɓe mum no nder jahaangal, sey ɓe ngari wuro gom. Debbo gom bi'eteeɗo Marta weerni ɓe.
42010039	Marta no woodi minyiraawo mum debbo gom bi'eteeɗo Mariyaama. O jooɗii sera koyɗe Iisa, omo hettinoo haala Iisa.
42010040	Marta no he moƴƴinde ko haani fuu ngam weernude ɓe. Golle ɗeen ɗuuɗiri mo sanne faa o henni hakkillo makko fuu he majje. Sey o wari, o wi'i Iisa : —Joomam a hi'aay ko golle ɗuuɗiri kam non ? Minyam accidi kam golleeji ɗii, walaa ko mbi'uɗaa ? Wi'u o ummoo, o wara, o walla kam.
42010041	Iisa jaabii mo, wi'i : —Marta, Marta, hakkillo maa fuu ummake, aɗa tampina hoore maa dow kujje ɗuɗɗe.
42010042	Amma nder majje worre tan nafata. Mariyaama suɓake ko ɓuri nafude ɗum, walaa teetoowo mo ɗum.
42011001	Nyannde gom Iisa no du'oo nder nokku gom. Wakkati o hantunoo, sey gooto nder aahiiɓe makko ƴami mo, wi'i : —Moodibbo, janngin min no min ndu'ortoo, hano no Yahaaya gaɗoowo batisma jannginiri aahiiɓe mum.
42011002	Nden Iisa jaabii, wi'i ɓe : —Wakkati ndu'otoɗon fuu, mbi'on : « Baabiraawo, innde maa teddinee. Laamu maa wara.
42011003	Hoynan min nyaamdu heƴunu ndu min kaajaa nyannde fuu.
42011004	Yaafana min hakkeeji amin, ngam minen duu, miɗen njaafoo waɗanɓe min gacce. Taa accu min cii'ee. »
42011005	O wi'i ɓe kaden : —Se gooto nder mooɗon yehi to giɗo mum caka jemma, wi'i mo : « Giɗo, wuƴam buuruuje tati,
42011006	Higo am gom woni e jahaangal, o wari o jippake wuro am. Mi walaa ko kokkanmi mo ».
42011007	Nde giɗo maa oo jaabake ma toon nder suudu mum, wi'i : « Taa torram, mi maɓɓi. Miin e sukaaɓe am duu, min pukkake. Mi waawtaa ummaade mi hokke goɗɗum. »
42011008	Miɗo wi'a on, baa nde o ummaaki o hokki mo ngam o giɗo makko, o ummoto, o hokka mo ko o haajaa fuu, ngam o accaa sulnande mo.
42011009	Miin, miɗo wi'a on : —Eelee, on keɓan. Tefee, on ngiitan. Calminee, on omtantee.
42011010	Ngam eeluɗo fuu heɓan, tefuɗo fuu hiitan, calminɗo fuu omtantee.
42011011	Hakkune mooɗon baaba oye hokkata ɓiyum hayre nde eeli buuru ? Naa hokka mo mboddi se o eeli linngu ?
42011012	Naa nee hokka mo yaare nde o ƴami woppaane ?
42011013	Goonga onon, no mbonirɗon nii fuu, oɗon kokka ɓiɓɓe mooɗon kujje lobbe, sako Baabii'on gonɗo dow. Omo hokka eeluɗo mo fuu Ruuhu Ceniiɗo.
42011014	Ginnaaru bondu gom nanngi neɗɗo gom beebi mo. Nyannde gom, Iisa riiwi ginnaaru bondu nduu dow neɗɗo oo. Ko ndu takkiti neɗɗo mo ndu beebi oon, sey neɗɗo oon fuɗɗi no haala. Ɗum haayɗini jama'aare ndeen.
42011015	Nden nder jama'aare ndeen, woɓɓe tinni no mbi'a : —Be'eljebul, hooreejo ginnaaji oon, hokki mo baawɗe riiwude ginnaaji ɗiin !
42011016	Woɓɓe duu ngam cii'oo mo, muuyi o waɗana ɗum'en alaama kaayɗiniiɗo gom ƴuwɗo dow, kolloowo ko Alla lili mo.
42011017	Amma Iisa no anndi miilooji maɓɓe, nden o wi'i ɓe : —Laamu fuu senndi pecce ɗiɗi no habda hoore mum, sankititto. Wuro fuu fecciingo duu no sankititto.
42011018	Nde nii Ibiliisa no habda he hoore mum, noy laamorde mum darortoo ? Ngam on mbi'i he baawɗe Be'eljebul ndiiwiranmi ginnaaji ɗii.
42011019	Nde tawi Be'eljebul ndiiwiranmi ginnaaji, aahiiɓe mooɗon, ɗume ndiiwirta ɗi ? Ndenne golleeji maɓɓe he hoore mum kollata ko on ngalaa goonga !
42011020	Amma nde nii junngo Alla ndiiwiranmi ginnaaji, iɗum holla ko Laamu Alla wari to mooɗon.
42011021	Gorko jom semmbe nde jogake takubaahi reeni hoggo mum, njawdi mum no reenoto.
42011022	Amma baa nii ko omo fiira ki gabaare, nde ɓurɗo mo semmbe gom saami dow makko, teetan ki he makko, senndida njawdi makko woɓɓe.
42011023	Iisa wi'i : —Ndenne mo wondaa he am fuu, no ganyo am. Mo wallataa kam mi hawra duu no cankitoowo.
42011024	Nde nii ginnaaru wurtake neɗɗo, ndu yahan indu warta. Ndu tefan nokkuuje joorɗe to ndu fowtata, amma ndu heɓataa. Nden ndu wi'a : « Ndaa, mi soƴƴoto wuro am to ƴuwnoomi. »
42011025	Nde nii ndu wartii, ndu tawtaa nokkuure ndeen wuuwaama, moƴƴinaama.
42011026	Nden ndu yaha, ndu waddowa ginnaaji jeɗɗi ɓurɗi ndu bonde gom. Ɗi naata, ɗi koɗa nder wuro ngoon. Sakitoo mbuurnam neɗɗo mo ndu wurtinoo nder mum oon ɓura ɗam arannde ɗam bonde.
42011027	Wakkati Iisa haalannoo haalaaji ɗii, sey nder jama'aare ndeen debbo gom ƴetti daane wi'i : —Debbo dimuɗo ma, musini ma, welii hoore !
42011028	Iisa jaabii, wi'i : —Goonga non. Amma nanooɓe haala Alla tokka ka, ko'e mum'en ɓuri welde.
42011029	Wakkati jama'aare hawrunoo, Iisa wi'i nde : —Himɓe jamaanu oo no himɓe bonɓe. Iɓe ngiɗi ɓe kollee alaama ƴuwɗo to Alla, amma walaa alaama mo ɓe kolletee ko ƴaari alaama annabi Yunuusa.
42011030	Ngam non, no Yunuusa laatorani himɓe Niniwe alaama, hano non duu Ɓii-Neɗɗo laatoranto himɓe jamaanu oo alaama.
42011031	Nyannde darŋal, debbo laamiiɗo leydi hoore huɗo gom ummodoto he himɓe jamaanu hannden oo. O hiitodo he maɓɓe, o liɓa ɓe. Debbo oo ƴuwi faa to woɗɗi, wari ngam hettinaade haalaaji Suleymaanu keewɗi hikmaaku. Haya, ɓurɗo Suleymaanu nii ɗo !
42011032	Nyannde darŋal, himɓe Niniwe ummodoto he himɓe jamaanu hannden. Ɓe kiitodoo he maɓɓe, ɓe liɓa ɓe, ngam kamɓe, ɓe tuubii wakkati ɓe nanunoo waaju Yunuusa. Haya, ɓurɗo Yunuusa nii ɗo !
42011033	Iisa wi'i jama'aare ndeen : —Walaa kuɓɓoowo fitilla dey suuɗa ka naa hippa tummbude dow makka, amma sey nii joomum ɓila ka, ka yaynana naatooɓe.
42011034	Gite ngoni fitillaaji ɓanndu. Nde gite maa no mbooɗi, ɓanndu maa fuu no yaynan. Amma nde ɗe mbooɗaa, ɓanndu maa fuu no niɓɓan.
42011035	Ndenne, hakkila to jeyngol gonngol he maa ngool niɓɓu.
42011036	Nde ɓanndu maa fuu heewi jeyngol, nde nimre walaa he mayru baa seɗɗa, ndu yaynan nokku fuu hano no fitilla yaynirtee.
42011037	Wakkati Iisa timminoo waajoo mum, sey Fariisaajo gom wi'i o wara o nyaama wuro mum. Iisa naati, jooɗii, fuɗɗi no nyaama.
42011038	Wakkati o hi'unoo Iisa no nyaama lootaay juuɗe mum, ɗum haayɗini mo.
42011039	Sey Iisa wi'i mo : —Onon Fariisa'en, oɗon lawƴa gaɗa kore e gaɗa le'e mooɗon, amma ɓerɗe mooɗon no keewi golleeji bonɗi e hidde guyka !
42011040	Famɗuɓe hakkillo ! Tawte hanaa taguɗo gaɗa oon, kam tagi nder duu naa ?
42011041	Kokkiree talkaaɓe ɓerɗe laaɓuɗe, nden ko hoddii fuu no laaɓanan on.
42011042	Bone saaman dow mooɗon, onon Fariisa'en ngam oɗon ittana Alla jakka koyriiho, haako uurko e ir kaakooli nyaameteeɗi fuu. Amma oɗon njeeboo dartinaaku e hidde Alla. Ɗum duu woni ko kaanuɗon waɗude, tawee on mboppaay ɗiito duu.
42011043	Bone saaman dow mooɗon, onon Fariisa'en ! Ngam oɗon ngiɗi jooɗorɗe ɓurɗe teddude nder baajorɗi. Oɗon ngiɗi sanneede cannooje tedduɗe nder luuɓe duu.
42011044	Bone saaman dow mooɗon, ngam oɗon nanndi he annyeeje ɗe ngalaa alaama, annyeeje ɗe himɓe njaaɓata dow mum'en anndaay.
42011045	Sey jannginooɓe Tawreeta gom jaabii Iisa, mbi'i : —Moodibbo, no ngonɗaa aɗa haalira nii, aɗa ɗon aɗa yenna min, minen duu !
42011046	Iisa jaabii, wi'i : —Onon jannginooɓe Tawreeta duu, bone saaman dow mooɗon ! Ngam oɗon ndeka donle tedduɗe dow himɓe, amma onon e ko'e mooɗon, on meemirtaa ɗe baa daane honndu mooɗon ngam wallude ɓe !
42011047	Bone saaman dow mooɗon, ngam on nyiɓi annyeeje annabiiɓe, ɓe maamiraaɓe mooɗon mbari.
42011048	He golle ɗee kollirɗon ko golle maamiraaɓe mooɗon mbelii on. Ngam ɓe mbarii ɓe, onon duu, on nyiɓi annyeeje maɓɓe !
42011049	Ngam majjum waɗi Alla nder hikmaaku mum wi'i : « Mi lilan yahde he maɓɓe annabiiɓe e lilaaɓe. Ɓe mbara woɓɓe maɓɓe, ɓe torra woɓɓe maɓɓe duu. »
42011050	Ndenne, ƴiiƴam annabiiɓe ndufaaɗam illa fuɗɗorde duuniyaaru, himɓe jamaanu oo no njomnetee ɗam.
42011051	Goonga kaalananmi on : Illa Haabiila faa wara he Jakariya baraaɗo hakkune sakkirde e Juulirde mawne, kiite mum'en fuu caaman dow himɓe jamaanu oo !
42011052	Bone saaman dow mooɗon, onon jannginooɓe Tawreeta ! Ngam on teeti maɓɓitirɗum anndal. On naataay, onon e ko'e mooɗon, hiɗuɓe naata ɓeen duu, on accaay ɓe naata.
42011053	Wakkati Iisa ƴuwanno toon, jannginooɓe Tawreeta e Fariisa'en tinni no tinnana mo sanne. Iɓe ƴama mo dow kujje ɗuɗɗe.
42011054	Iɓe tunna mo ngam ɓe keɓa ko ɓe nanngiri mo.
42012001	Himɓe ujunaaji ujunaaji ngari kawri to Iisa faa no njaaɓodira. Sey Iisa wi'i aahiiɓe mum : —Kakkilee to ngartiree ko'e mooɗon Fariisa'en, ngam ɓe munafikiiɓe.
42012002	Walaa fuu ko suuɗi ko wanngintaake, walaa sirri duu ndi anndataake.
42012003	Ko kaaluɗon nder nimre fuu, no nanetee yaasin laaɓɗo. Kaden duu ko nyo'uɗon nder cuuɗi ommbiiɗi fuu, no haaletee yaasin daane toowne.
42012004	Higiraaɓe am, miɗo haalana on : —To kulee warooɓe on ngam ko ƴaari ɗum walaa fuu ko ɓe mbaawi waɗande on.
42012005	Mi haalanan on moy kaanuɗon hulude. Kulee Alla ngam gaɗa maayde mooɗon kanko woodi baawɗe bugaade on nder jahannama. Nde goonga, miɗo wi'a on, kanko kaanuɗon hulude.
42012006	Pooloy njoyoy connataake tammaaje ɗiɗi naa ? Amma ɗum fuu waɗataa Alla yeggita baa gootel nder makkoy.
42012007	Baa leeɓi ko'e mooɗon fuu no limaaɗi faa laaɓi. Ndenne, to kulee, ngam oɗon ɓuri pooloy ɗukkoy koy teddungal.
42012008	Miɗo wi'a on : —Miin Ɓii-Neɗɗo, bi'uɗo no anndi kam yeeso himɓe, miin duu, mi annditan joomum yeeso maleykaaɓe Alla.
42012009	Amma caliiɗo kam yeeso himɓe fuu, mi saloto ɗum miin duu yeeso maleykaaɓe Alla.
42012010	Neɗɗo fuu kaaluɗo ko boni dow Ɓii-Neɗɗo, joomum no waawi yaafeede. Amma bonnuɗo innde Ruuhu Ceniiɗo yaafataake.
42012011	Nde on njaaraama nder baajorɗi, yeeso hooreeɓe naa laamiiɓe, to cuulee dow ko njaabotoɗon, naa ko kaaloton,
42012012	ngam nder wakkati mum Ruuhu Ceniiɗo anndinan on ko kaanuɗon haalude.
42012013	Nder jama'aare goɗɗo wi'i Iisa : —Moodibbo, wi'u mawnam sennda ndonu baabiimin, hokka kam mbaka am.
42012014	Sey Iisa jaabii mo, wi'i : —Hey aan ! Moy waɗi kam kiitotooɗo mooɗon naa ceendoowo njawdi mooɗon ?
42012015	Nden Iisa wi'i jama'aare ndeen : —Kakkilee he suuno njawdi, ngam hanaa njawdi wuurnata neɗɗo, baa nde tawi o diikuɗo sanne.
42012016	Iisa waɗani ɓe kippol haala ngool, wi'i : —Diikuɗo gom, gese mum ndimi sanne.
42012017	Sey omo ƴama omo ƴamtinoo hoore makko, omo wi'a : « Noy ngaɗanmi ? Ngam mi walaa fuu to mooɓanmi kaɓɓe am ?
42012018	Ayyo, nii ngaɗanmi ! Mi fiirtan ƴeeli am, mi nyiɓa ɓurɗi manngu gom. Mi loowa kaɓɓe am e njawdi am fuu.
42012019	Nden mi wi'a hoore am : Mi heɓi njawdi mbaawni jogaade kam duuɓi e duuɓi. Mi fowti, mi nyaama, mi yara, mi nana belɗum. »
42012020	Amma Alla wi'i mo : « A haaŋaama ! Jemma oo da, mi jaɓan yonki maaɗa. Moy ronata ko kawranɗaa hoore maa ɗum ? »
42012021	Nden Iisa wi'i ɓe : —Ɗum woni ko hewtotoo neɗɗo fuu hawrani hoore mum njawdi nder duuniyaaru, fadde hawrande hoore mum njawdi yeeso Alla.
42012022	Gaɗa kippol haala dow diikuɗo ngool, Iisa wi'i aahiiɓe mum : —Ndenne, miɗo wi'a on : To cuulee ko'e mooɗon nder mbuurnam mooɗon dow ko nyaamton naa dow ko ɓornotoɗon.
42012023	Ngam mbuurnam no ɓuri nyaamdu, ɓanndu duu no ɓuri koltal.
42012024	Ƴeewee gagaaje : Ɗe aawataa, ɗe kettataa. Ɗe ngalaa tukke, ɗe ngalaa ƴeeli, amma Alla no nyamna ɗe. Onon nee, oɗon ɓuri pooli ɗii teddungal !
42012025	Moy he mooɗon waawi ɓeydude nyalooma gooto dow balɗe mum ngam hoore mum haɓɓake ?
42012026	Ndenne, nde tawi on mbaawaa waɗude baa ko ɓuri famɗude ɗum, ɗume cuulantoɗon dow ko hoddii ?
42012027	Ƴeewee no piindiiji ladde mawnirta : Ɗi ngollataa, ɗi mottataa. Amma miɗo haalana on : Baa Suleymaanu he darjaaji mum fuu holtiraay ko foti gootel nder majji.
42012028	Nde nii Alla no holtina huɗo taweteeko nder ngesa hannden, taƴeteeko faɗɗee nder hiite jaaŋo, ɗume haɗata mo holtinde on faa ɓura nii, onon famɗuɓe goonɗinol ?
42012029	To cuulanee ko nyaamee e ko yaree. To mbemmbee ko'e mon ngam majjum !
42012030	Ngam kujje ɗee fuu, tokkuɓe duuniyaaru pilotoo. Nde goonga, Baabii'on no anndi ko oɗon kaajaa ɗum.
42012031	Amma tefee Laamu Alla, nden Alla ɓeydanan on kujje ɗee fuu.
42012032	To kulee, onon sewre famarde, ngam Baabiraawo mooɗon no nana belɗum hokkude on Laamu mum.
42012033	Connee ko njogiɗon, cakkon. Ngaɗanee ko'e mon ndesa ka bonataa. Kawron njawdi dow kammu ndi timmataa, ndi gujjo ɓadataako, mooƴu duu bonnataa.
42012034	Ngam to njawdi mon woni, toon ɓerne mon duu wonata.
42012035	—Ciryee, tunndoɗon, kuɓɓon fitillaaji mooɗon.
42012036	Laatee hano gollooɓe siryiiɓe jaɓɓaade joomi ɗum'en wakkati ƴuwata batu. No o yottorii, ɓe omtana mo.
42012037	Gollooɓe ɓe joomi ɗum'en tawi ɗaanaaki, mbelii ko'e. Miɗo haalana on goonga : O tunndoto, o wara o ngollana ɓe. O rotta, o joɗɗina ɓe nyaama.
42012038	Nde caka jemma naa nde fajiri non o warti, welɓe ko'e ngoni ɓe o tawi ɗaanaaki.
42012039	Nde nii jom wuro no anndi wakkati mo gujjo warta, o dooman mo, o haɗa mo naatude suudu makko.
42012040	Onon duu, ciryee, to gartol Ɓii-Neɗɗo juhu on.
42012041	Piyer wi'i Iisa : —Joomam, kippol haala ngool, minen tan ngaɗanɗaa ngol naa himɓe fuu ?
42012042	Sey Iisa jaabii mo, wi'i : —Moy woni golloowo kolniiɗo, jom hakkillo ? Golloowo mo mawɗo mum halfini hokka maccuɓe mum gom mbaka mum'en nyaamdu nder wakkati mo haani.
42012043	Belɗo hoore woni golloowo mo mawɗo mum warti, tawi no waɗa golle mum.
42012044	Goonga kaalananmi on : Mawɗo oon halfinan mo njawdi mum fuu.
42012045	Amma nde golloowo oon wi'i nder ɓerne mum mawɗo mum wartilawtaa. Sey o fuɗɗa fiyude maccuɓe e horɓe ɓeen. Omo nyaama, omo yara, faa njaram nannga mo.
42012046	Too, mawɗo golloowo oo no wartan nyannde nde o miilaaka. Mawɗo makko riiwan mo, fiya mo sawru ɓe ngoonɗinaay Alla.
42012047	Golloowo annduɗo ko joomiiɗum hiɗi, dey siryaaki baafuy, naa gollaay ko joomiiɗum hiɗi, no fiyetee dorri ɗuɗɗi.
42012048	Amma golloowo mo anndaa ko joomiiɗum hiɗi, se waɗi ko foti fiyeede, no fiyetee dorri seɗɗa. Kokkaaɗo ko ɗuuɗi, no ƴamtetee ko ɗuuɗi. Kalfinaaɗo ko ɗuuɗi, no ƴamtetee ko ɓuri non ɗuudde.
42012049	—Mi wari wattude hiite dow leydi ndii. Miɗo hari nge huɓɓa !
42012050	No woodi gaɗol batisma mo kaanumi waɗaneede. Fadde makko waɗeede, miɗo nder suulaare.
42012051	Oɗon miila jam ngaddumi nder duuniyaaru naa ? Too, hanaa ! Miɗo wi'a on : Ko ngaddumi woni, ceendiigu.
42012052	Illa jooni himɓe joyo nder hoggo no ceedan. Tato kabda he ɗiɗo, ɗiɗo kabda he tato.
42012053	Baaba habdan he ɓiyum gorko, ɓiɗɗo gorko habdan he bammum. Inna habdan he ɓiyum debbo, ɓiɗɗo debbo habdan he innum. Esiyo debbo habdan he ɓaŋaaɗo mum, ɓaŋaaɗo habdan he esum debbo.
42012054	Iisa wi'i jama'aare ndeen : —Nde on ngi'ii ɓalinde har gorgal, dow ko yaawi on mbi'an ndiyam toɓan. Noon duu, ɗum laatorto.
42012055	Se henndu hoore huɗo wifi, on mbi'an ɗum wulan. Noon duu, ɗum laatorto.
42012056	Onon munaafiki'en ! Oɗon mbaawi senndude alamaaji leydi e kammu, dey ɗume waɗi on mbaawaa senndude alamaaji wakkati oo ?
42012057	Ɗume waɗi on mbaawaa anndande ko'e mooɗon ko dartii ?
42012058	Nde aɗa yaada he kabduɗo maa yeeso kiite, illa dow laawol tefu potal he makko. Nde hanaa non, nde on ngari yeeso kiitotooɗo oon, o wattete nder juuɗe doomoowo kasu, uddeɗaa.
42012059	Goonga kaalananmi ma, a wurtataako abada nde a yoɓaay ko tokketeɗaa ɗum faa laaɓa.
42013001	Nder wakkati mo Iisa haalannoo dow no alamaaji gaɗooji cenndodirtee, himɓe gom ngari kaalani mo ko Pilaatus, hooreejo leydi Yahudiya, waɗi ɓiɓɓe leydi Galili gom mbaraa wakkati ɓe ngaɗanannoo Alla sadaka. Ko ɓe mbaraa ƴiiƴeele maɓɓe kawrodiraa he ƴiiƴeele dabbaaji cakkaaɗi ɗiin.
42013002	Nden Iisa jaabii ɓe, wi'i : —Oɗon miila ko ɓiɓɓe Galili torraaɓe ɓee no ɓuri horiiɓe ɓeen hakke naa ?
42013003	Too, hanaa. Miɗo haalana on nde on tuubaay, onon duu on kalketee.
42013004	Oɗon miccitoo he ɓiɓɓe Galili sappo e njeetato, ɓe suudu Silowam toownu saamunoo dow mum'en faa maayi ɓeen, oɗon miila ko kamɓe ɓuri himɓe Ursaliima fuu waɗude hakke naa ?
42013005	Miɗo haalana on nde on tuubaay, onon duu on kalketee.
42013006	Nden Iisa waɗani ɓe kippol haala ngool, wi'i : —Neɗɗo gom no woodunoo ibbi nder ngesa mum. Nyannde gom o wari faa o teɓa ki, amma o tawaay ɓinngel baa gootel he makki.
42013007	Sey o wi'i kakkiliiɗo ngesa ngaan : « Ndaa, duuɓi tati nii ko hitaane fuu miɗo wara faa mi teɓa ibbi kii, amma mi tawtaa ɓinngel baa gootel he makki. Soppu ki ! Nde walaa ko ki nafirta, ɗume ki waranta en nokkuure ndee fuu. »
42013008	Nden kakkiliiɗo ngesa ngaan wi'i mo : « Mawɗo am, accu ki hikka tan. Mi wasan senngooji makki fuu, mi watta birgiiri.
42013009	Tawte ki riman mawuuri. Nde ki rimaay, a waɗan ki soppee. »
42013010	Nyalaane fowteteene gom, Iisa no darii no waajoo nder waajordu gom.
42013011	Debbo gom mo ladde larɗini no tawa nder mayru. Duuɓi sappo e jeetati ko debbo oo no turii faa waawtaa dartaade he hoore mum sam.
42013012	Wakkati Iisa hi'unoo debbo oo, noddi mo, wi'i : —Banndam debbo, a daɗii he nyaw maa.
42013013	Iisa deki juuɗe mum dow makko. Wakkati mum da, o dartii, omo teddina Alla.
42013014	Amma hooreejo waajordu nduun nanaay belɗum majjum baa seɗɗa. Nden o wi'i himɓe ɓeen : —Balɗe jeegom kokkaɗen ngam gollude. Nder balɗe ɗeen kaanuɗon warde ngam yamɗintineede, amma hanaa nder nyalaane fowteteene.
42013015	Sey Iisa jaabii mo, wi'i : —Munaafiki'en. Nder nyalaane fowteteene hanaa neɗɗo mooɗon fuu no fiirta ngaari mum naa dakiya mum e tiggere, yarnowa.
42013016	Debbo oo no taanu Ibrahim, mo Ibiliisa haɓɓiri duuɓi sappo e jeetati. O haanaa soptineede nder nyalaane fowteteene naa ?
42013017	Wakkati Iisa haalunoo haala kaa, sey wayɓe makko fuu keewi semteene. Amma kujje kaayɗiniiɗe ɗe o waɗi ɗeen mbeli jama'aare ndeen fuu.
42013018	Nden Iisa wi'i kaden : —He ɗume Laamu Alla nanndi ? Ɗume nanndiniranmi ngu ?
42013019	Laamu Alla no nanndi he wabbere mutaari nde neɗɗo hooƴi, aawi nder koogol mum. Nde fuɗi, nde laatii lekki faa pooli no nyiɓa cuuɗi dow makki.
42013020	Iisa wi'i kaden : —Ɗume nanndiniranmi Laamu Alla ?
42013021	Ingu nanndi he ƴuufinirɗum ɗum debbo watti nder muddiiji conndi alkama tati mawɗi, budi faa ɗum fuu ɗum ƴuufi.
42013022	Iisa no fa'i Ursaliima. Omo tokka ci'e e gure tawaaɗe dow laawol makko, omo waajoo.
42013023	Sey goɗɗo ƴamii ɓe, wi'i : —Moodibbo, himɓe seɗɗa tan hisintee naa ? Iisa jaabii mo, wi'i :
42013024	—Ndurwee heɓa naatiron dammbugal paaɗungal. Miɗo wi'a on : Ɗuɓɓe tefan naatude, keppa.
42013025	Ngam wakkati waran mo jom ɓaade oon ummoto ommba dammbugal mum. No ndaroriɗon yaasin, oɗon calmina fuu, oɗon mbi'a : « Moodibbo ! Omtan min. » Jom ɓaade ndeen wi'an on : « Mi anndaa to njeyaɗon ! »
42013026	Nden, puɗɗon wi'ude mo : « A waajake nder laabi gure amin. Min nyaamdii he maa, min njardii he maa. »
42013027	Amma o jaaboto on, o wi'a : « Mi anndaa to njeyaɗon. Mboɗɗee kam, onon waɗooɓe ko boni. »
42013028	Wakkati ngi'uɗon Ibrahim, Isiyaaku, Yakuuba, e annabiiɓe fuu nder Laamu Alla, onon duu oɗon ndiiwee, oɗon adee oɗon paɗɗee yaasin wakkati mum non mboyoton, oɗon ŋerƴodira nyiiƴe.
42013029	Himɓe ƴuwan lettugal e gorgal, soɓɓirde e hoore huɗo, ngara njooɗoo nyaamda nder Laamu Alla.
42013030	Nder wakkati oo non, ardiiɓe ɓeen keedata gaɗa, gaɗaaɓe ɓeen duu laatoo ardiiɓe.
42013031	Nder wakkati Iisa haalannoo dow Laamu Alla, sey Fariisa'en gom ngari to makko, mbi'i mo : —Dillu, woɗɗa ɗo, ngam laamiiɗo Hirudus no hiɗi ware.
42013032	Sey Iisa jaabii ɓe, wi'i : —Njehee mbi'owee junkuwel ngeel ko hannden e jaaŋo mi riiwan laɗɗe, mi nyawtan nyawɓe. Faɓɓi-jaaŋo timminanmi golle am fuu.
42013033	Amma no tilsi mi waɗa golle hannden, jaaŋo e faɓɓi-jaaŋo, ngam annabiijo haanaa maayde nokku feere gom mo hanaa Ursaliima.
42013034	Hey Ursaliima ! Ursaliima, huɓeere warude annabiiɓe. A waririi lilaaɓe he maaɗa kaaƴe ! Mi muuyi kile keewɗe hawrude ɓiɓɓe maa hano no gortogal hawrirta coppi mum ley bippoole nii. Amma a jaɓaay.
42013035	Joonin ɓaade mooɗon, kam nii no ɗon no woppee. Neɗɗo fuu jooɗotaako nder mayre. Nde laatotoo winnde. Miɗo wi'a on : On ngi'ataa kam illa joonin faa wara wakkati mo mbi'oyton : Barkinaaɗo woni garɗo dow innde Joomiraawo !
42014001	Nyalaane fowteteene gom, Iisa naati ɓaade hooreejo Fariisa'en gom faa nyaama. Wonnooɓe nder ɓaade ndeen no kora mo ƴeewa ko o watta.
42014002	Gorko mo ɓanndu mum ɓuuti gom, no darii yeeso makko.
42014003	Sey Iisa ƴami jannginooɓe Tawreeta e Fariisa'en gom, wi'i : —Yamɗintinde neɗɗo nder nyalaane fowteteene, no hegii naa hegaaki ?
42014004	Amma ɓe nootaaki mo. Nden Iisa deki junngo dow jom ɓuddi oon, yamɗintini mo, acci mo o dilli.
42014005	Iisa wi'i ɓe kaden : —Moy he mooɗon, ɓiyum naa ngaari mum saamata nder ɓunndu heppa wurtinde ɗum law law, baa nde tawi ɗum waɗaanaa nder nyalaane fowteteene ?
42014006	Ɓe keppi jaabaade mo kaden.
42014007	Wakkati Iisa hi'unoo noddaaɓe ɓeen fuu ngari, neɗɗo maɓɓe fuu no suɓo jooɗorɗe ɓurɗe teddude. Sey o fillanii ɓe taariihi oo, o wi'i :
42014008	—Nde nii a noddaama batu, taa jooɗa dow jooɗorgal ɓurngal teddude. Tawte ɓurɗo ma teddude gom waran,
42014009	nden jom batu oon waran, wi'e : « Umma, hokku neɗɗo oo jooɗorgal ngaal ! » Cemtaa njooɗowoɗaa dow jooɗorgal ɓurngal leesude gom.
42014010	—Amma nde nii a noddaama batu, jooɗowa ley, ngam jom batu oon no waran, wi'e : « Higo, umma, jooɗa dow ! » Ɗum laatane teddungal yeeso noddaaɓe-ngari ɓeen fuu.
42014011	Ngam ƴettuɗo hoore mum dow, no leesintee. Leesinɗo hoore mum, no ƴettetee.
42014012	Nden o wi'i jom ɓaade, nodduɗo mo oon : —Nde aɗa nodda himɓe bottaari naa hiraane, taa noddu higiraaɓe maa, naa banndiraaɓe maa, naa koreeji maa, naa wondiraaɓe maa riikuɓe tan. Ngam nde ɓe nodditii ma, ɗum laatotoo njobdi maa.
42014013	Nde a waɗi batu, noddu talkaaɓe, bonnguuɓe, laƴooɓe e wumɓe.
42014014	A welan hoore, ngam ɓe ngalaa ko ɓe njoɓire. A heɓan duu baraaje nyannde ummitaaki dartiiɓe.
42014015	Wakkati gooto nder nyaamdooɓe he Iisa ɓeen nanunoo ko Iisa wi'i jom ɓaade ndeen, sey o wi'i Iisa : —Nyaamoowo nder batu Laamu Alla, welii hoore.
42014016	Nden Iisa jaabii mo, wi'i : —Gorko gom waɗi batu manngu, noddi himɓe ɗuɓɓe.
42014017	Wakkati nyaamdu nduun gasunoo, sey o lili golloowo makko gom wi'owa noddaaɓe-ngara ɓeen, siri batu oon fuu gasi.
42014018	Sey gooto gooto, ɓe ngaɗi ko eelude mo o accana ɗum'en hakke, o yaafoo ɓe. Arano oon wi'i mo : « Mi soodii ngesa, no tilsi mi yaha mi hi'owa nga, mi ŋaarake ma, yaafam. »
42014019	Ɗiɗaɓo oon duu wi'i mo : « Mi soodii ga'i demooji sappo e demirɗe joy. Miɗo hiɗi sii'aade ɗi, mi ŋaarake ma, yaafam. »
42014020	Tataɓo oon wi'i kam duu : « Ɓooyaay ko ɓaŋumi, ndenne mi heɓataa wari. »
42014021	Wakkati golloowo oon warti, haalani mawɗo mum ko wi'aa. Sey jom batu oon ɓerni, wi'i mo : « Yawɗa yah dow laabi mawɗi nder wuro ngoo e nder nokkuuje to himɓe kawrata, noddaana kam talkaaɓe, bonnguuɓe, wumɓe e laƴooɓe. »
42014022	Nden golloowo oon yehi warti, wi'i : « Alla sabbinane, mi waɗi ko mbi'uɗaa kam fuu. Amma faa jooni nokku no hoddii. »
42014023	Nden jom batu oon wi'i mo : « Yah dow laabi mawɗi e pamari. Mo keɓuɗaa fuu, tilsina ɗum wara naata, ngam suudu am nduu heewa.
42014024	Nde goonga miɗo wi'a on : Baa gooto nder ɓe noddunoomi ɓee meeɗataa nyaamdu am. »
42014025	Nyannde gom jama'aare mawne gom no yaada he Iisa, sey Iisa yeeƴitii ɓe, wi'i :
42014026	—Neɗɗo fuu hiɗi tokki kam, nde mi ɓuranaay ɗum : Innum naa bammum, deekum naa sukaaɓe mum, mawniraaɓe mum naa minyiraaɓe mum, nde mi ɓuranaa ɗum hoore mum. Too, joomum waawtaa laataade aahiijo am.
42014027	Neɗɗo fuu mo wakkaaki leggal mum bardugal tokki kam, waawtaa laataade aahiijo am.
42014028	Ngam nde hakkune mooɗon no tawa giɗɗo nyiɓa suudu toownu, hanaa sey nde joomum jooɗake ginan, hiiso ko ndu nyaamata ɗum, ƴeewa nde no jogii ko huumnata ndu naa.
42014029	Nde hanaa non duu, joomum diidan ndu, heppa hantude ndu. Gi'uɗo ndu fuu no yawoto mo,
42014030	wi'a : « Ƴeewee neɗɗo oo. O fuɗɗi nyiɓude, o heppi humnude. »
42014031	Naa, nde laamiiɗo no jogii soogeeji ujunaaji sappo, nde adi niiya honoyde laamiiɗo gooduɗo soogeeji ujunaaji laso. Hanaa sey nde o jooɗake o miiloo goonga fuu omo woodi semmbe jaalaade worɓe ujunaaji laso ɓeen, naa o walaa ?
42014032	Nde o waawtaa, o waɗan lilaaɓe kaalanowa ɓe illa iɓe mboɗɗii, ngam laawol jam waɗa hakkune maɓɓe.
42014033	Hano non duu, neɗɗo mooɗon fuu waawtaa laataade aahiijo am nde woppaay ko jogii fuu.
42014034	Lamɗam no wooɗi, amma nde ɗam lamsataa, ɗume lamsinta ɗam kaden ?
42014035	Walaa fuu ko ɗam waawata nafude nder leydi, naa nder birgiiri. Ɗam bugetee yaasin. Jom nowru nanooru fuu, nana !
42015001	Nyannde gom jaɓooɓe janngal he waɗooɓe hakke gom ngari to Iisa ngam kettinoo waaju makko.
42015002	Sey Fariisa'en e jannginooɓe Tawreeta tinni no nguuntoo hakkune mum'en, no mbi'a : —Neɗɗo oo no jaɓɓo waɗooɓe hakke, omo nyaamda he maɓɓe !
42015003	Nden Iisa waɗani ɓe kippol haala ngool, wi'i :
42015004	—Nde gooto nder mooɗon no woodi baali hemre, sey ngootu majjaa. O accan baali hemre go'o walaa ɗiin ndura, o tefowa majjungu nguun faa o hiita ngu.
42015005	Nde o hiitii ngu, o heewa welwelo, nden o wakkoo ngu, o yaara wuro.
42015006	O hawra higiraaɓe e wondiraaɓe makko fuu, o wi'a ɓe : « Accee mbelnen ngam mi hiitii mbaalu am majjunoongu nguun. »
42015007	Miɗo haalana on : Non welwelo duu waɗirta dow kammu nde nii gaɗoowo hakke gooto tuubii. Welwelo gaɗoowo dow ngoon ɓuran welwelo dartiiɓe hemre go'o walaa, ɓe kaajaaka tuubude.
42015008	—Misaali wi'ee joonin debbo gom nii no woodi tammaaje cardi sappo, dey gootal majjoraa mo. Hanaa o huɓɓan fitilla, o wuuwa suudu makko, o tefira ngal hakkillo faa nde o hiitii ngal naa ?
42015009	Nde o hiiti tammal ngal, o hawran higiraaɓe makko rewɓe e wondiraaɓe makko rewɓe, o wi'a ɓe : « Accee mbelnen ngam mi hiitii tammal am majjunoongal. »
42015010	Too, hano non welwelo laatoranto maleykaaɓe Alla, nde nii gaɗoowo hakke gooto tuubii.
42015011	Iisa wi'i kaden : —Gorko gom no woodunoo ɓiɓɓe worɓe ɗiɗo.
42015012	Nyannde gom minyiyo oon wi'i baaba mum : « Baaba, hokkam mbaka am nder ndonu amin. » Sey baaba oon senndi njawdi mum hakkune ɓiɓɓe ɓeen.
42015013	Balɗe seɗɗa gaɗa mum, minyiyo oon hawri ko jogii fuu, dilli, yehi leydi mboɗɗuni gom. O tokkitii fijirde faa o bonni njawdi makko fuu.
42015014	Wakkati o timminnoo ndi ndeen, rafo manngo gom waɗi nder leydi ndiin. Sey o fuɗɗi naatude nder rafi.
42015015	O yehi o takkowi he ɓii-leydi ndiin gom. Ɓii-leydi ndiin, yaari mo nder gese mum, o durowa girooji mum.
42015016	O rafaa faa omo tefa nyaamude nyaamdu girooji ɗiin, amma walaa kokkuɗo mo ndu.
42015017	Sey ɓerne makko warti he wuro, o wi'i hoore makko : « Gollooɓe baaba am no nyaama faa hodda, amma joonin, miin nii ɗo, miɗo maayda rafo.
42015018	Mi ummoto non, mi hoota hoggo baaba am mi wi'a mo : Baaba, mi waɗi hakke yeeso Alla. Mi waɗi hakke to maaɗa.
42015019	Mi fotaay baa wi'eede ɓiya. Joonin adan hano golloowo maa ! »
42015020	Nden o ummii, o fa'i to baabiiko. Illa to woɗɗi, baabiiko holliri mo, nani yurmeene makko sanne. Nden doggi, wunndowii mo.
42015021	Sey o wi'i baabiiko : « Baaba, mi waɗi hakke yeeso Alla. Mi waɗi hakke to maaɗa. Mi fotaay baa wi'eede ɓiya. »
42015022	Nden baaba oon wi'i maccuɓe mum gom : « Njehee law, ngaddowee jabbaare ɓurne wooɗude, ɓornon mo. Ngattanon mo hootande he honndu makko, ɓornon mo paɗe.
42015023	Ngaddon ngaari payni, kirson, nyaamen, mbelnen.
42015024	Ngam ɓiyam mo miilunoomi maayi oo no wuuri. Ɓiyam majjunooɗo oo hiitaama. » Nden ɓe puɗɗi welnude. Amma wakkati ɓe mbelnannoo ndeen, mawniraawo oon no gese.
42015025	Mawniraawo oon ummii gese no warta. Wakkati ɓadinoo, sey nani bawɗi e bomi no ngaɗa nder ɓaade mum'en.
42015026	O noddi golloowo maɓɓe gom, o ƴami ko woni no waɗa.
42015027	Oon jaabii mo wi'i : « Minya warti jam. Baaba maa hirsani mo ngaari payni. »
42015028	Sey mawniraawo oon ɓerni, salii naatude ɓaade ndeen. Baabiiko wurtii, sawrini mo o naata.
42015029	Nden o wi'i baabiiko : « Ndaa, mi gollanii ma duuɓi he duuɓi, baa nde worre mi salaaki tilsinooje maa. Baa nde worre a hokkaay kam damngel, miin e higiraaɓe am, min mbelna.
42015030	Amma ɓiya oo, nyaamuɗo njawdi maa fuu, he rewɓe fijooɓe, warta dey kirsanaa ɗum ngaari payni ndii. »
42015031	Sey baabiiko jaabii mo, wi'i : « Ɓinngel am, enen ngondi wakkati fuu, ko njeymi fuu, aan jeyii ɗum.
42015032	Minya mo miilunoomi maayi oo no wuuri. Minya majjunooɗo oo hiitaama. Ndenne, no haani ngaɗen batu, mbelnen. »
42016001	Nyannde gom Iisa wi'i aahiiɓe mum : —Diikuɗo gom no woodi kawjotooɗo njawdi mum gom. O haalanaama ko kawjotooɗo njawdi makko oo, no ɗon no bonna njawdi makko.
42016002	Nden nyannde gom o noddi mo, o wi'i : « Ɗume woni ko nanumi no fillee dow maa ɗum ? War, kiisoɗen ko kalfinmaami, ngam a hawjataako njawdi am kaden. »
42016003	Sey kawjotooɗo njawdi oon wi'i hoore mum : « Noy ngaɗanmi ? Ngam mawɗo am ittan kam golle. Mi walaa semmbe remude, miɗo semta fiyude mbara.
42016004	Ahaa ! Miɗo anndi no ngaɗanmi ko nde mi ittaama golle, mi heɓa jaɓɓiiɓe kam nder kowle mum'en. »
42016005	Nden ɓe mawɗo makko tokkata nyamaane ɓeen, o noddi ɗum'en gooto gooto. Arano oon o wi'i ɗum : « Foti mawɗo am tokkete ? »
42016006	Oon wi'i mo : « Bidooji nebbam hemre tokketeemi. » Nden kawjotooɗo oon wi'i mo : « Hooƴu dewtere maa nyamaane, jooɗa law, mbinndaa woygu. »
42016007	Ɗiɗaɓo oon o wi'i ɗum : « Aan nee, foti tokketeɗaa ? » Oon jaabii mo wi'i : « Saakuuji alkama keme joy tokketeemi. » Sey o wi'i mo kanko duu : « Hooƴu dewtere maa nyamaane, mbinndaa saakuuji keme nay. »
42016008	Ƴoƴe kawjiiɗo njawdi ɗee ngaɗi gorko diikuɗo oon mani mo. Mi hokkii on misaali oo non ngam paamon ko himɓe duuniyaaru no ɓurdi ƴoƴe hakkune mum'en dina himɓe jeyngol.
42016009	Miin, miɗo wi'a on : Ngolliree njawdi duuniyaaru heɓa keɓon higiraaɓe ngam nde njawdi ndiin re'i njaɓɓeɗon nder wuro Alla ngo faa abada abadin.
42016010	Kolluɗo aadilaaku nder kujje pamare, hollan aadilaaku nder kujje mawɗe. Kolluɗo jammbi nder kujje pamare, hollan jammbi nder kujje mawɗe duu.
42016011	Ndenne, nde on kollaay aadilaaku nder njawdi duuniyaaru nduu, moy halfinta on njawdi ngooŋaari ?
42016012	Kaden duu, nde on kollaay aadilaaku nder njawdi jananndi, moy hokkata on ko njeyɗon ?
42016013	Golloowo fuu waawtaa gollande mawɓe ɗiɗo, ngam joomum wanyan gooto, hiɗaa ooto, naa teddina gooto, yawo ooto. On mbaawtaa gollande Alla ngollanon njawdi.
42016014	Wakkati Fariisa'en, suunaaɓe ceede ɓeen nanunoo ɗum, ɓe njaltinii mo.
42016015	Sey o wi'i ɓe : —Onon, oɗon ngiɗi laataade dartiiɓe yeeso himɓe, amma Alla no anndii ɓerɗe mooɗon. Ngam ko himɓe teddinta hakkune mum'en, kam woni ko harminii yeeso Alla.
42016016	Tawreeta e dewte annabiiɓe ngoni no ndawrana himɓe faa yottii he garki Yahaaya. Amma Yahaaya gaɗoowo batisma wari, Habaru lobbo filla dow Laamu Alla no waajee. Neɗɗo fuu no durwa naata nder maggu.
42016017	Taggol kammu e leydi no ɓuri hoyde dina ittude toɓɓel gootel nder Tawreeta.
42016018	Neɗɗo fuu ceerɗo deekum ɓaŋi goɗɗo, yeeni. Kaden duu ɓaŋuɗo debbo ceeraaɗo, kam duu yeeni.
42016019	—Waɗiino gorko diikuɗo gom, ɓornotooɗo kolte lobbe, caadiiɗe sanne. Wakkati fuu omo nder weltaare. Omo nyaama ko weli mo.
42016020	Laajaru, no talka. Ɓanndu makko fuu no ɓuuye. Wakkati fuu omo waddee omo fukkinee dammbugal ɓaade diikuɗo oo.
42016021	O wanyaa nyaamude baa ko ƴuwi nder nyaamdu diikuɗo oon, saami dow leydi. Dawaaɗi duu no ngara no metta ɓuuye makko.
42016022	Nyannde gom sey talka oon maayi. Maleykaaɓe njaari mo to Ibrahim. Diikuɗo oon duu maayi, ufaa.
42016023	Omo torroo sanne laahara, sey o ɓanti hoore makko, o holliri Ibrahim to woɗɗi, Laajaru no hadde mum.
42016024	Sey diikuɗo oon huuɓi, wi'i : « Hiite ngee torri kam sanne. Maama am Ibrahim, yurmam. Lilu Laajaru suuwa kollel mum seɗɗa nder ndiyam, o wara o simtina dow ɗemngal am, mi feewa. »
42016025	Nden Ibrahim jaabii mo, wi'i : « Ɓinngel am, miccita a heɓiino kujje lobbe nder mbuurnam maa, amma Laajaru kay bone tan yari. Joonin, o heɓan jam, aan duu torroɗaa.
42016026	Gaɗa mum duu, ngayka mawka tawaa hakkune amin he mooɗon. Ka wattaama ngam hiɗuɓe ummaade to amin, njeha to mooɗon naa hiɗuɓe ƴuwde to mooɗon ngara to amin, keppa yahde. »
42016027	Nden diikuɗo oon wi'i mo : « Ndenne maama am, mi ŋaarake ma, lilu Laajaru nder hoggo baaba am,
42016028	ngam miɗo woodi banndiraaɓe worɓe joyo toon, o famtina ɓe, ngam to ɓe ngaru kamɓe duu nder nokkuure heewne torra ndee. »
42016029	Nden Ibrahim wi'i mo : « Iɓe njogii Tawreeta Muusa e dewte annabiiɓe, accu ɓe kettinoo ko ɗe mbi'ataa. »
42016030	Sey o jaabii Ibrahim, o wi'i : « Yaa Ibrahim ! Hettinaade dewte ɗee tan heƴataa. Amma nde goɗɗo ummitake yehi to maɓɓe haalani ɓe, ɓe tuuban. »
42016031	Nden Ibrahim wi'i mo : « Nde nii hettinaade haalaaji Muusa e annabiiɓe heƴaay ɓe tuuba, too, baa nde goɗɗo ummitii yehi to maɓɓe, ɓe ngoonɗintaa. »
42017001	Nyannde gom Iisa wi'i aahiiɓe mum : —Sikka walaa no woodi ko tutotoo himɓe ngaɗa hakke. Amma bone saama dow neɗɗo fuu laatii sabiili majjum.
42017002	Kaaƴa mannga haɓɓee he daane joomum, faɗɗee nder maayo, no ɓuri hoyande joomum, dina waɗude gooto nder cukaloy koy waɗa hakke.
42017003	Ndenne, kakkilee e ko'e mooɗon. Nde banndiraawo maa waɗanii ma hakke, felu mo. Nde o tuubii, njaafoɗaa mo.
42017004	Nde o waɗanii ma hakke kile jeɗɗi nder nyalooma, nde o wari to maa kile jeɗɗi omo tuubane, yaafa mo.
42017005	Sey lilaaɓe ɓeen mbi'i Iisa : —Ɓeydu goonɗinol amin.
42017006	Iisa jaabii ɓe, wi'i : —Nde goonɗinol mooɗon no famɗi faa foti gabbel mutaari, nde on mbi'ii lekki kii ɗoofo, sinngowoo nder maayo, ki ɗowtanto on.
42017007	Nder mooɗon moy demoowo naa duroowo mum ƴuwata ladde dey wi'a mo wakkati oon ndaa : « Yaawnu war nyaamu » ?
42017008	Hanaa sey joomum wi'a mo : « War, jonngu nyaamdu, ngaddanaa kam mi nyaama mi yara. Nden nyaamowaa, aan duu » ?
42017009	Oɗon miila o yettan golloowo oon ngam waɗi ko haani waɗude naa ?
42017010	Hanaa. Onon duu, nde on ngaɗi huune fuu ko kaanuɗon waɗude, sey mbi'on ko'e mooɗon : « Min maccuɓe tan. Min ngaɗi ko min kaani waɗude. »
42017011	Wakkati Iisa yehannoo Ursaliima, o tokki hakkune leydi Samariya e leydi Galili.
42017012	No o naatiri wuro gom, non worɓe seppinɓe sappo gom ngari potti he makko. Ɓe ndarii to toowti,
42017013	ɓe kuuɓi, ɓe mbi'i : —Iisa, Moodibbo, yurma min !
42017014	Wakkati Iisa hi'unoo ɓe, sey o wi'i ɓe : —Njehee, kollowee ɓalli mooɗon cakkanooɓe Alla. Wakkati ɓe njehannoo, iɓe dow laawol, sey ɓe njamɗiti.
42017015	Gooto maɓɓe, wakkati hi'unoo kam yamɗiti, soƴƴii. Omo yeha omo teddina Alla he daane toowne.
42017016	O wari, o jimminii yeeso Iisa faa he leydi, o yetti mo. Gorko oo no ɓii-leydi Samariya.
42017017	Iisa fiirti hunnduko, wi'i : —Tawte hanaa sappo ɓeen fuu njamɗintinaa ? Toy njeenayo ɓeen nee ngoni ?
42017018	Koɗo oo tan miili soƴƴitaade teddina Alla naa ?
42017019	Nden Iisa wi'i gorko oon : —Umma dillu, ngam goonɗinol maa dannii ma.
42017020	Fariisa'en gom ƴami Iisa mbi'ii : —Wakkati oye Laamu Alla warta ? Nden o jaabii ɓe, o wi'i : —Hitere hi'ataa no Laamu Alla warirta.
42017021	Neɗɗo fuu waawaa wi'i ingu ɗoo naa ingu too, ngam Laamu Alla no hakkune mooɗon.
42017022	Sey Iisa wi'i aahiiɓe mum : —Wakkati waran mo ngiɗɗon hi'ude Ɓii-Neɗɗo baa nii nyalooma gooto non, amma on ngi'ataa mo.
42017023	On mbi'etee : « Ndaa omo ɗo ! » naa « Ndaa omo too ! » Amma to njehee, to ndoggiree toon.
42017024	Ngam hano no maƴƴere maƴƴirta nder kammu keerol yahde keerol, hano non Ɓii-Neɗɗo lattoo nyannde gartol mum.
42017025	Amma no tilsi o torree sanne ginan, himɓe jamaanu oo caloo mo.
42017026	Hano nii no ɗum waɗirnoo nder jamaanu Nuhu, hano non ɗum waɗan nder balɗe ɗe Ɓii-Neɗɗo wartoyta.
42017027	Himɓe no nyaama, no njara, no ɓaŋa, no ɓaŋee, faa nyannde Nuhu naati laana kaan. Nii ndiyam tuufaana wari, halki ɓe, ɓe fuu.
42017028	Iri majjum duu waɗiino nder jamaanu Luutu. Himɓe no nyaama, no njara, no cooda, no conna, no aawa, no nyiɓa.
42017029	Amma wakkati Luutu wurtinoo Sodooma, Alla toɓini norɗe hiite e sinaadar dow maggo. O halki ɓe, ɓe fuu.
42017030	Non duu ɗum waɗirta nyannde Ɓii-Neɗɗo wanngata.
42017031	Nyannde mum, tawaaɗo dow suudu, nde tawi are mum no nder suudu, to jippoo wi'a hooƴan ɗe. Tawaaɗo ngesa, to wi'u hootan wuro.
42017032	Miccitee ko hewti dee-Luutu.
42017033	Tefuɗo hisinde yonki mum nder duuniyaaru nduu, mursan ki. Amma mursuɗo ki, hisinan ki.
42017034	Miɗo haalana on, nder jemma mum, on ngi'an himɓe ɗiɗo fukkiiɓe dow leeso wooto. Gooto hooƴee, ooto accee.
42017035	Rewɓe ɗiɗo wonɓe no unida nder wowru worru. Gooto hooƴee, ooto accee. [
42017036	Worɓe ɗiɗo wonɓe nder ngesa ngoota. Gooto hooƴee, ooto accee.]
42017037	Nden aahiiɓe ɓeen ƴami mo, mbi'i : —Moodibbo, toy ɗum waɗata ? O jaabii ɓe, o wi'i : —To canngu woni, ɗon jigaaje kawrata.
42018001	Iisa waɗani aahiiɓe mum kippol haala ngool ngam hollude ɓe ko no haani ɓe tittinkinoo nder waɗude du'aa'u, to ɓe comu waɗude du'aa'u.
42018002	O wi'i ɓe : —Wuro gom woodi kiitotooɗo gom mo hulataa Alla. Walaa duu mo o semtataa.
42018003	Debbo gom mo gorum maayi, no tawaa nder wuro ngoon. Wakkati fuu omo wara to kiitotooɗo oon, omo wi'a mo : « Hiita hakkune am, miin he kabduɗo am. »
42018004	Kiitotooɗo oon ɓooyi no saloo kiite ɗeen. Ko sakitii sey o wi'i hoore makko : « Mi hulataa Alla, mi semtataa gooto duu.
42018005	Debbo oo tampinii kam. Mi hiitoto hakkune maɓɓe ngam to o war omo fusana kam noppi wakkati fuu. »
42018006	Iisa wi'i ɓe kaden : —On nani naa ko kiitotooɗo bonɗo oon wi'i !
42018007	He giiɗe mooɗon, Alla ittataa hakke suɓaaɓe mum, woyooɓe jemma e nyalooma no eela ɗum ɓee fuu naa ? O jaabataako law law bojji maɓɓe naa ?
42018008	Miɗo wi'a on : O jaaboto ɗi dow ko yaawi. Amma ko ƴamanmi woni nde Ɓii-Neɗɗo wartowi, tawan goonɗinɓe nder duuniyaaru naa ?
42018009	No woodi daarooɓe ko'e mum'en no dartiiɓe, iɓe njawoo woɓɓe duu. Daliila himɓe ɓee waɗi Iisa waɗi kippol haala ngool, wi'i ɓe :
42018010	—Worɓe ɗiɗo naati Juulirde mawne faa ndu'oo. Gooto no Fariisaajo, ooto duu no jaɓoowo janngal.
42018011	Fariisaajo oon darii no du'oo nder ɓerne mum no wi'a : « Alla, mi yettii ma ngam mi laataaki iri himɓe gom, misaali ir wuyɓe, bonɓe, yeenooɓe. Mi yettii ma ko mi laataaki hano jaɓoowo janngal oo duu.
42018012	Jeɗɗiire fuu miɗo suumo kile ɗiɗi, miɗo itta jakka dow ko keɓumi fuu. »
42018013	Jaɓoowo janngal oon no darii to toowti, suusaay baa tiggitaade kammu, nani semteene, no wi'a : « Yaa Alla ! Yurmam, mi gaɗoowo hakke. »
42018014	Nden Iisa wi'i aahiiɓe mum : —Miɗo wi'a on, jaɓoowo janngal oon hooti wuro mum, hakkeeji makko njaafaama. Amma Fariisaajo oon hakkeeji mum njaafaaka. Miɗo wi'a on ƴettuɗo hoore mum dow, no leesintee. Leesinɗo hoore mum, no ƴettetee.
42018015	Nyannde gom himɓe ngaddi cukaloy mum'en keccoy gom to Iisa, ngam o yowa juuɗe dow makkoy. Amma wakkati aahiiɓe makko ngi'unoo ɗum, ɓe nduki ɓe.
42018016	Sey Iisa noddi aahiiɓe mum, wi'i ɓe : —Accee cukaloy koy ngara to am. To kaɗee koy, ngam nannduɓe he makkoy njeyaa nder Laamu Alla.
42018017	Goonga kaalananmi on, mo jaɓɓoraaki Laamu Alla hano no cukalel ngel jaɓɓoraa nii, joomum naatataa nder maggu.
42018018	Hooreejo Yahudankooɓe gom ƴamii Iisa, wi'i : —Moodibbo lobbo, ɗume kaanumi waɗude ngam heɓude mbuurnam nduumiiɗam ?
42018019	Iisa jaabii mo, wi'i : —Ngam ɗume noddirtaa kam lobbo ? Lobbo fuu walaa sey Alla.
42018020	Aɗa anndi ko tilsinooje Tawreeta mbi'ii : To yeenu, to ittu yonki goɗɗo, to wujju, to seedana fewre. Teddin inna maa e bammaa.
42018021	Sey hooreejo Yahudankooɓe oon jaabii Iisa, wi'i : —Miɗo tokki kujje ɗee fuu illa nder cukaaku am.
42018022	Wakkati Iisa nanunoo ɗum, wi'i mo : —Huune worre tan hoddanii ma. Sonnoy ko njogiɗaa fuu, njeddana talkaaɓe, a heɓan baraaje dow. Nden, ngaraa tokkaa kam.
42018023	Hooreejo Yahudankooɓe oon no diikuɗo mawɗo. Wakkati o nanunoo haalaaji ɗii, o ɓalinii tik, o dillidi mettorgal ɓerne.
42018024	Sey Iisa ƴeewi mo, wi'i : —Naatol riikuɓe nder Laamu Alla no tiiɗi faa !
42018025	Ngam naatol ngolooba nder wudde battal no ɓuri hoyde dina naatol diikuɗo nder Laamu Alla !
42018026	Hettinaniiɓe mo mbi'ii : —Ndenne, moy hisataa ?
42018027	Sey Iisa jaabii ɓe, wi'i : —Ko heppori ɓii-aadama hepportaa Alla.
42018028	Piyer jaabii, wi'i : —Minen, min mboppi ko min njogii fuu, min tokkii ma !
42018029	Sey Iisa wi'i ɓe : —Miɗo haalana on goonga, accuɗo wuro mum, naa deekum, naa rimdaaɓe mum, naa saarooɓe mum, naa sukaaɓe mum ngam Laamu Alla,
42018030	no heɓan ko ɓuri ɗum kile ɗuɗɗe nder wakkati mo ngonɗen nder mum jooni. Joomum no heɓan duu mbuurnam nduumiiɗam nder wakkati garoowo oon.
42018031	Iisa henni lilaaɓe sappo e ɗiɗo ɓeen senngo, wi'i ɓe : —Kettinee, eɗen ɗon eɗen njaha Ursaliima. Toon ko annabiiɓe mbinndunoo dow Ɓii-Neɗɗo fuu, huuɓata.
42018032	Ngam o wattetee nder juuɗe ɓe kanaa Yahudankooɓe, ɓe njawoo mo, ɓe njenna mo, ɓe tutta dow makko,
42018033	ɓe piya mo dorri, ɓe mbara mo. Amma nyalaane tataɓere mum o ummitittoo.
42018034	Amma aahiiɓe ɓeen paamaay haala kaa sam. Maana makka suuɗanake ɓe, ngam majjum waɗi ɓe paamaay ko o hiɗi wi'ude ɓe.
42018035	Wakkati Iisa ɓadinoo Yeriko, o tawi bumɗo gom no jooɗii no garbina takkol laawol.
42018036	Wakkati bumɗo oon nanunoo mbittaaki jama'aare ndeen, sey o ƴami himɓe ko woni no waɗa.
42018037	Nden ɓe njaabii mo, ɓe mbi'i : —Iisa mo Nasaratu woni no yawta.
42018038	Nden o huuɓi, o wi'i : —Iisa, taanu Daawda, yurmam !
42018039	Wonɓe yeeso jama'aare ɓeen puɗɗi no cajitoo he makko, no mbi'a o deƴƴita. Amma o huuɓi kaden, o wi'i : —Taan Daawda, yurmam !
42018040	Iisa darii, wi'i ɓe ngadda mo to mum. Wakkati o ɓadinoo Iisa, Iisa ƴami mo, wi'i :
42018041	—Ɗume ngiɗaa mi waɗane ? Nden o jaabii, o wi'i : —Moodibbo, miɗo hiɗi mi wumta.
42018042	Iisa wi'i mo : —Wumtu. Goonɗinol maa danni ma.
42018043	Wakkati mum da o wumti, o tokki Iisa, omo teddina Alla. Wakkati himɓe ngi'unoo ɗum, ɓe njetti Alla.
42019001	Iisa naati Yeriko, no feera siire ndeen yahde.
42019002	Jakayus, hooreejo jaɓooɓe janngal, gorko diikuɗo no tawaa nder Yeriko.
42019003	Jakayus no tefa hi'ude nder jama'aare ndeen moy woni Iisa, amma o heppi ngam o daɓɓo.
42019004	Nden, ngam hi'ude mo, sey o doggi, o arditii jama'aare ndeen. O yehi, o ƴeenyowi ibbi ngonki dow laawol to Iisa wittortoo.
42019005	Wakkati Iisa yottinoo ibbi kiin o tiggitii, sey o wi'i Jakayus : —Jakayus, yawɗa jippa, ngam no tilsi mi weerane hannden.
42019006	Jakayus yaawɗi jippii, jaɓɓorii mo welwelo.
42019007	Wakkati himɓe fuu ngi'unoo ɗum, ɓe puɗɗi iɓe nguuntoo, iɓe mbi'a : —O weeranowi gaɗoowo hakke !
42019008	Wakkati ɓe ngari ɓe mbeeri, sey Jakayus ummii darii, wi'i Iisa : —Moodibbo, hettina. Hannden mi hokkan talkaaɓe feccere njawdi am fuu. Nde mi nyaami ceede goɗɗo, mi yoɓitan mo kile nay.
42019009	Sey Iisa wi'i : —Gorko oo duu, taanu Ibrahim non. Hannden, kisinam naatii nder hoggo ngoo,
42019010	ngam Ɓii-Neɗɗo wari tefude majjuɓe faa hisina ɓe.
42019011	Wakkati himɓe ngonnoo no kettinii haala Iisa, sey o waɗani ɓe kippol haala ngool ngam ɓe ɓadake Ursaliima, iɓe miila ko Laamu Alla no wanngan jooni jooni.
42019012	Nder kippol haala ngool Iisa wi'i ɓe : —Dimo mawɗo gom yehi nder leydi mboɗɗuni gom faa mellee laamiiɗo mayri, nden warta.
42019013	Fadde makko dillude, o noddi gollooɓe makko sappo gom. O hokki gooto maɓɓe fuu tammal kaŋŋe, o wi'i ɓe : « Luumoree ɗe, faa mi warta. »
42019014	Himɓe leydi makko no mbanyi mo. Ngam majjum waɗi, gaɗa makko ɓe ummini lilaaɓe mbi'owa kam'en ngiɗaa gorko oo laamoo ɗum'en.
42019015	Amma ɗum fuu haɗaay o mellaa, o warti nder leydi makko. Wakkati o wartunoo, o noddi gollooɓe makko, ɓe o halfinnoo tammaaje kaŋŋe ɓeen, ngam o annda ko gooto maɓɓe fuu heɓi nder luumaaku mum.
42019016	Arano oon wari, wi'i : « Joomam, tammal kaŋŋe maa rimi tammaaje kaŋŋe sappo. »
42019017	Sey o wi'i mo : « Gasii, a golloowo lobbo. Ngam a hilnake ko famɗi, mi mellii ma laamiiɗo gure sappo. »
42019018	Ɗiɗaɓo oon ɓadii, wi'i : « Joomam, tammal kaŋŋe maa rimi tammaaje kaŋŋe joy. »
42019019	O wi'i ɗiɗaɓo oon : « Gasii, aan duu, mi mellii ma laamiiɗo gure joy. »
42019020	Tataɓo oon wari, wi'i : « Joomam, ndaa tammal kaŋŋe maa nii. Mi fiɓii ngal nder tekkere mi suuɗi.
42019021	Ngam miɗo hule, sabu a gorko cattuɗo. Aɗa hooƴa ko a resaay. Aɗa hetta ko a aawaay. »
42019022	Nden gorko diikuɗo oon wi'i mo : « Bonɗo, jaayɗo ! Dara ! Dow haalaaji maa ɗii kiitanmaami. Aɗa anndi ko mi gorko cattuɗo, miɗo hooƴa ko mi resaay, miɗo hetta ko mi aawaay ?
42019023	Too, ɗume waɗi ko a wattaay ceede am nder banki faa nde ngartumi, nden ɗe ngaddanan kam riiba ? »
42019024	Nden o wi'i gollooɓe makko ɓeeto : « Teetee tammal kaŋŋe makko ngaal, kokkon ngal jom tammaaje sappo oon. »
42019025	Sey ɓe njaabii mo ɓe mbi'i : « Alla sabbinane, mo mbi'uɗaa hokkee oo duu tammaaje kaŋŋe sappo jogii ! »
42019026	Sey mawɗo oon wi'i ɓe : « Miɗo haalana on, jogiiɗo fuu ɓeydantee. Amma mo walaa oon, baa seɗɗa mo jogii oon, teetetee.
42019027	Jooni toy wayɓe am ɓe ngiɗaa mi laamoo ɗum'en ɓeen ngoni ? Ngaddee ɓe ɗo, kirson ɓe yeeso am. »
42019028	Gaɗa kippol haalaaji ɗii, Iisa ardii aahiiɓe mum, fa'i Ursaliima.
42019029	Wakkati o ɓadinoo nguroy Baytifaaji e Baytaniya hedde har waamnde wi'eteene waamnde Jaytun, sey o lili aahiiɓe makko ɗiɗo gom,
42019030	o wi'i ɓe : —Ummee, njehee nder wurel gonngel yeeso mooɗon ngeel. No nattirɗon nder maggel, on tawan ɓinngel ara gom, ngel waɗɗaaka abada gom no haɓɓii. Kaɓɓitee ngel, ngaddanon kam.
42019031	Nde nii goɗɗo ƴamii on, wi'i ngam ɗume waɗi oɗon kaɓɓita ngel, mbi'on Joomiraawo haajaa ngel.
42019032	Lilaaɓe ɓeen njehi, tawi huune fuu hano no Iisa tinndiniri ɓe ɗum.
42019033	Wakkati ɓe kaɓɓitannoo arel ngel, sey joomiingel wi'i ɓe : —Ɗume kaɓɓitanton arel ngeel ?
42019034	Ɓe mbi'i mo : —Joomiraawo haajaa ngel.
42019035	Nden ɓe njaari ngel to Iisa. Ɓe njowi kolte maɓɓe dow maggel ɓe ngaɗi jappe, ɓe nanngani Iisa waɗɗii dow maggel.
42019036	Omo yaha, himɓe no mbeɗɗita kolte mum'en dow laawol makko.
42019037	Wakkati o faani Ursaliima, ɗoon hadde simmitorde waamnde wi'eteene waamnde Jaytun, goonɗinɓe tokkuɓe mo fuu keewi welwelo, sey ɓe towni daaɗe, iɓe njetta Alla daliila kujje kaayɗiniiɗe ɗe ɓe ngi'ii.
42019038	Iɓe mbi'a : —Barkinaaɗo woni laamiiɗo gardoowo innde Joomiraawo ! Jam laatoo nder kammu. Teddungal laatanoo Alla Toowɗo !
42019039	Sey Fariisa'en gom tawaaɓe nder jama'aare ndeen mbi'i mo : —Moodibbo, haja aahiiɓe maa ndeƴƴa !
42019040	O jaabii ɓe, o wi'i : —Miɗo haalana on, nde ɓe ndeƴƴi, kaaƴe ɗee e ko'e mum'en kuuɓan !
42019041	Wakkati Iisa hi'unoo huɓeere Ursaliima, o woyani nde,
42019042	o wi'i : —Mi hiɗiino tawee hannden, aan duu, a faami ko hokkete jam. Amma kaari, ɗum suuɗanake gite maaɗa !
42019043	Nyalaaɗe no ngaran nde wayɓe maa nyiɓata cuuɗi loope ngam ɓe ƴeenya ɓe piile, ɓe kone,
42019044	ɓe pusee, ɓe accataa baa hayre worre no deki dow wonnde nder maaɗa. Ɓe mbare, aan e ɓiɓɓe maaɗa fuu, ngam a annditaay wakkati mo Alla warunoo ngam hisinde ma.
42019045	Iisa naati jawreeru Juulirde mawne, fuɗɗi no riiwa sonnooɓe,
42019046	no wi'a ɓe : —Ɗum winndaama nder dewte Alla : Suudu am laatoto suudu du'aa'u.Amma onon, on ngaɗii ndu wumpere wuyɓe!
42019047	Iisa no waajoo nyannde fuu nder Juulirde mawne. Mawɓe cakkanooɓe Alla e jannginooɓe Tawreeta e haalooɓe nanee nder lenyol ngool fuu no ndaara no mbardata Iisa.
42019048	Amma ɓe keppi heɓude laawol fuu, ngam himɓe fuu no ngattani haalaaji makko hakkillo sanne.
42020001	Nyannde gom Iisa no janngina himɓe nder Juulirde mawne, omo waajoo ɓe dow Habaru lobbo. Sey mawɓe cakkanooɓe Alla gom, jannginooɓe Tawreeta e mawɓe Yahudankooɓe gom ngari to makko,
42020002	mbi'i mo : —Haalan min, baawɗe ɗeye ngaɗirtaa kujje ɗee fuu ? Moy hokki ma laawol waɗude ɗe ?
42020003	Nden Iisa jaabii ɓe, wi'i : —Miin duu, huune worre tan ƴamanmi on, njaaboɗon kam :
42020004	Alla naa himɓe kokki Yahaaya laawol waɗude batisma ?
42020005	Sey iɓe caawodira hakkune maɓɓe, iɓe mbi'a : —Nde nii en mbi'ii Alla, o wi'an ko waɗi en ngoonɗinaay Yahaaya ?
42020006	Amma nde en mbi'ii himɓe, too, himɓe fuu no mbugoto en kaaƴe, ngam ɓe fuu ɓe tabbintini ko Yahaaya no annabiijo.
42020007	Nden ɓe njaabii Iisa, ɓe mbi'i : —Min anndaa liluɗo mo.
42020008	Iisa duu wi'i ɓe : —Too, miin duu, mi haalantaa on baawɗe ɗe ngaɗiranmi kujje ɗee.
42020009	Gaɗa ko Iisa haaldunoo he mawɓe cakkanooɓe Alla, jannginooɓe Tawreeta he mawɓe Yahudankooɓe, o waɗani himɓe kippol haala ngool, o wi'i : —Neɗɗo gom waɗi ngesa cabiije, nden wuƴi nga remooɓe gom, waɗi jahaangal, o ɓooyi har toon.
42020010	Wakkati teɓol cabiije ɗeen yottinoo, o lili golloowo makko gom jaɓowa mbaka makko cabiije ɗeen to remooɓe ɓeen. Amma remooɓe ɓeen piyi lilaaɗo oon. O coƴƴitii juuɗe ɓole.
42020011	O lili golloowo makko gom kaden to maɓɓe, ɓe piyi oon duu, ɓe njennii mo. O coƴƴitii kanko duu juuɗe ɓole.
42020012	Jom ngesa oon lili kaden golloowo mum tataɓo gom, ɓe mbarmini mo, ɓe ndiiwi mo.
42020013	Sey jom ngesa oon wi'i hoore mum : « Joonkay, miɗo anndi no ngaɗanmi. Mi lilan ɓiyam gorko korsuɗo he maɓɓe, tawte ɓe teddinan mo ! »
42020014	Amma wakkati remooɓe ɓeen ngi'unoo ɓiyiiko, sey ɓe mbi'odiri : « Ma'adalla. Oo woni donoowo ngesa ngaa. Ngaree mbaren mo, heɓa ndonen nga ! »
42020015	Sey ɓe mburtini mo nder ngesa ngaan, ɓe mbari mo. Too, ɗume miiloton jom ngesa oon waɗata remooɓe ɓee ?
42020016	Miɗo wi'a on : « O waran, o wara remooɓe ɓeen, nden o halfina ngesa ngaan woɓɓe. » Wakkati himɓe nanunoo kippol haala ngool, ɓe mbi'i : —Alla hiinu en ɗum !
42020017	Iisa ƴeewi ɓe, wi'i : —Ndenne, ɗume woni maana ko winndaa nder dewte ɗeen, wi'aa : Hayre nde nyiɓooɓe ɓeen mboppi ndeen, kayre laatii hoore nyibdi ndiin.
42020018	Iisa ɓeydi wi'ude ɓe kaden : —Neɗɗo fuu caamuɗo dow hayre ndeen, helan. Neɗɗo fuu, mo nde saami dow mum, no mornyotoo.
42020019	Jannginooɓe Tawreeta e hooreeɓe cakkanooɓe Alla paamii ko kippol haala ngool, kam'en ngol sappii. Ɓe muuyiino nanngude mo ɗoon da, amma ɓe kuli himɓe.
42020020	Jannginooɓe Tawreeta e hooreeɓe cakkanooɓe Alla ngattani Iisa hitere. Ɓe lili himɓe gom ngaɗa ko'e mum'en hano dartiiɓe, tunna mo nder haalaaji makko ngam ɓe keɓa laawol no ɓe ngattirta mo nder juuɗe laamu.
42020021	Lilaaɓe ɓeen ngari to Iisa, ƴami mo, mbi'i : —Moodibbo, miɗen anndi ko kaalataa e ko mbaajotoɗaa fuu no dartii. Miɗen anndi ko a ɓurdinaay himɓe. Aɗa janngina laawol Alla goonga e goonga.
42020022	No hegii min kokka laamiiɗo Rooma mawɗo janngal naa hegaaki ?
42020023	Amma Iisa annditani ƴoyre maɓɓe, nden wi'i ɓe :
42020024	—Kollee kam tammal cardi ! Foto moy he innde moy woni ɗo ? Ɓe njaabii, ɓe mbi'i : —Laamiiɗo Rooma.
42020025	Nden o wi'i ɓe : —Ndenne kokkee laamiiɗo Rooma ko jeyi, kokkon Alla duu ko jeyi.
42020026	Ɓe keɓaay fuu ko ɓe tunnirta mo nder ko o wi'i ɓe yeeso himɓe fuu. Nootaaki makko haayɗini ɓe, nden ɓe ndeƴƴiti.
42020027	Sadduki'en, kam'en ngoni yeddooɓe no mbi'a ko maayɗo fuu ummitittaako. Nyannde gom, woɓɓe maɓɓe ummii ngari to Iisa, ƴami mo, mbi'i :
42020028	—Moodibbo, Muusa tilsini enen Yahudankooɓe, wi'i : Nde gorko dewli, maayi, heɓaay ɓiɗɗo, minyum naa mawnum dewla deekiiko ngam heɓana mo jippotooɓe.
42020029	Too, waɗiino rimdaaɓe jeɗɗo gom. Arano oon dewli debbo gom, maayi, heɓaay ɓiɗɗo.
42020030	Ɗiɗaɓo oon dewli debbo oon, kam duu maayi, heɓaay ɓiɗɗo.
42020031	Tataɓo oon duu tokki, faa jeɗɗo ɓeen fuu maayi.
42020032	Gaɗa maayde maɓɓe, debbo oon duu maayi.
42020033	Too, nyannde darŋal, moy nder maɓɓe laatoto goro debbo oo ? Ngam ɓe fuu jeɗɗo kaɓɓani mo.
42020034	Sey Iisa jaabii ɓe, wi'i : —Nder duuniyaaru nduu worɓe ɓaŋata, rewɓe duu ɓaŋee.
42020035	Amma ɓe Alla daari fotuɓe keɓa mbuurnam jaaŋo, ummitittooɓe nyannde darŋal, worɓe maɓɓe ndewlataa, rewɓe maɓɓe duu ndewlataake.
42020036	Ɓe maayataa kaden, ngam ɓe laatoto hano maleykaaɓe. Ɓe ɓiɓɓe Alla duu, ngam ɓe ummitake he maayde.
42020037	Muusa he hoore mum wakkati Alla haaldannoo he mum nder taariihi kaaloowo dow wuumoore huɓɓoore, Muusa sappake ko maayɓe no ummitittoo. Ngam toon o noddiri Joomiraawo Alla Ibrahim, Alla Isiyaaku, Alla Yakuuba.
42020038	Iisa wi'i ɓe kaden : —Ndenne, Alla hanaa Alla maayɓe, o Alla wuurɓe. Ngam to makko himɓe fuu no wuurɓe.
42020039	Gere nder jannginooɓe Tawreeta piirti hunnduko, mbi'ii : —Moodibbo, a haalii goonga.
42020040	Illa ndeen ɓe cuusaay ƴamude mo goɗɗum kaden.
42020041	Iisa wi'i ɓe : —Noy himɓe mbaawiri wi'ude ko Almasiihu no taan Daawda ?
42020042	Daawda e hoore mum wi'i nder Jabuura : « Alla Joomiraawo wi'i Joomiraawo am : War, njooɗaa nyaamo am
42020043	faa mi sorna wayɓe maa ley teppere maa. »
42020044	Daawda no noddira mo, « Joomiraawo », ndenne, o hanaa taanu Daawda.
42020045	Wakkati jama'aare wonnoo no hettinanii Iisa, sey Iisa wi'i aahiiɓe mum :
42020046	—Tinnee. Kakkilee he jannginooɓe Tawreeta. Iɓe ngiɗi ɓornaade kolte mawɗe. Iɓe ngiɗi sanneede cannooje tedduɗe nder luuɓe. Iɓe ngiɗi jooɗorɗe ɓurɗe teddude nder baajorɗi. Iɓe ngiɗi jooɗorɗe ɓurɗe teddude nde nii ɓe noddaama batu.
42020047	Iɓe eyta rewɓe ɓe goriraaɓe mum'en maayi ngam teetude njawdi maɓɓe. Iɓe njunna du'aa'uuji maɓɓe ngam ɓe limtee nder lobbuɓe. Kiite naawɗe ɓe ngaɗantee.
42021001	Iisa ɓanti hoore mum nder Juulirde mawne, sey hi'i riikuɓe gom no ngatta hadiyaaji mum'en nder keesuwal mayre.
42021002	O hi'ii duu debbo talkaajo gom mo gorum maayi no watta buuɗoy ɗiɗoy nder maggal.
42021003	Sey o wi'i : —Miɗo haalana on goonga : Ko debbo talkaajo mo gorum maayi oo watti nder keesuwal ɗum, no ɓuri ko ɓeeto fuu ngatti.
42021004	Ngam ɓe fuu, ɓe kokki seɗɗa nder ko ɓe njogii. Amma debbo oo, ko o joginoo ngam o wuurda ɗum, o watti nder maggal.
42021005	Nder Juulirde mawne ndeen woɓɓe tinni no kaala dow mayre, no mbi'a ko inde wooɗi ngam nde moƴƴiniraama kaaƴe booɗɗe. Nde feɗiraama sadakaaji ittanaaɗi Alla. Amma Iisa wi'i ɓe :
42021006	—Nder ko ngi'oton ɗum fuu, wakkati waran mo baa hayre mayre worre hoddataako no deki dow wonnde. Nde fuu, nde liɓetee.
42021007	Nden ɓe ƴami mo, ɓe mbi'i : —Moodibbo, haalan min nde ɗum waɗata. Alaama oye hollata ko kujje ɗee fuu ɓadake ?
42021008	Sey Iisa jaabii ɓe, wi'i : —Kakkilee to neɗɗo fuu majjina on. Himɓe heewɓe ngardan innde am, mbi'a : « Miin woni Almasiihu », ɓe mbi'a : « Wakkati oo ɓadake. » To tokkee ɓe.
42021009	Nde nii on nani habaru konu e murtol no waɗee, to kulee. No tilsi ɗum waɗa ginan, amma ɗum hollataa ko wakkati mum da timmoode duuniyaaru yottake.
42021010	Iisa tinni no wi'a ɓe : —Lenyol habdan he lenyol, laamu habdan he laamu.
42021011	Dimmbaaki leydi mawki waɗan. Rafooji e nyawuuji bonɗi ngaɗan nokku nokkuuje. Kujje kulƴiniiɗe e alamaaji mawɗi ngaɗan dow kammu.
42021012	Amma fadde majjum waɗude, on nanngetee, torreɗon, njaareɗon yeeso laamiiɓe e hooreeɓe, kiiteɗon nder baajorɗi Yahudankooɓe, paɗɗeɗon nder kasu ngam sabbu am.
42021013	Ɗum hokkan on laawol seedanaade kam.
42021014	Ndenne, kaɓɓee anniya illa joonin, heɓa no coptinirton ko'e mooɗon to suulu on,
42021015	ngam mi hokkan on nyenyal haala e anndal faa nder wayɓe mooɗon ɓee fuu walaa baawɗo liɓude naa yeddude on.
42021016	Baa saarooɓe mooɗon, rimdaaɓe mooɗon, koreeji mooɗon e higiraaɓe mooɗon no njammboto on. Ɓe laatoo daliila maayde woɓɓe mooɗon.
42021017	Himɓe fuu mbanyan on ngam am.
42021018	Amma baa leeɓol ko'e mooɗon gootol majjataa.
42021019	Tittinkinaaku mooɗon keɓirton kisinam.
42021020	—Wakkati ngi'uɗon soogeeji piili Ursaliima, anndon ko cankitol maggo ɓadake.
42021021	Nder wakkati oo, ɓe ɗum tawi Yahudiya ndoggira baamle. Ɓe ɗum tawi nder huɓeere Ursaliima, mburto nder mayre. Tawaaɓe nder ladde duu, to naatu nder mayre.
42021022	Ngam nyalaaɗe ɗeen no nyalaaɗe yoptitaade ko winndaa nder dewte Alla fuu no tabbitan.
42021023	Nder balɗe mum bone saaman dow saawɓe he musinooɓe ! Ngam torraaji mawɗi no caaman dow leydi ndiin. Tikkere Alla no jippoto nder lenyol ngool.
42021024	Woɓɓe mbardetee takubaaje, woɓɓe nanngee, njaaree hakkune lenyi fuu. Ɓe kanaa Yahudankooɓe ndampan Ursaliima, dawranaade faa wakkati mo ɗum fodanaa oon huuɓa.
42021025	—Alamaaji no ngaɗan dow naange, ɗi ngaɗan dow lewru e dow koode. Kulkulal nanngan himɓe duuniyaaru duu. Iido maayo ɓaleewo e benkeƴƴe mum mawna faa lenyi ɗii fuu mbemmbee ngam majjum.
42021026	Nde himɓe miilake ko waroyta nder duuniyaaru, sey kulkulal waɗa ɓe pekkora, ngam baa baawɗe gonɗe dow fuu no ndimmboto.
42021027	Nder wakkati mum, Ɓii-Neɗɗo no hi'etee, no wara dow luuldere. Omo warda baawɗe e teddungal manngal.
42021028	Nde nii ɗum fuɗɗii waɗude, ummoɗon ndaroɗon, ɓanton ko'e mooɗon, ndaaron dow ngam coptinol mooɗon ɓadake.
42021029	Gaɗa filla alamaaji kollooji gartol makko ngool, Iisa waɗani ɓe tinndinoore ndee, wi'i : —Ndaaree ibbi e leɗɗe koriiɗe fuu.
42021030	Nde nii on ngi'ii ɗe mbilitii, oɗon anndi ko dunngu ɓadake.
42021031	Hano non, onon duu, nde nii on ngi'ii kujje ɗee no ngaɗa, paamee ko Laamu Alla ɓadake.
42021032	Goonga kaalananmi on : Jamaanu oo timmataa tawee kujje ɗee fuu ngaɗaay.
42021033	Kammu e leydi taggan, amma haalaaji am timmataa abada.
42021034	—Ndeenee ko'e mooɗon to accee nyaamdu ada hakkillo mooɗon. To njaree duu faa ko'e mooɗon puɗɗa soptaade. To accee miilooji duuniyaaru cuula on. Nde hanaa non, nyalaane ndeen no juhan on, on anndaay.
42021035	Ngam nyalaane ndee no waran dow yonki fuu nder duuniyaaru.
42021036	Ndenne, kakkilee, ndu'ee wakkati fuu, ngam keɓon semmbe daɗude kujje kaanuɗe waɗude ɗee fuu. Mbaawon daraade duu yeeso Ɓii-Neɗɗo.
42021037	Nyalooma, Iisa no waajoo nder Juulirde mawne, amma nde jemma waɗi, o wurtoo, o waalowa dow waamnde wi'eteene waamnde Jaytun.
42021038	Illa subaka kecco himɓe fuu no ummoo, no njaha to makko, no tawowaa mo nder Juulirde ndeen ngam hettinaade ko o wi'ata.
42022001	Wakkati Juulɗe buuru mo walaa ƴuufinirɗum, juulɗe bi'eteeɗe Juulɗe dimɗinol Isra'ilankooɓe ɓadinoo,
42022002	mawɓe cakkanooɓe Alla e jannginooɓe Tawreeta no tefa no mbarirta Iisa, amma iɓe kula himɓe.
42022003	Sey Ibiliisa naati nder ɓerne Yahuuda inndirteeɗo Iskariyot, gooto nder lilaaɓe sappo e ɗiɗo ɓeen.
42022004	Nden o yehi, o haaldowi mawɓe cakkanooɓe Alla e mawɓe soogeeji kakkiliiɗi he Juulirde mawne ndeen dow no o wattirta Iisa nder juuɗe maɓɓe.
42022005	Ɓe nanii belɗum majjum sanne, nden ɓe adi alkawal ko ɓe kokkan mo ceede.
42022006	Yahuuda jaɓi, nden fuɗɗi tefude laawol no o jammbortoo Iisa, tawa himɓe paamaay.
42022007	Juulɗe buuru mo walaa ƴuufinirɗum wari. Nyannde majje himɓe mbownoo hirsude jawɗi ngam waɗude hiraane Juulɗe dimɗinol Isra'ilankooɓe.
42022008	Iisa lili Piyer e Yahaaya, wi'i ɓe : —Njehee ciryanee en hiraane Juulɗe dimɗinol Isra'ilankooɓe, nyaamen.
42022009	Nden ɓe ƴamii mo, ɓe mbi'i : —Toy ngiɗɗaa min ciryowoo nde ?
42022010	Iisa jaabii ɓe, wi'i : —Kettinee, nde nii on naati nder huɓeere ndee, on pottan gorko gom no ronndii loone ndiyam. Tokkon mo faa nder ɓaade nde o naatata nder mum.
42022011	Nden mbi'on jom ɓaade ndeen : « Moodibbo lili min, min ƴame toy suudu ndu o nyaamdata he aahiiɓe makko hiraane Juulɗe dimɗinol Isra'ilankooɓe nduun woni ? »
42022012	O hollan on suudu mawnu gom, ciryaanu wonndu dow. Toon ciryotoɗon hiraane ndeen.
42022013	Sey ɓe njehi, ɓe tawi huune fuu dey-dey no Iisa wi'irnoo ɓe. Nden ɓe ciryii hiraane ndeen.
42022014	Wakkati kiraaɗe ɗeen njottinoo, sey Iisa jooɗodii he lilaaɓe ɓeen faa ɓe nyaama.
42022015	Nden o wi'i ɓe : —Mi haaɓii en njooɗidaaki nyaamuɗen hiraane Juulɗe dimɗinol Isra'ilankooɓe ndee, fadde am torreede.
42022016	Ngam miɗo wi'a on, mi nyaamataa hiraane ndee kaden sey nyannde maana mayre humnaa nder Laamu Alla.
42022017	Iisa hooƴi nyeɗerde cabiijam, o yetti Alla, o wi'i : —Njaɓee, ceendee hakkune mooɗon
42022018	ngam miɗo haalana on, mi yarataa cabiijam kaden, sey wakkati Laamu Alla wari.
42022019	O hooƴi buuru, o yetti Alla, o helti mo, o hokki ɓe, o wi'i : —Ɗum woni ɓanndu am kokkaanu ngam mooɗon. Ngaɗee iri nii he banndum ngam miccitaade he am.
42022020	Gaɗa ɓe kiirtake, Iisa hooƴi nyeɗerde cabiijam, yetti Alla, hokki ɓe, wi'i : —Nyeɗerde ndee woni amaana keso tabbintinaaɗo har ƴiiƴam am ndufeteeɗam ngam mooɗon.
42022021	Amma jammbotooɗo kam oon no ɗo. Omo nyaamda he am nder le'al gootal.
42022022	Ɓii-Neɗɗo accan duuniyaaru hano no ɗum fodira. Amma bone saaman dow jammbotooɗo mo !
42022023	Sey lilaaɓe ɓeen puɗɗi no ƴamodira moy nder mum'en woni gaɗoowo ɗum.
42022024	Geddi ummii hakkune aahiiɓe ɓeen dow moy ɓuri teddude nder maɓɓe.
42022025	Nden Iisa wi'i ɓe : —Doole doole laamiiɓe ɓe kanaa Yahudankooɓe laamorii himɓe mum'en. Jom'en baawɗe duu no ngiɗi noddireede lobbuɓe.
42022026	Amma onon kay, ɗum waɗataa hakkune mooɗon. Accee ɓurɗo teddude hakkune mooɗon laatoo hano ɓurɗo famɗude. Ardiiɗo laatoo hano golloowo.
42022027	Ngam moy ɓuri teddude hakkune jooɗiiɗo faa nyaama naa golloowo gaddoowo nyaamdu oon ? Jooɗiiɗo faa nyaama oon kam woni mawɗo. Amma miin, miɗo hakkune mooɗon hano golloowo.
42022028	Onon, oɗon ngondi he am wakkati torreteemi fuu.
42022029	Miin duu, mi hokkii on laamu hano no Baaba am hokkiri kam ngu,
42022030	ngam nyaamon, njaron he le'al am nder laamu am. Njooɗoɗon dow jooɗorɗe laamu, kiitoɗon lenyi Isra'el sappo e ɗiɗi ɗiin.
42022031	Gaɗa geddi naatuni caka aahiiɓe ɓeen, sey Iisa wi'i Simon Piyer : —Simon, Simon, Ibiliisa ƴamii baawɗe faa seɗa on hano no alkama seɗirtee.
42022032	Amma mi du'anake ma ngam to a mursu goonɗinol maa. Aan duu, nde a wartii to am, cemmbinɗinaa banndiraaɓe maa.
42022033	Piyer jaabii mo wi'i : —Joomam, baa nii mi uddiditee he maaɗa non naa mi wardetee he maaɗa non, miɗo siryi !
42022034	Nden Iisa jaabii mo, wi'i : —Miɗo haalane Piyer, nder jemma oo, fadde ndontoori jogginde, a wi'an a anndaa kam kile tati !
42022035	Iisa wi'i aahiiɓe ɓeen : —Wakkati lilunoomi on ko on njaaraayno albey, mbasu e paɗe, no woodi ko ŋakkani on naa ? Sey ɓe njaabii mo ɓe mbi'i : —Walaa !
42022036	O wi'i ɓe kaden : —Amma jooni, gooduɗo albey, hooƴa. Jogiiɗo mbasu, yaara. Mo walaa takubaahi, sonna jabbaare mum sooda ngooti.
42022037	Ngam no winndaa dow am, wi'aa : O fiyetee sawru bonɓe. Miɗo wi'a on : No tilsi ɗum heewtoo kam ngam ko winndaa dow am fuu huuɓaa.
42022038	Nden ɓe mbi'i mo : —Moodibbo, ndaa takubaaje ɗiɗi nii ! O wi'i ɓe : —Heƴii !
42022039	Iisa wurtii huɓeere Ursaliima, fa'i waamnde wi'eteene waamnde Jaytun hano no o woowiri waɗirde ɗum. Aahiiɓe makko tokki mo.
42022040	Wakkati o yottinoo toon, o wi'i ɓe : —Ndu'ee to on caamu nder cii'aaki.
42022041	Sey o toowtiri ɓe kuule seɗɗa, o hofi, omo du'oo,
42022042	omo wi'a : —Baaba, nde a muuyii, woɗɗinam nyeɗerde torra ndee. To ɗum laatoo muuyɗe am, amma ɗum laatoo muuyɗe maa ! [
42022043	Nden, maleykaajo gom ƴuwɗo dow kammu wanngani mo, ngam semmbinɗina mo.
42022044	Nder torra makko, o ɓeydi tekkinɗinde du'aa'u makko faa gulinol makko laatii hano toɓɓe ƴiiƴam tinni no simta dow leydi.]
42022045	Wakkati o du'odii, o soƴƴii to aahiiɓe makko, o tawi iɓe ɗaanii ngam ɓerɗe maɓɓe mboni.
42022046	Nden o wi'i ɓe : —Ɗume ɗaanantoɗon ? Ummee ndu'ee, to on caamu nder cii'aaki !
42022047	Iisa no caka haala, sey jama'aare gom wari. Yahuuda, gooto nder lilaaɓe sappo e ɗiɗo ɓeen, no ardi. O ɓadii Iisa faa o wunndoo ɗum.
42022048	Sey Iisa wi'i mo : —Yahuuda, mbunndaaki njammbortoɗaa Ɓii-Neɗɗo naa ?
42022049	Wakkati aahiiɓe Iisa ngi'ii ko hiɗi waɗude, ɓe mbi'i : —Moodibbo, min coppira ɓe takubaaje naa ?
42022050	Sey gooto maɓɓe soppi gollanoowo mawɗo cakkanooɓe Alla gom, taƴi nowru makko nyaamo.
42022051	Nden Iisa jaabii ɓe, wi'i : —Accee nii ! Iisa meemi nowru peƴƴaaɗo oon, o yamɗintini mo.
42022052	Nden o haalani mawɓe cakkanooɓe Alla, mawɓe soogeeji kakkiliiɗi Juulirde mawne ndeen e mawɓe Yahudankooɓe warɓe nanngude mo ɓeen, o wi'i : —Ko waɗi ngarduɗon takubaaje e cabbi faa nanngon kam hano miin woni mawɗo murtuɓe ?
42022053	Miɗo wondunoo he mooɗon wakkati fuu nder Juulirde mawne miɗo waajoo, on ndekaay junngo dow am. Amma jooni wakkati mooɗon non, wakkati mo nimre laamotoo.
42022054	Iisa nannga, ardinaa faa nder ɓaade mawɗo cakkanooɓe Alla fuu. Piyer tokkitii ɓe to toowti.
42022055	Hiite no huɓɓa caka batamaare ɓaade ndeen, himɓe no njooɗii no ngatti nge caka no ƴilfoo. Piyer wari jooɗii hakkune maɓɓe.
42022056	Nder jeyngol hiite ngeen, korɗo gom hi'i Piyer no ƴilfoo. Korɗo oon ƴeewi Piyer faa wooɗi, wi'i himɓe : —Neɗɗo oo duu, no wondunoo he Iisa.
42022057	Nden Piyer yeddi, wi'i mo : —Banndam debbo, mi anndaa mo sam !
42022058	Ɓooyi seɗɗa gaɗa mum, sey goɗɗo hi'ii mo, wi'i mo kaden : —Aan duu, a gooto nder maɓɓe ! Piyer jaabii mo, wi'i : —Higo, hanaa miin non !
42022059	Yamde worre gaɗa mum, sey goɗɗo ummini haala kaan kaden, wi'i : —Sikka fuu walaa, omo jeyda he maɓɓe, ngam o ɓii-leydi Galili.
42022060	Piyer jaabii mo, wi'i : —Higo, mi faamaay ko mbi'uɗaa ! Piyer hantaay haala ko ndontoori joggini.
42022061	Iisa yeeƴitii, ƴeewi Piyer, sey Piyer miccitii ko Iisa wi'unoo ɗum : —Fadde ndontoori jogginde hannden, a wi'an a anndaa kam kile tati.
42022062	Piyer wurtii yaasi, tinni no wulla no wullitoo.
42022063	Jogiiɓe Iisa ɓeen no njawoo Iisa, no piya mo.
42022064	Ɓe cuddi yeeso makko, iɓe ƴama mo, iɓe mbi'a : —Nde nii a annabiijo, haalan min moy fii ma !
42022065	Ɓe tinni iɓe pamɗina mo, iɓe njenna mo jennooje ir-iriije.
42022066	Wakkati weetunoo, mawɓe Yahudankooɓe, mawɓe cakkanooɓe Alla e jannginooɓe Tawreeta kawri. Iisa yaaraa yeeso hawriine dawrooɓe.
42022067	Ɓe mbi'i mo : —Nde aan woni Almasiihu oon, haalan min. Iisa jaabii ɓe, wi'i : —Baa nde mi wi'i on non, on ngoonɗintaa.
42022068	Nde mi ƴamii on duu, on njaabataako.
42022069	Amma illa jooni, Ɓii-Neɗɗo no jooɗoyto nyaamo Alla Jom baawɗe.
42022070	Sey ɓe fuu ɓe mbi'ii : —Ndenne a Ɓii-Alla naa ? Iisa jaabii ɓe wi'i : —On kaali ko ngonmi.
42022071	Nden ɓe mbi'ii : —Seede oye ndoometen kaden ? En fuu en nani ko o haaliri hunnduko makko !
42023001	Hawriine dawrooɓe ndeen fuu ummii, yaari Iisa to Pilaatus.
42023002	Ɓe puɗɗi iɓe tuuma mo, iɓe mbi'a : —Min tawi neɗɗo oo no majjina lenyol amin, no haɗa laamiiɗo Rooma mawɗo hokkee janngal. Omo wi'a hoore makko kee, kam woni Almasiihu, laamiiɗo.
42023003	Nden Pilaatus ƴamii Iisa, wi'i : —Aan woni laamiiɗo Yahudankooɓe naa ? Iisa jaabii mo, wi'i : —Aan wi'i ka.
42023004	Pilaatus fiirti hunnduko, wi'i hooreeɓe cakkanooɓe Alla e jama'aare ndeen fuu : —Mi hi'aay daliila fuu he makko ko jukkata mo.
42023005	Ɓe nani ko Pilaatus wi'i, sey ɓe towni daaɗe maɓɓe ɓe ngaɗi ko haalude dow Iisa, iɓe mbi'a : —Ko o waajotoo ɗum no murtina himɓe. O fuɗɗii nder leydi Galili, nden o yawti o yehi nder leydi Yahudiya, joonin o warii faa ɗo.
42023006	Pilaatus, ngam haalaaji ɗi tuumuɓe Iisa ɓeen ngaɗi, ƴami himɓe wi'i : —Gorko oo no ɓii-leydi Galili naa ?
42023007	Wakkati o nanunoo ko Iisa ƴuwaana nder laamu Hirudus, nden o waɗi Iisa yaaree to Hirudus, ngam nder balɗe mum, Hirudus he hoore mum no tawaa Ursaliima.
42023008	Wakkati Hirudus hi'unoo Iisa, nani belɗum sanne, daliila haalaaji ɗi o nanannoo dow mum ɗiin. Illa ko ɓooyii duu o hiɗiino hi'ude mo. Omo hiɗi o hi'a Iisa no waɗa alaama kaayɗiniiɗo.
42023009	O ƴami Iisa ƴamɗe ɗuɗɗe, amma Iisa jaabaaki mo baafuy.
42023010	Mawɓe cakkanooɓe Alla e jannginooɓe Tawreeta ndarii, no pelira mo keddi semmbe mum'en.
42023011	Hirudus e soogeeji mum duu njenni mo, njawii mo, ɓornii mo alkubbaare wooɗune sanne gom, coƴƴiti mo to Pilaatus.
42023012	Hirudus e Pilaatus no mbanyidirnoo amma nyannde mum ɓe laatii higiraaɓe.
42023013	Pilaatus hawri hooreeɓe cakkanooɓe Alla, mawɓe Yahudankooɓe, o hawri himɓe fuu,
42023014	o wi'i ɓe : —On ngaddanii kam neɗɗo oo mbi'uɗon oo majjinoowo himɓe. Too, mi ƴamii mo yeeso mooɗon, amma dow ko peluɗon mo ɗum fuu, mi hi'aay daliila ko njukkata mo.
42023015	Hirudus duu hi'aay baafuy he makko, ɗum waɗi o soƴƴitani en mo. Paamee ko gorko oo waɗaay fuu ko foti o wareede.
42023016	Ndenne, mi ɓoccan mo, mi yoofa mo. [
42023017	Tawi he Juulɗe dimɗinol Isra'ilankooɓe fuu, no tilsi Pilaatus yoofana ɓe uddanooɗo gom.]
42023018	Amma ɓe poti ɓe kuuɓi, ɓe mbi'i : —War mo, njoofanaa min Barabas !
42023019	Barabas uddaama ngam no tawaa nder murtol gaɗunoongol nder huɓeere Ursaliima, he ngam o wari goɗɗo.
42023020	Pilaatus haaldi he maɓɓe kaden ngam omo hiɗi o yoofa Iisa.
42023021	Amma ɓe puɗɗi, iɓe kuuɓa, iɓe mbi'a : —Tontu mo ! Tontu mo dow bardugal !
42023022	Pilaatus yeeƴi haaldi he maɓɓe kaden wi'i ɓe : —Ko boni oye o waɗi ko foti nii fuu ? Mi hi'aay daliila fuu ko foti o waree. Ndenne, mi ɓoccan mo, mi yoofa mo.
42023023	Ɓe tinni iɓe kuuɓa sanne, iɓe mbi'a o tontee faa ɓe njaalii Pilaatus.
42023024	Nden Pilaatus jaɓi waɗande ɓe ko ɓe ƴami.
42023025	O yoofani ɓe, uddanooɗo ngam murtol e barol goɗɗo mo ɓe ƴami yoofee oon. Nden o watti Iisa nder juuɗe maɓɓe, faa ɓe ngaɗa mo ko weli ɓe.
42023026	Wakkati soogeeji ɗiin njaarannoo Iisa, sey ɗi potti Simon mo Sirene no wara no ƴuwa gese. Ɓe nanngi mo ɓe tilsini mo o wakkoo leggal bardugal Iisa, ɓe mbi'i mo o tokkira Iisa gaɗa gaɗa.
42023027	Jama'aare tokki Iisa, rewɓe gom no ndeki juuɗe dow ko'e mum'en no mboya ngam makko.
42023028	Iisa yeeƴitii rewɓe ɓee, wi'i ɓe : —Rewɓe Ursaliima, to mboyee kam, mboyee ko'e mooɗon e ɓiɓɓe mooɗon !
42023029	Ngam nyalaaɗe ngaran ɗe himɓe mbi'ata : « On mbeli ko'e onon rewɓe rimarɓe, ɓe deeɗi mum'en caawaay abada, enɗi mum'en musinaay sam. »
42023030	Nder wakkati mum himɓe mbi'an baamle caama dow mum'en, ɓe mbi'a ƴoole cudda ɗum'en.
42023031	Nde lekki kecci waɗaama iri nii he banndum noy ki waɗetee nde ki yoorii ?
42023032	Ɓe ardini Iisa he bonɓe ɗiɗo gom ngam ɓe mbardee he makko.
42023033	Wakkati ɓe njottinoo nokkuure wi'eteene Laalagal hoore, ɓe tonti mo dow leggal bardugal. Ɓe tonti bonɓe ɗiɗo ɓeen duu, oo nyaamo Iisa, ooto nano.
42023034	Iisa wi'i : —Baaba, yaafa ɓe ngam ɓe anndaa ko ɓe ngaɗata. Soogeeji ɗiin piyi caaca ngam senndude kolte makko caka mum'en.
42023035	Himɓe no ndarii ɗon no ƴeewa. Hooreeɓe Yahudankooɓe duu puɗɗi no njawoo mo, no mbi'a : —O dannii woɓɓe, jooni o danna hoore makko, nde nii o Almasiihu, Cuɓaaɗo Alla !
42023036	Soogeeji ɗiin duu njawii mo, ngaddani mo ndiyam lammuɗam,
42023037	mbi'i mo : —Too, nde nii aan woni Laamiiɗo Yahudankooɓe, dannu hoore maa !
42023038	Dow timtude hoore Iisa ɓe mbinndi dow alluwal : « Oo woni Laamiiɗo Yahudankooɓe », ɓe takki.
42023039	Gooto nder tontidaaɓe he makko ɓeen no yenna mo, no wi'a : —Hanaa aan woni Almasiihu naa ? Dannu hoore maa, ndannaa min, minen duu !
42023040	Nden ooto feli banndum, wi'i : —A hulataa Alla naa ? Kiite goote ngaɗanaɗon aan e makko fuu.
42023041	Enen, en keɓii ko kaanuɗen, kiite meeɗen no goonga jaati. Ko ngolluɗen nii njoɓaɗen. Amma gorko oo waɗaay ko boni fuu.
42023042	Nden o wi'i : —Iisa, miccitoɗaa kam wakkati ngartuɗaa nder laamu maa.
42023043	Sey Iisa jaabii mo, wi'i : —Miɗo haalane goonga, hannden jaati a wondan he am nder aljanna.
42023044	Caka nyalooma, naange niɓɓi. Nimre huuri leydi ndiin fuu faa ɗum waɗi jamɗe tati. Riido palaaɗo nder Juulirde mawne oon serki caka, laatii pecce ɗiɗi.
42023046	Iisa huuɓi huuɓaaŋo manngo, wi'i : —Baaba, mi tummbi yonki am nder juuɗe maa. Gaɗa haalaaji ɗii, o foofi foofaango makko sakitiingo.
42023047	Wakkati hooreejo soogeeji Rooma hi'unoo ko waɗi, teddini Alla, wi'i : —Sikka fuu walaa, neɗɗo oo no dartiiɗo !
42023048	Himɓe ɗuɓɓe warnooɓe ƴeewi, wakkati ngi'unoo ko waɗi ɗum, coƴƴitii, ndeki juuɗe dow ko'e mum'en no mboya.
42023049	Amma annduɓe mo ndarii to toowti no ndaara. Rewɓe tokkunooɓe Iisa illa Galili duu no hakkune maɓɓe.
42023050	Nder hawriine dawrooɓe no woodi gorko lobbo, dartiiɗo gom, jeyaaɗo Arimatiya nder leydi Yahudiya bi'eteeɗo Yusufu. O haaɓi o hi'aay banngol Laamu Alla. Yusufu jaɓaaynoo laabi ɗi hawriine dawrooɓe ndeen darnunoo, o jaɓaay duu ko nde waɗi.
42023052	Sey o ummii, o yehi to Pilaatus ngam ŋaaraade mo ɓanndu Iisa.
42023053	O waɗi ɓanndu Iisa jippina dow leggal bardugal. O fiili ndu kasanke, o watti nder annyeere seɓaane nder tepaare gom nde baa gooto fukkinaaka nder mum.
42023054	Ɗum fotodiri aljumaare, nyalaane fowteteene duu ɓadake.
42023055	Rewɓe wondunooɓe he Iisa illa Galili tokki Yusufu, ngi'ii annyeere ndeen e no ɓanndu makko wattiraa nder mayre.
42023056	Ɓe kooti wuro, ɓe ciryowii nebbeele uurɗe e turaare ngam wujjude ɓanndu Iisa. Ɓe powti nyalaane fowteteene hano no Tawreeta wi'iri ɗum.
42024001	Alal illa subaka kecco, rewɓe wondunooɓe he Iisa illa Galili ɓeen pa'i to annyeere ndeen. Ɓe njaldi nebbeele uurɗe ɗe ɓe ciryinoo.
42024002	Ɓe ngari, ɓe tawi kaaƴa ommbiranoonga annyeere ndeen tallitaama.
42024003	Wakkati ɓe naatunoo, ɓe tawaay ɓanndu Iisa Joomiraawo.
42024004	Hakkillooji maɓɓe ummii, sey worɓe ɗiɗo gom mbanngi yeeso maɓɓe. Iɓe ɓornii kolte ƴelkitittooɗe.
42024005	Kulal nanngi ɓe, sey ɓe leyni ko'e maɓɓe faa he leydi. Worɓe ɗiɗo ɓeen mbi'i ɓe : —Ko saabi oɗon tefa buurɗo hakkune maayɓe ?
42024006	O walaa ɗo, o ummitake. Oɗon miccitoo ko o haalannoo on illa nder leydi Galili naa ?
42024007	O wi'i : « No tilsi Ɓii-Neɗɗo wattee nder juuɗe waɗooɓe hakke, tontee dow bardugal, nden nyalaane tataɓere mum ummitoo. »
42024008	Nden ɓe miccitii he haalaaji Iisa ɗiin.
42024009	Ɓe ndilli to annyeere ndeen, ɓe coƴƴitii, ɓe kaalanowi lilaaɓe sappo e go'o ɓeen he aahiiɓe ɓeeto.
42024010	Mariyaama mo Magdaala, Yowanna e Mariyaama inna Yakuuba he rewɓe wondunooɓe he maɓɓe gom kam'en ngoni rewɓe warɓe kaalani lilaaɓe ɓeen.
42024011	Ɓe kaalani lilaaɓe ɓeen fuu, amma lilaaɓe ɓeen adi haala maɓɓe hano meere, ɓe ngoonɗinaay.
42024012	Nden Piyer ummii, doggi fa'i to annyeere ndeen. Wakkati o yuurninoo nder mayre, kasanke oon tan o hi'i. O hooti nder wemmbere, omo ƴama hoore makko ko waɗi.
42024013	Alal mo rewɓe ɓeen ngarnoo kaalani aahiiɓe ɓeen, aahiiɓe ɗiɗo gom nanngi laawol Emmayus. Hakkune wuro ngoo e Ursaliima no waɗa yaadu jamɗe ɗiɗi.
42024014	Iɓe njeha iɓe njewta dow ko waɗi ɗum.
42024015	Wakkati ɓe njewtannoo, sey Iisa e hoore mum hewtii ɓe, no yaada he maɓɓe.
42024016	Amma Alla haɗii ɓe anndita mo.
42024017	Iisa ƴami ɓe, wi'i : —Dow ɗume ngonɗon oɗon njewta dow laawol ngool ? Sey ɓe ndarii kak, iɓe ɓalinii.
42024018	Nden Kiliyopas jaabii mo, wi'i : —Ndenne, aan tan woni koɗo nder Ursaliima mo anndaa ko waɗi nder nyalaaɗe ɗee ?
42024019	Sey Iisa wi'i ɓe : —Ɗume ? Ɓe mbi'i : —Ko waɗi he Iisa mo Nasaratu ! O annabiijo, jom baawɗe nder ko haalata e ko gollata yeeso Alla e yeeso himɓe fuu.
42024020	Amma hooreeɓe cakkanooɓe Alla e mawɓe meeɗen ngatti mo nder juuɗe laamu ngam o jukkee jukkol maayde. Ɓe tonti mo dow bardugal.
42024021	Miɗen tammi ko kanko soptinta Isra'el. Hannden woni nyalooma tataɓo ko ɗum waɗi.
42024022	Kaden duu, rewɓe hawriine amin gom kaayɗini min. Illa subaka kecco ɓe njehi to annyeere makko,
42024023	amma ɓe tawaay ɓanndu makko. Nden ɓe ngarti, ɓe mbi'i maleykaaɓe mbannganii ɗum'en, ɓe mbi'i omo wuuri.
42024024	Woɓɓe nder amin gom ummii njehi to annyeere ndeen. Ɓe tawi huune fuu hano no rewɓe ɓeen mbi'irnoo min. Amma ɓe ngi'aay mo, kanko e hoore makko.
42024025	Sey Iisa wi'i ɓe : —Hey onon famɗuɓe hakkillo ! Ɓe njaawaa goonɗinde haala annabiiɓe !
42024026	Hanaa no tilsi Almasiihu torree, fadde mum naatude nder teddungal mum ?
42024027	Nden Iisa famtini ɓe ko dewte fuu kaalunoo dow mum, illa nder Tawreeta faa wara nder dewte annabiiɓe.
42024028	Wakkati ɓe paaniino Emmayus, sey Iisa waɗi hano wittoto.
42024029	Nden ɓe ŋaarii mo, ɓe mbi'i : —Waalan min, ngam hiiri. Jemma duu naatii. Sey o tokki ɓe, o weerani ɓe.
42024030	Wakkati ɓe njooɗinoo faa ɓe nyaama, Iisa hooƴi buuru, yetti Alla, helti buuru oon, hokki ɓe.
42024031	Sey gite maɓɓe peertii, ɓe annditi Iisa. Wakkati mum da o majji yeeso maɓɓe.
42024032	Nden ɓe mbi'odiri : —Wakkati o haaldannoo en dow laawol, omo famtina en ko dewte Ceniiɗe mbi'i, en nani belɗum nder ɓerɗe meeɗen.
42024033	Ɓe ummii sabat, ɓe coƴƴi Ursaliima, ɓe tawtowi lilaaɓe sappo e go'o ɓeen e wonduɓe he mum'en.
42024034	Nden ɓe mbi'i kamɓe duu : —Goonga non, Joomiraawo meeɗen ummitake. O wannganii Simon Piyer.
42024035	Nden aahiiɓe ɗiɗo ɓeen kaalani ɓe ko waɗunoo dow laawol mum'en fuu. Ɓe kaalani ɓe duu no waɗi ko ɓe annditi mo wakkati o heltannoo buuru oon.
42024036	Kiliyopas'en no caka haala, sey Iisa e hoore mum wanngi hakkune maɓɓe, wi'i ɓe : —Jam wonda he mooɗon !
42024037	Ɓerɗe maɓɓe taƴi, ɓe kuli, ɓe miili ko mbeelu maayɗo gom ɓe ngi'ii.
42024038	Nden Iisa wi'i ɓe : —Ɗume waɗi hakkillooji mon ummi ? Ɗume waɗi sikka no tawaa nder ɓerɗe mooɗon ?
42024039	Ƴeewee juuɗe am e koyɗe am, paamon ko miin nii non. Meemee kam, ƴeewon. Mi hanaa mbeelu maayɗo ngam mbeelu walaa ɓanndu, walaa gi'e.
42024040	Wakkati o haaldannoo he maɓɓe, o holli ɓe juuɗe e koyɗe makko.
42024041	Amma ɗum fuu waɗaay ɓe njaɓa ko kanko non ngam iɓe keewi welwelo, haayne majjum duu no tawa he maɓɓe. Iisa ƴami ɓe wi'i : —Oɗon njogii ko nyaamee ɗo naa ?
42024042	Ɓe ngaddani mo ŋoppitto linngu njuɗaangu gom.
42024043	O jaɓi ŋo, o nyaami yeeso maɓɓe.
42024044	Nden o wi'i ɓe : —Wakkati ngondunoomi he mooɗon, mi wi'iino on no tilsi kujje ɗe Tawreeta, dewte annabiiɓe e Jabuura kaali dow am fuu kuuɓa.
42024045	O fiirti ko'e maɓɓe, ngam ɓe paama dewte ɗeen.
42024046	O wi'i ɓe : —Nii ɗum winndiraa : No tilsi Almasiihu torree faa maaya, ummitoo nyalaane tataɓere.
42024047	Nder innde makko duu, lenyi ɗii fuu no mbaajetee faa tuuba keɓa jaafol hakkeeji mum'en. Ɗum fuu, ɗum fuɗɗan nder Ursaliima.
42024048	Onon ngoni seedantooɓe kujje ɗee fuu !
42024049	Miin, mi lildan Ruuhu Ceniiɗo mo Baaba am waɗani on alkawal dow mum. Amma njooɗee nder huɓeere ndee, faa baawɗe gonɗe dow njippoo keewa on, on fuu.
42024050	Iisa yaari aahiiɓe ɓeen faa hadde Baytaniya. O ɓanti juuɗe, o barkini ɓe.
42024051	Wakkati o barkinannoo ɓe, sey o seedi he maɓɓe, o ƴencinaa dow.
42024052	Ɓe cujidani mo, nden ɓe coƴƴi Ursaliima nder welwelo manngo.
42024053	Wakkati fuu iɓe tawee nder Juulirde mawne, iɓe teddina Alla.
43001001	Illa fuɗɗorde Haala no woodi. Haala kaan no wondunoo he Alla, kanka woni Alla.
43001002	Ika wondi he Alla illa fuɗɗorde.
43001003	He makka Alla tagiri huune fuu. Huune fuu ko tagaa he makka ƴuwi.
43001004	Mbuurnam woni he makka, mbuurnam ɗaam laatanii himɓe jeyngol.
43001005	Jeyngol ngool no yayna nder nimre. Nimre ndee waawaay nyifude ngol.
43001006	No woodunoo neɗɗo gom mo Alla lilunoo bi'eteeɗo Yahaaya.
43001007	O wari hano seedeejo ngam seedanaade jeyngol ngool, heɓa himɓe fuu ngoonɗina ngol.
43001008	Hanaa kanko woni jeyngol ngool, amma o wari seedaade dow maggol.
43001009	Haala kaan woni Jeyngol goongaawol, garngol nder duuniyaaru, jaynanoowol himɓe fuu.
43001010	Ika nder duuniyaaru, sabbu makka duuniyaaru tagaa, amma duuniyaaru annditaay ka.
43001011	Ka warii to lenyol makka, amma lenyol makka jaɓaay ka.
43001012	Amma jaɓuɓe ka fuu, goonɗinɓe ka ɓeen, ka hokki ɓe baawɗe laataade ɓiɓɓe Alla.
43001013	Ɓe ndimiraaka hano no ɓiɓɓe aadama ndimirtee naa har muuyo neɗɗo, amma dimngol maɓɓe ƴuwi to Alla.
43001014	Haala kaan laatake neɗɗo. Neɗɗo oon jooɗake hakkune meeɗen, o keewɗo moƴƴere e goonga. Min ngi'ii teddungal makko, hano teddungal ngal Ɓiɗɗo bajjo heɓata to Baaba mum.
43001015	Yahaaya seedake dow makko, huuɓi, wi'i : —Oo woni mo kaalannoomi on haala mum, mbi'umi : « Gaɗa am, artuɗo kam waran, sabu omo ɗon illa mi walaano ɗon. »
43001016	Ngam ɗuuɗal moƴƴere makko en fuu en keɓii barke dow barke.
43001017	Sabu Muusa keɓirɗen Tawreeta, amma moƴƴere e goonga sabu Iisa Almasiihu heɓiraa.
43001018	Baa gooto hi'aay Alla abada, amma Ɓiɗɗo bajjo gonɗo Alla, korsuɗo kawtuɗo he Baabiraawo, faamini en mo.
43001019	Ɗum woni seede Yahaaya wakkati mawɓe Yahudankooɓe Ursaliima lilunoo cakkanooɓe Alla e Lewinkooɓe ƴamowa mo, kanko woni moy.
43001020	O salaaki jaabaade ɓe amma o haaliranii ɓe no laaɓiri, o wi'i : —Mi hanaa Almasiihu.
43001021	Ɓe ƴami mo, ɓe mbi'i : —Aan, a moy ? A Eliya naa ? O wi'i : —Mi hanaa. Ɓe mbi'i : —A annabiijo garoowo oon naa ? O jaabii : —Hanaa !
43001022	Ɓe mbi'i mo : —Ndenne, a moy ? Haalan min ko min kaalanoyta liluɓe min. Ɗume mbiiɗaa dow hoore maa ?
43001023	O jaabii, o wi'i : —Miin woni kuuɓoowo nder ladde yeeruure no wi'a : Moƴƴinee laabi Joomiraawo hano no annabi Esaaya wi'iri nii.
43001024	Lilaaɓe ɓee to Fariisa'en ƴuwi.
43001025	Ɓe ƴami mo, ɓe mbi'i : —Ko saabii ko aɗa waɗana himɓe batisma nder ndiyam tawi a hanaa Almasiihu. A hanaa Eliya, a hanaa annabiijo oon ?
43001026	Yahaaya jaabii ɓe, wi'i : —Miin, miɗo waɗana himɓe batisma nder ndiyam, amma no woodi goɗɗo hakkune mon mo on anndaa.
43001027	Kanko woni garoowo gaɗa am mo mi fotaay baa fiirtude ɓoggi paɗe mum.
43001028	Ɗum fuu ɗum waɗi Baytaniya gaɗa maayo Urdun, to Yahaaya woni no waɗana himɓe batisma nder ndiyam.
43001029	Jaangoore mum Yahaaya hi'i Iisa no wara to mum, wi'i : —Ndaaree Njawdiri Alla ittoori hakkeeji duuniyaaru.
43001030	Ɗum woni ko mbi'unoomi dow makko : « Neɗɗo gom waran gaɗa am, artuɗo kam, sabu omo ɗon illa mi tagaaka. »
43001031	Miin, mi anndaano mo. Amma mi wari, miɗo waɗana himɓe batisma nder ndiyam ngam o wanngana himɓe Isra'el.
43001032	Yahaaya seedake, wi'i : —Mi hi'i Ruuhu Alla nder nanndi wuugaanu ƴuwi dow jippii dow makko.
43001033	Miin, mi anndaano mo. Amma lilɗo kam mi waɗana himɓe batisma nder ndiyam oon wi'i kam : « Oon mo ngi'ataa Ruuhu no jippoo dow mum oo, kanko woni gaɗanoowo himɓe batisma nder Ruuhu Ceniiɗo. »
43001034	Miin, mi hi'i, mi seedake kanko woni Ɓii-Alla.
43001035	Jaangoore mum kaden Yahaaya no dardii aahiiɓe mum ɗiɗo gom.
43001036	O hi'i Iisa no yawta, sey o wi'i : —Ndaaree Njawdiri Alla !
43001037	Aahiiɓe ɗiɗo ɓeen nani ko o haali ɗum, tokkitii Iisa.
43001038	Iisa yeeƴitii, hi'i iɓe tokki ɗum, wi'i ɓe : —Ɗume tefoton ? Ɓe njaabii, ɓe mbi'i : —Rabbi, toy njooɗotoɗaa ? Rabbi kam woni Moodibbo.
43001039	Nden o wi'i ɓe : —Ngaree, ƴeewee ! Fotodiri laasara waɗi. Ɓe njehi, ɓe ngi'ii to o jooɗoto, ɓe kiirtidi he makko toon.
43001040	Andiire, minyo Simon Piyer, no tawa nder aahiiɓe ɗiɗo tokkuɓe Iisa wakkati ɓe nanunoo haala Yahaaya.
43001041	O wari to Simon Piyer, o wi'i ɗum : —Min ngi'ii Almasiihu. Almasiihu maana mum woni « Cuɓaaɗo » oon.
43001042	O yaari Simon Piyer to Iisa. Iisa ƴeewi mo, wi'i : —Aan, a Simon ɓii-Yahaaya, a innditirtee Kefas. Maana Kefas e Piyer woni hayre.
43001043	Jaangoore mum Iisa haɓɓi anniya yahde leydi Galili. O fotti Filipa, o wi'i mo : —Tokkam !
43001044	Filipa no jeyaa Baytisayda, wuro Andiire e Piyer.
43001045	Filipa fotti Natanayel, wi'i mo : —Min ngiidii he oon mo habaru mum winndanoo nder Tawreeta Muusa e nder dewte annabiiɓe, Iisa ɓii-Yusufu mo Nasaratu.
43001046	Sey Natanayel wi'i mo : —Ko wooɗi no waawi ƴuwde Nasaratu naa ? Filipa jaabii mo, wi'i : —War, ƴeewu !
43001047	Wakkati Iisa hi'unoo Natanayel no wara to mum, sey wi'i : —Oo woni Isra'ilanke jaati. Jiɓe fuu walaa he makko.
43001048	Nden Natanayel wi'i mo : —Toy annduɗaa kam ? Iisa jaabii mo, wi'i : —Mi hi'ii ma ley ibbi illa Filipa noddaay ma.
43001049	Natanayel jaabii, wi'i : —Moodibbo, a Ɓii-Alla. A Laamiiɗo Isra'el.
43001050	Iisa jaabii mo, wi'i : —Sabu mi wi'i mi hi'ii ma ley ibbi tan ngoonɗinɗaa naa ? A hi'an ko ɓuri ɗum manngu.
43001051	Nden Iisa ɓeydi wi'ude : —Goonga kaalananmi on : On ngi'an kammu no maɓɓitoo, maleykaaɓe Alla no njippoo no ŋabba dow Ɓii-Neɗɗo.
43002001	Balɗe ɗiɗi gaɗa mum, kaɓɓal waɗi Kaana nder leydi Galili. Inna Iisa no tawanoo toon.
43002002	Iisa e aahiiɓe mum duu noddaama to maggal.
43002003	Wakkati cabiijam maɓɓe kaɗɗam hantunoo, sey inna Iisa wi'i Iisa : —Ɓe ngalaa cabiijam.
43002004	Iisa jaabii mo, wi'i : —Inna day, munyanam. Ɗume ngiɗɗaa mi waɗa ? Wakkati am yonaay ginan.
43002005	Nden inniiko wi'i gollooɓe ɓeen : —Ngaɗee ko o wi'i on fuu.
43002006	Looɗe jeegom gaɗiraaɗe kaaƴe gom no tawaa ɗon hadde maɓɓe. Looɗe ɗee ngaɗaama ngam al'aada laaɓinol Yahudankooɓe. Loone fuu no hooƴa ko watta liitereeji hemre.
43002007	Iisa wi'i gollooɓe ɓeen : —Kebbinee looɗe ɗee ndiyam. Ɓe kebbini ɗe faa ɗe keewi pet.
43002008	Sey Iisa wi'i ɓe : —Joonkay, nyeɗee, njaaranee ardiiɗo batu oon. Ɓe nyeɗi ɓe njaarani ardiiɗo oon.
43002009	Ardiiɗo batu oon meeɗi ndiyam mbaylitaaɗam cabiijam ɗaam. O anndaa to ɗam ƴuwii, amma gollooɓe nyeɗuɓe ɗaam kay, no anndi. Nden o noddi ɓaŋuɗo oon,
43002010	o wi'i ɗum : —Himɓe fuu cabiijam mbelɗam mboowi fuɗɗirde. Nden nde ɗam fuɗɗi nanngude ɓe, ɗam welaa ɗam waddee. Amma aan, a resi ɓurɗam welde ɗam naako joonin.
43002011	Alaama kaayɗiniiɗo oo woni alaama kaayɗiniiɗo arano mo Iisa waɗi. O waɗii mo nder wuro Kaana nder leydi Galili. O wanngini teddungal makko. Aahiiɓe makko ngoonɗinii mo.
43002012	Gaɗa ɗum Iisa, innum, minyiraaɓe mum he aahiiɓe mum njehi Kafarnahum. Ɓe njooɗii toon balɗe seɗɗa.
43002013	Wakkati juulɗe Yahudankooɓe bi'eteeɗe Juulɗe dimɗinol Isra'ilankooɓe ɓadinoo, Iisa yehi Ursaliima.
43002014	Nder jawreeru Juulirde Ursaliima mawne Iisa tawi sonnooɓe ga'i, baali e buugaali he weccooɓe ceede no njooɗii.
43002015	O sowi ɓoggi, o riiwi ɓe nder Juulirde mawne ndeen, kamɓe e ga'i maɓɓe e baali maɓɓe fuu. O sankitii ceede weccooɓe ɓeen, o liɓi teburuuji maɓɓe.
43002016	O wi'i sonnooɓe buugaali ɓeen : —Ittee ɗum ɗoo ! To ngaɗee suudu Baaba am luumorde !
43002017	Aahiiɓe makko miccitii ko winndanoo nder dewte wi'aa : Kiranol suudu maa no huɓɓa ɓerne am sanne.
43002018	Nden mawɓe Yahudankooɓe mbi'i mo : —Ir haayne ndeye mbaawɗaa waɗude ngam hollude min ko a foti waɗude ko ngaɗɗaa ɗum ?
43002019	Iisa jaabii ɓe, wi'i : —Pusee Juulirde mawne ndee, mi nyiɓitan nde nder balɗe tati.
43002020	Ɓe mbi'i mo : —Juulirde ndee nyiɓiraama duuɓi lasooji ɗiɗi e jeegom. Dey aan, mbiiɗaa a nyiɓitan nde nder balɗe tati ?
43002021	Amma Iisa kay fonndaana Juulirde mawne ndeen e ɓanndu mum.
43002022	Ngam majjum waɗi wakkati Iisa ummitinoo, aahiiɓe makko miccitii ko o haalunoo ɗum'en. Ɓe ngoonɗini ko winndaa wi'aa nder dewte ɗeen e konngi ɗi o haalunoo.
43002023	Wakkati Iisa yehunoo Juulɗe dimɗinol Isra'ilankooɓe nder Ursaliima, himɓe ɗuɓɓe ngoonɗini mo ngam ɓe ngi'ii alamaaji kaayɗiniiɗi ɗi o waɗi.
43002024	Iisa hoolaaki ɓe ngam ɓe fuu, omo anndi ɓe sanne.
43002025	O haajaaka baa gooto maɓɓe seedanoo mo dow ɓiɓɓe aadama, ngam omo anndi ko woni nder ɓerɗe maɓɓe.
43003001	Nder hawriine Fariisa'en no woodunoo gorko gom bi'eteeɗo Nikodemu. Nikodemu no tawa duu nder hooreeɓe Yahudankooɓe.
43003002	Jemma gom o yehi to Iisa, o wi'i ɗum : —Moodibbo, miɗen anndi a moodibbo mo Alla lili. Walaa baawɗo waɗi kaayɗe ɗe ngaɗataa ɗee, nde Alla wondaa he joomum.
43003003	Sey Iisa jaabii mo, wi'i : —Miɗo haalane goonga : Walaa baawɗo hi'ude Laamu Alla se rimtaaka.
43003004	Nikodemu ƴami mo, wi'i : —Noy neɗɗo waawi rimiteede gaɗa naywi ? Omo waawi soƴƴaade nder reedu inniiko, o rimitee naa ?
43003005	Iisa jaabii mo wi'i : —Miɗo haalane goonga : Nde neɗɗo rimtiraaka ndiyam e Ruuhu Alla, waawtaa naatude nder Laamu Alla.
43003006	Ɓii-aadama rimataana ɓii-aadama. Ruuhu duu, rimataana ruuhu.
43003007	To ɗum haayɗine ngam mi wi'i no tilsi ndimiteɗaa.
43003008	Henndu no wifa to muuyri fuu. Aɗa nana bifol mayru, amma a anndaa to ndu ƴuwi, a anndaa to ndu fa'i. Hano non dimiraaɗo Ruuhu Alla duu worri.
43003009	Nikodemu wi'i mo : —Noy ɗum laatortoo ?
43003010	Iisa jaabii mo wi'i : —Baa ko a moodibbo Isra'el mawɗo, a anndaa ɗum naa ?
43003011	Miɗo haalane goonga : Minen, ko min anndi, min kaalata. Ko min ngi'ii, min ceedantoo. Amma on njaɓataa seede amin.
43003012	On ngoonɗinaay nde kaalanmi on dow kujje duuniyaaru. Noy ngoonɗinirton se mi haalanii on dow kujje kammu ?
43003013	Walaa ŋabbuɗo dow kammu, se hanaa ƴuwɗo dow oon. Ɓii-Neɗɗo kam duu woni ƴuwɗo dow oon.
43003014	Hano no Muusa ɓantiri mboddi gaɗiraani njamndi mboɗeeri nder ladde yeeruure, hano non Ɓii-Neɗɗo duu ɓantirtee,
43003015	ngam goonɗinɗo mo fuu heɓa mbuurnam nduumiiɗam.
43003016	Ngam Alla no hiɗi duuniyaaru sanne waɗi o hokkitiri Ɓiyiiko bajjo, heɓa goonɗinɗo mo fuu to halku, amma heɓa mbuurnam nduumiiɗam.
43003017	Alla lilaay Ɓiyum nder duuniyaaru ngam o hiitoo ndu, amma ngam ndu hisaa daliila makko.
43003018	Goonɗinɗo mo fuu hiitataake. Amma mo goonɗinaay mo hiitaama jaati, ngam goonɗinaay Ɓii-Alla bajjo.
43003019	Ndaa kiite maɓɓe nii : Jeyngol warii nder duuniyaaru, amma himɓe ngam golleeji mum'en bonɗi ngiɗi nimre ɓurde ngol.
43003020	Bonɗo golle fuu hiɗaa jeyngol, omo wurtoo nder maggol, ngam omo hula to golleeji makko bonɗi mbanngu.
43003021	Amma golliroowo goonga waran nder jeyngol heɓa golleeji ɗi waɗi ngam Alla ɗii mbanngaa.
43003022	Gaɗa mum Iisa yahdi aahiiɓe mum Yahudiya. O joddii he maɓɓe wakkatiyel, omo waɗana himɓe batisma.
43003023	Yahaaya duu no waɗana himɓe batisma nokkuure wi'eteene Aynon hadde Salim. Toon ndiyam no ɗuuɗi sanne. Himɓe no njaha toon no ngaɗanee batisma.
43003024	Wakkati mum Yahaaya nanngaaka kasu.
43003025	Sey geddi dow farillaaji laaɓinol ɓanndu naati hakkune aahiiɓe Yahaaya he Yahudanke gom.
43003026	Ɓe njehi to Yahaaya, ɓe mbi'i mo : —Moodibbo, aɗa miccitoo gorko gondunooɗo he maa toon gaɗa maayo Urdun, gorko mo ceedaninoɗaa oon ? Kanko duu, omo waɗana himɓe batisma. Himɓe fuu no njaha to makko !
43003027	Nden Yahaaya jaabii ɓe, wi'i : —Neɗɗo waawtaa heɓude goɗɗum se hanaa Alla hokki ɗum.
43003028	Onon e ko'e mooɗon, on seedeeɓe am ngam mi wi'i mi hanaa Almasiihu amma miɗo arti mo lileede.
43003029	Gaddanaaɗo ɓaŋaaɗo, kam woni ɓaŋuɗo. Higo ɓaŋuɗo oon no darii, no hettinani mo. Se nanii daane makko no welnan sanne. Iri welwelo ngoo nananmi faa noy walaa.
43003030	No tilsi Iisa ɓeydoo, miin duu mi ɓuytoo.
43003031	Ƴuwɗo dow oon, no ɓuri huune fuu. Ƴuwɗo nder duuniyaaru oon, duuniyaaru jeyi ɗum. Haala mum duu no haala jeyaaɓe nder mayru. Ƴuwɗo dow kammu oon, kam ɓuri huune fuu.
43003032	Ko o hi'i e ko o nani, kam o seedantoo, amma baa gooto jaɓataa seedaaku makko.
43003033	Jaɓuɗo seedaaku makko, tabbintini ko Alla no goongaajo.
43003034	Mo Alla lili fuu, ko Alla haali haalata, ngam Alla hokki mo Ruuhu mum mo walaa keerol.
43003035	Baabiraawo no hiɗi Ɓiɗɗo oon faa watti huune fuu nder junngo makko.
43003036	Goonɗinɗo Ɓiɗɗo oon heɓi mbuurnam nduumiiɗam. Amma caliiɗo goonɗinde Ɓiɗɗo oon heɓataa ɗam, mone Alla woodani joomum.
43004001	Fariisa'en nanii Iisa no waɗana himɓe batisma, omo heɓa aahiiɓe ɗuɓɓe ɓurde Yahaaya.
43004002	Amma nde goonga, Iisa e hoore mum kay, waɗanaay baa gooto batisma. Aahiiɓe makko tan ngaɗanannoo himɓe batisma.
43004003	Wakkati Iisa nanunoo haala Fariisa'en, o dilli Yahudiya, o soƴƴii Galili.
43004004	Ko o ummii yahde Galili, sey o tokkiri Samariya.
43004005	Nder leydi Samariya, o wari wuro Sikar hadde ngesa nga Yakuuba hokkunoo ɓiyum Yusufu.
43004006	Nder Sikar, Yakuuba wasiino ɓunndu gom. Caka nyalooma Iisa yottii dow ɓunndu nduun, jahaangal ngaal duu tampinii mo. Nden o jooɗii daane mayru ngam o fowta.
43004007	Aahiiɓe ɓeen duu naati wuro ngoon ngam coodowa ko nyaamee. Sey ɓii-leydi Samariya debbo gom wari faa ƴooga. Iisa wi'i mo : —Hokkaram ndiyam, mi yara !
43004009	Nden debbo oon wi'i mo : —Noy ! Noy aan, Yahudanke, ƴamirtaa kam ndiyam njareteeɗam miin, ɓii-leydi Samariya debbo ? Ngam potal walaano caka Yahudankooɓe e himɓe leydi Samariya.
43004010	Iisa jaabii mo wi'ii : —Nde aɗa anndi kokkal ngal Alla hokkata he kaden duu nde aɗa anndi duu ƴamuɗo ma ndiyam njareteeɗam, a ƴamannoo mo, o hokke ndiyam buurɗam.
43004011	Sey debbo oon wi'i mo : —Moodibbo, a walaa cawgal, ɓunndu nduun duu no luggiɗi. Toy keɓataa ndiyam buurɗam ɗaam ?
43004012	Aɗa ɓuri maama amin Yakuuba accanɗo min ɓunndu nduu manngu naa ? Kanko e hoore makko, ɓiɓɓe makko e dabbaaji makko fuu, njari he mayru.
43004013	Nden Iisa jaabii mo wi'i : —Neɗɗo fuu jarɗo ndiyam ɗaam, no ɗomɗetee kaden,
43004014	amma jarɗo ndiyam ɗam kokkanmi ɗam, ɗomɗataake faa abada. Ngam ndiyam ɗam kokkanmoomi ɗam, no laatanto mo ndiyam iloojam kokkoojam mbuurnam nduumiiɗam.
43004015	Debbo oon wi'i : —Moodibbo, hokkaram ndiyam ɗam heɓa to mi ɗomɗee kaden, to mi wartu ƴoogude ɗo duu.
43004016	Iisa wi'i mo : —Yah noddoy gora, ngardon !
43004017	Debbo oon jaabii mo wi'i : —Mi walaa goriiyo. Iisa wi'i mo : —Aɗa woodi goonga ko mbiiɗaa a walaa goriiyo.
43004018	A waɗiino goriraaɓe joyo. Gorko mo ngonduɗaa joonin oo duu, hanaa gora. Ndenne, a haalii goonga.
43004019	Debbo oon wi'i mo : —Moodibbo, mi faamii a annabiijo.
43004020	Maamiraaɓe amin no ndewanno Alla dow waamnde ndee. Amma onon Yahudankooɓe, oɗon mbi'a Ursaliima toon Alla haani reweede.
43004021	Iisa wi'i mo : —Banndam debbo, jaɓu ko kaalananmaami : Wakkati waran, ko hanaa dow waamnde ndee naa Ursaliima ndewoton Baabiraawo.
43004022	Onon ɓiɓɓe leydi Samariya, oɗon ndewa ko on anndaa, minen Yahudankooɓe nee, ko min anndi min ndewata, ngam to Yahudankooɓe kisinam ƴuwata.
43004023	Wakkati no waran, o wari jaati, nde rewooɓe goonga e goonga no ndewiran Baabiraawo ruuhu mum'en e goonga. Hano ir rewooɓe ɓee jaati Baabiraawo hiɗi.
43004024	Alla no Ruuhu. Rewooɓe mo ɓeen duu no kaani rewirde mo ruuhu e goonga.
43004025	Debbo oon wi'i : —Miɗo anndi Almasiihu waran, kanko woni Cuɓaaɗo Alla. Nde o warii, o faaminan min huune fuu.
43004026	Iisa wi'i mo : —Miin, kaaldoowo he maa oo, woni mo.
43004027	Ɓe kantaay haala kaan, ko aahiiɓe ɓeen ngartii tawi ɓe. Ɗum haayɗini aahiiɓe ɓeen ko Iisa no haalda he debbo oon. Amma baa gooto nder maɓɓe suusaay wi'ude debbo oon : « Ɗume ngiɗaa ? » naa ƴamude Iisa wi'a : « Ɗume kaaldantaa he makko ? »
43004028	Debbo oon resi loone mum, soƴƴii nder wuro ngoon, haalanowi himɓe wi'i :
43004029	—Ngaree, ƴeewee gorko kaalanɗo kam ko ngaɗunoomi fuu. Naa kanko woni Almasiihu ?
43004030	Himɓe mburtii wuro ngoon, njehi to Iisa.
43004031	Wakkati debbo oon dillunoo aahiiɓe ɓeen eelii mo mbi'i : —Moodibbo, nyaamu !
43004032	Sey o jaabii ɓe o wi'i : —Miɗo jogii nyaamdu ndu on anndaa.
43004033	Aahiiɓe ɓeen tinni no ƴamodira no mbi'a : —Moy woni gaddanɗo mo ko nyaamee ?
43004034	Iisa wi'i ɓe : —Nyaamdu am woni waɗude muuyo lilɗo kam e humnude golle makko.
43004035	Onon, oɗon mbi'a : « Lebbi nay koddani kettol. » Amma miin, miɗo wi'a on : Ɓantee gite mon, ƴeewon ko gese ɗeen ɓenndi, ɗe poti hetteede.
43004036	Kettuɗo fuu no heɓan baraaje, hawran gabbe ngam mbuurnam nduumiiɗam, ngam aawɗo e kettuɗo mbelnida.
43004037	Iɗum tabbintina banndol bi'ungol : « Goɗɗo no aawa, goɗɗo no hetta. »
43004038	Mi lilii on kettowon to on ngollaay. To woɓɓe ngolli, onon, on naati nder barke golle maɓɓe.
43004039	Nder wuro ngoo, ɓiɓɓe leydi Samariya ɗuɓɓe ngoonɗinii Iisa ngam haala debbo ceedaniiɗo mo wi'i : —O haalanii kam ko ngaɗunoomi fuu.
43004040	Ngam majjum waɗi wakkati ɓiɓɓe leydi Samariya njottinoo to Iisa, ɓe ŋaarii mo o jooɗo to maɓɓe. Nden o waɗani ɓe balɗe ɗiɗi.
43004041	Ɗuɓɓe ngari ɓeydake he goonɗinɓe mo wakkati nanunoo haala makko.
43004042	Ɓe mbi'i debbo oon : —Joonin, hanaa ngam haalaaji maaɗa tan min ngoonɗini. Minen e ko'e amin, min nanii haala makko, miɗen anndi ko kanko jaati woni kisinoowo duuniyaaru nduu.
43004043	Iisa waɗi balɗe ɗiɗi nder wuro leydi Samariya nden yawtiri leydi Galili,
43004044	ngam kanko e hoore makko o wi'i : —Annabiijo teddintaake nder wuro mum.
43004045	Wakkati o yottinoo Galili, ɓiɓɓe Galili njaɓɓorake mo juuɗe ɗiɗɗiɗi, ngam kamɓe duu ɓe njehiino Ursaliima to Juulɗe dimɗinol Isra'ilankooɓe. Ɓe ngi'ii duu ko o gollunoo toon.
43004046	Sey Iisa warti kaden Kaana, to o waylitinnoo ndiyam, ɗam laatii cabiijam. Fotodiri kawjotooɗo laamu Rooma nder wuro Kafarnahum ɓiyum gorko yamɗaa.
43004047	Kawjotooɗo oon nani ko Iisa ƴuwii Yahudiya, wartii Galili. Nden o yehi to Iisa, o ŋaarii ɗum wara yamɗintinowa ɓiyiiko gonɗo no habda he yonki.
43004048	Iisa wi'i mo : —Abada on ngoonɗintaa, se on ngi'aay alamaaji naa ko haayɗini.
43004049	Kawjotooɗo oon wi'i mo : —Moodibbo, en njaha illa ɓiyam maayaay.
43004050	Sey Iisa wi'i mo : —Hootu, ɓiya daɗii ! Gorko oon goonɗini ko Iisa haalani ɗum, dilli.
43004051	Gollooɓe makko potti mo dow laawol, mbi'i mo : —Ɓiya daɗii !
43004052	O ƴamii ɓe wakkati mo ɓiyiiko yamɗiti. Ɓe njaabii mo ɓe mbi'i : —Keeŋa juura, wulowulo ngoon heli.
43004053	Baaba oon annditi wakkati oon jaati Iisa wi'i mo : « Ɓiya daɗii ! » Nden kanko e ɓaade makko fuu, ɓe ngoonɗini Iisa.
43004054	Ɗum woni alaama kaayɗiniiɗo ɗiɗaɓo mo Iisa waɗi Galili wakkati o ƴuwnoo Yahudiya.
43005001	Gaɗa majjum juulɗe Yahudankooɓe gom no ngaɗa. Iisa yehi Ursaliima.
43005002	Toon Ursaliima, hadde dammbugal bi'eteengal Dammbugal baali, no woodi luggere ndiyam gom inndirteene Baytijata nder ibrankoore. Tendeeje joy no piili nde.
43005003	Nyawɓe ɗuɓɓe no pukki nder majje : Wumɓe, laƴooɓe e bonnguuɓe. [Iɓe ndoomi faa ndiyam ɗaam irtee.
43005004	Ngam himɓe no miila maleykaajo Alla no jippoo wakkati warde wakkati nder luggere ndee, no irta ndiyam ɗaam. Nyawɗo artuɗo naati nder majjam wakkati ɗam irtaa, no yamɗitan ir nyaw ngu wondi fuu.]
43005005	Gorko nyawirɗo duuɓi woronja e jeetati gom no tawa toon.
43005006	Ko Iisa hi'i omo fukkii, annditi ko o ɓooydii he nyaw nguun, nden ƴamii mo, wi'i : —Aɗa hiɗi yamɗintineede naa ?
43005007	Nyawɗo oon jaabii mo, wi'i : —Moodibbo, mi walaa balloowo kam mi naata nder luggere ndee wakkati ndiyam ɗam wona no irtee. To mbi'anmi mi yahan fuu, tawan goɗɗo artii kam juurude.
43005008	Nden Iisa wi'i mo : —Umma, hooƴu daago maa, dillu !
43005009	Wakkati mum da gorko oon yamɗiti, hooƴi daago mum, dilli. Ɗum fotodiri he nyalaane fowteteene.
43005010	Nden mawɓe Yahudankooɓe mbi'i jamɗintinaaɗo oon : —Hannden nyalaane fowteteene non, haanaa ndoondoɗaa daago maa.
43005011	Sey o jaabii ɓe, o wi'i : —Jamɗintinɗo kam oon wi'i kam hooƴu daago maa, dillu !
43005012	Ɓe ƴamii mo ɓe mbi'i : —Moy woni neɗɗo bi'uɗo ma kooƴaa daago maa, ndillaa ?
43005013	Amma jamɗintinaaɗo oon anndaa moy yamɗintini ɗum, ngam Iisa halkii nder jama'aare tawanoone nder nokkuure ndeen.
43005014	Gaɗa ko Iisa nyawti mo, fotti he makko nder Juulirde mawne, wi'i mo : —Ƴeewu, joonkay, a yamɗiti. Taa waɗu hakke kaden ngam to ko ɓuri ɗum bonde heɓe.
43005015	Sey gorko oon yehi haalanowi mawɓe Yahudankooɓe ko Iisa woni nyawtuɗo mo oon.
43005016	Mawɓe Yahudankooɓe puɗɗi habdude Iisa ngam o nyawti gorko oo nder nyalaane fowteteene.
43005017	Sey Iisa wi'i ɓe : —Baaba am no golla faa jooni, miin duu, miɗo golla.
43005018	Haalaaji ɗi Iisa haali ɗii waɗi mawɓe Yahudankooɓe adi anniya warude mo. Hanaa ngam o bonnii nyalaane fowteteene tan, amma ngam o wi'i Alla woni Baabiiko duu. Ndenne o fonnii hoore makko he Alla.
43005019	Iisa wi'i ɓe : —Miɗo haalana on goonga : Ɓiɗɗo waawaa waɗude baafuy, kam tan, sey ko o hi'i Baabiraawo no waɗa. Sabu ko Baabiraawo waɗata fuu, kam Ɓiɗɗo oon duu waɗata.
43005020	Baabiraawo no hiɗi Ɓiɗɗo oon, no holla mo ko waɗata fuu. O hollan mo golleeji ɓurɗi golleeji ɗii fuu manngu heɓa kaayɗineɗon.
43005021	Ngam hano no Baabiraawo ummitinirta maayɓe wuurna ɓe nii, hano non Ɓiɗɗo oon duu wuurnirta mo muuyi.
43005022	Baabiraawo oon kay, hiitantaako baa gooto, amma o hokkii Ɓiɗɗo oon baawɗe hiitaade huune fuu,
43005023	ngam himɓe fuu teddina Ɓiɗɗo oon hano no ɓe teddinirta Baabiraawo. Neɗɗo fuu mo teddinaay Ɓiɗɗo oon, teddintaa Baabiraawo lilɗo mo oon duu.
43005024	Miɗo haalana on goonga : Nanuɗo haala am, se goonɗini lilɗo kam oon, heɓi mbuurnam nduumiiɗam. O walaa e kiite kaden, o ƴuwii e maayde, o warii e mbuurnam.
43005025	Miɗo haalana on goonga : Wakkati no wara, o yottake jaati, nde maayɓe nanata daane Ɓii-Alla oon. Nanuɓe nde ɓeen mbuuran.
43005026	Hano no Baabiraawo laatorii asili mbuurnam, hano non o hokkiri Ɓiɗɗo oon duu baawɗe laataade asili mbuurnam.
43005027	O hokkii mo baawɗe hiitaade, ngam kanko woni Ɓii-Neɗɗo.
43005028	To ɗum haayɗin on. Wakkati waran mo maayɓe wonɓe nder annyeeje fuu nanan daane makko,
43005029	mburtoo. Golluɓe golle lobbe ummitanoo mbuurnam, golluɓe ko boni duu ummitanoo kiite.
43005030	Miin e hoore am, walaa fuu ko mbaawmi waɗude. Ko nanumi ɗum, kiitortoomi. Kiite am no dartii, sabu mi waɗataa muuyo am, amma muuyo lilɗo kam oon ngaɗanmi.
43005031	—Nde mi seedanake hoore am, seede am hanaa goonga.
43005032	Amma goɗɗo seedantoo kam. Miɗo anndi seede makko dow am no goonga.
43005033	Onon, on lili lilaaɓe to Yahaaya, o seedanake on goonga.
43005034	Miin, mi haajaaka seede ɓiɓɓe aadama, amma mi wi'i on ɗum ngam kison tan.
43005035	Yahaaya laatakeno hano fitilla kuɓɓaaka, njaynooka. On njaɓi welnude wakkati seɗɗa nder jeyngol makka.
43005036	Amma miin, miɗo jogii seede dow am ɓurɗo mo Yahaaya manngu : Golleeji ɗi Baabiraawo tilsini kam mi waɗa ɗii, kanƴi jaati ceedantoo kam ko Baabiraawo lili kam.
43005037	Baabiraawo lilɗo kam oon e hoore mum seedantoo kam. Abada on nanaay daane makko, abada on ngi'aay mo.
43005038	Haala makko naataay on, sabu on ngoonɗinaay mo o lili oon.
43005039	Oɗon pincitoo dewte ngam oɗon miila ko ɗe kokkan on mbuurnam nduumiiɗam. Kanƴe jaati ceedantoo kam.
43005040	Amma, baa ko non waɗi, on ngiɗaa warde to am faa keɓon mbuurnam.
43005041	Mi walaa miɗo tefa himɓe mana kam.
43005042	Miɗo anndi on jaati, miɗo anndi hidde Alla walaa nder ɓerɗe mooɗon.
43005043	Miin, mi wari dow innde Baaba am, amma on njaɓɓaaki kam. Dey se goɗɗo wari dow innde mum, on njaɓɓoto ɗum !
43005044	Noy ngoonɗinirton, onon giɗuɓe manodirde, tawi on mbaawaay tefude manoore ƴuwne to Alla gooto ?
43005045	To miilee hala miin felata on yeeso Baabiraawo. Muusa, mo ndekuɗon tammude mooɗon dow mum oon, kam felata on.
43005046	Nde nii goonga fuu on ngoonɗiniino Muusa, on ngoonɗinanno kam, miin duu, sabu miin jaati o sappinoo nder dewte makko.
43005047	Se on ngoonɗinaay ko o winndunoo ɗum, noy ngoonɗinirton haala am ?
43006001	Balɗe seɗɗa gaɗa juulɗe Yahudankooɓe gaɗaaɗe Ursaliima, Iisa joli peta Galili wi'eteenga Tiberiya.
43006002	Jama'aare ɗuunde no tokki mo sabu ɓe ngi'ii kaayɗe ɗe o waɗi wakkati o yamɗintinnoo nyawɓe.
43006003	Iisa nyakki dow waamnde, jooɗodii he aahiiɓe mum.
43006004	Juulɗe Yahudankooɓe bi'eteeɗe Juulɗe dimɗinol Isra'ilankooɓe ɓadake.
43006005	Iisa ɓanti hoore mum, sey holliri jama'aare mawne gom no wara to mum. Nden o wi'i Filipa : —Toy coodoyten nyaamdu ngam himɓe ɓee fuu ?
43006006	Tawi o fiyi hunnduko Filipa tan o nana ngam omo anndi ko o siini waɗude.
43006007	Filipa jaabii mo : —Baa buuru ko tammaaje keme ɗiɗi cooduɗen, woɓɓe nder maɓɓe keɓataa ŋoppitto.
43006008	Gooto nder aahiiɓe Iisa bi'eteeɗo Andiire, minyo Simon Piyer, wi'i mo :
43006009	—Suka gorko gom nii jogiiɗo buuruuje joy e liƴƴi ɗiɗi, amma ɗume ɗum nafirta himɓe ɓee fuu ?
43006010	Nden Iisa wi'i ɓe : —Mbi'ee ɓe, ɓe njooɗoo ! Nokkuure ndeen no heewi huɗo, ɓe njooɗii. Worɓe tawaaɓe nder jama'aare ndee tan no ngaɗa ujunaaji joyo.
43006011	Iisa hooƴi buuruuje ɗeen, yetti Alla, yeddani wonɓe toon ɓeen. Noon duu o waɗi he liƴƴi ɗiin. O hokki ɓe, ɓe nyaami faa ɓe kaari.
43006012	Wakkati ɓe nyaamunoo faa ɓe kaari, sey Iisa wi'i aahiiɓe mum : —Kawree ko hoddi ɗum, to baa ŋoppitto bonu.
43006013	Ɓe kawri ko himɓe nyaami koddi nder buuruuje joy ɗeen, ɗum hebbini kandeeje sappo e ɗiɗi.
43006014	Wakkati himɓe ɓeen ngi'unoo haayne nde Iisa waɗi, mbi'i : —Kanko jaati woni annabiijo bi'anooɗo no waran nder duuniyaaru.
43006015	Wakkati Iisa annditinnoo iɓe ngiɗi ɓe ngatta mo semmbe-semmbe nder laamu, sey o dilli. O nyakki waamnde, kanko tan.
43006016	Nde hiirunoo, aahiiɓe Iisa njuuri nder peta ngaan.
43006017	Ɓe naati laana faa ɓe njola, yahde Kafarnahum. Jemma fuɗɗii naatude, Iisa duu heewtaaki ɓe.
43006018	Henndu mawnu no wifa faa benkeƴƴe ummii.
43006019	Ɓe awƴi laana kaan faa ɓe keɓi hano kilooji joy naa jeegom. Nden ɓe kolliri Iisa no dilla he koyɗe mum dow peta ngaan, no fonndii ɓe. Sey ɓe kuli.
43006020	Amma Iisa wi'i ɓe : —To kulee, miin noon !
43006021	Ɓe muuyi o naata laana kaan. Amma wakkati mum da ɓe njottii fonngo ngo ɓe pa'i, nden ɓe panndi.
43006022	Weeti jaangoore mum, jama'aare hoddinoonde gaɗa peta ngaan, paami ko laana goota tan wari nder nokkuure ndee. Ɓe ngi'ii duu ko aahiiɓe ɓeen tan naati nder makka, awƴii ka, ndilli, Iisa duu naataay ka. Aahiiɓe ɓeen tan ndilli.
43006023	Sey laanaaji gom nii ngari ƴuwi Tiberiya, ɗi ngari hadde to ɓe nyaamunoo buuru toon gaɗa ko Iisa yetti Alla nder du'aa'u.
43006024	Wakkati jama'aare ndeen hi'unoo ko Iisa e aahiiɓe mum fuu ngalaa toon, ɓe naati laanaaji ɗiin, ɓe pa'i Kafarnahum tefoyde Iisa.
43006025	Wakkati ɓe tawoynoo Iisa gaɗa peta ngaan, ɓe mbi'i mo : —Moodibbo, nde ngarɗaa ɗoo ?
43006026	Iisa jaabii ɓe wi'i : —Goonga non, hanaa ngam on ngi'ii kaayɗe ɗe ngaɗaama toon waɗi oɗon tefa kam. Amma ko tefanton kam woni ngam on nyaami faa on kaari.
43006027	To ngollanee nyaamdu bonooru. Ngollanee nyaamdu nduumotoonu, kokkooru mbuurnam nduumiiɗam. Kayru woni ndu Ɓii-Neɗɗo hokkata on, sabu Alla Baabiraawo deki lammba baawɗe mum dow makko.
43006028	Nden ɓe ƴami mo : —Ɗume min ngaɗata ko min ngolla golleeji ɗi Alla hiɗi ?
43006029	Iisa jaabii ɓe, wi'i : —Golle ɗe Alla hiɗi ɗeen ngoni ngoonɗinon mo o lili oon.
43006030	Ɓe njaabii mo, ɓe mbi'i : —Too, haayne ndeye ngaɗataa ngam min ngi'a, min ngoonɗine ? Golle ɗeye ngaɗataa ?
43006031	Maamiraaɓe amin nder ladde yeeruure nyaamii nyaamdu wi'eteenu manna, hano no ɗum winndiraa nder dewte wi'aa : O hokkii ɓe nyaamdu ƴuwnu dow kammu.
43006032	Iisa jaabii ɓe, wi'i : —Miɗo haalana on goonga : Hanaa Muusa hokkunoo on nyaamdu ƴuwnu dow kammu. Amma Baaba am hokki on nyaamdu goongaaru ƴuwnu dow kammu.
43006033	Ngam nyaamdu ndu Alla hokkata nduun woni ƴuwooru dow kammu kokkooru duuniyaaru mbuurnam.
43006034	Sey ɓe mbi'i mo : —Moodibbo, hokku min ir nyaamdu nduu nyannde fuu.
43006035	Iisa wi'i ɓe : —Miin woni nyaamdu kokkooru mbuurnam. Garɗo to am fuu, rafataake faa abada. Goonɗinɗo kam oon duu ɗomɗataake abada.
43006036	Amma mi haalaniino on : « On ngi'ii kam, dey on ngoonɗinaay. »
43006037	Mo Baabiraawo hokki kam fuu, waran to am. Garɗo to am fuu, mi riiwataa ɗum sam.
43006038	Sabu hanaa faa mi waɗa muuyo am, waɗi ƴuwmi dow kammu, amma ngam mi waɗa muuyo lilɗo kam oon.
43006039	Ndaa, muuyo lilɗo kam oon nii : To baa gooto nder ɓe o hokki kam ɓeen majju, amma mi ummintina ɓe nyannde darŋal.
43006040	Muuyo Baaba am nii : Neɗɗo fuu gi'uɗo Ɓiɗɗo oon, goonɗini mo, heɓan mbuurnam nduumiiɗam. Mi ummintinan ɗum nyannde darŋal.
43006041	Sey Yahudankooɓe ɓeen puɗɗi no nguuntoo hakkune mum'en, ngam Iisa wi'i ɓe : « Miin woni nyaamdu ƴuwnu dow kammu nduun. »
43006042	Ɓe mbi'i : —Hanaa Iisa ɓii-Yusufu mo annduɗen innum e bammum on non naa ? Noy o wi'irta hannden dow kammu o ƴuwi ?
43006043	Nden Iisa wi'i ɓe : —Accee nguuntaade hakkune mooɗon !
43006044	Walaa baawɗo warde to am, se Baabiraawo lilɗo kam oon, fooɗaay mo. Miin duu, mi ummintinan mo nyannde darŋal.
43006045	Ɗum winndaama nder dewte annabiiɓe wi'aa : Ɓe fuu Alla ekkintinii ɓe. Neɗɗo fuu hettinnani ko Baabiraawo ekkintini, waran to am.
43006046	Walaa gi'uɗo Baabiraawo, se hanaa oon ƴuwɗo to makko, kanko tan hi'i Baabiraawo.
43006047	Miɗo haalana on goonga : Goonɗinɗo kam fuu, heɓi mbuurnam nduumiiɗam.
43006048	Miin woni nyaamdu kokkooru mbuurnam.
43006049	Maamiraaɓe mooɗon nyaamii manna nder ladde yeeruure, dey haɗaay ɓe maayi.
43006050	Amma nyaamdu ƴuwnu dow kammu nduun kay, nyaamɗo hen fuu maayataa.
43006051	Miin woni nyaamdu wuurnu ƴuwnu dow kammu. Nde goɗɗo nyaami he mayru, no wuuran faa abada. Nyaamdu ndu kokkanmi nduun woni ɓanndu am hokkaanu ngam duuniyaaru heɓa mbuurnam.
43006052	Haala kaa ummini geddi hakkune Yahudankooɓe, iɓe mbi'a : —Noy o waawri hokkude en ɓanndu makko, nyaamen ?
43006053	Iisa wi'i ɓe : —Miɗo haalana on goonga : Nde on nyaamaay ɓanndu Ɓii-Neɗɗo, on njaraay ƴiiƴam mum, mbuurnam walanaa on.
43006054	Neɗɗo fuu nyaamɗo ɓanndu am, nde yari ƴiiƴam am, heɓi mbuurnam nduumiiɗam. Mi ummitinan ɗum nyannde darŋal.
43006055	Ngam ɓanndu am woni nyaamdu wuurnu, ƴiiƴam am duu woni cemmbam buurɗam.
43006056	Neɗɗo fuu nyaamɗo ɓanndu am, nde yari ƴiiƴam am, wondi he am, mi wondan he mum.
43006057	Baabiraawo lilɗo kam oon no wuddu mbuurnam. Sabbu makko mbuurumi. Hano non nyaamɗo ɓanndu am fuu no wuuran sabbu am.
43006058	Nyaamdu ƴuwnu dow kammu nduun nii : Ndu hawtaa he ndu maamiraaɓe mon nyaamunoo nduun, ndu haɗaay ɓe maayde. Nyaamɗo nyaamdu nduu, no wuuran faa abada.
43006059	Waaju oo, Iisa waɗi nder waajordu Kafarnahum.
43006060	Wakkati aahiiɓe Iisa nanunoo haalaaji ɗii, ɗuɓɓe nder maɓɓe mbi'i : —Konngi ɗii no tiiɗi. Moy waawi jaɓude ɗi ?
43006061	Iisa he hoore mum faami dow ko aahiiɓe mum ngoni no nguuntoo, wi'i ɓe : —Ɗum laatanake on fergere naa ?
43006062	Ndenne ɗume waɗata, se on ngi'ii Ɓii-Neɗɗo ŋabbitii to wonnoo illa arannde ?
43006063	Ruuhu Alla woni ko hokkata mbuurnam, ɓanndu walaa baawɗe baafuy. Konngi ɗi kaalanmi on ɗii ngoni ruuhu, kanƴi ngoni mbuurnam duu.
43006064	Amma no woodi nder mooɗon ɓe ngoonɗinaay. Tawi illa arannde Iisa no anndunoo ɓe ngoonɗinaay ɓeen e jammboytooɗo mo oon.
43006065	O ɓeydi wi'ude : —Ngam majjum mbi'umi on : Baa gooto waawtaa warde to am nde Baabiraawo waddaay mo.
43006066	Illa ndeen ɗuɓɓe nder aahiiɓe makko coƴƴiti, acci tokkude mo.
43006067	Nden Iisa ƴami lilaaɓe sappo e ɗiɗo ɓeen wi'i : —Onon duu, oɗon ngiɗi dillude naa ?
43006068	Simon Piyer jaabii mo wi'i : —Joomam, to moy min njahata ? Hanaa aan jogii konngi kokkooji mbuurnam nduumiiɗam naa ?
43006069	Min ngoonɗinii, miɗen anndi ko aan woni Ceniiɗo ƴuwɗo to Alla.
43006070	Iisa jaabii ɓe wi'i : —Hanaa miin suɓii on, onon sappo e ɗiɗo ɓee naa ? Amma gooto nder mooɗon no seyɗan.
43006071	Dow Yahuuda, ɓii-Simon Iskariyot, gooto nder lilaaɓe sappo e ɗiɗo ɓeen o haali. Kanko woni jammboytooɗo Iisa.
43007001	Iisa tinni no fiiloo nder leydi Galili. O hiɗaa fiilaade nder leydi Yahudiya ngam mawɓe Yahudankooɓe no tefa warde mo.
43007002	Juulɗe Yahudankooɓe bi'eteeɗe kowaaɗe ɓadake.
43007003	Sey minyiraaɓe Iisa worɓe mbi'i mo : —Dillu ɗo, njahaa leydi Yahudiya ngam aahiiɓe maa ngi'a golle ɗe ngaɗataa.
43007004	Neɗɗo fuu hiɗi anndee, suuɗataa ko waɗata. Nde aɗa waɗa ir golle ɗee, wannginan himɓe hoore maa.
43007005	Baa minyiraaɓe makko e ko'e mum'en ngoonɗinaay mo.
43007006	Iisa wi'i ɓe : —Wakkati am yonaay ginan, amma to mooɗon, wakkati fuu no wooɗi.
43007007	Himɓe duuniyaaru mbaawtaa wanyude on. Amma miin, iɓe mbanyi kam ngam miɗo seedoo ko golleeji maɓɓe no mboni.
43007008	Onon, njehee to juulɗe ɗeen. Miin, mi yahataa sabu wakkati am yonaay ginan.
43007009	Gaɗa o haalani ɓe ɗum, o jooɗii nder Galili.
43007010	Wakkati minyiraaɓe Iisa ndillirii juulɗe ɗeen, Iisa duu njehi to majje amma nder cuccukka, o hollaay hoore makko.
43007011	Mawɓe Yahudankooɓe no tefa mo nder jama'aare ndeen, no mbi'a : —Toy o woni ?
43007012	Himɓe ɗuɓɓe no nguuntoo dow makko. Gere no mbi'a : —Neɗɗo oo o lobbo ! Woɓɓe no mbi'a : —Aa'a, o majjinoowo himɓe.
43007013	Walaa cuusuɗo towni haali dow makko, sabu iɓe kula mawɓe Yahudankooɓe.
43007014	Wakkati Iisa yehunoo tawi juulɗe ɗeen pecciri, o fuɗɗi omo waajoo nder Juulirde mawne.
43007015	Yahudankooɓe kaayɗinaa, sey ɓe mbi'i : —Noy waɗi ko neɗɗo oo heɓi anndal dewte, kanko mo janngaay ?
43007016	Iisa jaabii ɓe wi'i : —Waaju mo mbaajotoomi oo, ƴuwaay to am. Amma to lilɗo kam oon, o ƴuwi.
43007017	Giɗɗo waɗude muuyo Alla fuu, no annditan nde waaju oo to Alla ƴuwi naa to am.
43007018	Kaaloowo miilo hoore mum, hoore mum tefanta teddungal. Amma tefoowo teddungal lilɗo ɗum, goonga haalata, ko boni fuu walaa he mum.
43007019	Hanaa Muusa hokki on Tawreeta naa ? Amma baa gooto nder mooɗon waɗaay ko Tawreeta wi'i. Ɗume waɗi oɗon tefa warde kam ?
43007020	Himɓe njaabii mo, mbi'i : —Aan, a laddaaɗo. Moy tefata warde ma ?
43007021	Nden Iisa wi'i ɓe : —Gollal gootal tan ngaɗumi, on fuu, on kaayɗinaama.
43007022	Muusa wi'i ngaɗon juulnol. Oɗon njuulna neɗɗo baa nyalaane fowteteene. Maamiraaɓe mooɗon puɗɗi ngol, hanaa Muusa fuɗɗi ngol.
43007023	Nde neɗɗo no juulnee nyalaane fowteteene ngam to bonnu Tawreeta Muusa, ɗume tikkanton kam sabu mi yamɗintinii neɗɗo bumbuujo nder nyalaane fowteteene ?
43007024	To on kiitoree no ngiirruɗon, kiitoree goonga.
43007025	Gere nder himɓe Ursaliima mbi'i : —Hanaa oo woni mo ɓe tefata warde oon naa ?
43007026	Amma ndaa, omo darii omo waajoo yeeso himɓe fuu, ɓe mbi'aay mo baafuy. Tawte mawɓe meeɗen potii dow kanko woni Almasiihu oon ?
43007027	Oo kay, eɗen anndi to ƴuwi, amma nde Almasiihu oon wari, baa gooto anndataa to o ƴuwata.
43007028	Iisa no waajoo nder Juulirde mawne ndeen, sey o towni daane, o wi'i : —On mbi'ii oɗon anndi kam naa ? Oɗon anndi to ƴuwmi ? Amma hanaa miin waddi hoore am. Lilɗo kam oon woni goongaajo, kanko woni mo on anndaa.
43007029	Miin, miɗo anndi mo sabu to makko ƴuwmi, kanko lili kam.
43007030	Nden ɓe tefi nanngude mo, amma junngo baa gooto yottaaki mo, ngam wakkati makko yonaay ginan.
43007031	Ɗuɓɓe nder jama'aare ndee ngoonɗini mo, mbi'i : —Kee nde Almasiihu oon wari, omo waawi waɗude kaayɗe ɓurɗe ɗe gorko oo waɗi naa ?
43007032	Fariisa'en nani ko himɓe ɓeen ngoni no nguuntoo dow Iisa. Hooreeɓe cakkanooɓe Alla e Fariisa'en lili dogariiɓe nannga Iisa.
43007033	Sey Iisa wi'i ɓe : —Miin, mi wondan he mooɗon wakkati seɗɗa ginan. Gaɗa mum, mi soƴƴoo to lilɗo kam oon.
43007034	On tefan kam, amma on ngiitataa kam, ngam on mbaawtaa yahde to ngonmi.
43007035	Mawɓe Yahudankooɓe ƴamodiri mbi'i : —Toy o yahata ko en mbaawtaa hiitude mo ? O tefowan himɓe meeɗen sankitiiɓe nder lenyi janaani, o waajoo lenyi ɗii naa ?
43007036	O wi'i en tefan mo, en ngiitataa mo, sabu en mbaawtaa yahde to o tawetee toon. Ɗume woni maana haala kaa ?
43007037	Nyalaane ɓurde teddude nder juulɗe ɗeen fuu woni nyalaane nde juulɗe ɗeen timmata. Nyannde mum Iisa darii huuɓi, wi'i : —Ɗomɗuɗo fuu wara to am, yara.
43007038	Goonɗinɗo kam fuu, maayooji ndiyam mbuurnoojam no ilan nder ɓerne mum hano no ɗum winndiraa nder dewte nii.
43007039	Dow Ruuhu Ceniiɗo Iisa woni no haala. Ruuhu Ceniiɗo oo kam woni ko goonɗinɗo mo fuu heɓata. Amma wakkati mum Ruuhu Ceniiɗo hokkaakano ngam Iisa teddinaakano ginan.
43007040	Wakkati himɓe gom nanunoo haala kaa nder jama'aare ndeen, mbi'i : —Sikka fuu walaa kanko woni annabiijo oon.
43007041	Woɓɓe duu mbi'i : —Oo nii woni Almasiihu oon. Amma woɓɓe mbi'i kaden : —Almasiihu oon ƴuwan Galili naa ?
43007042	Hanaa Dewtere Alla wi'i ko nder lenyol Daawda Almasiihu ƴuwata ? Hanaa nde wi'i kaden Baytilaama wuro Daawda o ƴuwata ?
43007043	Haalaaji jama'aare ndee luurodiri dow Iisa.
43007044	Nder maɓɓe no woodi hiɗuɓe nanngude mo, amma junngo baa gooto yottaaki mo.
43007045	Wakkati dogariiɓe ɓeen ngartunoo, hooreeɓe cakkanooɓe Alla e Fariisa'en ƴami ɓe, mbi'i : —Ko waɗi on ngaddaay mo ?
43007046	Dogariiɓe ɓeen njaabii ɓe, mbi'i : —Abada goɗɗo waajoraaki hano no neɗɗo oo waajori.
43007047	Sey Fariisa'en njaabii ɓe, mbi'i : —Kaari ! Baa onon duu, on eytaama naa ?
43007048	Naa on ngi'ii goɗɗo nder hooreeɓe Yahudankooɓe naa nder Fariisa'en goonɗinɗo mo non ?
43007049	Amma jama'aare ndee no kuɗaane, nde anndaa Tawreeta Muusa !
43007050	Nikodemu, gooto nder Fariisa'en jehunooɗo to Iisa, wi'i ɓe :
43007051	—Tawreeta meeɗen waawaa hiitaade neɗɗo nde nanaay ko joomum haali, naa ko waɗi.
43007052	Ɓe njaabii mo, ɓe mbi'i : —Aan duu, a ɓii-Galili naa ? Fincita haala Alla, a hi'an ko annabiijo fuu wanngataa Galili. [
43007053	Gaɗa majjum neɗɗo fuu hooti wuro mum,
43008001	Iisa duu yehi waamnde Jaytun.
43008002	Illa subaka kecco Iisa warti nder Juulirde mawne ndeen. Himɓe fuu ngari to makko. O jooɗii, omo waajoo ɓe.
43008003	Jannginooɓe Tawreeta e Fariisa'en ngaddi debbo tawaaɗo no yeena gom. Ɓe ndarni mo hakkune jama'aare ndeen.
43008004	Ɓe mbi'i Iisa : —Moodibbo, debbo oo maɓaama no yeena.
43008005	Too, Muusa tilsinii min nder Tawreeta min mbarda ir rewɓe ɓee kaaƴe. Aan nee, ɗume mbiiɗaa ?
43008006	Ɓe ngaɗi ƴamɗe ɗee ngam ɓe tunna mo ɓe keɓa laawol ngol ɓe njukkirta mo. Amma Iisa jimminii no diidira honndu mum dow leydi.
43008007	Wakkati ɓe tokkiri Iisa ƴamɗe ɗee, nden o ɓanti hoore, o wi'i ɓe : —Mo waɗaay hakke abada nder mooɗon arta bugaade mo hayre.
43008008	Nden Iisa yeeƴi jimmini, no diida dow leydi.
43008009	Wakkati ɓe nanunoo ɗum, sey ɓe cortorii gooto gooto. Nayeeɓe ɓeen artii. Iisa he debbo dariiɗo yeeso mum oon tan acca toon.
43008010	Nden Iisa ɓanti hoore mum, wi'i mo : —Banndam debbo, toy ɓe ngoni ? Walaa jukkuɗo ma naa ?
43008011	O jaabii Iisa o wi'i : —Moodibbo, baa gooto. Nden Iisa wi'i mo : —Miin duu, mi jukkataa ma. Yah, amma taa waɗu hakke kaden.]
43008012	Iisa haaldi he himɓe kaden, wi'i : —Miin woni jeyngol duuniyaaru. Tokkuɗo kam fuu, dillataa nder nimre abada, amma no heɓan jeyngol mbuurnam.
43008013	Sey Fariisa'en mbi'i mo : —Aan, aɗa seedanoo hoore maa, seede maa hanaa goonga.
43008014	Iisa jaabii ɓe wi'i : —Baa nde mi seedanake hoore am, seede am no goonga, sabu miɗo anndi to ƴuwmi, miɗo anndi to njahanmi. Amma onon, on anndaa to ƴuwmi, on anndaa to njahanmi.
43008015	Onon, oɗon kiitoroo dabareeji himɓe, miin kay, mi hiitataako baa gooto.
43008016	Amma baa nde miɗo hiitoo, kiite am no goonga, sabu mi hiitataako miin tan, Baabiraawo lilɗo kam oon, no wondi he am.
43008017	No winndaa nder Tawreeta mooɗon wi'aa : Seede himɓe ɗiɗo no goonga.
43008018	Too, miɗo seedanoo hoore am. Baabiraawo lilɗo kam oon duu, no seedanoo kam.
43008019	Sey ɓe mbi'i mo : —Toy Baaba maa oon woni ? Iisa jaabii ɓe wi'i : —On anndaa kam, on anndaa Baaba am oon. Se nii oɗon anndunoo kam, on anndannoo Baaba am oon duu.
43008020	Iisa haalii konngi ɗii wakkati o waajotonoo nder Juulirde mawne, hadde to ceede ndesetee. Amma baa ko non waɗi, walaa nannguɗo mo, ngam wakkati makko yonaay ginan.
43008021	Iisa wi'i ɓe kaden : —Mi yahan, on tefan kam, amma on maaydan he hakkeeji mooɗon. To pa'umi toon, on mbaawtaa yahde toon.
43008022	Kanƴum waɗi mawɓe Yahudankooɓe mbi'i : —Tawte o waran hoore makko waɗi o wi'i en mbaawtaa yahde to o fa'i toon ?
43008023	Iisa wi'i ɓe : —Onon, ley njeyaaɗon, amma miin, dow njeyaami. Onon, nder duuniyaaru nduu njeyaaɗon, amma miin, mi jeyaaka nder mayru.
43008024	Ngam majjum waɗi mbi'umi on : On maaydan he hakkeeji mooɗon. Sabu se on ngoonɗinaay ko Miin woni oon mo ngonmi, on maaydan he hakkeeji mooɗon.
43008025	Nden ɓe ƴami mo, ɓe mbi'i : —Aan woni moy ? Iisa jaabii ɓe, wi'i : —Miin woni mo mbi'unoomi on ngonmi illa arannde.
43008026	Onon, kujje ɗuɗɗe no ngoodi ɗe mbaawmi haalude dow mooɗon, mi hiitoo on duu. Amma lilɗo kam oon woni goongaajo. Ko nanumi to makko, kaalananmi duuniyaaru nduu.
43008027	Ɓe paamaay ko dow Baabiraawo o woni omo haalana ɓe.
43008028	Ɗum waɗi Iisa wi'i ɓe : —Nde on ɓanti Ɓii-Neɗɗo fuu, on paaman ko Miin woni oon mo ngonmi. Mi waɗataa baafuy ngam hoore am. Ko Baabiraawo anndini kam tan kaalananmi on.
43008029	Lilɗo kam oon no wondi he am, o accaay kam feere am, ngam ko weli mo tan ngaɗanmi nyannde fuu.
43008030	Wakkati Iisa haalirannoo nii, ɗuɓɓe ngoonɗini mo.
43008031	Iisa wi'i Yahudankooɓe goonɗinɓe mo ɓeen : —Se on tinnake oɗon njogii haalaaji am, on laatoto aahiiɓe am goongaaɓe.
43008032	On anndan goonga, goonga oon duu no rimɗinan on.
43008033	Ɓe njaabii mo, ɓe mbi'i : —Minen, min jippotooɓe he Ibrahim, walaa marɗo min abada. Noy mbi'irtaa min ndimɗan ?
43008034	Iisa jaabii ɓe wi'i : —Miɗo haalana on goonga : Gaɗoowo hakke fuu, no maccuɗo hakke.
43008035	Abada maccuɗo duumataako nder hoggo, amma ɓiɗɗo no duumoto nder maggo faa abada.
43008036	Ngam majjum, nde Ɓiɗɗo oon rimɗinii on, on laatoto rimɓe goongaaɓe.
43008037	Miɗo anndi ko on jippotooɓe he Ibrahim, amma oɗon tefa warde kam, ngam konngi am naataay on.
43008038	Miin, miɗo haala ko ngiirumi Baaba am, amma onon, oɗon ngaɗa ko narruɗon baabii'on.
43008039	Ɓe njaabii mo, ɓe mbi'i : —Baabiimin woni Ibrahim. Iisa wi'i ɓe : —Se nii on jippotooɓe he Ibrahim, on ngaɗataana golleeji Ibrahim.
43008040	Amma jooni oɗon tefa warde kam, miin kaalanɗo on goonga mo narrumi Alla. Ibrahim kay, waɗaay ir ɗum.
43008041	Onon, golleeji baabii'on ngaɗoton. Ɓe mbi'i mo : —Minen, min kanaa ɓiɓɓe henndu. Baabiraawo gooto min ngoodi, kanko woni Alla.
43008042	Iisa wi'i ɓe : —Se goonga fuu Alla wonnoo Baabii'on, on ngiɗan kam, ngam to Alla ƴuwmi, ngarmi to mooɗon. Mi waddaay hoore am, kanko lili kam.
43008043	Ɗume waɗi ko on paamataa haala am ? On paamataa ka ngam ika daɗi hakkillo mon.
43008044	Onon, Ibiliisa woni baabii'on. Oɗon ngiɗi waɗude muuyo baabii'on. O baroowo himɓe illa fuɗɗorde. Abada o daraaki dow goonga, ngam goonga walaa he makko. Se o feni, jikku makko non, sabu o penoowo, o baaba fewre.
43008045	Amma miin, ngam miɗo haala goonga, waɗi ko on ngoonɗinaay kam.
43008046	Moy e mooɗon waawi seedaade ko mi waɗi hakke ? Ndenne ɗume waɗi se mi haalii goonga, on ngoonɗintaa kam ?
43008047	Neɗɗo Alla kay no hettintoo haala Alla. Onon nee, on kettintaako ngam on kanaa himɓe Alla.
43008048	Yahudankooɓe mbi'i Iisa : —Hanaa goonga amin ko min mbi'unoo a ɓii-leydi Samariya, a laddaaɗo ?
43008049	Iisa jaabii ɓe wi'i : —Mi hanaa laddaaɗo, amma miɗo teddina Baaba am. Onon, oɗon pamɗina kam.
43008050	Hanaa miin tefanta hoore am teddungal. No woodi tefanoowo kam ngal, oon woni kiitotooɗo.
43008051	Goonga kaalananmi on : Jogiiɗo haala am fuu, maayataa abada.
43008052	Nden Yahudankooɓe mbi'i mo : —Joonkay min tabbintini ko a laddaaɗo. Ibrahim e annabiiɓe fuu maayi, dey aan, mbi'aa jogiiɗo haala maa fuu, maayataa abada.
43008053	A wonaana aɗa miila ko aɗa ɓuri baabiimin Ibrahim manngu naa ? O maayi, annabiiɓe duu maayi. Moy ngonɗaa aɗa ada hoore maa nii ?
43008054	Iisa jaabii ɓe wi'i : —Miin, se hoore am teddinanmi, teddungal am no meere. Baaba am, mo mbi'oton Alla mooɗon, teddinta kam.
43008055	Onon, on anndaa mo. Miin, miɗo anndi mo. Nde mi wi'i mi anndaa mo, mi laatake penoowo hano mooɗon. Amma miɗo anndi mo, miɗo jogii haala makko.
43008056	Baabii'on Ibrahim no welwelta sanne ngam heɓa hi'a nyalaane am. O hi'i nde, o nani belɗum.
43008057	Yahudankooɓe mbi'i mo : —A waɗaay baa duuɓi woygu ginan, dey mbi'aa a hi'i Ibrahim ?
43008058	Iisa wi'i ɓe : —Miɗo haalana on goonga : Illa Ibrahim rimaaka, miɗo ɗon.
43008059	Ko Iisa haali haala kaa sey ɓe adi kaaƴe faa ɓe mbugoo mo. Amma o moli, o wurtii Juulirde mawne ndeen.
43009001	Wakkati Iisa woni no yawta, sey o hi'i gorko dimiraaɗo mbumdam gom.
43009002	Aahiiɓe makko ƴami mo mbi'i : —Moodibbo, ko o rimaa nder mbumdam ɗam, kanko waɗi hakke naa saarooɓe makko ?
43009003	Iisa jaabii ɓe wi'i : —Hanaa kanko, hanaa saarooɓe makko ngaɗi hakke. Amma ɗum heewtake mo heɓa baawɗe Alla mbannga dow makko.
43009004	No tilsi ngaɗen golle lilɗo kam illa nder nyalooma. Ngam nde jemma wari, baa gooto waawaa gollude.
43009005	Nde miɗo nder duuniyaaru nduu, miin woni jeyngol mayru.
43009006	Gaɗa o haali haala kaa, sey o tutti dow leydi, o hawrodiri ndi e joode, o wuji e gite bumɗo oon.
43009007	O wi'i mo : —Yah lootoy yeeso maa to luggere Silowam. Maana Silowam woni « Lilaaɗo. » O lootowi yeeso makko, o warti, omo hi'a.
43009008	Wondiraaɓe makko, he anndunooɓe ko o bumɗo piyoowo bara ndenno, mbi'i : —Tawte hanaa oo woni jooɗinooɗo no fiya bara naa ?
43009009	Woɓɓe mbi'i : —Kanko non ! Woɓɓe duu mbi'i : —Hanaa ! Nanndi makko nii non ! Amma gorko oon e hoore mum wi'i : —Miin nii non !
43009010	Nden ɓe ƴami mo ɓe mbi'i : —Noy mbumtirɗaa ?
43009011	Neɗɗo oon jaabii ɓe wi'i : —Gorko bi'eteeɗo Iisa, waɗi kecciri, wuji e gite am, wi'i kam mi yaha to luggere Silowam, mi lootowa yeeso am. Lootoymi yeeso am, sey mbumtumi.
43009012	Ɓe ƴami mo ɓe mbi'i : —Toy gorko oon woni ? O wi'i : —Mi anndaa !
43009013	Nden himɓe njaari bumtinaaɗo oon to Fariisa'en.
43009014	Tawi nyalaane fowteteene non, Iisa waɗunoo kecciri wumtini mo.
43009015	Ngam majjum Fariisa'en duu ƴami mo no o wumtiri. O jaabii ɓe o wi'i : —O wuji kecciri e gite am, lootumi yeeso am, mbumtumi.
43009016	Gere nder Fariisa'en mbi'i : —Gorko oo ƴuwaay to Alla ngam o hoddanaay nyalaane fowteteene. Amma woɓɓe mbi'i : —Noy gaɗoowo hakke waawi waɗude ir kaayɗe ɗee ? Ɗum waddi rafi potal caka maɓɓe.
43009017	Nden Fariisa'en ƴami bumtinaaɗo oon kaden mbi'i : —Ɗume mbi'ataa dow bumtinɗo ma oon ? O jaabii, o wi'i : —O annabiijo.
43009018	Mawɓe Yahudankooɓe ɓeen kay njaɓaay ko o bumnooɗo e ko o wumti jooni, naako ɓe noddi saarooɓe makko.
43009019	Ɓe ƴami ɓe, ɓe mbi'i : —Gorko oo, no ɓiyii'on naa ? On mbi'i ko mbumdam o rimdaa naa ? Ndenne noy waɗi ko o wumti joonin ?
43009020	Saarooɓe ɓeen njaabii, mbi'i : —Miɗen anndi ko o ɓiyiimin, miɗen anndi duu ko mbumdam o rimdaa.
43009021	Amma min anndaa noy o wumtiri. Min anndaa bumtinɗo mo oon duu. Ƴamee mo ! Kanko duu o mawɗo. Omo waawi jaabanaade hoore makko.
43009022	Saarooɓe makko njaaborake nii sabu iɓe kula mawɓe Yahudankooɓe. Ngam ɓe potii dow ko neɗɗo fuu goonɗini ko Iisa woni Almasiihu, ɓe ndiiwan joomum nder waajordu.
43009023	Ngam majjum waɗi saarooɓe ɓeen mbi'i : « O mawɗo. Ƴamee mo ! »
43009024	Fariisa'en nodditi bumtinaaɗo oon, mbi'i mo : —Hulu Alla ! Minen kay, miɗen anndi ko gorko oo no gaɗoowo hakke.
43009025	O jaabii ɓe : —Se o gaɗoowo hakke duu, miin kay, mi anndaa. Gootel tan woni ko anndumi : Ndenno mi bumɗo, jooni mi wumti.
43009026	Ɓe ƴamtini mo, ɓe mbi'i : —Ɗume o waɗani ma ? Noy o wumtiniri ma ?
43009027	O jaabii ɓe, o wi'i : —Mi haalaniino on ɗum, amma on njaɓaay. Ɗume waɗi oɗon ngiɗi nantude ɗum kaden ? Tawte onon duu, oɗon ngiɗi laataade aahiiɓe makko non ?
43009028	Ɓe njenni mo, ɓe mbi'i : —Aan nii woni aahiijo makko ! Minen kay, min aahiiɓe Muusa.
43009029	Minen, miɗen anndi Alla haaldii he Muusa, amma neɗɗo oo kay, min anndaa fuu to o ƴuwata.
43009030	Gorko oon jaabii ɓe, wi'i : —Haba ? Hannden mi hi'i haayne. On anndaa to o ƴuwi, dey o wumtinii kam !
43009031	Eɗen anndi Alla hettintaako waɗooɓe hakke, amma omo jaabanoo kuloowo mo, gaɗoowo muuyo makko.
43009032	Illa fuɗɗam duuniyaaru walaa nanuɗo bumtinɗo dimdaaɗo mbumdam.
43009033	Se nii hanaa to Alla gorko oo ƴuwi, o waawtaa waɗude baafuy.
43009034	Ɓe njaabii mo : —Aan, laatiiɗo a fuu nder hakke ndimeɗaa, aan waajoto min naa ! Ɓe ndiiwi mo.
43009035	Iisa nani ɓe ndiiwii mo, sey yehi tawowi mo, wi'i mo : —Aan nee, a goonɗini Ɓii-Neɗɗo naa ?
43009036	O jaabii, o wi'i : —Moodibbo, moy woni Ɓii-Neɗɗo ? Hollan mo faa mi goonɗina mo ?
43009037	Nden Iisa wi'i mo : —A hi'i mo, kanko jaati woni no haalda he maa.
43009038	Sey o jaabii Iisa o wi'i : —Joomiraawo, mi goonɗini. O sujidani Iisa.
43009039	Nden Iisa wi'i mo : —Mi wari nder duuniyaaru ngam kiite ngaɗaa, wumɓe ngi'a, hi'ooɓe mbumaa.
43009040	Woɓɓe nder Fariisa'en wonɓe hadde makko, nanuɓe haala kaa, ƴami mo mbi'i : —Ndenne, min wumɓe naa ?
43009041	Iisa jaabii ɓe, wi'i : —Se on wumɓe, nden on gaɗataano hakke. Amma ko mbi'uɗon joonin oɗon ngi'a, hakkeeji mooɗon tabbitii.
43010001	Iisa wi'i : —Miɗo haalana on goonga : Neɗɗo fuu naatoowo hoggo baali dey naatiraay dammbugal, kam woni gujjo, kam woni teetoowo.
43010002	Amma naatiroowo dammbugal oon woni duroowo baali ɗiin.
43010003	Deenoowo dammbugal oon no maɓɓitanan mo, baali ɗiin duu no nanan daane makko. O noddiran mbaalu makko fuu he innde mum, o wurtina ɗi yaasi.
43010004	Nde o wurtini ɗi ɗi fuu, o ardoto, ɗi tokka mo ngam iɗi anndi daane makko.
43010005	Ɗi tokkataa koɗo sam, amma ɗi ndoggan mo sabu ɗi anndaa daane makko.
43010006	Iisa hippani ɓe haala kaa, amma ɓe paamaay maana makka.
43010007	O ɓeydi wi'ude : —Miɗo haalana on goonga, miin woni dammbugal hoggo baali.
43010008	Artuɓe kam fuu no wuyɓe e teetooɓe, baali ɗiin nanaay daaɗe maɓɓe.
43010009	Miin woni dammbugal, neɗɗo fuu naatirɗo kam, hisan, no oornan heɓa duurduɗe, jaaƴina.
43010010	Gujjo warataana ngam wujja, itta yonki, bonna, amma miin, mi warii faa himɓe keɓa mbuurnam ngam ɓe keɓira ɗam no ɗuuɗiri.
43010011	Miin woni duroowo lobbo. Duroowo lobbo woni cottoowo yonki mum ngam baali mum.
43010012	Amma duroowo joɓeteeɗo hanaa duroowo goongaajo. O hanaa jom baali, illa o holliri suunu no wara, o doggan o acca ɗi. Nden ndu saama e majji, ɗi cankitoo.
43010013	O doggan ngam o duroowo joɓeteeɗo tan, walaa fuu ko hilli mo he baali ɗiin.
43010014	Miin woni duroowo lobbo. Miɗo anndi baali am, baali am duu no anndi kam.
43010015	Hano no Baabiraawo anndiri kam, non anndirmi Baabiraawo. Miɗo sotta yonki am ngam baali am.
43010016	Miɗo woodi baali gom kaden ɗi ngalaa nder hoggo ngoo. Kanƴi duu no tilsi mi waddowa ɗi. Ɗi nanan daane am, ɗi laatoto sewre worre nde duroowo gooto.
43010017	Ko waɗi Baabiraawo no hiɗi kam woni ngam mi sottan yonki am faa mi heɓita ki kaden.
43010018	Walaa ittoowo ki, ngam miin e hoore am hokkata ki. Miɗo woodi baawɗe hokkude ki. Miɗo woodi baawɗe heɓtude ki. Ɗum woni tilsinoore nde keɓumi to Baaba am.
43010019	Haalaaji ɗii ɓeydi senndude Yahudankooɓe.
43010020	Ɗuɓɓe nder maɓɓe no mbi'a : —O kaaŋaaɗo kuɓɗo ! Ko saabii oɗon kettinanii mo ?
43010021	Gere maɓɓe duu mbi'i : —Haala kaa hanaa haala laddaaɗo. Laddaaɗo no waawi wumtinde bumɗo naa ?
43010022	Juulɗe cenɗinol Juulirde mawne ngaɗi Ursaliima. Ɗum fotodiri he dabbune.
43010023	Nder Juulirde mawne ndeen, Iisa no yaha no warta ley danki Suleymaanu.
43010024	Sey Yahudankooɓe piili mo, mbi'i : —Faa nde tinnotoɗaa aɗa jogii min nder wemmbere ? Se aan woni Almasiihu, laaɓinan min.
43010025	Iisa jaabii ɓe, wi'i : —Mi arti mi haalanii on ɗum, amma on ngoonɗinaay. Golleeji ɗi ngaɗumi dow innde Baaba am ɗiin, kanƴi jaati ceedantoo kam.
43010026	Amma onon, on ngoonɗinaay ngam on kanaa baali am.
43010027	Baali am no nana daane am. Miɗo anndi ɗi, iɗi tokka kam.
43010028	Miɗo hokka ɗi mbuurnam nduumiiɗam, ɗi mbaatataa abada. Walaa baawɗo teetirde ɗi semmbe semmbe nder junngo am.
43010029	Baabiraawo kokkuɗo kam ɗi oon, no ɓuri huune fuu. Walaa baawɗo teetirde ɗi semmbe semmbe nder junngo Baabiraawo.
43010030	Miin e Baabiraawo fuu, min go'o.
43010031	Sey Yahudankooɓe adi kaaƴe faa paɗɗa mo.
43010032	Amma Iisa wi'i ɓe : —Yeeso mooɗon, baawɗe Baabiraawo ngaɗirmi golle ɗuɗɗe lobbe sanne ɗe fuu. Nder golle ɗe ngaɗumi ɗe fuu, ngam gollal ngale ngiɗɗon faɗɗude kam kaaƴe ?
43010033	Yahudankooɓe njaabii mo mbi'i : —Hanaa ngam golle lobbe min ngiɗi warirde ma kaaƴe. Ko waɗi miɗen ngiɗi warude ma woni a famɗini Alla. Aan a tagaaɗo, dey a adi hoore maa Alla.
43010034	Iisa jaabii ɓe, wi'i : —Hanaa no winndaa nder Tawreeta mooɗon ko Alla wi'i : Onon, on allaaɓe?
43010035	Eɗen anndi ko haala Alla sottataa. Nde Alla noddiri ɓe o suɓii ɓeen « allaaɓe »,
43010036	too, miin mo Alla senɗini, lili nder duuniyaaru nduu, noy haala am laatortoo pamɗinol Alla ngam mi wi'i : « Miin, mi Ɓii-Alla » ?
43010037	Se nii mi waɗaay golleeji Baaba am, to ngoonɗinee kam.
43010038	Amma se miɗo waɗa ɗi, baa se on ngoonɗintaa kam, ngoonɗinee golleeji ɗii, ngam paamon, njaɓon duu no wooɗiri ko Baabiraawo no wondi he am, miɗo wondi he makko.
43010039	Nden ɓe tefi nanngude mo kaden. O soptii ɓe.
43010040	Iisa soƴƴii toon gaɗa maayo Urdun nokkuure to Yahaaya waɗanannoo himɓe batisma, o jooɗii toon.
43010041	Himɓe ɗuɓɓe ngari to makko, iɓe mbi'odira : —Yahaaya waɗaay haayne baa wootere. Amma, ko o haali dow gorko oo fuu no goonga.
43010042	Toon ɗuɓɓe ngoonɗini Iisa.
43011001	Nder wuro Baytaniya no woodi gorko bi'eteeɗo Laajaru, Laajaru oo yemaaki. Omo woodi sakiraaɓe makko rewɓe ɗiɗo gom, Marta e Mariyaama.
43011002	Mariyaama woni debbo bujunooɗo nebbam uurɗam dow koyɗe Iisa, moytiri ɗe gaasa mum. Too, Mariyaama oo banndum gorko woni Laajaru oo.
43011003	Sakiraaɓe Laajaru rewɓe ɗiɗo ɓee lili goɗɗo wi'a Iisa : —Moodibbo, war ! Giɗo maaɗa yamɗaa.
43011004	Nde Iisa nanunoo ɗum, sey wi'i : —Nyaw nguu hanaa nyaw mbaroowu. Amma ngu wari ngam wannginde teddungal Alla, heɓa Ɓii-Alla oon duu teddinee.
43011005	Iisa no hiɗi Marta, Mariyaama e sakiike maɓɓe gorko Laajaru.
43011006	Baa nii ko Iisa nanii Laajaru yamɗaa, ɗum haɗaay mo jooɗaade to o wonnoo toon balɗe ɗiɗi.
43011007	Gaɗa ɗum o wi'i aahiiɓe makko : —En coƴƴoo leydi Yahudiya !
43011008	Aahiiɓe ɓeen mbi'i mo : —Moodibbo, ɓooyaay ko Yahudankooɓe tefi faɗɗude ma kaaƴe nder leydi ndiin. Toon ngiɗaa soƴƴaade kaden naa ?
43011009	Iisa jaabii ɓe wi'i : —Hanaa jamɗe sappo e ɗiɗi ngoni nder nyalooma gooto naa ? Dilloowo nyalooma fuu fergataako ngam no hi'a jeyngol duuniyaaru.
43011010	Amma dilloowo jemma fergoto ngam jeyngol walaa he makko.
43011011	Gaɗa o haalii haalaaji ɗii, o wi'i ɓe : —Higii'en Laajaru ɗaanake, mi yahan, mi findinowa mo.
43011012	Nden ɓe mbi'i mo : —Moodibbo, se tawaama o ɗaaniiɗo, ndenne o daɗan.
43011013	Maayde Laajaru o haalani ɓe. Amma kamɓe kay, ɓe miilataana ko filla ɗoyngol allawol ngool nii o wondi.
43011014	Nden Iisa laaɓinani ɓe, wi'i : —Laajaru laatake !
43011015	Mi nani belɗum ngam mooɗon ko mi tawaaka toon. Ɗum laatanto on sabaabu goonɗinol. Amma en njaha to makko.
43011016	Nden Tomas bi'eteeɗo Funeejo wi'i aahiiɓe ɓeeto : —Accee, njehen enen duu baa nde en maaydan he makko non.
43011017	Wakkati Iisa yottii, tawi Laajaru waɗi balɗe nay he mooɓeede.
43011018	Hakkune Baytaniya e Ursaliima ɓuraa kilooji tati.
43011019	Yahudankooɓe ɗuɓɓe ngari kinniri Mariyaama e Marta maayde Laajaru.
43011020	Wakkati Marta nanunoo Iisa no wara, o acci Mariyaama no jooɗii nder suudu, o yehi o jaɓɓitowii mo.
43011021	Marta wi'i Iisa : —Joomam, se nii aɗa wonnoo ɗo, banndam gorko maayataano.
43011022	Amma miɗo anndi baa joonin, ko ƴamɗaa Alla fuu, o waɗante ɗum.
43011023	Nden Iisa wi'i mo : —Bannda gorko no ummitoto.
43011024	Marta wi'i : —Miɗo anndi ko o ummitittoo nyannde darŋal.
43011025	Iisa wi'i mo : —Miin woni ummitaaki maayɓe, miin woni mbuurnam duu. Neɗɗo fuu goonɗinɗo kam, baa se maayi, no wuuran.
43011026	Buurɗo goonɗinɗo kam fuu, maayataa abada. A goonɗini ɗum naa ?
43011027	Marta wi'i mo : —Ayyo, Joomam ! Mi goonɗini aan woni Almasiihu, Ɓii-Alla, bannganɗo duuniyaaru nduu.
43011028	Gaɗa ko o haali ɗum, o yehi o noddowi sakiike makko, Mariyaama. O nyo'ani mo, o wi'i : —Moodibbo oon warii, omo nodde.
43011029	Illa ko Mariyaama nanunoo ɗum, o yaawɗi o yehi to Iisa.
43011030	Wakkati mum fuu Iisa naataay wuro ngoon ginan. Omo wonnoo to Marta fottunoo he makko.
43011031	Yahudankooɓe wondunooɓe he Mariyaama nder suudu no cawrina mo, wakkati ɓe ngi'unoo o yaawɗi o wurtii, sey ɓe tokki mo, ngam ɓe miilii to annyeere ndeen o fa'i faa o woyowa.
43011032	Nde Mariyaama yottii to Iisa woni, illa o hi'i mo, o hofi yeeso makko, o wi'i : —Joomam, se nii aɗa wonnoo ɗo, banndam gorko maayataano.
43011033	Wakkati Iisa hi'unoo Mariyaama e Yahudankooɓe wondunooɓe he mum ɓeen no mboya, ɓerne makko metti sanne.
43011034	O wi'i : —Toy mooɓuɗon mo ? Ɓe mbi'i mo : —Moodibbo, war, ƴeewu !
43011035	Sey Iisa fusi gonɗi.
43011036	Nden Yahudankooɓe gom mbi'i : —Ƴeewee no o hiɗiri mo.
43011037	Amma woɓɓe maɓɓe duu mbi'odiri : —Bumtinɗo bumɗo no waawaa haɗude gorko oo maayde naa ?
43011038	Ɓerne Iisa metti kaden, nden o yehi tiimoyde annyeere ndeen. Annyeere ndeen, lowol maɓɓiraangol hayre non.
43011039	Nden Iisa wi'i : Ittee hayre ndee ! Marta sakiike maayɗo oon wi'i mo : —Joomam, hannden tawan henndu makko waylake, sabu hannden woni balɗe makko nay he maayde.
43011040	Iisa jaabii mo, wi'i : —Hanaa mi wi'i ma, se a goonɗini, a hi'an baawɗe Alla naa ?
43011041	Ɓe itti hayre ndeen. Iisa tiggitii, wi'i : —Baabiraawo, mi yettii ma ngam a hettinake kam.
43011042	Miin kay, miɗo anndi nyannde fuu aɗa hettinanii kam. Amma mi haaliri nii sabu himɓe dariiɓe ɓee, ngam ɓe ngoonɗina aan lili kam.
43011043	Gaɗa haalaaji ɗii, o ɓanti daane makko, o huuɓi sanne, o wi'i : —Laajaru, wurta !
43011044	Sey maaynooɗo oon wurtii. Juuɗe mum e koyɗe mum no kaɓɓaa leppi, yeeso mum no suddii. Nden Iisa wi'i ɓe : —Piirtee mo o yaha !
43011045	Ɗuɓɓe nder Yahudankooɓe warnooɓe to Mariyaama, hi'uɓe ko waɗi, ngoonɗini Iisa.
43011046	Amma gere maɓɓe njehi to Fariisa'en, kaalani ɓe ko Iisa waɗi.
43011047	Nden Fariisa'en e hooreeɓe cakkanooɓe Alla ngaɗi hawriine mawne, ɓe mbi'i : —Noy ngatten ? Ngam gorko oo no waɗa kaayɗe ɗuɗɗe.
43011048	Se en accirii mo nii, ɓe fuu, ɓe ngoonɗinan mo. Nden himɓe Rooma ngara, nannga Juulirde meeɗen mawne e lenyol meeɗen.
43011049	Gooto maɓɓe bi'eteeɗo Kayafas laatiiɗo mawɗo cakkanooɓe Alla nder hitaane ndeen, wi'i ɓe : —Onon, on anndaa baafuy.
43011050	On anndaa ko neɗɗo gooto maayana himɓe fuu no ɓuri wooɗande en dina lenyol ngool fuu halka.
43011051	Hanaa muuyo makko o haaliri haala kaa, amma annabaaku o waɗi ɗoon. Hitaane ndeen kanko woni mawɗo cakkanooɓe Alla, nder annabaaku nguu o wi'i ko Iisa no maayanan lenyol ngool.
43011052	Hanaa lenyol ngool tan o maayanta, amma ngam o hawra ɓiɓɓe Alla sankitiiɓe ɓeen fuu laatoo gootum.
43011053	Illa nyannde mum, hooreeɓe Yahudankooɓe caawodiri dow no ɓe mbardata mo.
43011054	Ɗum duu waɗi Iisa acci fiilaade hakkune Yahudankooɓe. Nden o yehi Efrayim, wuro wonngo har ladde yeeruure. O jooddii he aahiiɓe makko.
43011055	Juulɗe Yahudankooɓe gom bi'eteeɗe Juulɗe dimɗinol Isra'ilankooɓe ɓadake. Sey himɓe ɗuɓɓe nder leydi ndiin njehi Ursaliima faa laaɓina ko'e mum fadde juulɗe ɗee fuɗɗude.
43011056	Ɓe ndarii nder Juulirde mawne ndeen, iɓe tefa Iisa, ɓe mbi'odiri : —Ɗume miiloton ? O waran to juulɗe ɗee naa noy ?
43011057	Tawi mawɓe cakkanooɓe Alla e Fariisa'en kokki tilsinoore wi'ude annduɗo to o woni fuu, haala faa o nanngee.
43012001	Balɗe jeegom fadde Juulɗe dimɗinol Isra'ilankooɓe yottaade, Iisa yehi Baytaniya to Laajaru mo o ummintinnoo he maayde oon.
43012002	Ɓe njonngani mo hiraane, Marta woni no yeddana ɓe nde. Laajaru no wondi he nyaamdooɓe he Iisa ɓeen.
43012003	Nden Mariyaama hooƴi feccere liteereeru nebbam uurɗam, nebbam caadiɗam, ɗam hawrodiraaka he huune fuu, wuji koyɗe Iisa, moytiri ɗe gaasa mum. Suudu nduun fuu uuri.
43012004	Sey Yahuuda Iskariyot, gooto nder aahiiɓe ɓeen, jammboytooɗo Iisa, wi'i :
43012005	—Ɗume waɗi nebbam ɗaam sonnaaka, ceede ɗeen kokkee talkaaɓe ? Ngam ceede majjam no yoɓa gollooɓe keme tato.
43012006	Hanaa ngam yurmeene talkaaɓe waɗi o wi'i haala kaa, amma ngam o gujjo. Kanko wonnoo jogiiɗo mbasu ceede maɓɓe. Omo wujjanno duu he majje.
43012007	Amma Iisa wi'i : —Takkita debbo oo. O resi ɗam ngam nyalaane mooɓeteemi.
43012008	Talkaaɓe no tawdee he mooɗon nyannde fuu. Amma miin, mi tawdataake he mooɗon nyannde fuu.
43012009	Yahudankooɓe ɗuɓɓe nanani Iisa Baytaniya, njehi toon. Hanaa Iisa tan waɗi ɓe njehi toon, ɓe njehi duu ngam ɓe ngi'a Laajaru ummintinaaɗo oon.
43012010	Mawɓe cakkanooɓe Alla ngaɗi daane worre ngam warude Laajaru duu.
43012011	Ngam daliila Laajaru, Yahudankooɓe ɗuɓɓe ceedi he mawɓe mum'en, ngoonɗini Iisa.
43012012	Jaangoore mum jama'aare ɗuunde, warde to juulɗe ɗeen, nani ko Iisa no wara Ursaliima.
43012013	Sey ɓe taƴi licce dabinaaje, ɓe njaɓɓitowii mo. Iɓe kuuɓa, iɓe mbi'a : —Hosanna ! Barkinaaɗo woni garɗo dow innde Joomiraawo, Laamiiɗo Isra'el !
43012014	Iisa duu heɓi arel gom, waɗɗii, hano no ɗum winndiraa nder dewte wi'aa :
43012015	Himɓe huɓeere Siyon, to kulee ! Ndaaree da : Laamiiɗo mon no wara, no waɗɗii arel.
43012016	Arannde fuu aahiiɓe makko paamaayno ko woni no waɗa. Amma wakkati ɓe ngi'unoo Iisa teddinaa, nden ɓe miccitii ko ɓe ngaɗani mo ɗum fuu winndaanooma dow makko nder dewte.
43012017	Jama'aare tawanoone toon wakkati o noddanno Laajaru wurtoo nder annyeere ndeen, e ko o ummintini mo fuu ceedake dow ko ɓe ngi'ii ɗum.
43012018	Ɗum duu waɗi himɓe ɗuɓɓe njaɓɓiti mo, wakkati ɓe nanunoo haayne nde o waɗi.
43012019	Nden Fariisa'en mbi'odiri : —On ngi'ii, walaa fuu ko mbaawɗen waɗande mo. Duuniyaaru nduu fuu no dogga gaɗa makko.
43012020	Gerekankooɓe gom ngari Ursaliima to juulɗe ɗeen ngam ndewa Alla.
43012021	Ɓe ɓattii Filipa jeyaaɗo Baytisayda, nder leydi Galili. Ɓe mbi'i ɗum : —Mawɗo, miɗen ngiɗi min ngi'a Iisa.
43012022	Filipa haalanowi Andiire, ɓe fuu ɗiɗo njehi kaalanowi Iisa.
43012023	Iisa jaabii ɓe, wi'i : —Wakkati teddinol Ɓii-Neɗɗo warii.
43012024	Miɗo haalana on goonga : Wabbere alkama fusataa nder leydi se nde ufaaka. Amma se nde ufaama, nde fusan. Nden nde fuɗan, nde rima faa ɗuuɗa.
43012025	Giɗɗo yonki mum fuu no mursan ki, jeebiiɗo ki nder duuniyaaru nduu, no heɓan mbuurnam nduumiiɗam.
43012026	Giɗɗo gollande kam fuu, sey se tokki kam. To ngonmi fuu, ɗon golloowo am duu tawetee. Baabiraawo no teddinan gollanoowo kam fuu.
43012027	Joonkay, mi wemmbaama. Ɗume mbi'anmi ? Mi wi'a Baabiraawo hisinam e wakkati oo naa ? Aa'a, mi waawtaa wi'ude ɗum ngam sabbu wakkati oo jaati ngarmi.
43012028	Baabiraawo, teddin innde maa. Sey daane gom ƴuwi dow, wi'i : —Mi teddiniino nde, mi teddinan nde kaden.
43012029	Himɓe dariiɓe toon nani ko waɗi, nden mbi'i ɗum riggaaŋo kammu. Woɓɓe mbi'i maleykaajo haaldi he makko.
43012030	Iisa wi'i ɓe : —Ɓeydaari mooɗon waɗi daane ndee nanaa amma nde nanaaka ngam ɓeydaari am.
43012031	Joonin woni wakkati kiite duuniyaaru nduu. Joonin, Ibiliisa laamiiɗo duuniyaaru nduu riiwetee.
43012032	Miin, se mi ƴencinaama dow, mi fooɗan himɓe fuu ngara to am.
43012033	Iisa haaliri nii ngam hollude no kam maayirta.
43012034	Nden himɓe ɓeen njaabii mo mbi'i : —Winndaama nder Tawreeta : Almasiihu oon maayataa abada. Noy mbi'irtaa Ɓii-Neɗɗo no ɓantetee dow ? Moy woni Ɓii-Neɗɗo oo ?
43012035	Iisa jaabii ɓe : —Oɗon nder jeyngol ginan, amma ɗum ɓooyataa. Ndillee illa oɗon nder jeyngol, ngam to nimre juhu on. Sabu dilloowo nder nimre anndaa fuu to yahata.
43012036	Ngoonɗinee jeyngol illa oɗon nder maggol heɓa laatoɗon ɓiɓɓe jeyngol ngool. Gaɗa Iisa haaliri nii, yehi, suuɗowii.
43012037	Baa ko o waɗi kaayɗe ɗuɗɗe ɗee fuu yeeso maɓɓe, ɓe ngoonɗinaay mo.
43012038	Ɗum fuu waɗi ngam humnude haala Esaaya mbi'uka : Joomiraawo, moy goonɗini waaju meeɗen ? Moy Joomiraawo wannginani baawɗe mum ?
43012039	Esaaya haali duu ko waɗi himɓe ɓee mbaawtaa goonɗinde, o wi'i :
43012040	Alla wumnii ɓe, yoornii ɓerɗe maɓɓe, ngam to gite maɓɓe ngi'u, to ɓerɗe maɓɓe paamu, sako ɓe tuuba faa mi danna ɓe.
43012041	Esaaya wi'i ɗum, ngam o hi'iino teddungal Iisa, o haali dow makko duu.
43012042	Amma baa ko nii waɗi ɗuɓɓe nder hooreeɓe Yahudankooɓe ngoonɗinii Iisa. Dey ngam kulal Fariisa'en waɗi ɓe ceedanaaki mo ngam to ɓe ndiiwee nder waajordu.
43012043	Iɓe coofi teddinde himɓe ɓurde teddinde Alla.
43012044	Nden Iisa huuɓi, wi'i : —Neɗɗo fuu goonɗini kam, hanaa miin tan goonɗini, amma lilɗo kam oon joomum goonɗini.
43012045	Gi'uɗo kam fuu, hi'i lilɗo kam.
43012046	Min woni jeyngol, mi wari nder duuniyaaru heɓa goonɗinɗo kam fuu to tawee nder nimre.
43012047	Nde goɗɗo nani haalaaji am, goonɗinaay, hanaa miin hiitoto mo. Ngam mi waraay hiitaade duuniyaaru nduu, amma mi wari faa mi hisina ndu.
43012048	Caliiɗo kam jaɓataa haalaaji am, heɓi ko hiitoto ɗum. Haala ka kaalumi kaa, kanka hiitoto joomum nyannde darŋal.
43012049	Mi walaa miɗo haala muuyo hoore am, amma Baabiraawo lilɗo kam, kam hokki kam ko kaalanmi e ko mbaajotoomi.
43012050	Miɗo anndi ko waaju mo o halfini kam oo no hokka mbuurnam nduumiiɗam faa abada. Ngam majjum waɗi ko kaalumi fuu, miɗo haalira ɗum, hano no Baabiraawo haalirani kam ɗum.
43013001	Fadde Juulɗe dimɗinol Isra'ilankooɓe yottaade, Iisa anndi ko wakkati mo o dillata nder duuniyaaru o soƴƴoo to Baabiraawo yottake. Omo hiɗi himɓe makko wonɓe nder duuniyaaru, omo hiɗi ɓe keerol baawɗe makko.
43013002	Wakkati Iisa e aahiiɓe mum ngoni no kiirtoo, tawi Ibiliisa re'i watti anniya jammbaade mo nder ɓerne Yahuuda Iskariyot ɓii-Simon.
43013003	Iisa no anndi ko Alla watti huune fuu nder junngo mum. Omo anndi duu to Alla kam ƴuwi, to Alla kam soƴƴoto.
43013004	O ummii, o ɓoorti jabbaare makko, o hooƴi lefol, o tuundi.
43013005	Nden o wanji ndiyam nder tummbude, o fuɗɗi lootude koyɗe aahiiɓe makko, omo moytira ɗe lefol ngol o tuundi.
43013006	Wakkati o yottinoo to Simon Piyer, Simon Piyer wi'i mo : —Joomam, aan lootata koyɗe am ?
43013007	Iisa jaabii mo wi'i : —A faamataa ko ngaɗanmi jooni, amma a faamowan yeeso seɗɗa.
43013008	Piyer wi'i mo : —A lootataa koyɗe am abada ! Iisa jaabii mo : —Se nii mi lootaay ɗe, a walaa mbaka to am.
43013009	Sey Simon Piyer wi'i mo : —Joomam ! Se non ɗum worri, taa haaɗu he koyɗe am tan, lootu juuɗe am e hoore am duu.
43013010	Iisa wi'i mo : —Lootiiɗo fuu no laaɓuɗo. Koyɗe makko tan o haajaa lootude. Onon on laaɓuɓe, amma hanaa on fuu.
43013011	Iisa no anndi jammbotooɗo ɗum, kam waɗi o wi'i hanaa ɓe fuu ngoni laaɓuɓe.
43013012	Nde Iisa lootidinnoo koyɗe maɓɓe, o hooƴi jabbaare makko, o jooɗii, nden o wi'i : —On paamii ko ngaɗanmi on ɗum ?
43013013	Oɗon noddira kam Moodibbo e Joomiraawo. On penaay, sabu miin woni ɗum fuu.
43013014	Ndenne, se miin gonɗo Joomiraawo e Moodibbo mooɗon, se mi lootii koyɗe mooɗon, onon duu oɗon kaani lootodirde koyɗe.
43013015	Ko kollumi on ɗum no laawol non ngam onon duu ngaɗon hano ko ngaɗanmi on ɗum.
43013016	Miɗo haalana on goonga, maccuɗo ɓurataa joomum, lilaaɗo ɓurataa lilɗo ɗum.
43013017	Jooni ko annduɗon ɗum, se on ngollirii ɗum, on mbelii ko'e.
43013018	—Mi walaa miɗo haalda he mooɗon, on fuu, miɗo anndi ɓe cuɓiimi. Amma no tilsi ko winndaa nder dewte ɗum huuɓa, kam woni : Junngo nyaamdoowo he am ngoon fiyi kam.
43013019	Miɗo haalana on ɗum illa jooni fadde majjum yottaade, ngam nde ɗum yottake fuu, ngoonɗinon ko « Miin woni oon mo ngonmi » !
43013020	Miɗo haalana on goonga : Neɗɗo fuu jaɓɓiiɗo mo lilumi, miin jaɓɓii. Neɗɗo fuu jaɓɓiiɗo kam, jaɓɓake lilɗo kam oon duu.
43013021	Gaɗa ko o haaliri nii, ɓerne makko metti sanne, o wi'i : —Goonga kaalananmi on : Gooto nder mooɗon jammboto kam.
43013022	Aahiiɓe ɓeen ƴeewodiri, ɓe anndaa dow moy o woni omo haala.
43013023	Gooto nder aahiiɓe ɓeen mo Iisa hiɗi oon, no wahinoo hadde makko.
43013024	Simon Piyer fiyani mo hitere ngam o ƴama Iisa moy o wondi.
43013025	Nden aahiijo oon ɓaggi Iisa, ƴami mo : —Joomam, moy non ?
43013026	Iisa jaabii mo wi'i : —Mi suuwan ŋoppitto buuru, mo kokkanmi ngo, woni mo. Nden o hooƴi ngo, o suuwi, o hokki Yahuuda Iskariyot, ɓii-Simon.
43013027	Illa o jaɓi ŋoppitto ngoon Ibiliisa naati nder ɓerne makko. Iisa wi'i mo : —Waɗu ko ngaɗataa law law !
43013028	Nder wahinooɓe toon ɓeen baa gooto faamaay ngam ɗume o haali ɗum.
43013029	Ngam Yahuuda no joginoo mbasu ceede nguun, woɓɓe miili ko Iisa lili mo o soodowa ko ɓe kaajaa ngam juulɗe ɗeen, naa kaden ngam o heɓa ko o hokki talkaaɓe.
43013030	Yahuuda jaɓi ŋoppitto ngoon tan, wurtii. Tawi jemma naati.
43013031	Nde Yahuuda wurtinoo, Iisa wi'i : —Joonkay Ɓii-Neɗɗo teddinaama, Alla duu teddinaama ngam makko.
43013032	Se Alla teddinaama ngam makko, Alla e hoore mum duu no teddinan mo. Alla teddinan mo jooni jooni.
43013033	Sukaaɓe am, no hoddanii kam wakkati seɗɗa mo ngondanmi he mooɗon. On tefan kam, amma hano no mbi'irnoomi mawɓe Yahudankooɓe mbaawtaa yahde to pa'umi toon, non, onon duu, mbi'iranmi on ɗum jooni.
43013034	Miɗo hokka on tilsinoore heyre : Ngiɗodiree ! Hano no ngiɗirmi on nii, onon duu ngiɗodiree !
43013035	Nde hidde no hakkune mooɗon, ɗum waɗan himɓe fuu anndita ko on aahiiɓe am.
43013036	Simon Piyer wi'i mo : —Joomam, toy njahataa ? Iisa jaabii mo wi'i : —To pa'umi toon, a waawtaa tokkude kam jooni. Amma yahde yeeso a tokkan kam !
43013037	Piyer wi'i mo : —Joomam, ngam ɗume waɗi ko mi waawtaa tokkude ma joonin ? Mi siryake mursude yonki am sabu maaɗa.
43013038	Iisa jaabii, wi'i : —A siryake mursude yonki maa sabu am naa ? Goonga kaalananmaami : Fadde ndontoori jogginde, a wi'an a anndaa kam kile tati !
43014001	Iisa wi'i aahiiɓe mum : —To accee ɓerɗe mon mbona, ngoonɗinee Alla, ngoonɗinon kam, miin duu.
43014002	Cuuɗi ɗuɗɗi no nder hoggo Baaba am. Mi yahan toon, mi siryanoo on nokkuure. Se hanaa goonga non, mi haalantaa on ɗum.
43014003	Ndenne, nde mi siryanake on nokkuure, mi wartanan on, mi yaara on ngam to ngonmi fuu, ngonden.
43014004	Oɗon anndi laawol jehoowol to njahanmi toon.
43014005	Sey Tomas wi'i mo : —Joomam, min anndaa to njahataa. Noy min anndirta laawol ngol ?
43014006	Iisa jaabii mo wi'i : —Miin woni laawol, miin woni goonga, miin woni mbuurnam duu. Walaa jehoowo to Baabiraawo se tokkiraay to am.
43014007	Se oɗon anndunoo kam, on anndannoo Baaba am duu. Illa jooni oɗon anndi mo, on ngi'ii mo.
43014008	Filipa wi'i mo : —Joomam, hollu min Baabiraawo, ɗum ɗon tan heƴii min.
43014009	Iisa wi'i mo : —Filipa, no ɓooydirmi he mooɗon nii fuu, a anndaa kam naa ? A anndaa ko giiɗo kam fuu, hi'i Baabiraawo naa ? Noy mbaawɗaa wi'ude hollu min Baabiraawo ?
43014010	A goonɗinaay ko miɗo hawti he Baabiraawo, Baabiraawo duu no hawti he am naa ? Haalaaji ɗi kaalanmi on ɗi fuu, ƴuwaay to am. Baabiraawo gonduɗo he am, waɗata golle mum.
43014011	Ngoonɗinee kam se mi wi'i : Miɗo hawti he Baabiraawo, Baabiraawo duu no hawti he am. Baa se on ngoonɗinaay haala am, ngoonɗinee ngam golle am.
43014012	Miɗo haalana on goonga : Neɗɗo fuu goonɗinɗo kam, no waɗan golleeji ɗi ngaɗumi ɗii. O waɗan baa ko ɓuri ɗi sabu mi yahan to Baabiraawo.
43014013	Mi waɗanan on huune fuu ko eelirɗon innde am. Mi waɗan ɗum ngam Baabiraawo teddinee sabu Ɓiɗɗo oon.
43014014	Ko eelirɗon innde am fuu, mi waɗan ɗum.
43014015	—Se oɗon ngiɗi kam, on tokkan tilsinooje am.
43014016	Mi ŋaaroto Baabiraawo hokka on Balloowo gom. O wondan he mooɗon faa abada.
43014017	Kanko woni Ruuhu goonga. Duuniyaaru nduu waawtaa jaɓude mo, ngam ndu hi'ataa mo, ndu anndaa mo. Amma onon, oɗon anndi mo sabu omo jooddii he mooɗon, o wondan he mooɗon.
43014018	Mi accataa on, onon tan hano alatuumi'en, mi wartanan on.
43014019	Se ɓooyii seɗɗa duuniyaaru nduu hi'ataa kam. Amma onon, on ngi'an kam, sabu mi buurɗo, onon duu on mbuuran.
43014020	Nyannde mum on paaman ko miɗo hawti he Baabiraawo, oɗon kawti he am, miɗo hawti he mooɗon.
43014021	Annduɗo tilsinooje am, nden golliri ɗe, kam woni giɗɗo kam. Giɗɗo kam, Baaba am hiɗan ɗum. Miin duu, mi hiɗan mo, mi wannganan mo.
43014022	Nden Yahuuda, mo hanaa Yahuuda Iskariyot, wi'i Iisa : —Joomam, noy ɗum laatorto mbannganaa min, tawee a wanngantaa duuniyaaru fuu ?
43014023	Iisa jaabii mo wi'i : —Giɗɗo kam fuu no golliran haala am, Baaba am duu hiɗan ɗum. Miin e Baabiraawo, min ngardan to joomum, min cinnga jooɗorɗe amin to makko.
43014024	Neɗɗo fuu mo hiɗaa kam, gollirta haala am. Haala ka nanoton kaa ƴuwaay to am, amma ka ƴuwaana to Baabiraawo lilɗo kam.
43014025	Ɗum fuu, mi haalanii on ɗum, illa miɗo wondi he mooɗon.
43014026	Balloowo oon, woni Ruuhu Ceniiɗo, mo Baabiraawo lildanta on dow innde am, kanko anndinta on kujje fuu. O miccintinan on ko kaalannoomi on fuu.
43014027	Jam accidanmi on, mi hokkan on jam am. Hanaa hano no duuniyaaru nduu hokkirta on, kokkiranmi on. To hakkillo mon ummoo, to kulee.
43014028	On nanii nii ko mbi'umi on : Mi yahan, mi wartan to mooɗon. Se oɗon ngiɗunoo kam, on mbelnan dow jaaki am to Baabiraawo, sabu kanko ɓuri kam manngu.
43014029	Too, miɗo haalana on joonin, illa ɗum waraay ginan, ngam se ɗum warii, ngoonɗinon.
43014030	Gaɗa hannden mi haaldataa he mooɗon sanne, sabu Ibiliisa laamiiɗo duuniyaaru no wara. O waawanaa kam baafuy.
43014031	Amma sey duuniyaaru nduu annda ko miɗo hiɗi Baabiraawo, ndu annda duu ko miɗo waɗa ko Baabiraawo tilsini kam. Ummee, ndillen ɗo.
43015001	—Miin woni cabiihi goongaahi, Baabiraawo woni demoowo ngesa cabiije.
43015002	Liccal am ngal rimataa fuu, o taƴan ngal. Dimoowal fuu, o saltoto ngal, ngam ngal ɓeyda rimude.
43015003	Onon, jooni jaati laaɓuɗon sabu waaju mo ngaɗanmi on.
43015004	Kawtee he am, miin duu mi hawtan he mon. Liccal fuu waawtaa rimde feere mum nde ngal sinngaaki he cabiihi kiin, hano non, onon duu on mbaawtaa waɗude ko woodi barke se on kawtaay he am.
43015005	Miin woni cabiihi kiin, onon ngoni licce ɗeen. Se neɗɗo hawti he am, miin duu mi hawtan he mum, o waɗan ko ɗuuɗi ko woodi barke. Sabu on mbaawtaa waɗude baafuy se ɗum ƴuwaay to am.
43015006	Mo hawtaay he am, no faɗɗetee nder ladde hano liccal jorngal. Licce joorɗe ɗeen no kawretee, paɗɗee nder hiite, mbulee.
43015007	Se on kawti he am, se waaju am duu no duumii nder mon, nden kay ko ƴamuɗon fuu, on keɓan.
43015008	Se on ngaɗi ko ɗuuɗi ko woodi barke, ɗum hollan ko on laatake aahiiɓe am. Ndenne Baaba am teddinaama.
43015009	Hano no Baabiraawo hiɗiri kam nii, hano non ngiɗirmi on. Kawtee nder hidde am.
43015010	Se on tokkii tilsinooje am, on kawtan nder hidde am, hano no kawtirmi nder hidde Baaba am nii, ngam mi tokki tilsinooje makko.
43015011	Mi haalanii on ɗum ngam welwelo am jooɗo nder mon, nden welwelo mon duu huuɓa.
43015012	Tilsinoore am woni ngiɗodiron hano no ngiɗirmi on nii.
43015013	Walaa hidde fotune neɗɗo sotta yonki mum ngam higiraaɓe mum.
43015014	Se on ngaɗii ko tilsinmi on, onon ngoni higiraaɓe am.
43015015	Mi yeeƴataako mi noddira on maccuɓe kaden, sabu maccuɗo anndaa ko joomum waɗata. Amma mi noddiran on higiraaɓe sabu mi anndinii on ko narrumi Baaba am fuu.
43015016	Hanaa onon cuɓii kam, amma miin suɓii on. Mi lilii on faa njehon, ngaɗon ko woodi barke, barke mon duu duumoo. Nden Baabiraawo hokkan on ko ŋaariɗon mo fuu nder innde am.
43015017	Ndenne, ko tilsinanmi on woni ngiɗodiron.
43015018	—Se duuniyaaru nduu wanyii on, anndee ko miin ndu artii wanyude.
43015019	Se nii on laatakeno ɓe duuniyaaru, duuniyaaru hiɗanno ko jeyi. Amma on njeyaaka he mayru. Miin suɓii on, senndi on he duuniyaaru nduu. Ngam majjum waɗi ndu wanyi on.
43015020	Miccitee ko mbi'unoomi on : « Maccuɗo ɓurataa joomum. » Se ɓe torrii kam, ɓe torran on, onon duu. Se ɓe njogake haala am, ɓe njogoto haalaaji mooɗon.
43015021	Amma kujje ɗee fuu, ɓe ngaɗan on ɗe sabu innde am, ngam ɓe anndaa lilɗo kam.
43015022	Nde mi waraayno kaaldumi he maɓɓe, hakkeeji maɓɓe limataakeno. Amma jooni ɓe ngalaa no ɓe kisirta hakkeeji maɓɓe.
43015023	Banyuɗo kam fuu wanyii Baabiraawo duu.
43015024	Nde mi waɗaayno golleeji ɗi neɗɗo fuu meeɗaay waɗude hakkune maɓɓe, hakkeeji maɓɓe limataakeno. Amma jooni ɓe ngi'ii ɗi, ɗi fuu, baa ko non waɗi, ɓe accaay wanyude kam, miin e Baabiraawo.
43015025	Amma ɗum waɗi ngam humnude ko winndaano nder Tawreeta maɓɓe, wi'aa : Ɓe mbanyii kam ngam meere.
43015026	Nde Balloowo mo lildanmi on warii, kanko woni Ruuhu goonga ƴuwoowo to Baabiraawo, kanko seedantoo kam.
43015027	Onon duu, on ceedanto kam sabu oɗon ngondi he am illa fuɗɗorde.
43016001	—Mi haalanii on ɗum fuu ngam to on pergo.
43016002	Ɓe ndiiwan on nder baajorɗi. Wakkati waran, ko barɗo on fuu miilan waɗi ko Alla hiɗi.
43016003	Ɓe ngaɗan non sabu ɓe anndaa Baabiraawo, ɓe anndaa kam, miin duu.
43016004	Mi haalanii on ɗum, ngam nde wakkati oon wari, miccitoɗon ko mi haalaniino on ɗum. —Mi haalanaay on kujje ɗee illa arannde sabu miɗo wondunoo he mooɗon.
43016005	Joonin miɗo ɗon miɗo hoota to liluɗo kam oon, dey baa gooto nder mooɗon ƴamataa kam to njahanmi.
43016006	Amma ɓerɗe mooɗon metti ngam mi haalanii on kujje ɗee fuu.
43016007	Amma nder ɗum fuu, miɗo haalana on goonga, yahdu am ɓuri wooɗande on. Nde mi yahaay, Balloowo oon warataa to mooɗon. Amma nde mi yehi, mi lildanan on mo.
43016008	Nde o warii, o faamtinan himɓe duuniyaaru nduu ko ɓe mboofi har ko daarta hakke, foccitaare e kiite.
43016009	Har ko daarta hakke, ɓe mboofi ngam ɓe ngoonɗinaay kam.
43016010	Har ko daarta foccitaare, ɓe mboofi ngam ɓe paamaay coƴƴitaaki am to Baabiraawo kolloohi foccitaare am. On ngi'ataa kam kaden.
43016011	Har ko daarta kiite, ɓe mboofi ngam ɓe paamaay ko Ibiliisa laamiiɗo duuniyaaru re'i hiitaama.
43016012	Miɗo woodi kujje ɗuɗɗe ɗe kaalananmi on, amma on mbaawtaa faamude ɗe joonin.
43016013	Wakkati Ruuhu goonga oon wari, o ɗowan on nder goonga oon fuu, ngam o haaldataa he muuyo hoore makko, amma o haalanan on ko o nani, o wannginanan on ko warata fuu.
43016014	O haalanan on ko o nani to am fuu, hano non o wannginirta teddungal am.
43016015	Ko Baaba am jeyii fuu, miin jeyii, ngam majjum waɗi mbi'umi ko Ruuhu goonga oon no faaminan on ko o nani to am fuu.
43016016	—Nder wakkati seɗɗa on ngi'ataa kam, nder wakkati seɗɗa kaden on ngi'an kam.
43016017	Gere nder aahiiɓe makko ƴamodiri, mbi'i : —Ɗume woni maana haala makko kaa : « Nder wakkati seɗɗa on ngi'ataa kam, nder wakkati seɗɗa kaden on ngi'an kam ? » E ko o wi'i : « Ngam mi yahan to Baabiraawo ? »
43016018	Ɓe mbi'odiri : —Ɗume woni maana haala kaa : « Nder wakkati seɗɗa » ? Min paamaay ko ɗum hiɗi wi'ude ɗo.
43016019	Iisa faami iɓe ngiɗi ƴamude ɗum, wi'i ɓe : —Oɗon ƴamodira maana haala am kaa : « Nder wakkati seɗɗa on ngi'ataa kam, nder wakkati seɗɗa kaden on ngi'an kam. »
43016020	Miɗo haalana on goonga : Onon, on mboyan, on mboytoto, tawaa duuniyaaru nduu no nder welwelo. Ɓerɗe mon no mettan, amma mettal ɓerɗe mooɗon no waylititto welwelo.
43016021	Nde ŋatawere caawɗo yottake, o nanan naawɗum sanne ngam wakkati torra makko wari. Amma nde o rimii, o yeggitan torra makko, o welnan ngam cukalel kesel naati duuniyaaru.
43016022	Onon duu hano non nanirton naawɗum jooni, amma en ngiidowan. Wakkati mum, on nanan belɗum, kaden walaa baawɗo ittude welwelo mooɗon.
43016023	Nyannde mum, on ƴamataa kam dow baafuy. Miɗo haalana on goonga, ko ŋaariɗon Baabiraawo dow innde am fuu on kokketee.
43016024	Faa joonin, walaa fuu ko eeluɗon dow innde am. Ŋaaree, on keɓan ngam welwelo mooɗon huuɓa.
43016025	—Ko kaalanmi on ɗum fuu nder haala kippaaka kaalirmi ɗum. Amma wakkati waran ko mi hippataa haala, no laaɓiri kaalirananmi on dow Baabiraawo.
43016026	Nyannde mum on ŋaaroto Baabiraawo he innde am. Mi wi'aay mi ŋaaranto on Baabiraawo,
43016027	ngam Baabiraawo he hoore mum no hiɗi on. Omo hiɗi on sabu oɗon ngiɗi kam, on ngoonɗinii to Alla ƴuwumi.
43016028	Mi ƴuwii to Baabiraawo, mi warii nder duuniyaaru. Jooni duu mi accan duuniyaaru mi soƴƴoo to Baabiraawo.
43016029	Sey aahiiɓe makko mbi'i mo : —Joonkay, a haalii faa laaɓii, a acci hippude haalaaji maa.
43016030	Joonin miɗen anndi ko walaa fuu ko suuɗanii ma, sabu aɗa anndi ko neɗɗo ƴamata illa o ƴamaay ma. Ɗum waɗi min ngoonɗini ko a ƴuwɗo to Alla.
43016031	Iisa jaabii ɓe wi'i : —Joonkay ! On ngoonɗinii naa ?
43016032	Too, wakkati no wara, wakkati oon yottake, nde on fuu on cankitoto, neɗɗo fuu dogga hoota wuro mum, joofon kam, miin tan. Amma mi wonaa miin tan, sabu Baabiraawo no wondi he am.
43016033	Mi haalanii on ɗum, ngam keɓon jam nder kawtal mooɗon he am. Oɗon ngondi he torra nder duuniyaaru. Amma cemmbiɗee, sabu mi jaalake duuniyaaru.
43017001	Wakkati Iisa laaɓinani aahiiɓe mum to fa'i, sey o tiggitii kammu, o wi'i : —Baabiraawo, wakkati oo yonii, wanngin teddungal Ɓiya, faa Ɓiya duu wanngina teddungal maa.
43017002	A hokkii mo baawɗe dow himɓe fuu, ngam o hokka, ɓe kokkuɗaa mo fuu mbuurnam nduumiiɗam.
43017003	Mbuurnam nduumiiɗam woni ɓe annde, aan Alla gooto goongaajo, ɓe annda mo lilɗaa oon duu, Iisa Almasiihu.
43017004	Mi teddinii ma nder duuniyaaru, mi humnii golle ɗe kokkuɗaa kam mi golla.
43017005	Joonkay, Baabiraawo, teddinam teddungal ngal ngoodunoomi to maaɗa illa duuniyaaru tagaaka.
43017006	Mi wannginii ma to himɓe duuniyaaru ɓe kokkuɗaa kam. Aan jeynoo ɓe, a hokkii kam ɓe. Ɓe tokki haala maa.
43017007	Joonkay, ɓe anndii ko kokkuɗaa kam fuu, to maaɗa ɗum ƴuwi.
43017008	Mi yottinanii ɓe haala ka kaalanɗaa kam kaan. Ɓe njaɓi ka, ɓe tabbitinii ko to maaɗa ƴuwumi, ɓe ngoonɗinii aan lili kam.
43017009	Ngam maɓɓe ndu'otoomi. Mi du'ataako ngam duuniyaaru nduu. Amma miɗo du'oo ngam ɓe kokkuɗaa kam ɓee, sabu aan jeyii ɓe.
43017010	Huune fuu ko njeymi, aan jeyii ɗum, huune fuu ko njeyɗaa, miin jeyii ɗum. Teddungal am wanngi hakkune maɓɓe.
43017011	Mi jooɗotaako nder duuniyaaru, mi wartan to maaɗa. Amma kamɓe, iɓe nder duuniyaaru. Aan Baabiraawo Ceniiɗo, reenir ɓe innde maaɗa nde kokkuɗaa kam, ngam ɓe laatoo gooto hano no laatoriɗen gooto.
43017012	Wakkati ngondunoomi he maɓɓe nder duuniyaaru, mi reenirii ɓe innde nde kokkuɗaa kam. Mi reenii ɓe, baa gooto halkaay se hanaa kalkuɗo ngam ko sappaa wi'aa nder dewte ɗum huuɓaa.
43017013	Joonkay miɗo fa'i to maa. Miɗo haala haalaaji ɗii illa miɗo nder duuniyaaru ngam welwelo am heewa nder ɓerɗe maɓɓe.
43017014	Mi haalanii ɓe haala maa. Amma duuniyaaru wanyii ɓe, sabu ɓe njeyaaka nder duuniyaaru, hano no mi jeyiraaka nder duuniyaaru nii.
43017015	Mi ŋaaraaki mburtinaa ɓe nder duuniyaaru, amma miɗo eela ndeenaa ɓe e bonɗo.
43017016	Ɓe njeyaaka nder duuniyaaru, hano no mi jeyiraaka nder duuniyaaru nii.
43017017	Haala maa woni goonga. Ndenne, senɗinir ɓe goonga oon.
43017018	Hano no lilirɗaa kam nder duuniyaaru nii, non miin duu lilirmi ɓe nder duuniyaaru.
43017019	Miin e hoore am mi hokkii ma hoore am ngam kamɓe duu ɓe kokka ko'e maɓɓe nder goonga.
43017020	Hanaa sabu maɓɓe tan ndu'otoomi. Amma miɗo du'oo duu sabu goonɗinɓe kam har waaju maɓɓe.
43017021	Baabiraawo, miɗo eela ngam ɓe laatoo gootum. Ɓe kawta e meeɗen hano no kawtirɗaa he am, e no kawtirmi he maa. Ɓe fuu ɓe laatoo gootum heɓa duuniyaaru goonɗina aan lili kam.
43017022	Miin, mi hokkii ɓe teddungal ngal kokkuɗaa kam, ngam ɓe laatoo gootum, hano no laatoriɗen gootum nii.
43017023	Miɗo wondi he maɓɓe, aɗa wondi he am, ngam ɓe laatoo gootum, faa duuniyaaru annda ko aan lili kam. Aɗa hiɗi ɓe duu hano no ngiɗirɗaa kam nii.
43017024	Baabiraawo, miɗo hiɗi ɓe kokkuɗaa kam ɓeen tawee to ngonmi fuu ngam ɓe ngi'a teddungal ngal kokkuɗaa kam ngaal, sabu a hiɗii kam illa duuniyaaru diidaaka.
43017025	Baabiraawo dartiiɗo, duuniyaaru anndaa ma, amma miin kay miɗo anndii ma, ɓeeɗo duu anndii aan lili kam.
43017026	Mi anndinii ɓe ma. Mi anndinan ɓe ma kaden ngam hidde nde ngiɗirɗaa kam tawee nder maɓɓe, miin duu mi wonda he maɓɓe.
43018001	Gaɗa du'aa'u oo, Iisa yahdi he aahiiɓe mum gaɗa gooruwol bi'eteengol Kedoron. Toon no woodi koogol gom, o naddi he aahiiɓe makko nder maggol.
43018002	Yahuuda jammbotooɗo mo oon no anndi nokkuure ndee, sabu Iisa e aahiiɓe mum no mboowi yahde toon.
43018003	Yahuuda ardii oorngal soogeeji e dogariiɓe ƴuwɓe to cakkanooɓe Alla e Fariisa'en gom. Ɓe naati koogol ngool, iɓe njogii yulbaaji, fitillaaji e kaɓirɗe.
43018004	Tawi Iisa no anndi huune fuu ko heɓata ɗum, taɓɓitii ɓe, wi'i : —Moy tefoton ?
43018005	Ɓe njaabii mo, ɓe mbi'i : —Iisa mo Nasaratu. Nden o wi'i ɓe : —Miin non ! Yahuuda jammbotooɗo mo oon no dardii he maɓɓe.
43018006	Nde Iisa wi'unoo « Miin non ! » Ɓe coƴƴorii gaɗa, ɓe caami e leydi.
43018007	Iisa ƴamii ɓe kaden wi'i : —Moy tefoton ? Ɓe njaabii, ɓe mbi'i : —Iisa mo Nasaratu.
43018008	Iisa jaabii ɓe wi'i : —Mi wi'i on, miin non. Se miin tefoton, accee himɓe am kay ndilla.
43018009	Noon ɗum laatorii ngam haala Iisa kaa tabbita : « Walaa kalkuɗo nder ɓe kokkuɗaa kam ɓeen. »
43018010	Nden Simon Piyer no joginoo takubaahi gom, sorti ki, soppi Malkus gollanoowo mawɗo cakkanooɓe Alla gom, taƴi nowru makko nyaamo.
43018011	Sey Iisa wi'i Piyer : —Wattu takubaahi maa nder hulgo mum. No tilsi mi yara nyeɗerde torra nde Baabiraawo fodanii kam.
43018012	Oorngal soogeeji e hooreejo mum, kam e dogariiɓe Yahudankooɓe nanngi Iisa, kaɓɓi mo.
43018013	Ɓe artii yaarude mo to Annas, eso Kayafas. Nder hitaane ndeen, Kayafas woni mawɗo cakkanooɓe Alla fuu.
43018014	Kayafas faamtiniino mawɓe Yahudankooɓe ko no ɓuri wooɗude, neɗɗo gooto maayana himɓe fuu.
43018015	Simon Piyer e aahiijo gom tokki Iisa. Ko nii waɗi mawɗo cakkanooɓe Alla oon no anndi aahiijo oon, sey aahiijo oon naddi he Iisa nder hoggo mawɗo cakkanooɓe Alla oon.
43018016	Amma Piyer darii dammbugal ɓaade ndeen. Aahiijo anndaaɗo oon, wurtii haaldi he korɗo deenoowo dammbugal oon, nden debbo oon acci Piyer naati hoggo ngoon.
43018017	Korɗo deenoowo oon wi'i mo : —Aan nee, a hanaa gooto nder aahiiɓe gorko oo naa ? Piyer jaabii mo : —Mi hanaa !
43018018	Tawi jaaŋol waɗi. Gollooɓe e dogariiɓe ɓeen kuɓɓi hiite no ƴilfoo. Piyer duu darii hadde maɓɓe no ƴilfoo.
43018019	Mawɗo cakkanooɓe Alla fuu ƴamii Iisa dow aahiiɓe mum e dow ko o waajotoo.
43018020	Iisa jaabii mo : —Mi wannginanii duuniyaaru nduu fuu waaju am. Mi waajake nder cuuɗi baajorɗi e nder Juulirde mawne to Yahudankooɓe kawrata nyannde fuu. Walaa fuu ko kaalumi nder cuccukka.
43018021	Ko saabii aɗa ƴama kam ? Ƴamu hettinaniiɓe kam ko kaalannoomi ɓe. Iɓe anndi ko kaalumi.
43018022	Wakkati o wi'unoo nii, gooto nder dogariiɓe ɓeen no darii ɗon feenyii Iisa wi'i : —Nii nootortoɗaa mawɗo cakkanooɓe Alla naa ?
43018023	Iisa jaabii mo : —Se ko boni kaalumi, haalu ko bonni ko kaalumi. Se tawi ko wooɗi kaalumi, ɗume piyanɗaa kam ?
43018024	Nden Annas lildi mo to Kayafas mawɗo cakkanooɓe Alla fuu gom, tawi omo haɓɓii.
43018025	Simon Piyer no ƴilfoo toon, sey ɓe mbi'i mo : —Aan, a gooto nder aahiiɓe makko naa ? Piyer yeddi, wi'i : —Mi hanaa !
43018026	Gooto nder gollooɓe mawɗo cakkanooɓe Alla fuu, sakiike mo Piyer taƴunoo nowru mum oon, wi'i mo : —Mi hiidaayno ma he makko too nder koogol naa ?
43018027	Piyer yeddi kaden. Wakkati mum da, ndontoori joggini.
43018028	Jaangoore mum illa subaka kecco ɓe itti Iisa to Kayafas, ɓe njaari mo hoggo Pilaatus, kawjotooɗo leydi Yahudiya. Yaaruɓe mo ɓeen naataay hoggo ngoon ngam to ɓe tunnin ko'e maɓɓe, ɓe kaɗee nyaamude nyaamdu Juulɗe dimɗinol Isra'ilankooɓe nduun.
43018029	Pilaatus yehi tawowi ɓe yaasin, wi'i : —Ɗume pelirton gorko oo ?
43018030	Ɓe njaabii mo ɓe mbi'i : —Se nii o gollataano ko boni, min ngaddataano mo to maa.
43018031	Sey Pilaatus wi'i ɓe : —Njaaree mo, kiitoroɗon mo Tawreeta mooɗon. Nden ɓe mbi'i mo : —Min kokkaaka laawol hiitanaade goɗɗo kiite maayde.
43018032	Ɗum tabbintini haala ka Iisa wi'unoo wakkati o haalunoo dow no o maayirta.
43018033	Pilaatus soƴƴii nder hoggo mum, noddi Iisa, wi'i mo : —Aan, a laamiiɗo Yahudankooɓe naa ?
43018034	Iisa jaabii mo wi'i : —Haala kaa he becce maa ittuɗaa ka naa woɓɓe narruɗaa ka ?
43018035	Pilaatus jaabii mo wi'i : —Miin, mi Yahudanke naa ? Himɓe lenyol maa e mawɓe cakkanooɓe Alla ngaddi ma to am. Ɗume ngaɗɗaa ?
43018036	Iisa jaabii wi'i : —Laamu am hanaa laamu duuniyaaru. Se nii ngu laamu duuniyaaru, aahiiɓe am no kaɓan ngam to mi naatu juuɗe mawɓe Yahudankooɓe. Amma jooni laamu am hanaa laamu ɗo non.
43018037	Nden Pilaatus wi'i mo : —Ndenne, a laamiiɗo naa ? Iisa jaabii mo wi'i : —Aan wi'i ka. Ngam majjum ndimaami, mi warii nder duuniyaaru ngam mi seedanoo goonga. Giɗɗo goonga fuu, nanan haala am.
43018038	Pilaatus ƴami mo : —Ɗume woni goonga ? Nden Pilaatus wurtii kaden, o tawowi mawɓe Yahudankooɓe ɓeen yaasin, o wi'i ɓe : —Mi heɓaay feloore baa worre nde nanngiranmi gorko oo.
43018039	Oɗon mboowi Juulɗe dimɗinol Isra'ilankooɓe fuu mi yoofana on kasunke gooto. Oɗon ngiɗi mi yoofana on laamiiɗo Yahudankooɓe naa ?
43018040	Sey ɓe puɗɗi huuɓude, iɓe mbi'a : —Hanaa kanko, Barabas. Tawi Barabas nee no murtuɗo he gomnati.
43019001	Pilaatus tilsini Iisa ɓoccowee.
43019002	Soogeeji canyi taarde gi'e, kippi dow hoore makko. Ɓe ngattani mo alkubbaare woɗeere.
43019003	Ɓe ɓadii mo, iɓe mbi'a : —Alla sabbinane, laamiiɗo Yahudankooɓe ! Iɓe peenya mo.
43019004	Pilaatus wurtii kaden, wi'i Yahudankooɓe ɓeen : —Mi wurtinanan on mo, ngam anndon mi heɓaay feloore fuu nde nanngiranmoomi.
43019005	Iisa wurtii taarde gi'e no hippaa dow hoore mum. Omo watti alkubbaare woɗeere. Pilaatus wi'i ɓe : —Ndaaree neɗɗo oo !
43019006	Wakkati mawɓe cakkanooɓe Alla e dogariiɓe ɓeen ngi'unoo mo, ɓe kuuɓi ɓe mbi'i : —Tontu mo ! Tontu mo dow bardugal ! Nden Pilaatus wi'i ɓe : —Nanngee mo onon, tonton mo, sabu miin kay, mi heɓaay feloore e makko.
43019007	Yahudankooɓe njaabii mo mbi'i : —Nder Tawreeta amin, omo haani wareede, sabu o adi hoore makko Ɓii-Alla.
43019008	Nde Pilaatus nanunoo haala kaa, o ɓeydi hulude.
43019009	O naati nder ɓaade, o wi'i Iisa : —Aan, toy ƴuwɗaa ? Iisa jaabaaki mo baa.
43019010	Nden Pilaatus wi'i mo : —A jaabataako kam naa ? Tawte a anndaa ko miɗo woodi baawɗe yoofude ma, e baawɗe tontude ma naa ?
43019011	Iisa jaabii mo wi'i : —Walaa fuu ko mbaawanɗaa kam, se hanaa ko fodaa ɗum. Sabu gattuɗo kam nder junngo maa oon, ɓuri ma waɗude hakke.
43019012	Illa wakkati oo, Pilaatus no tefa yoofude mo. Amma Yahudankooɓe no kuuɓa, no mbi'a : —Se nii a yoofii mo, a hanaa giɗo laamiiɗo Rooma mawɗo. Sabu aduɗo hoore mum laamiiɗo fuu, no ganyo laamiiɗo Rooma mawɗo.
43019013	Illa wakkati Pilaatus nanunoo haalaaji ɗii, o wurtini Iisa, o jooɗii dow jooɗorgal kiitotooɗo nder nokkuure wi'eteene « Hayre seɓaane », nokkuure inndirteene « Gabbata » nder ibrankoore.
43019014	Nyalaane fadde Juulɗe dimɗinol Isra'ilankooɓe waɗa, har caka nyalooma, Pilaatus wi'i Yahudankooɓe : —Laamiiɗo mooɗon nii !
43019015	Ɓe kuuɓi ɓe mbi'i : —Waru mo ! Waru mo ! Tontu mo dow bardugal ! Pilaatus jaabii wi'i : —Mi tonta laamiiɗo mooɗon naa ? Mawɓe cakkanooɓe Alla mbi'i : —Min ngalaa laamiiɗo se hanaa laamiiɗo Rooma mawɗo !
43019016	Nden o watti Iisa nder juuɗe maɓɓe ngam tontowee dow leggal bardugal. Soogeeji nanngi Iisa.
43019017	Iisa wurtii no ronndii leggal mum bardugal. Ɓe paadi mo gaɗa wuro toon to wi'etee nder ibrankoore Golgota naa mbi'en Laalagal hoore.
43019018	Toon ɓe tontidi mo himɓe ɗiɗo gom : Oo no nano, ooto no nyaamo Iisa.
43019019	Pilaatus waɗi ɗum winndaa dow alluwal : « Iisa mo Nasaratu, Laamiiɗo Yahudankooɓe », o tilsini ngal takkee dow leggal bardugal ngaal.
43019020	Ɗuɓɓe nder Yahudankooɓe njanngi binndi ndii sabu to Iisa tontaa toon woɗɗaa wuro ngoon. Alluwal ngaal winndaama nder ibrankoore, romankoore e gerekankoore.
43019021	Mawɓe cakkanooɓe Alla mbi'i Pilaatus : —Taa winndu « O laamiiɗo Yahudankooɓe », amma winndu : « Kanko wi'i o laamiiɗo Yahudankooɓe. »
43019022	Pilaatus jaabii ɓe wi'i : —Ko mbinndumi ɗum, winndake.
43019023	Nde soogeeji ɗiin kantunoo tontude Iisa, ɗi cenndi kolte makko cenndanɗe nay, neɗɗo fuu hooƴi mbaka mum. Ɓe adi jabbaare makko ngaɗiraane lefol gootol, jabbaare ndee walaa nyoogol illa dow faa ley.
43019024	Soogeeji ɗiin kaaldi, potti, mbi'i : —To en cerku nde. En piya nde caaca, ƴeewen nyaamoowo nde. Ɓe ngaɗi non ngam humnude ko sappanoo nder dewte mbi'u ɗum : Ɓe cenndii kolte am hakkune maɓɓe, ɓe piyi jabbaare am caaca. Nii soogeeji ɗiin ngaɗi.
43019025	Inna Iisa e minyum debbo, Mariyaama dee-Kolopas e Mariyaama mo Magdaala no ndarii hadde leggal, ngal Iisa tontaa dow mum ngaal.
43019026	Iisa hi'i innum e aahiijo mo o hiɗi oon no ndardii. O wi'i inniiko : —Inna, ɓiya nii !
43019027	Gaɗa mum, o wi'i aahiijo oon : —Inna maa nii. Illa nyannde mum, aahiijo oo yaari Mariyaama wuro mum.
43019028	Gaɗa ko Iisa anndii walaa fuu ko hoddi, ngam ko wari nder dewte ɗum tabbita, o wi'i : —Mi ɗomɗii.
43019029	Loone heewne ndiyam lammuɗam no wonnoo toon. Sey ɓe cuuwi tekkere nder ndiyam lammuɗam ɗam, ɓe kaɓɓi e loocol isop, ɓe ngaddi nde hadde hunnduko Iisa.
43019030	Wakkati Iisa siiɓinoo ndiyam lammuɗam ɗaam, wi'i : —Ɗum hanti ! O turni hoore, o foofi foofaango makko sakitiingo.
43019031	Tawi nyalaane siri juulɗe non. Yahudankooɓe ngiɗaa ɓalli tontaaɓe ɓeen tawee dow leɗɗe ɗeen nder nyalaane fowteteene, sabu nyalaane ndee no teddi sanne. Ɗum waɗi, ɓe ƴamii Pilaatus koyɗe tontaaɓe ɓeen kelee, ɓe kooƴee.
43019032	Soogeeji ɗiin ngari, keli koyɗe worɓe ɗiɗo tontidaaɓe he Iisa ɓeen.
43019033	Amma wakkati ɓe njottinoo to Iisa, ɓe tawi o maayi, ngam majjum waɗi, ɓe kelaay koyɗe makko.
43019034	Amma gooto nder soogeeji ɗiin yuwi Iisa nder wuttudu. Wakkati mum da ƴiiƴam e ndiyam ili.
43019035	Ceediiɗo kujje ɗee hi'i ɗe, seedanake goonga. O haalii goonga ngam onon duu ngoonɗinon.
43019036	Ɗum fuu waɗii ngam ko sappaa nder dewte ɗee huuɓa : Baa gi'al makko gootal helataake.
43019037	Aayaare gom duu wi'i : Ɓe ndaaran mo ɓe njuwi oon.
43019038	Gaɗa mum, Yusufu mo Arimatiya, kam duu no aahiijo Iisa nder cuccukka ngam omo hulanno Yahudankooɓe, o ƴamii Pilaatus hokka mo ɓanndu Iisa. Pilaatus jaɓii, Yusufu wari hooƴi ndu.
43019039	Nikodemu, artunooɗo yahde to Iisa nder jemma, kam duu wari waddi ɗakke uurɗe kawrodiraaɗe he leɗɗe uurɗe, ko waɗata kilooji woronja.
43019040	Ɓe kooƴi ɓanndu Iisa, ɓe piili ndu leppi, cuuwaaɗi nder uurdi hano no Yahudankooɓe mboowi waɗude nde no mooɓa maayɗo nii.
43019041	No woodunoo koogol takkol to Iisa tontanoo toon. Nder maggol no woodi annyeere heyre nde baa gooto mooɓaaka nder mum.
43019042	Ngam annyeere ndeen ɓuri ɓadaade e ngam nyalaane fowteteene no hiɗi naatude, sey ɓe ngatti ɓanndu Iisa toon.
43020001	Alal Mariyaama mo Magdaala hejji illa nder nimre, yehi tuumtowii annyeere Iisa. O tawi kaaƴa ommbiranoonga annyeere ndeen tallitaama.
43020002	Sey o doggi, o yehi to Simon Piyer e aahiijo mo Iisa hiɗi oon, o wi'i ɓe : —Ɓe itti ɓanndu Iisa nder annyeere ndeen, min anndaa duu to ɓe ngatti ndu.
43020003	Piyer e aahiijo gom mburtii pa'i to annyeere ndeen.
43020004	Ɓe fuu ɗiɗo iɓe ndogga. Aahiijo ooto daɗi Piyer, artii mo yottaade to annyeere ndeen.
43020005	O turii o yuurni, o hi'i leppi ɗiin no dekodiri, amma o naataay.
43020006	Simon Piyer yottii, naati, tawi leppi ɗiin no njoowii.
43020007	Lefol piilanoongol e hoore makko ngool wondaa he leppi ɗiin. Ngol tawaama ingol taggii feere maggol.
43020008	Nden aahiijo artuɗo warde oon, kam duu naati, hi'i ɗum, goonɗini.
43020009	Tawi faa hannden ɓe paamaay ko sappanoo nder dewte mbi'u ɗum Iisa no haani ummitaade.
43020010	Gaɗa mum aahiiɓe ɓeen kooti.
43020011	Mariyaama hootaay no darii yaasin, no huybiti har annyeere ndeen, no woya. O turii, omo yuurnoo ley annyeere ndeen.
43020012	Sey o hi'i maleykaaɓe ɗiɗo ɓorniiɓe kolte daneeje no njooɗii to Iisa fukkinanoo : Gooto har hoore, ooto har koyɗe.
43020013	Maleykaaɓe ɓeen ƴami mo mbi'i : —Debbo, ɗume mboyataa ? O jaabii ɓe o wi'i : —Ɓe adi Joomam, mi anndaa to o yaaraa.
43020014	Wakkati o hantunoo haala kaa, o yeeƴitii, sey o hi'i Iisa no darii, amma o annditaay mo.
43020015	Iisa wi'i mo : —Banndam debbo, ɗume mboyataa ? Moy tefataa ? Amma Mariyaama miili ko gonɗo no haalda he mum oon woni golloowo nder koogol ngool, nden o wi'i mo : —Gorko mawɗo, se aan hooƴi mo, haalanan to njaaruɗaa mo, faa mi hooƴowa mo.
43020016	Iisa wi'i mo : —Mariyaama ! Mariyaama waylitii, daari mo, wi'i nder ibrankoore : — Rabbuni kam woni « Moodibbo ».
43020017	Iisa wi'i mo : —Taa jogam, sabu mi ƴeenyaay to Baaba am ginan. Yah to banndiraaɓe am, mbi'aa ɓe : « Mi yahan to Baaba am, Baabiraawo mon, Alla am, Alla mon. »
43020018	Mariyaama mo Magdaala yehi to aahiiɓe ɓeen, wi'i : —Mi hi'i Joomiraawo. Nden, o haalani ɓe ko Iisa wi'i mo fuu.
43020019	Alal laasara peewɗo, aahiiɓe Iisa fuu kawri nder suudu, maɓɓi dammbule ɗeen sabu kulal mawɓe Yahudankooɓe, sey Iisa wanngi hakkune maɓɓe, wi'i ɓe : —Jam wonda he mooɗon !
43020020	Gaɗa haala kaa, o holli ɓe juuɗe makko e wuttudu makko. Aahiiɓe ɓeen nanii belɗum nde ngi'unoo mo.
43020021	Nden Iisa wi'i ɓe kaden : —Jam wonda he mooɗon. Hano no Baabiraawo liliri kam non, liliranmi on.
43020022	Wakkati o hantunoo haalaaji ɗii, o fuufi dow maɓɓe, o wi'i : —Njaɓee Ruuhu Ceniiɗo.
43020023	Mo njaafiɗon fuu, yaafaama, mo on njaafaaki duu, yaafataake.
43020024	Tomas bi'eteeɗo Funeejo, gooto nder lilaaɓe sappo e ɗiɗo ɓeen, walaano ɗoon wakkati Iisa wanngunoo.
43020025	Sey aahiiɓe ɓeen mbi'i mo : —Min ngi'ii Joomiraawo ! O jaabii ɓe o wi'i : —Se mi hi'aay tontanɗe ɗeen he juuɗe makko, mi watta honndu am nder majje, mi loowa junngo am nder wuttudu makko, mi goonɗintaa sam.
43020026	Jeɗɗiire gaɗa mum, aahiiɓe ɓeen kawri kaden nder suudu, indu maɓɓii, Tomas no wondi he maɓɓe. Dammbule ɗeen fuu no maɓɓii, sey Iisa wanngi hakkune maɓɓe, wi'i ɓe : —Jam wonda he mooɗon !
43020027	O wi'i Tomas : —Wattu honndu maa ɗo, ƴeewu juuɗe am. Loowu junngo maa nder wuttudu am. Accu sikka, goonɗin tan.
43020028	Tomas jaabii mo wi'i : —Joomam, Alla am.
43020029	Iisa wi'i mo : —Ngam a hi'i kam, a goonɗinii. Too, ɓe ngi'aay kam se ngoonɗinii kam, kamɓe ngoni welɓe hoore.
43020030	Iisa waɗi kujje kaayɗiniiɗe ɗuɗɗe yeeso aahiiɓe mum ɗe mbinndaaka nder dewtere ndee.
43020031	Amma dewtere ndee winndaama ngam ngoonɗinon ko Iisa woni Almasiihu Ɓii-Alla, ngam se on ngoonɗinii ɗum, keɓon mbuurnam daliila makko.
43021001	Gaɗa bannganol Tomas ngool Iisa wannganii aahiiɓe mum hadde peta Tiberiya. Ndaa no o wanngiri nii :
43021002	Simon Piyer, Tomas bi'eteeɗo Funeejo, Natanayel mo wuro Kaana nder leydi Galili, ɓiɓɓe Jebede worɓe e aahiiɓe ɗiɗo gom, no tawaa toon.
43021003	Sey Simon Piyer wi'i ɓe : —Mi nanngowan liƴƴi. Ɓe mbi'i : —Minen duu, min njahdan he maa. Ɓe njehi, ɓe naatowi laana. Jemma oon, ɓe keɓaay baafuy.
43021004	Wakkati pooyngol umminoo, Iisa wari darii fonngo maayo ngoon, amma aahiiɓe ɓeen anndaay hala kanko non.
43021005	Sey Iisa wi'i ɓe : —Sukaaɓe, on keɓii liƴƴi ? Ɓe njaabii mo ɓe mbi'i : —Min keɓaay !
43021006	Nden o wi'i ɓe : —Paɗɗee taaruwol ngool nyaamo laana kaan, on keɓan. Ko ɓe paɗɗi ngol, ɓe keɓi liƴƴi ɗuɗɗi faa ɓe keppi naatinde ngol nder laana kaan.
43021007	Aahiijo mo Iisa hiɗi oon wi'i Simon Piyer : —Joomiraawo non ! Nde Simon Piyer nanunoo Joomiraawo non, o hooƴi jabbaare makko, o ɓornii sabu o ɓoortakeno, o fitti, o jikki nder ndiyam ɗaam.
43021008	Amma aahiiɓe ɓeeto ngardi he laana kaan, iɓe ndaasa taaruwol keewngol liƴƴi ngool. Ɓe mboɗɗaaki fonngo ngoon ko waɗata kuule hemre.
43021009	Wakkati ɓe ƴeenyunoo fonngo ngoon, ɓe ngi'ii pette, liƴƴi no ndekii dow mum. Ɓe ngi'ii buuru duu no resii.
43021010	Iisa wi'i ɓe : —Ngaddee seɗɗa nder liƴƴi ɗi nannguɗon ɗiin.
43021011	Simon Piyer naati laana kaan, fooɗi taaruwol keewngol liƴƴi mawɗi ngool. Liƴƴi hemre e woygu e tati ngol ƴeenyini. No ɗi keewiri nii fuu, taaruwol ngool serkaay.
43021012	Iisa wi'i ɓe : —Ngaree, pummee ! Nden ɓe annditi mo amma baa gooto nder aahiiɓe ɓeen suusaay ƴamude mo wi'aa : « Aan woni moy ? »
43021013	Nden Iisa ɓadii, o hooƴi buuru o hokki ɓe. O hokki ɓe liƴƴi ɗiin duu.
43021014	Ɗum woni tataɓere nde Iisa wanngani aahiiɓe mum gaɗa ummitaaki mum.
43021015	Gaɗa pummaari, Iisa wi'i Simon Piyer : —Simon ɓii-Yahaaya, aɗa ɓuri ɓe hidde kam naa ? Piyer jaabii mo wi'i : —Ayyo ! Joomam, aɗa anndi miɗo hiɗi ma. Nden Iisa wi'i mo : —Duru ɓiɓɓe baali am !
43021016	Iisa wi'i mo kaden : —Simon, ɓii-Yahaaya, aɗa hiɗi kam naa ? O jaabii mo o wi'i : Ayyo ! Joomam, aɗa anndi miɗo hiɗi ma ! Nden Iisa wi'i mo : —Duru baali am !
43021017	Iisa wi'i mo kaden : —Simon, ɓii-Yahaaya, aɗa hiɗi kam naa ? Sey ɓerne Piyer metti, sabu o wi'i mo nde tati : « Aɗa hiɗi kam naa ? » Piyer wi'i mo : —Joomiraawo, aɗa faamani huune fuu, aɗa anndi duu miɗo hiɗi ma. Iisa wi'i mo : —Duru baali am.
43021018	Mi haalante goonga, nder njokollaaku maa, a haɓɓanan hoore maa duhol, njahaa to welii ma. Amma nde a naywi, a ɓantan juuɗe maa, kaɓɓaneɗaa duhol maa njaareɗaa to welaa ma.
43021019	Iisa wi'i haalaaji ɗii ngam hollude no Piyer maayirta, e no o teddinirta Alla. Gaɗa ɗum, o wi'i Piyer : —Tokkam.
43021020	Piyer yeeƴitii, hi'i aahiijo mo Iisa hiɗi oon no tokki ɓe. Aahiijo oo woni gonnooɗo no wahi hadde Iisa wakkati ɓe kiirtotonoo. Kanko ɓagginoo ƴami Iisa, wi'i : « Moy woni jammbotooɗo ma ? »
43021021	Wakkati Piyer hi'unoo mo, wi'i Iisa : —Joomam, oo nee ɗume o laatoto ?
43021022	Iisa jaabii mo wi'i : —Se mi hiɗii o wuura faa mi warta, ko hilli ma ? Aan kay, tokkam tan !
43021023	Haala kaan sankitii hakkune goonɗinɓe Iisa fuu ko aahiijo oo maayataa, amma Iisa wi'aay o maayataa. O wi'aana tan : « Se mi hiɗii o wuura faa mi warta, ko hilli ma ? »
43021024	Aahiijo oo woni aahiijo ceedaniiɗo kujje ɗee ko winndi ɗee, eɗen anndi duu ko seede makko no goonga.
43021025	Iisa waɗi kujje ɗuɗɗe gom duu laatiiɗe se mbinndanooma gootel, gootel, miɗo miila duuniyaaru nduu waawaa hooƴude dewte majje.
44001001	Banndam Tawfilus, nder dewtere am arandeere, mi winndanii ma dow ko Iisa fuɗɗiri e ko o waajii illa arannde
44001002	faa wara nyalaane nde o ƴeencinaa. Fadde makko ƴeencineede, nder baawɗe Ruuhu Ceniiɗo o fooɗi hakkillo lilaaɓe makko ɓe o suɓinoo, o tinndini ɓe.
44001003	Gaɗa torraaji makko, he maayde makko, nder alamaaji ɗuɗɗi tabbintinooji ummitaaki makko o wanngani ɓe, omo wuuri. Omo haalda he maɓɓe dow Laamu Alla duu. O waɗi ɗum, ɗum fuu, nder balɗe lasooji ɗiɗi.
44001004	Nyannde gom wakkati o nyaamidanoo he maɓɓe o fooɗi hakkillo maɓɓe o wi'i ɓe : —To ndillee nder Ursaliima, amma njooɗee keɗoɗon alkawal ƴuwanngal to Baaba am ngal kaalanannoomi on,
44001005	mbi'umi : « Yahaaya, ndiyam waɗiranannoo himɓe batisma, amma onon nder balɗe seɗɗa, batisma mooɗon, Ruuhu Ceniiɗo waɗirtee. »
44001006	Nden lilaaɓe ɓeen kawri, ƴami mo, mbi'i : —Joomiraawo, jooni ngartirta laamu Isra'el naa ?
44001007	Iisa jaabii ɓe wi'i : —On ngalaa baawɗe anndude hitaane naa wakkati mo Alla Baabiraawo darni nder baawɗe hoore mum.
44001008	Amma wakkati Ruuhu Ceniiɗo jippoto dow mooɗon, on keɓan baawɗe. On laatoto seedantooɓe kam nder Ursaliima, nder leydi Yahudiya, nder leydi Samariya fuu, happa ɗon faa hulna duuniyaaru fuu.
44001009	Wakkati o hantunoo haalaaji ɗii, ɓe fuu iɓe ndaara mo faa o ƴencinaa. Luuldere gom wari senndi mo he gite maɓɓe.
44001010	Wakkati ɓe tiggitinoo, iɓe ndaara omo ƴeencinee ndeen, worɓe ɗiɗo gom ɓorniiɓe kolte daneeje mbanngi he maɓɓe,
44001011	mbi'i ɓe : —Hey, onon ɓiɓɓe Galili, ɗume waɗi ko oɗon nii oɗon tiggitii dow ? Iisa gooto dilluɗo hakkune mooɗon oon, ƴeencinaaɗo oo, wartan. O wartitan hano no ngi'irɗon mo, wakkati o ƴeencintenoo.
44001012	Nden lilaaɓe ɓeen njippi waamnde wi'eteene waamnde Jaytun ngarti nder Ursaliima. Waamnde ndeen yahde Ursaliima ɓuraay kilo go'o.
44001013	Wakkati ɓe ngartunoo nder huɓeere ndeen, ɓe ƴeenyi ɓe naatowi nder suudu dowuuru to ɓe mbowunoo weerde. Piyer, Yahaaya, Yakuuba, Andiire, Filipa, Tomas, Bartolome, Matta, Yakuuba ɓii-Alfee, Simon kiranoowo suudu baaba, e Yahuuda ɓii-Yakuuba no tawa nder maɓɓe.
44001014	Ɓe fuu ɓe poti ɓe ngaɗi daane worre, kamɓe he inna Iisa, minyiraaɓe Iisa he rewɓe gom, ɓe tinni iɓe ndu'oo.
44001015	Nder balɗe mum hawriine gom waɗi. Goonɗinɓe waɗooɓe hano himɓe hemre he laso kawri. Piyer ummii, darii hakkune maɓɓe wi'i :
44001016	—Banndiraaɓe, no tilsi ko Ruuhu Ceniiɗo haalunoo nder Dewtere Alla Seniine har hunnduko Daawda ɗum tabbita. Dow Yahuuda Ruuhu Ceniiɗo haali, wakkati o wi'unoo : « Omo limenoo nder meeɗen, o heɓi mbaka makko nder gollal ngal ngolleten ». Yahuuda kam ardi nannguɓe Iisa. (
44001018	Ceede ɗe o yoɓaa ngam gollal makko nyiddungal ngaal, o soodiri ngesa. Toon o saamiri hoore hoore, reedu makko fusi, teketti makko ndufi, o maayi.
44001019	Habaru oo sankitii nder Ursaliima fuu, ngesa ngaan inndiraa Akeldama nder ɗemngal maɓɓe, kam woni « Ngesa nga Ƴiiƴam ».)
44001020	Ngam ɗum winndaa nder dewtere Jabuura wi'aa : Wuro makko laatoo winnde, to neɗɗo fuu hoɗu toon. No winndaa kaden : Neɗɗo gom naata nokku makko.
44001021	Ndenne, no tilsi goɗɗo suɓee ngam seedaade dow ummitaaki Iisa Almasiihu Joomiraawo meeɗen. Neɗɗo oo duu no haani laatoo neɗɗo gondunooɗo he meeɗen illa wakkati mo Yahaaya waɗani Iisa batisma faa warde nyalaane nde Iisa ƴeencinaa.
44001023	Sey goonɗinɓe ɓeen ndarni haala dow himɓe ɗiɗo : Yusufu Barsabas inndirteeɗo Yustus, he Mattiyas.
44001024	Ɓe ndu'i, ɓe piirti hunnduko, ɓe mbi'i : —Joomiraawo, aan annduɗo ɓerne neɗɗo fuu, hollu min, moy cuɓiɗaa nder himɓe ɗiɗo ɓee,
44001025	ngam ada gollal lilaaku ngal Yahuuda acci, yehi nanngowi golle ɗe o haani.
44001026	Ɓe cuɓi, cuɓaaki kiin saami dow Mattiyas. Nden o ɓeydaa he lilaaɓe sappo e go'o ɓeen.
44002001	Wakkati Juulɗe kettol alkamaari bi'eteeɗe Pentakota njottinoo, goonɗinɓe ɓeen fuu kawri nokkuure worre.
44002002	Sey olko gom ƴuwi dow, nanndungo olko henndu mawnu, wari heewni suudu ndu ɓe kawri nder mum nduun.
44002003	Nden goɗɗum nannduɗum he ɗemle hiite wanngi, sankitii, jippowi dow neɗɗo maɓɓe fuu.
44002004	Ɓe fuu ɓe keewi Ruuhu Ceniiɗo, ɓe puɗɗi iɓe kaala nder ɗemle feere-fereeje hano no Ruuhu Ceniiɗo hokkiri ɓe baawɗe haalirde.
44002005	Nder huɓeere Ursaliima no woodunoo Yahudankooɓe hulooɓe Alla gom, ƴuwɓe nder sera-seraaji duuniyaaru fuu.
44002006	Wakkati ɓe nanunoo olko ngoon, ɓe mbemmbaa, ɓe ndoggi, ɓe pa'i to lilaaɓe ɓeen. Neɗɗo maɓɓe fuu no nana goonɗinɓe ɓeen no kaala nder ɗemngal mum.
44002007	Huune ndee haayɗini ɓe, ɗum naati ɓalli maɓɓe sanne, sey ɓe tokki, iɓe ƴamodira iɓe mbi'a : —Himɓe ɓee, ɓe kanaa ɓiɓɓe Galili naa ?
44002008	Noy waɗi ko neɗɗo meeɗen fuu no nana ko ɓe kaalata nder ɗemngal mum ?
44002009	Nder meeɗen no tawa Partiyankooɓe, Mediyankooɓe, Elamiyankooɓe, no woodi jooɗiiɓe Mesopotamiya, Yahudiya, Kapadokiya, Pontus he Asiya,
44002010	Firigiya, Pamfiliya, Misira, leyɗe Libiya hedde har Sirene. Gere meeɗen ƴuwi nder leydi Rooma,
44002011	woɓɓe ƴuwi duune Kereta, woɓɓe duu ƴuwi leydi Arabiya. Woɓɓe nder meeɗen no Yahudankooɓe, woɓɓe duu no tuubuɓe njaɓi diina Yahudankooɓe. Enen wonɓe ɗo, eɗen nana ko ɓe kaalata nder ɗemle meeɗen dow kaayɗe ɗe Alla waɗi.
44002012	Ɗum haayɗini ɓe, ɗum hooƴi hakkillooji maɓɓe sanne, faa iɓe ƴamodira, iɓe mbi'a : —Ɗume woni maana ɗum naa ɗum to ?
44002013	Amma woɓɓe nder maɓɓe duu no njala goonɗinɓe ɓeen, no mbi'odira : —Cabiijam ɓe njari faa ɗam soptini hakkillooji maɓɓe.
44002014	Piyer ummii, ndarii, kanko he lilaaɓe sappo e go'o ɓeen, o ɓanti daane makko o wi'i : —Onon Yahudankooɓe he tawaaɓe nder Ursaliima, kettinee ! Korkitee noppi mooɗon heɓa paamon ko won no waɗa.
44002015	Himɓe ɓee, ko'e maɓɓe coptaaki hano no miilirɗon ngam jamɗe jeenay subaka ngonɗen joonin !
44002016	Amma ɗum waɗi ngam tabbintinande en ko annabi Yo'el haalunoo nder annabaaku mum. Nder maggu Alla wi'i :
44002017	Nder jamaanu cakitittooɗo, mi jippinan Ruuhu am dow ɓii-aadama fuu. Ɓiɓɓe mooɗon worɓe he rewɓe no ngaɗan annabaaku. Sukaaɓe mooɗon jokolɓe no kolletee ko waɗata. Nayeeɓe mooɗon duu no koyɗan koyɗi ƴuwɗi to am.
44002018	Nder balɗe mum mi jippinan Ruuhu am dow gollooɓe am worɓe he rewɓe. Ɓe ngaɗan annabaaku.
44002019	Mi waɗan kujje kaayɗiniiɗe dow kammu, he alamaaji duu dow leydi. Ƴiiƴam, hiite he cuurki ɓaleehi mbanngan.
44002020	Fadde nyalaane mawne, nyalaane teddude, nyalaane Joomiraawo ndee warde, naange no niɓɓan, lewru duu wojja hano ƴiiƴam.
44002021	Wakkati mum neɗɗo fuu noddi innde Joomiraawo, joomum no heɓan kisinam.
44002022	—Onon Isra'ilankooɓe, kettinee, Iisa mo Nasaratu woni mo Alla suɓii, hokki baawɗe waɗude kujje kaayɗiniiɗe, he alamaaji ɗuɗɗi hakkune mooɗon. Onon e ko'e mooɗon, oɗon anndi ko waɗi.
44002023	Gorko oo, nanngaaɗo, wattaa nder juuɗe bonɗe, tontaaɗo dow leggal bardugal hano no Alla waadori ɗum nder muuyɗe mum.
44002024	Alla ummintinii mo, soptini mo he baawɗe maayde ngam maayde waawaa faddaade mo.
44002025	Se goonga Daawda winndinoo dow makko wi'i : Wakkati fuu miɗo hi'a Joomiraawo yeeso am, mi diwnirtaa kulkulal ngam omo nyaamo am.
44002026	Ngam majjum ɓerne am no nder welwelo, hunnduko am no mana mo. Ɓanndu am duu no jooɗoto nder gokka,
44002027	ngam Joomiraawo, a accataa yonki am nder annyeere. A accataa Ceniiɗo maa nyola.
44002028	A hollii kam laabi jaarooji to mbuurnam. Wondude he maaɗa no heewnira kam welwelo.
44002029	—Banndiraaɓe, ko kaalananmi on ɗum dow maamii'en Daawda, se goonga, o maayi, o ufaama, annyeere makko no ɗon faa warde hannden.
44002030	Ngam Alla waɗi mo annabiijo, omo anndi duu ko Alla hunake, waɗanii mo amaana, wi'i ko kam no dekan gooto nder jippotooɓe he makko dow jooɗorgal laamu.
44002031	Daawda hi'i ummitaaki Iisa Almasiihu, o haali dow makki o wi'i : Yonki makko accaaka nder annyeere, ɓanndu makko nyolaay.
44002032	En fuu eɗen ceedi ko Alla ummintinii Iisa mo ngonmi miɗo haala dow mum oon.
44002033	Alla teddini Iisa, joonnii mo nyaamo mum, hokki mo Ruuhu mum Ceniiɗo mo alkawal mum ngaɗanaɗen oon. Iisa duu jippini mo dow amin hano no ngonɗon oɗon ngi'ira ɗum, oɗon nana ɗum hannden.
44002034	Daawda ƴeencinaaka amma o wi'i kanko he hoore makko : Alla Joomiraawo wi'i Joomiraawo am : War, njooɗaa nyaamo am,
44002035	faa mi sorna wayɓe maa ley teppere maa.
44002036	—Ndenne Isra'ilankooɓe fuu, no kaani paama ko sikka fuu walaa Iisa mo tontuɗon oo, kanko Alla waɗi Joomiraawo, o waɗi mo duu Almasiihu.
44002037	Wakkati ɓe nanunoo haalaaji ɗii fuu, ɗum suuli ɓerɗe maɓɓe sanne, nden ɓe mbi'i Piyer he lilaaɓe ɓeeto : —Banndiraaɓe ɗume min ngaɗata ?
44002038	Piyer jaabii ɓe wi'i : —Tuubee, neɗɗo mooɗon fuu waɗanee batisma dow innde Iisa Almasiihu, ngam hakkeeji mooɗon njaafee, nden Alla jippina Ruuhu Ceniiɗo, kokkal mum dow mooɗon.
44002039	Alla waɗi alkawal oo ngam mooɗon, ngam ɓiɓɓe mooɗon, he himɓe wonɓe to woɗɗi. O waɗaama duu ngam neɗɗo fuu mo Alla Joomiraawo meeɗen noddi.
44002040	Piyer haalanii ɓe haalaaji ɗuɗɗi ngam ɓe paama, ɓe cemmbiɗaa. O wi'i ɓe ndogga, ɓe ndaɗa jamaanu bonɗo oo.
44002041	Jaɓuɓe haala makko fuu ngaɗanaama batisma. Nyannde mum, himɓe waɗooɓe hano himɓe ujunaaji tato ngari ɓeydi he hawriine goonɗinɓe ndeen.
44002042	Iɓe kettinoo waaju lilaaɓe ɓeen nde hennon fuu, iɓe nanngodira nder hawriine maɓɓe, iɓe cennda buuru, iɓe ngaɗida du'aa'u.
44002043	Ngam sabbu kaayɗe ɗuɗɗe ɗe lilaaɓe ɓeen ngoni no ngaɗa nder baawɗe Alla, kulal Alla nanngi neɗɗo maɓɓe fuu.
44002044	Goonɗinɓe ɓeen fuu kawri laatii inna gooto baaba gooto. Neɗɗo maɓɓe fuu no hokkara banndum he ko woodi.
44002045	Ɓe conni ko ɓe ngoodi fuu, ɓe cenndi ceede ɗeen caka maɓɓe, neɗɗo maɓɓe fuu heɓi keddi ko heƴata ɗum.
44002046	Wakkati fuu iɓe ngara, iɓe kawra nder Juuliirde Alla mawne. Iɓe cennda buuru nder cuuɗi maɓɓe, iɓe nyaamda nder welwelo he ɓerne worre.
44002047	Iɓe njetta Alla, iɓe mbeegina himɓe. Nyannde fuu Joomiraawo no ɓeyda himɓe nder hawriine maɓɓe.
44003001	Nyalooma gom har yamnde tati, Piyer he Yahaaya no njahda Juulirde Alla mawne ngam du'aade.
44003002	Hadde dammbugal mayre, dammbugal inndirteengal dammbugal Wodde, gorko gom bonnguɗo illa dimeeki mum no tawee ɗon wakkati fuu. Nyannde fuu omo waddee, omo jonnee yeeso maggal, ngam o garbina he naatooɓe ɓeen.
44003003	Wakkati bonnguujo oon hi'unoo Piyer he Yahaaya no naata, o eeli ɓe, ɓe cakkana mo.
44003004	Piyer he Yahaaya tiimi mo, nden Piyer wi'i mo : —Ndaaru min !
44003005	O daari ɓe faa wooɗi ngam omo miila ko o heɓan goɗɗum he maɓɓe.
44003006	Sey Piyer wi'i mo : —Mi walaa kaŋŋe, mi walaa cardi, amma mi hokkete ko ngoodumi. Dow innde Iisa Almasiihu mo Nasaratu, umma, dillu.
44003007	Nden Piyer nanngi junngo makko nyaamo, faa ummina mo. Wakkati mum da koyɗe makko cemmbiɗi.
44003008	O garbisi, o darii, o fuɗɗi omo dilla. O tokki ɓe o naati Juulirde ndeen, omo dilla, omo fitta, omo yetta Alla.
44003009	Himɓe fuu ngi'ii omo dilla, omo yetta Alla.
44003010	Ɓe annditii ko kanko woni garbinoowo yeeso dammbugal Wodde ngaal, ɗum haayɗini ɓe sanne, ɗum haɓɓi ko'e maɓɓe duu.
44003011	Bonnguujo oon woɗɗaaki Piyer e Yahaaya. Ɗum haayɗini himɓe fuu, ɓe ndoggi, ɓe ngari, ɓe kawri to maɓɓe ley danki Suleymaanu, hadde batamaare Juulirde mawne.
44003012	Wakkati Piyer hi'unoo ɗum, o wi'i jama'aare ndeen : —Isra'ilankooɓe, ɗume waɗi ko yamɗintinol ngool no haayɗina on ? Ɗume waɗi ko oɗon ƴeewa min, hano har semmbe amin naa har tokkol amin Alla he ɓerne worre waɗi gorko oo no dillira koyɗe mum ?
44003013	Alla Ibrahim, Alla Isiyaaku e Alla Yakuuba, Alla maamiraaɓe meeɗen, teddinii Iisa Golloowo mum. Amma onon, on ngattii mo nder juuɗe hooreeɓe leydi, on calake mo yeeso Pilaatus, baa ko o muuyi yoofude mo.
44003014	On calake Ceniiɗo Dartiiɗo, dey ƴamuɗon njoofaneɗon ittoowo yonki nokku makko.
44003015	On mbari Wuddu Mbuurnam, amma Alla ummintini mo. Miɗen ceedii ɗum.
44003016	Baawɗe innde Iisa he goonɗinol mum yamɗintini neɗɗo oo mo ngi'uɗon, mo annduɗon no wuurirnoo. Goonɗinde Iisa hokki mo jam ɓanndu hano no ngi'irton mo nii.
44003017	Too banndiraaɓe, miɗo anndi ko nder rafi anndal ngaɗuɗon golle ɗee, onon he ardiiɓe mooɗon fuu.
44003018	Amma Alla humni haala ka o wi'unoo har kunndule annabiiɓe makko dow Iisa, wakkati ɓe mbi'unoo ko Almasiihu no torretee.
44003019	Ndenne tuubee, ngartee he Alla ngam hakkeeji mooɗon moytee.
44003020	Joomiraawo hokka on wakkatiiji powtiri, o lilda on Iisa, Almasiihu mo o fodani on.
44003021	Jooni Iisa no haani jooɗoo dow, sey nyannde Alla heyɗintini huune fuu hano no annabiiɓe makko kaaliri ɗum illa ko ɓooyi.
44003022	Ngam Muusa wi'i : Alla Joomiraawo mooɗon no suɓoto gooto nder mooɗon waɗa annabiijo. O lila mo hano no o liliroy kam. Kettinee huune fuu ko o wi'ata on.
44003023	Neɗɗo fuu mo jaɓaay ko o wi'i, no ittetee nder himɓe Alla.
44003024	Annabiiɓe fuu illa Samuwiila faa wara he waruɓe gaɗa makko fuu ngaɗi annabaaku dow nyalaaɗe ɗee.
44003025	Onon ngoni donuɓe annabaaku nguu, he amaana mo Alla watti hakkune mum he Ibrahim wakkati o wi'unoo mo : Duuniyaaru fuu no barkintee ngam sabbu jippotooɓe he maaɗa.
44003026	Onon Alla arti wannginande Golloowo mum wakkati o ummintinii mo, ngam o barkina on, neɗɗo mooɗon fuu woppa golleeji mum bonɗi.
44004001	Wakkati Piyer e Yahaaya kaaldannoo jama'aare ndeen, cakkanooɓe Alla he hooreejo doomooɓe Juulirde Alla mawne ndeen, he Sadduki'en njotti.
44004002	Ɗum metti ɓerɗe maɓɓe faa noy walaa, ngam ɓe ngi'ii Piyer he Yahaaya no mbaajoo, no njanngina himɓe, no mbi'a har Iisa, Alla no ummintina maayɓe.
44004003	Nden ɓe nanngi ɓe, ɓe uddowi faa weeta ngam jenngi sanne wakkati mum.
44004004	Amma himɓe ɗuɓɓe nder hettiniiɓe waaju oon ngoonɗinii. Iɓe ngaɗa hano himɓe ujunaaji joyo.
44004005	Jaangoore mum wooduɓe ardaŋal, mawɓe Yahudankooɓe, he jannginooɓe Tawreeta kawri nder Ursaliima.
44004006	Nder hawriine ndeen no tawa Annas mawɗo cakkanooɓe Alla fuu, Kayafas, Yahaaya, Skandaaru e jippotooɓe he mawɓe cakkanooɓe Alla.
44004007	Ɓe noddi Piyer e Yahaaya, ɓe ƴami ɓe, ɓe mbi'i : —Baawɗe ɗeye naa dow innde moy nyawtirɗon gorko oo ?
44004008	Nden Piyer heewi Ruuhu Ceniiɗo, wi'i ɓe : —Onon wooduɓe ardaŋal he mawɓe Yahudankooɓe,
44004009	on ƴamii min hannden dow moƴƴere nde gorko oo hokkaa, he no waɗi ko o bonngiti.
44004010	Too, paamee ko gorko gonɗo yeeso mooɗon oo, bonngiti dow innde Iisa Almasiihu mo Nasaratu, mo Alla ummintinii, gaɗa ko onon tontuɗon mo dow leggal bardugal.
44004011	Iisa woni Hayre nde onon nyiɓooɓe mboppi, kayre duu laatii hoore nyibdi ndiin.
44004012	To Iisa tan kisinam ƴuwata. Ngam hakkune ɓiɓɓe aadama, innde fuu walaa nde Alla hokki nde kaanirɗen hisinireede, nde hanaa innde makko.
44004013	Wakkati ardiiɓe ɓeen ngi'unoo cuusal Piyer e Yahaaya, ɗum haayɗini ɓe. Ɓe paamii ko Piyer e Yahaaya himɓe ladde non, ɓe njanngaay. Ɓe paamii duu ko himɓe wonduɓe he Iisa non.
44004014	Wakkati ɓe ngi'unoo bonngitaaɗo oon no darii hadde maɓɓe, ɓe keppi fuu ko ɓe mbi'a kaden.
44004015	Ɓe mbi'i Piyer e Yahaaya mburtinee, nden ɓe caawodiri,
44004016	ɓe mbi'i : —Noy ngatten worɓe ɓee ? Ngam sikka fuu walaa Ursaliima fuu nani haayne nde ɓe ngaɗi, en mbaawaa yeddude duu.
44004017	Amma joonin ngam to habaru oo sankitoo hakkune himɓe, en pooɗu noppi maɓɓe, kaɗen ɓe haaldude himɓe dow innde Iisa.
44004018	Nden ɓe noddi Piyer e Yahaaya, ɓe tilsini ɗum'en ɓe mbi'i, to ɓe pilloo sam-sam, to ɓe mbaajoo neɗɗo fuu dow innde Iisa kaden.
44004019	Amma Piyer e Yahaaya njaabii ɓe mbi'i : —Too, laasibee ndaaree hakkune mooɗon he Alla, ɗume ɓuri hegaade, min tokka ko mbi'uɗon naa min tokka ko Alla wi'i ?
44004020	Ngam no tilsi he amin, min ceedo dow ko min ngi'ii e dow ko min nani.
44004021	Ardiiɓe ɓeen pooɗi noppi maɓɓe kaden, nden njoofi ɓe. Ɓe keppi fuu heɓude laawol jukkude ɓe ngam himɓe wonɓe ɗon fuu no njetta Alla ngam ko waɗi ɗum.
44004022	Bonngitaaɗo oon ɓuran duuɓi lasooji ɗiɗi.
44004023	Wakkati ɓe njoofanoo, Piyer e Yahaaya coƴƴi to banndiraaɓe mum'en. Ɓe pillanii ɓe huune fuu ko ardiiɓe ɓeen mbi'i.
44004024	Wakkati ɓe nanunoo haalaaji ɗiin, kamɓe duu, ɓe ummii he ɓerne worre ɓe ngaɗi du'aa'u, ɓe mbi'i : —Yaa Joomiraawo, aan taguɗo dow e ley, aan taguɗo maayo e huune fuu ko tawa nder mum.
44004025	Aan mo nder baawɗe mum, nder Ruuhu mum waɗi maamiimin Daawda golloowo mum, wi'i : Ɗume waɗi hakkillo leyɗe fuu ummii ? Lenyi fuu no ngaɗa haɓɓi-daane meere meere ?
44004026	Ɗume waɗi laamiiɓe duuniyaaru no ciryoo konu ? Ardiiɓe no caawodira dow Joomiraawo he Almasiihu mum.
44004027	—Tabbat sikka fuu walaa nder huɓeere ndee non, Hirudus, Pontiyus Pilaatus, lenyi gom he Isra'ilankooɓe ngaddi hunnduko wooto dow Iisa, golloowo maaɗa ceniiɗo mo cuɓiɗaa.
44004028	Ɓe kawri, ɓe kumni ko podinooɗaa nder baawɗe maaɗa he ko muuyɗaa fuu.
44004029	Yaa Joomiraawo, jooni, ƴeewu haalaaji maɓɓe bonɗi ɗii, kokkaa gollooɓe maaɗa cuusal haalude haalaaji maaɗa.
44004030	Wanngin baawɗe maaɗa, heɓa himɓe njamɗitaa, kujje kaayɗiniiɗe he alamaaji ngi'ee ngam sabbu innde Iisa, golloowo maaɗa ceniiɗo.
44004031	Wakkati ɓe kantunoo du'aa'u maɓɓe, nokkuure nde ɓe tawanoo nder mum ndeen yinngi. Ɓe fuu ɓe keewi Ruuhu Ceniiɗo, ɓe ɓeydi suusude, ɓe tinni iɓe mbaajoo haala Alla.
44004032	Goonɗinɓe ɓeen fuu, laatii inna gooto baaba gooto. Iɓe cennda ko ɓe ngoodi fuu, walaa fuu bi'oowo kam tan jeyii ginol ngool naa kam jeyaa ngol.
44004033	Nder baawɗe mawɗe lilaaɓe ɓeen ngoni no ceedoro dow ummitaaki Iisa Joomiraawo, Alla duu no barkina ɓe sanne.
44004034	Nder maɓɓe, walaa fuu keppuɗo goɗɗum. Gooduɗo ngesa naa suudu fuu, sonnii,
44004035	watti ceede ɗeen nder juuɗe lilaaɓe ɓeen. Ɓe cenndi, ngam neɗɗo fuu fiirta haaju mum.
44004036	Nder sonnuɓe ɓeen no tawa Lewinke gom, ƴuwɗo duune Kipurus bi'eteeɗo Yusufu mo lilaaɓe ɓeen coowirta Barnabas, kam woni cemmbinɗinoowo ɓerɗe himɓe.
44004037	O sonni ngesa makko, o watti ceede magga nder juuɗe lilaaɓe ɓeen.
44005001	Nyannde gom, gorko gom bi'eteeɗo Ananiyas e deekum Safira conni ngesa mum'en.
44005002	Sey Ananiyas saawodiri he deekiiko, nden o fecci ceede magga, o suuɗi feccere gom, o wattowi feccere ndeeto nder juuɗe lilaaɓe ɓeen.
44005003	Wakkati o waddi ceede ɗeen, sey Piyer wi'i mo : —Ananiyas ɗume waɗi accuɗaa Seyɗan naati nder ɓerne maa, penanɗaa Ruuhu Ceniiɗo, peccuɗaa ceede ɗeen cuuɗuɗaa feccere majje ?
44005004	Ko a sonnaayno ngesa ngaa, aan jeynoo nga, hannden duu ko connuɗaa nga, aan jeyii ceede magga. Noy waɗi ko ngaɗɗaa ir huune ndee ? Hanaa ɓiɓɓe aadama penanɗaa amma Alla he hoore mum penanɗaa.
44005005	Wakkati Ananiyas nanunoo haala kaa, o fooɗaay koyngal ko o maayi. Kulal manngal nanngi nanuɓe haala kaan.
44005006	Jokolɓe ngari, ngatti mo nder kasanke, mooɓowi.
44005007	Janɗe tati gaɗa mum, jom suudu makko kam duu wari amma anndaayno ko waɗi.
44005008	Sey Piyer ƴami mo wi'i : —Ceede ɗe connuɗon ngesa mooɗon ɗeen tan nii naa ? Safira jaabii mo wi'i : —Ayyo, keddi majje nii non.
44005009	Nden Piyer wi'i mo : —Noy waɗi ko aan he gora kaɓɓuɗon daane, cii'iɗon Ruuhu Joomiraawo. Ndaa, ufoyɓe gora nii no ngarta, ɓe ufoyte, aan duu !
44005010	Wakkati mum da debbo oon duu fooɗaay koyngal ko maayi. Jokolɓe ɓeen naati, ɓe tawi o maayi. Ɓe adi mo, ɓe ufowi hadde goriiko.
44005011	Kulal manngal nanngi goonɗinɗo Iisa fuu tawaaɗo nder Ursaliima, he himɓe heewɓe nanunooɓe haala kaan.
44005012	Lilaaɓe ɓeen ngaɗi alamaaji he kujje keewɗe kaayɗiniiɗe hakkune himɓe. Goonɗinɓe Iisa ɓeen fuu no kawra ley danki Suleymaanu.
44005013	Neɗɗo fuu mo walaa nder hawriine maɓɓe suusaa yottaade to maɓɓe amma no teddina ɓe faa hanaa seɗɗa.
44005014	Jama'aare, worɓe e rewɓe ngoonɗini Joomiraawo. Iɓe ngara, iɓe ɓeydoo he goonɗinɓe ɓeen.
44005015	Ɗum yottii joonkay faa to dow laabi, himɓe tinni no ngadda nyawɓe mum'en. Iɓe pukkina ɓe dow leece naa dow daage ngam ɗowdi Piyer tokka dow maɓɓe wakkati o yawtata.
44005016	Himɓe tawaaɓe nder gure piiliiɗe Ursaliima no ngadda nyawɓe mum'en he ɓe ginnaaji bonɗi culnani. Ɓe fuu duu nyawti.
44005017	Wakkati mawɗo cakkanooɓe Alla e Sadduki'en ngi'unoo ko lilaaɓe ɓeen ngoni no ngolla, ɓerɗe maɓɓe keewi kiram.
44005018	Sey ɓe ngaɗi lilaaɓe ɓeen nanngaa, uddaa.
44005019	Amma nder jemma mum, Maleykaajo Joomiraawo gom omti dammbugal kasu ngaal, wurtini ɓe,
44005020	nden wi'i ɓe : —Naatowee nder Juulirde Alla mawne, mbaajoɗon himɓe dow mbuurnam kesam.
44005021	Wakkati ɓe nanunoo haala kaa, illa subaka ɓe naatowi nder Juuliirde ndeen, ɓe puɗɗi waajaade himɓe. Mawɗo cakkanooɓe Alla he wondunooɓe he mum ɓeen, noddi mawɓe Yahudankooɓe ngam ɓe caawodira. Nden ɓe kokki doomooɓe Juulirde mawne ndeen laawol ittowa lilaaɓe ɓeen nder kasu, ngadda ɓe.
44005022	Amma wakkati ɓe njottinoo, ɓe tawaay lilaaɓe ɓeen toon. Ɓe coƴƴi ɓe kaalanowi hawriine dawrooɓe ndeen, ɓe mbi'i :
44005023	—Min tawi kasu oon no maɓɓi no wooɗiri, reenooɓe kasu ɓeen duu no ndarii nokkuuje mum'en. Amma wakkati dammbugal ngaal fiirtanoo, baa gooto maɓɓe tawaaka nder kasu oon.
44005024	Wakkati mawɗo doomooɓe Juulirde mawne ndeen he mawɓe cakkanooɓe Alla ɓeen nanunoo haalaaji ɗiin, ɗum haɓɓi ko'e maɓɓe, ɓe tinni iɓe ƴamodira ko ɗum rimanta ɓe.
44005025	Iɓe ɗon nii, sey goɗɗo wari, wi'i ɓe : —Ɓe udduɗon ɓeen, no nder Juulirde mawne no mbaajoo.
44005026	Nden mawɗo doomooɓe ɓeen he himɓe mum njehi ngaddowi lilaaɓe ɓeen. Amma ɓe ngaɗiraay ɗum semmbe semmbe ngam iɓe kula to himɓe paɗɗu ɓe kaaƴe.
44005027	Wakkati ɓe ngaddanoo yeeso hawriine dawrooɓe ndeen, mawɗo cakkanooɓe Alla oon ƴami ɓe wi'i :
44005028	—Min kaɗi on waajaade sam dow innde gorko oo, amma on calake. Oɗon mbaajoo himɓe. Filla waaju mooɗon no nokku fuu to neɗɗo tokki nder Ursaliima. Oɗon tefa dekude gacce dufol ƴiiƴam makko dow amin.
44005029	Nden Piyer he lilaaɓe ɓeeto njaabii mo mbi'i : —Neɗɗo tokka ko Alla wi'i no ɓuri neɗɗo tokka ko himɓe mbi'i.
44005030	Alla maamiraaɓe meeɗen, ummintini Iisa mo ngaɗɗon tontaa, wara dow leggal bardugal.
44005031	Alla ƴeencini mo, joonni nyaamo mum. Alla waɗi mo laamiiɗo e kisinoowo ngam Isra'ilankooɓe keɓa laawol no tuubiri, hakkeeji mum'en duu njaafee.
44005032	Minen he Ruuhu Ceniiɗo mo Alla hokki tokkuɓe ko o wi'i fuu, min ceedake dow kujje ɗee.
44005033	Wakkati mawɓe ɓeen nanunoo haalaaji ɗiin, ɓe tikki sanne faa ɓe ngiɗiino warude ɓe.
44005034	Amma nder hawriine ndeen no tawa Fariisaajo gom bi'eteeɗo Gamaliyel, jannginoowo Tawreeta mawɗo, mo haala mum no jaɓee. Sey o ummii, o ndarii, o wi'i lilaaɓe ɓeen mburtinee wakkati seɗɗa.
44005035	Nden o fooɗi noppi dawrooɓe ɓeen, o wi'i : —Onon Isra'ilankooɓe, kakkilee faa he ko ngiɗɗon wadde himɓe ɓee.
44005036	Ko ɓooyaay da en ngi'iino neɗɗo gom bi'eteeɗo Tewdas, miiluɗo kam no goɗɗum. Himɓe waɗooɓe hano keme nayo tokkii mo. Amma ɗum fuu haɗaay kanko he hoore makko o waraama, tokkuɓe mo ɓeen duu cankitaama, walaa fuu koddiiɗo nder maɓɓe.
44005037	Gaɗa majjum, hitaane limngal waɗeteeno ndeen, en ngi'ii duu ɓii-Galili gom bi'eteeɗo Yahuuda kam duu, wari murtinii himɓe ɗuɓɓe, kanko duu o waraama, tokkuɓe mo ɓeen duu cankitaa.
44005038	Jooni, ko ngiɗumi haalande on woni mboɗɗee himɓe ɓee, accon ɓe ndilla. Ngam nde nii tawaama anniyaaji ɗii he golleeji maɓɓe ɗii fuu no ƴoƴe ɓiɓɓe aadama, fotaay junngo gom sankita ɗum, ɗum sankitanto hoore majjum.
44005039	Amma nde nii goonga e goonga to Alla ɗum ƴuwi, too on mbaawaa kabdi he maɓɓe, kakkilee to kabdee he Alla !
44005040	Hawriine ndeen jaɓi kollitooje makko, amma ɓe ngaɗi lilaaɓe ɓeen ɓoccaa, ɓe kaɗi ɓe haalude dow innde Iisa, nden ɓe njoofaa.
44005041	Lilaaɓe ɓeen mburtii no nana belɗum ngam ɓe poti torreede ngam sabbu Iisa.
44005042	Illa nyannde mum, ɓe tinni iɓe mbaajoo nder Juulirde mawne. Iɓe njaha nder cuuɗi himɓe, iɓe mbaajoo Habaru lobbo haala Iisa Almasiihu.
44006001	Nder balɗe mum aahiiɓe ɓeen no nii no ɓeydoo yahde. Sey Yahudankooɓe haalooɓe gerekankoore no mbullira Yahudankooɓe haalooɓe ibrankoore. Iɓe mbullira ɓeen, iɓe mbi'a ko ɓe goriraaɓe mum'en maayi wonɓe nder mum'en ngalaa no keɓa mbaka mum'en nyaamdu wonndu no senndee nyannde fuu.
44006002	Nyannde gom lilaaɓe sappo e ɗiɗo ɓeen kawri goonɗinɓe ɓeen fuu mbi'i ɓe : —Ɗum hegaaki min acca waaju haala Alla, min cenndana himɓe nyaamdu.
44006003	Ngam majjum waɗi banndiraaɓe, miɗen ngiɗi ndaaron hakkune mooɗon, cuɓoɗon worɓe jeɗɗo anndiraaɓe golle lobbe, heewɓe Ruuhu Ceniiɗo he hakkillo ngam ɓe kalfinee golle cenndol nyaamdu ɗeen.
44006004	Dey accon min, min njaara golle amin yeeso, min tittinkinoo nder du'aa'u e waaju haala Alla.
44006005	Haala kaa weli jama'aare ndeen fuu. Ɓe cuɓi Etiyen keewɗo goonɗinol e Ruuhu Ceniiɗo, Filipa, Porokorus, Nikanor, Timon, Parmenas he Nikolas mo Antiyokiya tuubuɗo jaɓi diina Yahudankooɓe.
44006006	Suɓaaɓe jeɗɗo ɓeen ngaddaa yeeso lilaaɓe ɓeen, ɓe njowi juuɗe dow maɓɓe, ɓe ngaɗani ɓe du'aa'u.
44006007	Haala Alla no sankitoo yahde, lilaaɓe ɓeen duu no ɓeydoo sanne nder Ursaliima, cakkanooɓe Alla ɗuɓɓe ngoonɗini Iisa.
44006008	Etiyen keewɗo moƴƴere he baawɗe Alla no waɗa kaayɗe e alamaaji mawɗi hakkune himɓe.
44006009	Amma himɓe waajordu inndirteenu waajordu rimɗinaaɓe, ngari puɗɗi yeddodirde he makko. Nder maɓɓe no tawa ƴuwɓe nder leydi Sirene, leydi Alekasandiire, Silisi e Asiya.
44006010	Amma ɓe keppi jaalaade mo ngam omo haalda he maɓɓe nder hakkillo e Ruuhu Ceniiɗo.
44006011	Nden ɓe kokki himɓe ceede nder cuccukka, mbi'a ko kam'en nani omo bonna innde Muusa he innde Alla.
44006012	Ɓe uppi himɓe he mawɓe mum'en fuu, he jannginooɓe Tawreeta. Sey ɓe nanngi Etiyen, ɓe njaari yeeso hawriine dawrooɓe.
44006013	Ɓe ngaddi seedeeɓe fewreeɓe gom, no mbi'a : —Gorko oo accaay bonnude innde Juulirde Alla Seniine e Tawreeta Muusa.
44006014	Min nani omo wi'a Iisa mo Nasaratu no sankitan Juulirde ndeen, o waylitan finaa-tawaaji ɗi Muusa holli en ɗiin.
44006015	Jooɗiiɓe nder hawriine ndeen fuu no puttini gite mum'en dow Etiyen no ndaara mo, sey ɓe ngi'ii yeeso makko no nanndana ɓe hano yeeso maleykaajo.
44007001	Mawɗo cakkanooɓe Alla tawaaɗo nder hawriine dawrooɓe ndeen ƴami Etiyen wi'i : —Ko mbi'eɗaa ɗum no goonga naa ?
44007002	Nden Etiyen jaabii mo wi'i : —Baabiraaɓe e banndiraaɓe am, accee hakke kettinanee kam. Alla jom teddungal wanngani maamii'en Ibrahim wakkati o wonnoo nder leydi Mesopotamiya fadde makko jooɗowaade nder wuro Haran.
44007003	O wi'i mo : Wurta nder leydi maa, nder lenyol maa, njahaa nder leydi ndi kollanmaami.
44007004	—Nden Ibrahim dilli nder leydi Kaldiya, o jooɗowi nder wuro Haran. Gaɗa maayde baabiiko, o dilli toon o wari nder leydi ndi ngonɗon nder mum hannden ndii.
44007005	Alla ronnaay mo, baa kuulal naa yabbere nder mayri. Amma Alla waɗi alkawal hokkude mo leydi ndii, ndi laatoo halal-mulal makko, kanko e jippotooɓe he makko. Dey nder wakkati mum, Ibrahim walaano ɓiɗɗo baa gooto.
44007006	Alla wi'i mo kaden : Jippotooɓe he maaɗa no peran koɗowa nder leydi gom, ɓe torree duuɓi keme nay, ɓe ngaɗee maccuɓe.
44007007	Amma mi jukkan leydi torrundi ɓe, waɗi ɓe maccuɓe. Nden ɓe ngarta nder nokkuure ndee, ɓe teddina kam.
44007008	Alla haɓɓidii Ibrahim amaana, juulnol laatii alaama kolloowo amaana oon. Ngam majjum waɗi Ibrahim juulni Isiyaaku balɗe jeɗɗi gaɗa dimeeki mum. Isiyaaku duu juulni Yakuuba, Yakuuba kam duu juulni ɓiɓɓe mum worɓe sappo e ɗiɗo, laatiiɓe maamiraaɓe meeɗen.
44007009	Maamiraaɓe meeɗen nder haasidaaku mum'en nanngi Yusufu, connani yehooɓe Misira gom, amma Alla no wondi he makko.
44007010	Alla soptini mo he torraaji makko fuu, moƴƴani mo hokki mo hakkillo yeeso Firawna, laamiiɗo Misira. Firawna ardini Yusufu, dawrana ko watta nder ɓaade mum he ko waɗetee nder Misira fuu.
44007011	Nder jamaanu ardaaki makko, rafo manngo gom waɗi nder kappa kuula leydi Misira e leydi Kanaana. Ngo torri himɓe sanne, maamiraaɓe meeɗen ngalaa fuu ko nyaamata.
44007012	Wakkati Yakuuba nanunoo ko Misira no woodi nyaamdu, lili ɓiɓɓe mum. Maamiraaɓe meeɗen coodowa nyaamdu. Ɓe njehi, ɓe ngarti.
44007013	Nder coƴƴitaaki maɓɓe ɗiɗaɓi, Yusufu wannginani ɓe hoore mum. Nii waɗi ko Firawna duu anndi lenyol Yusufu.
44007014	Nden Yusufu lilani bammum Yakuuba he koreeji mum, himɓe lasooji tato e sappo he joyo ngara Misira.
44007015	Nden Yakuuba he koreeji mum ngari Misira. O jooɗii toon faa ɓe maayi gooto gooto, kanko he ɓiɓɓe makko, maamiraaɓe meeɗen.
44007016	Nder ngesa nga Ibrahim soodunoo he ɓiɓɓe Hamor nder wuro Sikem, toon ɓe mooɓaa.
44007017	Nde wakkati mo Alla humnannoo ko wi'unoo Ibrahim ɗum yottinoo, Ibrankooɓe ɗuuɗi sanne nder leydi Misira.
44007018	Nder wakkati mumduu, laamiiɗo gom, mo anndaa Yusufu, mellaa nder Misira.
44007019	Laamiiɗo oon ƴoyni lenyol meeɗen, torri maamiraaɓe men, tilsinii ɓe, ɓe mboppa cukaloy maɓɓe maaya.
44007020	Nder wakkati mum Muusa rimaa, omo horsi he Alla. Lebbi tati tan o waɗi wuro baabiiko, nden kanko duu o woppaa.
44007021	Wakkati o woppanoo, ɓii-Firawna debbo hooƴi mo, jogii hano ɓiyum reedu.
44007022	Muusa ekkita hikmaaku Misirankooɓe fuu, o laatii neɗɗo baawɗo haala e golle.
44007023	Wakkati Muusa waɗunoo duuɓi lasooji ɗiɗi, nyannde gom o anniyi tuntowaade banndiraaɓe makko Isra'ilankooɓe.
44007024	Sey o hi'i Misiranke gom no torra Isra'ilanke gom, o tettini mo, o wari Misiranke oon ngam yoptanaade banndiiko.
44007025	Muusa no miila ko banndiraaɓe mum no paamowan ko har junngo mum Alla hisinirta ɓe, amma ɓe paamaay.
44007026	Jaangoore mum Muusa hi'i Isra'ilankooɓe ɗiɗo gom no kaɓa. Nden o tefi fonnude ɓe, sey o ƴami ɓe, o wi'i : « Hey ! Onon, on banndiraaɓe ! Ɗume waɗi oɗon piyodira ? »
44007027	Sey gonɗo no torra banndum oon tutii Muusa wi'i mo : Moy watti ma ardoɗaa min naa kiitoɗaa min ?
44007028	Naa miin duu, aɗa hiɗi mbaraa kam non, no mbarirɗaa Misiranke oo keeŋa ?
44007029	Wakkati Muusa nanunoo haalaaji ɗii, doggi, suuɗowi nder leydi Midiyan, to o rimi ɓiɓɓe worɓe ɗiɗo.
44007030	Duuɓi lasooji ɗiɗi gaɗa mum, maleykaajo gom wanngani Muusa nder ladde yeeruure, takkol waamnde Sinayi nder ɗemle hiite wuumoore gom wonnde no jaɓa.
44007031	Wakkati o hi'unoo ɗum, ɗum haayɗini mo. Wakkati o ummii faa o daarowa ɗum, sey o nani daane Alla wi'i mo :
44007032	Miin woni Alla maamiraaɓe maaɗa, Alla mo Ibrahim, Isiyaaku e Yakuuba tokkunoo.Sey Muusa huli, darii, no diwna faa waawtaa daari wuumoore ndeen.
44007033	Nden Joomiraawo wi'i mo : Ɓortu paɗe maa, ngam nokkuure nde ndariɗaa dow mum ndee no seniine.
44007034	Mi hi'i torra himɓe am wonɓe nder leydi Misira. Mi nani duu uumaali maɓɓe. Mi wari ngam soptinde ɓe. Jooni war, mi lile nder Misira.
44007035	Muusa mo Isra'ilankooɓe calinoo faa mbi'i moy watti mo o ardoo ɓe naa o hiitoo ɓe, kanko nii Alla lili he maɓɓe. Har hunnduko maleykaajo bannganɗo mo, Alla waɗi mo ardiiɗo e coptinoowo maɓɓe.
44007036	Muusa oon duu nii, wurtini ɓe nder leydi Misira. Nder duuɓi lasooji ɗiɗi, o waɗi kaayɗe e alamaaji gom nder Misira, nder maayo Maaliya he nder ladde yeeruure.
44007037	Muusa gooto oon duu wi'unoo Isra'ilankooɓe : Alla no lildan on annabiijo gom hano am, burtotooɗo hakkune mooɗon.
44007038	Wakkati jama'aare ndeen hawrunoo nder ladde yeeruure, Muusa laatii naatuɗo hakkune maamiraaɓe meeɗen he maleykaajo bannganɗo mo dow waamnde Sinayi. Kanko duu heɓi haalaaji kokkooji mbuurnam, hokki en ɗi.
44007039	Amma maamiraaɓe men tokkaay ko o wi'i. Ɓe calii mo, hakkillooji maɓɓe fuu kuybiti har Misira.
44007040	Nden ɓe mbi'i Haaruuna waɗana ɓe tooruure ardotoone ɓe ngam hakiika Muusa wurtini ɓe nder Misira amma ɓe anndaa fuu ko heɓi mo.
44007041	Nder balɗe mum ɓe ngaɗi ga'el gom, ngel laatii tooruure maɓɓe. Ɓe ngaɗani ngel sadaka, ɓe nani belɗum golle juuɗe maɓɓe.
44007042	Amma Alla duu tottiti ɓe, acci ɓe, ɓe ndewa koode hano no ɗum winndiraa nder dewtere annabiiɓe. Alla wi'i nder mayre : Onon himɓe Isra'el, duuɓi lasooji ɗiɗi ɗii fuu ɗi ngaɗuɗon nder ladde yeeruure, on cakkanii kam ndabba naa on ngaɗanii kam sadaka gom ?
44007043	Aa'a. On ndonndaakina hukumuuru Moloko, tooruure mon e Refan, hoodere nde ndewuɗon, ngam ndewon tooruuje ɗee, waɗi ngaɗuɗon ɗe. Miin duu, mi waɗan nanngeɗon, njaareɗon nder leydi Baabiila.
44007044	—Nder ladde yeeruure ndeen, maamiraaɓe meeɗen no ngoodunoo hukumuuru, nyiɓaanu hano no Alla tinndiniri Muusa nyiɓol mayru nii. Kayru hollata Alla no wondi he maɓɓe.
44007045	Hukumuuru ndu maamiraaɓe meeɗen ndoni, kayru ɓe njaari nder leydi ndi ɓe koni, ɓe teeti he lenyi gom ɗi Alla riiwi yeeso maɓɓe nder ardaaki Yosu'a. Ndu jooɗake faa nder jamaanu Daawda,
44007046	keɓuɗo moƴƴere Alla Yakuuba. Daawda tefi laawol he makko ngam nyiɓande mo suudu nder mayri,
44007047	amma Suleymaanu nyiɓi ndu.
44007048	Dey Alla Toowɗo jooɗotaako nder suudu ndu ɓiɓɓe aadama nyiɓi hano no o wi'iri ɗum har kunndule annabiiɓe, wakkati o wi'unoo :
44007049	Kammu woni jooɗorde laamu am leydi woni njaaɓirdi koyɗe am. Suudu nduye, nyiɓanton kam ? Toy woni nokkuure nde powtanmi ?
44007050	Hanaa junngo am tagi huune fuu naa ?
44007051	—Onon tiɓɓe-nyiireeɓe, ɓe ɓerɗe mum'en tottiti Alla, ɓe noppi mum'en cukki. Wakkati fuu oɗon caloo Ruuhu Ceniiɗo, onon he maamiraaɓe mooɗon on fuu on go'o.
44007052	Annabiijo oye non maamiraaɓe mooɗon torraay ? Ɓe mbari duu annabiiɓe, haalunooɓe illa hanaa hannden dow garki Dartiiɗo, gorko oo mo njammbiɗon, mbarɗon.
44007053	Onon keɓuɓe Tawreeta he juuɗe maleykaaɓe, on njogaaki nde.
44007054	Wakkati hawriine dawrooɓe ndeen nanunoo haalaaji Etiyen ɗii, ɓe nani mone makko sanne sanne faa iɓe ƴakkana mo nyiiƴe.
44007055	Amma Etiyen keewɗo Ruuhu Ceniiɗo, ndarii no tiggitii kammu. Sey o hi'i teddungal Alla, o hi'i Iisa no ndarii nyaamo Alla.
44007056	Nden o wi'i : —Ndaa ! Kammu nii no udditii, miɗo hollira Ɓii-Neɗɗo no darii nyaamo Alla.
44007057	Ɓe cukki noppi maɓɓe, ɓe kuuɓi sanne, ɓe fuu, ɓe pa'i mo.
44007058	Ɓe pooɗi mo, ɓe mburtini nder huɓeere ndeen. Nden ɓe tinni iɓe paɗɗira mo kaaƴe faa ɓe mbara mo. Seediiɓe ɗum ɓorti kolte mum'en kalfini jokolle gom bi'eteeɗo Sol.
44007059	Wakkati ɓe ngonnoo iɓe paɗɗira mo kaaƴe, o du'ii, o wi'i : —Yaa Iisa Joomam ! Jaɓɓa yonki am !
44007060	Nden o dicci, o huuɓi, o wi'i : —Yaa Joomiraawo ! To nanngir ɓe hakke oo. Nden yonki makko saami.
44008001	Sol yardake he barol Etiyen. Nyannde maayde Etiyen, nyannde mum nder huɓeere Ursaliima torra mawka fuɗɗani hawriine goonɗinɓe Iisa. Goonɗinɓe ɓeen fuu ndoggi cankiti nder leydi Yahudiya e leydi Samariya acci lilaaɓe ɓeen tan.
44008002	Worɓe hulooɓe Alla gom mooɓi Etiyen, ɓe nani naawɗum maayde makko, ɓe mboyi sanne.
44008003	Amma Sol kay, no durwa sankita hawriine goonɗinɓe Iisa. Omo naata suudu yahde suudu, omo nannga semmbe semmbe gorko e debbo maɓɓe, omo udda.
44008004	Goonɗinɓe sankitaaɓe ɓeen tinni no mbaajoo Habaru lobbo oon nokku fuu to ɓe njehi.
44008005	Nder wakkati mum Filipa yehi nder huɓeere Samariya mawne gom omo waajoo himɓe filla Iisa Almasiihu.
44008006	Wakkati ɓe ngi'unoo kaayɗe e kujje ɗe o woni omo waɗa, himɓe fuu no ngara no kettino waaju makko he hakkillo.
44008007	Himɓe heewɓe nder maɓɓe, woodunooɓe ginnaaji bonɗi, ginnaaji ɗiin no kacca sanne no njippo dow maɓɓe, bonnguuɓe ɗuɓɓe, he laƴooɓe njamɗiti.
44008008	Ɗum laatii welwelo manngo nder huɓeere ndeen.
44008009	Nder wakkati mum, gorko gom bi'eteeɗo Simon no tawa nder huɓeere ndeen. Omo waɗa dobo-dobooji, iɗum haayɗina himɓe, omo ada hoore makko no o goɗɗum.
44008010	Himɓe fuu, gorko yahde debbo no teddina mo no mbi'a : —Golle gorko oo no baawɗe Alla bi'eteeɗe Baawɗe Mawɗe.
44008011	Iɓe kettinanoo mo sanne ngam ɗum ɓooyi ko golleeji makko no kaayɗina ɓe.
44008012	Amma wakkati ɓe ngoonɗinnoo Habaru lobbo dow filla Laamu Alla he dow filla Iisa Almasiihu, Habaru mo Filipa woni no waajoo oon, gorko yahde debbo maɓɓe tinni no hokka hoore mum no waɗanee batisma.
44008013	Simon duu goonɗini, waɗana batisma. O woɗɗaaki Filipa kaden. Omo hi'a kaayɗe he alamaaji ɗi Filipa woni no waɗa, ɗum haayɗini mo.
44008014	Lilaaɓe wonɓe nder Ursaliima nani ko himɓe Samariya ngoonɗini haala Alla, nden ɓe lili Piyer e Yahaaya to maɓɓe.
44008015	Wakkati ɓe njottinoo nder leydi Samariya, ɓe njippi to goonɗinɓe ɓeen. Ɓe ndu'ani ɓe heɓa Ruuhu Ceniiɗo jippoo dow maɓɓe,
44008016	ngam Ruuhu Ceniiɗo jippaaki dow baa gooto maɓɓe ginan. Dow innde Iisa Joomiraawo tan ɓe ngaɗana batisma.
44008017	Nden Piyer e Yahaaya njowi juuɗe dow maɓɓe, sey Ruuhu Ceniiɗo jippii dow maɓɓe.
44008018	Wakkati Simon hi'unoo lilaaɓe ɓeen njowi juuɗe mum'en dow goonɗinɓe ɓeen, Ruuhu Ceniiɗo duu jippii dow maɓɓe, o waddi ceede.
44008019	O wi'i ɓe : —Miin duu, kokkaree he baawɗe ɗee, ngam mo ndekumi juuɗe dow mum fuu heɓa Ruuhu Ceniiɗo oo.
44008020	Amma Piyer jaabii mo wi'i : —Aɗa miila ko ceede coodirtaa kokkal Alla ngal naa ? Alla halke, aan e ceede maa fuu.
44008021	A walaa mbaka fuu, a ronataa duu gollal ngal, ngam ɓerne maa dartinaaki yeeso Alla.
44008022	Tuubu ngam dabareeji maa bonɗi, eela Alla, tawte o yaafante iri anniyaaji maa ɗii.
44008023	Ngam mi hi'i ɓerne maa no ɓawli sanne, a maccuɗo hakke duu.
44008024	Nden Simon jaabii ɓe wi'i : —Too, onon he ko'e mon, ndu'anee kam, eelanon kam Joomiraawo ngam baa gootel nder ko mbi'uɗon ɗum fuu to heewtoo kam.
44008025	Wakkati ɓe ngayni tabbintinande ɓiɓɓe leydi Samariya haala goonɗinol Iisa, he waajaade haala Joomiraawo, ɓe coƴƴi Ursaliima. Iɓe njaha, iɓe mbaajoo Habaru lobbo oon nder wurooji Samariya ɗuɗɗi tawaaɗi dow laawol maɓɓe.
44008026	Nyannde gom Maleykaajo Joomiraawo gom wanngani Filipa wi'i mo : —Umma, yah har hoore huɗo, tokka laawol boppaangol ngool, laawol ƴuwrowol Ursaliima no yaha Gaaja.
44008027	Filipa ummii, dilli. Wakkati o yehannoo ndeen, sey o fotti he Etiyopiyanke gom, jehunooɗo Ursaliima ngam teddinde Alla no warta no ƴuwa Ursaliima. Gorko oo no mantaaɗo, kanko duu hakkilii ceede Kandake, debbo laamiiɗo leydi Etiyopiya.
44008028	Wakkati o hootanoo, omo jooɗii nder torko pucci makko, omo jannga dewtere annabi Esaaya.
44008029	Sey Ruuhu Alla wi'i Filipa : —Doggu, hewtowa jom torko oo.
44008030	Nden Filipa doggi hewtowi mo. Wakkati o yottinoo, sey o nani gorko oon no jannga ko annabi Esaaya winndunoo nder dewtere mum. Nden Filipa ƴami gorko oon wi'i mo : —Aɗa faama ko ngonɗaa aɗa jannga ɗum naa ?
44008031	Nden gorko oon jaabii mo wi'i : —Noy paamiranmi ɗum, nde goɗɗo famtinaay kam ? Sey o wi'i Filipa ŋabba jooɗo hadde makko.
44008032	Aayaaje ɗe o wonnoo omo jannga nder dewtere ɗeen nii : Omo nanndi he mbaalu njaareetengu hirsirde. Hano jawngel deƴƴungel, no maɓɓi hunnduko, wakkati ngel femmbetee.
44008033	Ɓe cemtini mo, o hiitanaaka e goonga. Moy waawi fillaade habaru jippotooɓe he makko, ngam ɓe itti yonki makko nder duuniyaaru nduu.
44008034	Nden Etiyopiyanke oon ƴami Filipa wi'i : —Famtina. Dow moy aayaaje ɗee ngoni no kaala ? Annabiijo oon he hoore mum ɗe ngondi naa neɗɗo fereejo gom.
44008035	Sey Filipa fuɗɗi famtinde mo maana majji faa o yottii he Habaru Iisa lobbo oon.
44008036	Iɓe njaha yahde faa ɓe njottii feto gom, sey Etiyopiyanke oon wi'i Filipa : —Ndaa ndiyam nii. Ɗume waawi haɗude, mi waɗanee batisma ? [
44008037	Sey Filipa jaabii mo wi'i : —Nde nii a goonɗini he ɓerne worre, aɗa waawi waɗaneede batisma. Etiyopiyanke oon wi'i mo : —Mi goonɗini ko Iisa Almasiihu no ɓii-Alla.]
44008038	Nden o wi'i torko oon darnee. Ɓe njippi nder ndiyam ɗam, Filipa waɗani mo batisma.
44008039	Wakkati ɓe mburtotonoo nder ndiyam ɗam, sey Ruuhu Joomiraawo adi Filipa. Gorko oon yeeƴitaaki hi'i mo kaden, tokki laawol mum nder welwelo.
44008040	Filipa duu yehi Ajotus. Omo yaha, omo waajoo wurooji tawaaɗi dow laawol makko fuu faa o yottii nder wuro wi'eteengo Kaysariya.
44009001	Sol no torra aahiiɓe Joomiraawo ɓeen sanne, faa omo wi'a o waran ɓe. Nyannde gom o yehi o tawowi mawɗo cakkanooɓe Alla ɓeen fuu,
44009002	o ƴami mo, o winnda ɗerol hokkude mo laawol naatude cuuɗi baajorɗi huɓeere Damas ngam nanngude gorko e debbo tokkuɓe laawol Iisa Almasiihu, o uddowa ɗum'en nder kasu Ursaliima.
44009003	Wakkati o wonnoo dow laawol Damas faa o faani huɓeere ndeen, sey jeyngol gom ƴuwi dow huuri mo.
44009004	O saami, sey o nani daane gom no wi'a mo : —Sol ! Sol ! Ɗume waɗi aɗa torra kam ?
44009005	Nden o jaabii nde o wi'i : —Aan woni moy Joomiraawo ? Daane ndeen nooti mo wi'i : —Miin woni Iisa mo ngonɗaa aɗa torra.
44009006	Amma jooni, umma naatu nder huɓeere ndee, toon kaalanteɗaa ko kaanuɗaa waɗude.
44009007	Ɗowtuɓe mo fuu ndarii no ndaara, keppi fuu ko mbi'ata. Ɓe nani daane ndeen kay, amma ɓe ngi'aay neɗɗo fuu.
44009008	Sol ummii darii, no futtina gite amma o hi'ataa yeeso makko baa seɗɗa. Ɓe nanngi junngo makko, ɓe ɗowi mo faa nder huɓeere Damas.
44009009	Balɗe tati o waawtaa hi'i, o nyaamata, o yarataa.
44009010	Nder Damas no tawanoo aahiijo Iisa gom bi'eteeɗo Ananiyas. Joomiraawo wannginani mo, wi'i mo : —Ananiyas ! O jaabii, o wi'i : —Miin nii, Joomiraawo !
44009011	Nden Joomiraawo wi'i mo : —Umma jooni jooni, njahaa dow beddawol bi'eteengol Laawol Portiingol. Naataa ɓaade Yahuuda, ƴamaa moy woni bi'eteeɗo Sol ƴuwɗo Tarsus. Jooni to o woni fuu, omo ɗon omo du'oo.
44009012	Mi wannginani mo, o hi'i gorko gom bi'eteeɗo Ananiyas no deka juuɗe mum dow makko ngam o hepta gite makko. Aan duu woni gorko oo.
44009013	Ananiyas jaabii wi'i : —Joomiraawo, himɓe heewɓe kaalani kam, bone fuu mo gorko oo waɗani goonɗinɓe maa nder Ursaliima.
44009014	O heɓi duu to mawɓe cakkanooɓe Alla laawol garki nder wuro ngoo ngam nanngude noddoowo innde maa fuu.
44009015	Nden Joomiraawo wi'i : —Ananiyas, umma, yah ngam mi suɓake gorko oo ngollana kam. O waajoo innde am hakkune lenyi ɗuɗɗi e laamiiɓe mum'en. O waajoo nde duu hakkune Isra'ilankooɓe.
44009016	Mi hollan mo kaden duu ko no tilsi o torree torraaji keewɗi ngam sabbu am.
44009017	Nden Ananiyas ummii yehi ɓaade Yahuuda, naatowi nder suudu ndu Sol weeri nder mum. O deki juuɗe makko dow Sol o wi'i mo : —Banndam, Iisa Joomiraawo meeɗen bannganɗo ma dow laawol oo wakkati ngarannoɗaa ndeen, lili kam ngam mbumtaa, keewa Ruuhu Ceniiɗo.
44009018	Wakkati mum da koɓitte gom koɓɓiti, ƴuwi he gite makko caami. O hepti gite makko. O ummii, o darii, o waɗana batisma.
44009019	O nyaami, nden semmbe makko warti. Sol jooɗii to aahiiɓe Damas balɗe seɗɗa.
44009020	Nder balɗe mum, omo naata nder baajorɗi Damas omo waajoo, omo wi'a Iisa no Ɓii-Alla.
44009021	Nanuɗo haala kaa fuu, ɗum haayɗina ɗum. Nden ƴama hoore mum wi'a : —Hanaa yaa gorko oo wonnoo no torra faa noy walaa goonɗinɓe Iisa nder Ursaliima ? Naa o waru non yaa goonga e goonga ngam eytude ɓe, o nannga ɓe o yaara to mawɓe cakkanooɓe Alla ?
44009022	Wakkati fuu mo o waajotoo, omo holla himɓe wuro ngoon, ko sikka fuu walaa Iisa woni Almasiihu Alla faa joonkay ɓe mbaawtaa mbi'i goɗɗum kaden.
44009023	Balɗe no njeha, balɗe no ngarta, sey nyannde gom Yahudankooɓe kawri ngaɗi haɓɓi-daane ngam mbara Sol.
44009024	Nden ɓe ngaɗi dammbule wuro ngoon fuu ndoomee jemma e nyalooma ngam ɓe nannga mo, ɓe mbara. Amma Sol heɓi habaru haɓɓi-daane maɓɓe ndeen.
44009025	Sey jemma gom aahiiɓe makko adi mo ngatti nder hanndeere, njaari mo senngo birniyol wuro ngoon juri mo yaasin.
44009026	Wakkati Sol warnoo nder Ursaliima, o tefi jooɗaade nder hawriine aahiiɓe Iisa gom amma ɓe koolaaki mo. Ɓe fuu iɓe kula mo ngam ɓe tabbintinaay goonga e goonga ko o aahiijo Iisa.
44009027	Nden Barnabas adi mo, yaari to lilaaɓe ɓeen. O fillanii ɓe fuu noy Sol hi'iri Joomiraawo, he no Joomiraawo haaldiri he makko dow laawol Damas. Barnabas fillanii ɓe duu ko Sol hulaay hitere fuu, o waajake dow innde Iisa nder huɓeere Damas goonga e goonga.
44009028	Illa nyannde mum Sol jooɗii hakkune maɓɓe, omo fiilido he maɓɓe, omo waajoo dow innde Iisa nder Ursaliima he ɓerne worre.
44009029	Omo waajoo Yahudankooɓe haalooɓe gerekankoore, omo yeddodira he maɓɓe, kamɓe duu iɓe tefa warude mo.
44009030	Wakkati banndiraaɓe makko goonɗinɓe Iisa nanunoo ɗum, ɓe njaari mo nder huɓeere Kaysariya, nden ɓe lili mo Tarsus.
44009031	Illa wakkati mum hawriine goonɗinɓe Iisa heɓi jam nder leydi Yahudiya, Galili e Samariya fuu. Hawriine maɓɓe no ɓeydoo yahde, inde semmbiɗa. Inde ɓeyda kulal Joomiraawo, inde ɓeyda himɓe, Ruuhu Ceniiɗo no wondi he maɓɓe no semmbinɗina ɓe.
44009032	Wakkati Piyer wonnoo no fiiloo hakkune leydi Samariya he leydi Yahudiya, o weerani goonɗinɓe Iisa wonɓe nder huɓeere Lidda.
44009033	Nyannde mum o tawi Ayne'as, gorko bonngiriiɗo duuɓi jeetati no fukkii dow daago mum.
44009034	Sey Piyer wi'i mo : —Ayne'as, Iisa Almasiihu nyawti ma ! Umma, taggu daago maa. Sey o ummii.
44009035	Wakkati himɓe Lidda he himɓe leydi Saron ngi'unoo mo, ɓe fuu ɓe tuubii ɓe ngoonɗini Joomiraawo.
44009036	Nder huɓeere Yoppe, no woodunoo aahiijo Iisa debbo gom bi'eteeɗo Tabita, Dorkas nder gerekankoore, kam woni « lella ». Wallude talkaaɓe e gollude ko wooɗi tan debbo oo anndira.
44009037	Nder balɗe Piyer wonnoo nder Lidda no fiiloo, debbo oo jontaa, maayi. O lootaa, o wattowaa nder suudu wonndu dow gom.
44009038	Yoppe woɗɗaa Lidda. Wakkati aahiiɓe Iisa ɓeen nanunoo ko Piyer no nder Lidda, sey ɓe ummini worɓe ɗiɗo gom njaha mbi'owa mo, o yaawɗo o wara Yoppe.
44009039	Worɓe ɓeen njottini lilal ngal, nden Piyer ummii tokki ɓe. Wakkati o yottinoo ndeen, ɓe njaari mo to maayɗo oon. Rewɓe ɓe goriraaɓe mum'en maayi gom ɓadii no mbulla, no kolla kolte ɗe maayɗo oon waɗannoo ɓe.
44009040	Piyer wi'i himɓe fuu mburtinee, o hofi, o du'i, o huybiti har maayɗo oon, wi'i mo : —Tabita, umma ! Sey Tabita fiirti gite mum, hi'i Piyer, ummii, jooɗii.
44009041	Nden Piyer nanngi junngo makko, darni mo. Piyer noddi ɓe goriraaɓe mum'en maayi ɓeen e worɓe goonɗinɓe tawaaɓe ɗon ɓeen, holli ɓe Tabita no foofaa.
44009042	Habaru oon sankitii nder huɓeere Yoppe fuu, walaa fuu mo nanaay mo. Himɓe ɗuɓɓe ngoonɗini Joomiraawo.
44009043	Piyer jooɗii balɗe seɗɗa nder Yoppe nder ɓaade gargasaajo gom bi'eteeɗo Simon.
44010001	Nder Kaysariya no tawa gorko gom bi'eteeɗo Korneliyus, mawɗo sewre soogeeji inndirteene « nde Italiya ».
44010002	Korneliyus no wakkiliiɗo he Alla. Kanko he koreeji makko fuu, ɓe hulooɓe Alla. Omo walla faa noy walaa Yahudankooɓe ɓe ngalaa, omo du'oo, omo eela Alla wakkati fuu.
44010003	Nyannde gom, nyalooma har yamnde tati maleykaajo gom wanngani mo, wari no wi'a mo : —Korneliyus !
44010004	O darii o daari maleykaajo oon faa wooɗi, omo diwna, o jaabii o wi'i : —Joomam, ɗume ngiɗaa ? Nden maleykaajo oon wi'i mo : —Joomiraawo jaabake du'aa'uuji maa, omo hi'a duu balla ka ngonɗaa aɗa waɗana talkaaɓe. O yeggitaay ma.
44010005	Joonin waɗu lilaaɓe njeha Yoppe noddowa Simon inndirteeɗo Piyer.
44010006	Omo wuro gargasaajo bi'eteeɗo Simon, mo wuro mum tawa daane maayo.
44010007	Wakkati maleykaajo oon dillunoo, Korneliyus noddi gollooɓe mum ɗiɗo gom, he soogeeru kulooru Alla gom wonndu wuro makko.
44010008	O fillani ɓe ko maleykaajo oon wi'unoo mo fuu, nden o lili ɓe Yoppe.
44010009	Jaangoore dilludu lilaaɓe Korneliyus, wakkati ɓe ngonnoo dow laawol faa ɓe paani Yoppe. Caka nyalooma, fotodiri Piyer duu ƴeenyi dow suudu to o weerunoo faa o du'oo.
44010010	Wakkati o wonnoo omo du'oo, rafo nanngi mo sanne faa omo suuna nyaamdu. Wakkati o waɗantenoo nyaamdu ndeen, sey Alla wannginani mo,
44010011	o hi'i kammu maɓɓiti, goɗɗum nannduɗum he guda mannga no jippinee, yahde har makko. Kunndule majjum nay ɗeen fuu no njogaa.
44010012	Nder mayre no tawa dabbaaji iri iriiji fuu : Dabbaaji ɗi koyɗe nay, ɓodooji, he pooli iri iriiji fuu.
44010013	Sey daane gom wi'i mo : —Piyer, umma, hirsu, nyaama !
44010014	Nden Piyer jaabii, wi'i : —Aa'a, Joomam ! Abada mi nyaamaay ko harmi naa ko nyiddinii yeeso Alla.
44010015	Sey daane ndeen wi'i mo kaden : —Ko Alla harminaay, to hooƴu ɗum ko harmi.
44010016	Ɗum waɗi faa nde tati. Sey guda ngaan ƴencinaa.
44010017	Huune ndee wemmbii Piyer. O tinni omo ƴama hoore makko maana ko o hi'i ɗum. Wakkati o ƴamannoo hoore makko maana ko o hi'i ɗum, tawi lilaaɓe Korneliyus ɓeen tefiino faa ngiiti wuro Simon gargasaajo oon. Kamɓe duu nii no ndarii dammbugal makko.
44010018	Ɓe calmini ɓe ƴami se Piyer no ɗon.
44010019	Sey Ruuhu Ceniiɗo wi'i Piyer : —Worɓe tato gom nii no ƴamane,
44010020	njippaa yah to maɓɓe, to dara fuu mbi'a goɗɗum, miin waɗi ɓe lilaa he maaɗa.
44010021	Nden Piyer jippii, wari to worɓe ɓeen, o wi'i ɓe : —Miin woni Piyer mo ƴamanton. Jam nda waddi on ɗo ?
44010022	Nden ɓe mbi'i mo : —Korneliyus, mawɗo soogeeji Rooma kam lili min. Gorko non dartiiɗo, kuloowo Alla. Filla golle makko lobbe no dow ɗemle Yahudankooɓe fuu. Maleykaajo ceniiɗo gom wanngani mo, wi'i, o waɗa lilaaɓe noddowee ngam no woodi ko mbi'ata mo.
44010023	Nden Piyer weerni ɓe. Jaangoore mum, o ummii, o tokki ɓe, ɓe pa'idi Kaysariya. Yahudankooɓe goonɗinɓe Iisa gom jeyaaɓe Yoppe ɗowtiri mo, ɓe njahdi Kaysariya.
44010024	Faɓɓi-jaangoore mum Piyer he ɗowtirɓe ɗum njottii Kaysariya. Ɓe tawi Korneliyus hawri lenyi mum he higiraaɓe mum fuu, iɓe keɗi Piyer.
44010025	Wakkati Piyer naatannoo ndeen, Korneliyus ummii jaɓɓitii mo, sujidani mo.
44010026	Sey Piyer nanngi mo ummini, wi'i : —Umma, miin he hoore am mi ɓii-aadama.
44010027	Nden ɓe puɗɗi iɓe njewta. Piyer e Korneliyus naati nder ɓaade, sey Piyer tawi jama'aare no hawri no doomi ɗum.
44010028	Nden o wi'i ɓe : —Onon he ko'e mooɗon, oɗon anndi ko no harmi Yahudanke hawta he lenyol gom naa yaha wuro mo hanaa Yahudanke. Amma miin, Alla hollii kam ko neɗɗo fuu haana wi'ude goɗɗo no karmuɗo naa no nyiddiniiɗo yeeso mum.
44010029	Ngam majjum waɗi wakkati liluɗon mi noddowee, mi daraaki fuu mi wi'a goɗɗum. Joonin, miin nii, miɗo hiɗi mi faama ko waɗi noddanɗon kam ?
44010030	Korneliyus jaabii, wi'i : —Balɗe nay nii, nyannde gom har yamnde tati nyalooma, miɗo nder suudu am, caka du'aa'u, sey gorko ɓorniiɗo kolte ƴelkitooje gom wanngi yeeso am.
44010031	Gorko oon wi'i kam : « Korneliyus, Alla jaabake du'aa'uuji maa, o hi'i duu ko ngonɗaa aɗa waɗana talkaaɓe.
44010032	Waɗu lilaaɓe njahaa Yoppe noddowa Simon inndirteeɗo Piyer. Omo daane maayo, wuro gargasaajo bi'eteeɗo Simon. »
44010033	Ngam majjum waɗi ngaɗumi noddeɗaa, mi daraaki fuu ndoomumi goɗɗum. A wonnii duu ko ngarɗaa. Joonin min fuu miɗen ɗo ngam hettinaade ko mbi'ataa min nder ko Joomiraawo holli ma fuu.
44010034	Nden Piyer itti hunnduko, wi'i : —Joonin, tabbat sikka fuu walaa, Alla walanaa oo naa ooto.
44010035	Neɗɗo fuu huli Joomiraawo, teddini mo, waɗi ko wooɗi he ko dartii, joomum welan Alla.
44010036	Alla lildi haala mum dow ɓiɓɓe Isra'el fuu. O waɗani ɓe filla Habaru lobbo, Habaru jom jam har Iisa Almasiihu, Joomiraawo himɓe fuu.
44010037	Oɗon anndi ko waɗi nder leydi Galili faa sankitii nder leydi Yahudiya fuu gaɗa waaju he batismaaji ɗi Yahaaya waɗani himɓe.
44010038	Oɗon anndi no Alla jippiniri baawɗe Ruuhu Ceniiɗo dow Iisa mo Nasaratu. Oɗon anndi duu no Iisa fiilori nder leydi ndiin fuu no golla golleeji lobbi, no soptina wonɓe nder maccangaaku Ibiliisa. Iisa waɗi kujje ɗee fuu ngam Alla no wondi he makko.
44010039	Minen, min ceedake ko o waɗi fuu nder leydi Yahudiya he nder Ursaliima. Ɓe tontii mo dow leggal bardugal, ɓe mbari mo.
44010040	Amma balɗe tati gaɗa mum Alla ummintini mo, hokki mo baawɗe wanngande himɓe.
44010041	Amma o wannganaay neɗɗo fuu nde hanaa minen, ɓe Alla suɓii ngam seedanaade mo. Min nyaamdi, min njardii he makko gaɗa ummitaaki makko.
44010042	O wi'i min duu, min mbaajoo himɓe, min kolla ɓe ko kanko Alla suɓii waɗi kiitotooɗo wuurɓe he maayɓe.
44010043	Annabiiɓe fuu kaali dow makko mbi'i neɗɗo fuu goonɗini mo, hakkeeji mum no njaafetee ngam sabbu makko.
44010044	Wakkati Piyer wonnoo no waajoo, sey Ruuhu Ceniiɗo jippii dow hettiniiɓe ɓeen fuu.
44010045	Keɓal Ruuhu Ceniiɗo ɓe kanaa Yahudankooɓe ngaal, haayɗini Yahudankooɓe goonɗinɓe tokki Piyer ngari ɓeen.
44010046	Ɓe nani, ɓe kanaa Yahudankooɓe ɓeen no njetta Alla nder ɗemle ɗe ɓe meeɗaay nanude. Nden Piyer jaabii ɓe, wi'i :
44010047	—Jooni himɓe ɓee, ɓe ngi'oton, keɓi Ruuhu Ceniiɗo mo keɓunoɗen. No woodi baawɗo haɗude ɓe ngaɗanee batisma naa ?
44010048	Nden Piyer hokki laawol ɓe ngaɗanee batisma nder innde Iisa Almasiihu. Gaɗa gaɗol batisma ngool, ɓe eeli Piyer jooɗo, waɗana ɓe balɗe seɗɗa.
44011001	Lilaaɓe ɓeen he goonɗinɓe tawaaɓe nder leydi Yahudiya nani ko ɓe kanaa Yahudankooɓe duu njaɓi haala Alla.
44011002	Wakkati Piyer wartunoo Ursaliima, Yahudankooɓe goonɗinɓe, tiiɗuɓe he juulnol janci mo,
44011003	mbi'i : —A weerani ɓe njulnaaka, a nyaamdi he maɓɓe !
44011004	Nden Piyer fillani ɓe no ɗum waɗiri, o wi'i ɓe :
44011005	—Nder Yoppe, nyannde gom, wakkati ngonnoomi, miɗo du'oo, sey kollaami goɗɗum nannduɗum he guda gom. Kunndule magga nay fuu no njogaa, ɗum ƴuwi dow, iɗum fa'i har am.
44011006	Ndariimi, tiimumi ɗum faa wooɗi, sey ngi'umi dabbaaji ɗi koyɗe nay, dabbaaji ɓodooji e pooli ir iriiji nder majjum.
44011007	Nden nanumi daane gom no wi'a kam : « Piyer, umma, hirsu, nyaamu ! »
44011008	Njaabiimi nde mbi'umi : « Joomam ! Abada abadilla mi nyaamaay ko harmi naa ko nyiddinii yeeso Alla. »
44011009	Sey nde wi'i kam kaden : « Ko Alla harminaay, to hooƴu ɗum ko harmi. »
44011010	Kile tati iɗum waɗa, nden guda ngaan ƴeenyina dow.
44011011	Nder wakkati mum, worɓe tato gom ƴuwi faa Kaysariya ngari to am.
44011012	Sey Ruuhu Ceniiɗo wi'i to mi daroo fuu mi wi'a goɗɗum, mi ummoo, mi yahda he maɓɓe tan. Nden min njahdi Kaysariya, min naati faa nder ɓaade Korneliyus. Worɓe goonɗinɓe jeego'o gom tokki min.
44011013	Wakkati min fuu min ngonnoo nder ɓaade makko, o fillanii min no o hi'iri maleykaajo bannganɗo mo caka mayre, wi'i mo o waɗa mi noddowee.
44011014	Mi wara mi waajoo, waaju kisinoowo mo kanko he ɓaade makko.
44011015	Wakkati puɗɗumi waajaade, sey Ruuhu Ceniiɗo jippii dow maɓɓe hano no o jipporinoo dow amin illa arannde.
44011016	Nden miccitiimi he ko Joomiraawo wi'i, wakkati o wi'unoo : « Yahaaya, ndiyam waɗiranannoo himɓe batisma. Amma onon, batisma mooɗon, Ruuhu Ceniiɗo waɗirtee. »
44011017	Nde nii Alla hokki ɓe huune fuu ko o hokkunoo min wakkati min ngoonɗinnoo Iisa Almasiihu Joomiraawo meeɗen. Ndenne noy potumi faa mi heppora Alla, mi fonna hoore am he makko ?
44011018	Wakkati Yahudankooɓe goonɗinɓe ɓeen nanunoo haalaaji ɗii, ɓe fuu ɓe peewi. Nden ɓe tinni, iɓe njetta Alla, iɓe mbi'a : —Jaa ! Alla hokki ɓe kanaa Yahudankooɓe duu laawol tuubude he heɓude mbuurnam nduumiiɗam.
44011019	Torra umminooka faa Etiyen waraa kaan, sankitii goonɗinɓe heewɓe. Nder maɓɓe woɓɓe njehi Finisi, Kipurus, Antiyokiya Siriya. Iɓe mbaajoo Yahudankooɓe tan dow habaru Iisa Almasiihu.
44011020	Amma goonɗinɓe gom duu ƴuwi Kipurus he Sirene ngari Antiyokiya no mbaajoo ɓe kanaa Yahudankooɓe dow Habaru lobbo, habaru Iisa Joomiraawo.
44011021	Junngo Joomiraawo no dow maɓɓe. Himɓe heewɓe tuubii ngoonɗini.
44011022	Wakkati hawriine goonɗinɓe Ursaliima nanunoo ko waɗi Antiyokiya, ɓe cuɓi Barnabas, ɓe lili toon.
44011023	Barnabas neɗɗo lobbo non, keewɗo Ruuhu Ceniiɗo he goonɗinol. Wakkati o yottinoo Antiyokiya, o hi'i no Alla barkiniri goonɗinɓe ɓeen, o nani belɗum majjum. O holliti ɓe, o semmbinɗini ɓe ngam ɓe tittinkinoo nder hoolaade Alla. Himɓe heewɓe ngoonɗini, ngari ɓeydi he goonɗinɓe illa arannde ɓeen.
44011025	Barnabas ummii Antiyokiya fa'i Tarsus ngam tefoyde Sol.
44011026	Wakkati o hiitunoo Sol, o ardii mo, ɓe ngari Antiyokiya. Ɓe njooɗii hitaane muɓɓere hakkune hawriine aahiiɓe Iisa, ɓe njanngini himɓe heewɓe. Nder Antiyokiya goonɗinɓe ɓeen puɗɗa noddireede tokkuɓe Almasiihu.
44011027	Nder balɗe mum, annabiiɓe ɗuɓɓe ummake Ursaliima ngari Antiyokiya.
44011028	Nder baawɗe Ruuhu Ceniiɗo, Agabus gooto nder maɓɓe, ummii, wi'i rafo manngo no waɗan nder duuniyaaru fuu. Ir maggo waɗinoo nder jamaanu laamiiɗo Rooma bi'eteeɗo Kalawdiyus.
44011029	Aahiiɓe wonɓe leydi Antiyokiya, anniyi wallude banndiraaɓe mum'en tawaaɓe nder leydi Yahudiya, neɗɗo maɓɓe fuu keddi baawɗe mum.
44011030	Ɓe adi keddi ko ɓe mbaawi hokkude, ɓe ngatti nder juuɗe Barnabas e Sol ngam ɓe njaara ɓe kokkowa mawɓe hawriine goonɗinɓe Iisa wonnde Ursaliima.
44012001	Nder wakkati mo Pol e Barnabas njaarannoo balla goonɗinɓe Antiyokiya nder Ursaliima, Hirudus laamiiɗo Yahudiya fuɗɗi, kam duu, torrude goonɗinɓe Iisa gom.
44012002	O waɗi Yakuuba mawnu Yahaaya soppira takubaahi, waraa.
44012003	Wakkati o hi'unoo ko torrol goonɗinɓe ngool no weli Yahudankooɓe, o nanngi Piyer duu o uddi. Uddol Piyer ngool fottodiri he Juulɗe buuru mo walaa ƴuufinirɗum.
44012004	O watti cefe soogeeji nay paddo Piyer, sewre fuu soogeeji nay. O adi duu anniya hiitaade mo yeeso himɓe fuu, gaɗa Juulɗe dimɗinol Isra'ilankooɓe.
44012005	Piyer faddaa, amma hawriine goonɗinɓe ndeen duu tinni no du'anoo mo.
44012006	Jemma mo Hirudus waaldiri anniya ko nde weeti fuu kam no hiitoto Piyer, Piyer no fukkii no ɗaanii hakkune soogeeji ɗiɗi. Omo haɓɓiraa callali ɗiɗi, daarooɓe dammbule kasu ɓeen duu no ndarii no ndooma ɗe.
44012007	Sonnyo fuu waɗaay, sey Maleykaajo Joomiraawo gom wanngani Piyer, jeyngol gom waɗi nder cuurel to o faddaa. Maleykaajo oon meemi wecco makko, findini mo, wi'i o ummoo law law. Callali ɗiin piirti, ƴuwi he juuɗe makko, caami.
44012008	Maleykaajo oon wi'i mo kaden : —Tunnda, kaɓɓa paɗe maa. Piyer ummii, tunndi, haɓɓi paɗe mum. Nden maleykaajo oon wi'iti mo : —Wattu alkubbaare maa, tokkaa kam.
44012009	Piyer watti alkubbaare mum ummii tokki maleykaajo oon wurtii. O faamaay fuu ko woni no waɗa. Ɗum wa'ani mo hano koyɗol nii.
44012010	Ɓe njawti doomoowo arano oon, ɗiɗaɓo oon, nden ɓe njotti dammbugal njamndi daroowal huɓeere ndeen. Wakkati ɓe ndarinoo yeeso maggal, sey ngal omtanii hoore maggal. Ɓe mburtii, ɓe njehi yeeso seɗɗa sey maleykaajo oon majjani mo.
44012011	Wakkati Piyer faamanoynoo hoore mum, o wi'i : —Sikka fuu walaa, Joomiraawo lili maleykaajo mum, wara soptina kam he juuɗe Hirudus e ko Yahudankooɓe ndoomi heewtoo kam.
44012012	Nden o ummii, o yehi to jama'aare hawrata no waɗa du'aa'u nder ɓaade Mariyaama, inna Yahaaya inndirteeɗo Markus.
44012013	Piyer darii dammbugal salmini. Debbo golloowo gom bi'eteeɗo Roda ɓattii, faa daara moy woni dammbugal.
44012014	Wakkati o annditinnoo daane Piyer, o heewi welwelo faa o yeggiti omtande mo. O doggi, o haalanowi wonɓe nder suudu ɓeen, o wi'i ɓe Piyer woni no darii dammbugal no salmina.
44012015	Sey ɓe mbi'i o kaaŋaaɗo. O tokki omo wi'a ko hanaa fuu goɗɗo non, Piyer nii woni dammbugal. Nden ɓe mbi'i tawte maleykaajo duroowo makko non.
44012016	Piyer tinni no salmina. Wakkati ɓe omtunoo dammbugal ngaal, sey ɓe ngi'ii Piyer, ɗum haayɗini ɓe.
44012017	O deki honndu dow hunnduko makko ngam wi'ude ɓe ndeƴƴita. O fillanii ɓe no Joomiraawo wurtiniri mo nder kasu oon. O wi'i ɓe kaalana Yakuuba he goonɗinɓe ɓeeto fuu. Nden o wurtii, o yehi to goonɗinɓe gom.
44012018	Wakkati weetunoo, burtaaki Piyer kiin ummini faa noy walaa hakkillo soogeeji ɗiin. Ɓe tinni iɓe ƴamodira toy Piyer naati.
44012019	Hirudus waɗi o tefee nokku fuu amma o hiitaaka. O noddi soogeeji ɗiin, o ƴami ko waɗi. Nden o hokki laawol ɗi nanngee ɗi mbaree. Ɗi nanngaa, ɗi mbaraa. Gaɗa mum Hirudus ummii Yahudiya, hoɗowi Kaysariya balɗe seɗɗa.
44012020	Waɗiino wakkati ko Hirudus fotaa he ci'e Tirus he Sidon. Mbuurnam ci'e ɗeen fuu ngalaana no keɓee nder leydi makko. Nyannde gom himɓe gom nder ci'e ɗee, ummii faa ngara to Hirudus ngam tefa potal. Tawi ɓe narriino he mawɗo faada Hirudus bi'eteeɗo Bilastus.
44012021	Nyannde ɓe pottannoo, Hirudus ɓornii kolte mum laamu, jooɗii no haalda he maɓɓe.
44012022	Huune fuu nanaaka sey ɓe kuuɓi, iɓe mbi'a : —Daane ndee, hanaa daane tagaaɗo, daane deweteeɗo non !
44012023	Wakkati mum da, maleykaajo Joomiraawo gom fiyi mo, ngam o teddinaay Alla. Gilƴi tinni no nyaama mo faa o maayi.
44012024	Haala Alla no waajee yahde, ika sankitoo nokku fuu.
44012025	Wakkati Barnabas e Sol timminnoo golle mum'en nder Ursaliima, Yahaaya inndirteeɗo Markus tokki ɓe, ɓe kootidi.
44013001	Nder hawriine goonɗinɓe wonnde Antiyokiya no tawa annabiiɓe e jannginooɓe gom, Barnabas, Simeyon inndirteeɗo Ɓaleejo, Lukiyus mo Sirene, Sol e Manahen, mo he laamiiɗo Hirudus ummodi nokku ngootu.
44013002	Nyannde gom wakkati ɓe teddinannoo Joomiraawo, iɓe cuumi nyannde mum, sey Ruuhu Ceniiɗo wi'i ɓe : —Cuɓanee kam Barnabas e Sol ngam golle ɗe noddanmi ɓe.
44013003	Wakkati ɓe kumtinoo, ɓe ndu'ii, ɓe njowi juuɗe maɓɓe dow Barnabas e Sol, ɓe callimi ɓe, ɓe ndilli.
44013004	Ruuhu Ceniiɗo lili Barnabas e Sol nder duune Kipurus. Wakkati ɓe njehannoo, ɓe tokkiri har Selewkiya, ɓe naatowi laana ndiyam, ɓe ponndi Kipurus.
44013005	Wakkati ɓe njottinoo Salamis, ɓe mbaajii haala Alla nder baajorɗi Yahudankooɓe. Yahaaya inndirteeɗo Markus no wondi he maɓɓe no walla ɓe.
44013006	Ɓe piili duune ndeen fuu faa ɓe njottii Pafos. Nder Pafos ɓe potti he Bar-Iisa, Yahudanke gaɗoowo dobo-dobooji, aduɗo hoore mum hano annabiijo.
44013007	Bar-Iisa no wondi he laamiiɗo Sergiyus Polus, gorko jom hakkillo. Nyannde gom Sergiyus Polus noddi Barnabas e Sol ngam hettinaade haala Alla.
44013008	Amma Elimas gaɗoowo dobo-dobooji, mo maana innde mum woni « jom dobo-dobooji » nder gerekankoore, no tefa haɗude ɗum. O hiɗaa laamiiɗo oon hettinanoo ɓe faa goonɗina.
44013009	Sol gooto, lilidaaɗo he Barnabas, no inndiree Pol. O heewi Ruuhu Ceniiɗo, o daari Elimas faa wooɗi,
44013010	o wi'i : —Hey ƴoyre ! Jammbotoongel, aan Seyɗan ganyo Alla, ganyo ko wooɗi ! Nde celataa bonude laabi Joomiraawo ?
44013011	Jooni sawru Joomiraawo saaman dow maa, mbumaa. A waɗan balɗe, a hi'aay jeyngol naange. Wakkati mum da nimre huuri mo, gite makko ngi'ataa fuy. Omo memmemta, omo tefa ɗowoo mo.
44013012	Waaju haala Joomiraawo oo naati ɓerne laamiiɗo Sergiyus Polus sanne. Wakkati o hi'unoo ko waɗi, o tuubii, o goonɗini Iisa.
44013013	Pol he wondunooɓe he mum ummii naati laana ndiyam Pafos, ponndi Perga nder leydi Pamfiliya. Yahaaya inndirteeɗo Markus seedi he maɓɓe, soƴƴii Ursaliima.
44013014	Amma Pol he horiiɓe ɓeen ummii Perga, ngari Antiyokiya nder leydi Pisidiya. Nyalaane fowteteene gom Pol'en naati waajordu njooɗii.
44013015	Wakkati ɓe kantunoo jannde aayaaje gom nder Tawreeta he nder dewte annabiiɓe, hooreeɓe waajordu nduun ngaɗi lilaaɓe ngari mbi'i Pol'en : —Banndiraaɓe, nde nii oɗon ngoodi ko mbi'oton himɓe hawruɓe hannden nder waajordu nduun ngam semmbinɗinde ɓe, oɗon mbaawi wi'ude ɗum jooni.
44013016	Sey Pol ummii, darii sappii ɓe wi'i : —Onon Isra'ilankooɓe he onon hulooɓe Alla, kettinee ko mbi'anmi on.
44013017	Wakkati maamiraaɓe meeɗen ngonnoo Misira, Alla mo Isra'ilankooɓe ngoonɗini suɓii ɓe mawnini ɓe. Nder baawɗe makko duu o wurtiniri ɓe nder mayri.
44013018	Wakkati ɓe ngaɗunoo duuɓi lasooji ɗiɗi nder ladde yeeruure, kanko nyamni ɓe, yarni ɓe.
44013019	Nder leydi Kanaana o moyti lenyi jeɗɗi, o hokki ɓe ndi, ɓe ndona
44013020	ko watta duuɓi keme nay e woygu (450). Illa duuɓi keme nay e woygu ɗiin faa wara he jamaanu annabi Samuwiila, Alla hokki ɓe hiitotooɓe gom.
44013021	Maamiraaɓe meeɗen eeli mo o hokka ɗum'en laamiiɗo. O hokki ɓe Sawulu ɓii-Kis jippotooɗo he Benyamin, mari ɓe duuɓi lasooji ɗiɗi.
44013022	Wakkati Alla teeti laamu Sawulu, o suɓii Daawda laamoo ɓe. O haali dow Daawda, o wi'i : Mi hi'i ko Daawda ɓii-Yesa, gorko non pottanɗo ɓerne am, gaɗoowo muuyɗe am fuu.
44013023	Nder jippotooɓe he Daawda Iisa ƴuwi. Kanko duu Alla waɗi Kisinoowo Isra'ilankooɓe hano no o wi'irnoo ɗum nii.
44013024	Fadde Iisa warde, Yahaaya gaɗoowo batisma watti daane he himɓe Isra'el fuu o wi'i, ɓe tuuba, ɓe ngaɗanee batisma.
44013025	Wakkati Yahaaya gaɗoowo batisma timminnoo golle mum, wi'i ko kam hanaa neɗɗo mo ɓe ndoomi garki mum oon. Gaɗa mum neɗɗo oon warta, kam fotaay duu baa fiirtude ɓoggi paɗe makko.
44013026	Banndiraaɓe, onon jippotooɓe he Ibrahim he hulooɓe Alla, enen habaru kisinam oo lildanaa.
44013027	Himɓe Ursaliima he mawɓe mum'en annditaay moy woni Iisa. Wakkati ɓe kiitotonoo Iisa, ɓe kumni haalaaji annabiiɓe ɗi ɓe njanngata nyalaane fowteteene fuu.
44013028	Baa nii ko ɓe keɓaayno feloore fuu he makko, ɓe eeli Pilaatus waɗa o waree.
44013029	Wakkati ɓe kumnunoo ko dewte kaalunoo dow Iisa, o jippinaa dow leggal bardugal, o mooɓaa.
44013030	Amma Alla ummintinii mo.
44013031	O waɗi balɗe omo wanngana wondunooɓe he makko illa Galili faa wara Ursaliima, laatiiɓe seedantooɓe mo hannden yeeso himɓe.
44013032	Minen he ko'e amin, miɗen kaalana on dow Habaru lobbo oo, mo Alla fodaninoo maamiraaɓe meeɗen.
44013033	Wakkati Alla ummintinnoo Iisa, o humni fodoore ndee ngam meeɗen en fuu, enen jippotooɓe he maɓɓe. Ngam no winndaa nder Jabuura suura ɗiɗi : Aan woni Ɓiyam, ɓaawo hannden miin woni Bammaa.
44013034	Kaden duu, Alla wi'iino kam no ummintinan mo, kam accataa ɓanndu makko nyola. Nii woni no o haaliri ɗum : Mi hokkan on barke ceniiɗe, barke goongaaje ɗe podaniimi Daawda.
44013035	Ngam majjum waɗi Daawda wi'i nder aayaare Jabuura gom : —A accataa ceniiɗo maa nyola nder annyeere.
44013036	Daawda gollani Alla, maayi, mooɓaa hadde annyeeje maamiraaɓe mum. Ɓanndu makko nyoli,
44013037	amma mo Alla ummintini oon kay, ɓanndu mum nyolaay.
44013038	Banndiraaɓe, paamee ko dow filla moytol hakkeeji daliila Iisa min mbaajii on. Neɗɗo fuu goonɗini mo no soptinte he maccangaaku hakke, ngu Tawreeta waawaay soptinde on he mum.
44013040	Kakkilee to ko winndaa nder dewte annabiiɓe ɗum waɗu he mooɗon :
44013041	Kettinee onon yawiiɓe Alla, ɗum laatanto on haayne, kalkon ! Ngam mi waɗan gollal nder mbuurnam mooɗon, ngal baa nde goɗɗo fillanii on, on njaɓataa.
44013042	Wakkati Pol e Barnabas mburtii waajordu nduun, jama'aare ndeen eeli ɓe, ɓe ngarta nyalaane fowteteene waroore, ɓe mbaajoo ir waaju oo.
44013043	Gaɗa cankitaaki hawriine ndeen, Yahudankooɓe ɗuɓɓe e tuubuɓe gom, njaɓi diina Yahudankooɓe, tokki Pol e Barnabas. Pol e Barnabas njewtani ɓe, cemmbinɗini ɓe ngam ɓe ɓeyda feŋaade he Alla moƴƴuɗo.
44013044	Wakkati nyalaane fowteteene ndeen wartunoo, ɗuuɗal himɓe wuro ngoon fuu ngari kettini waaju Pol e Barnabas.
44013045	Wakkati Yahudankooɓe ɓeen ngi'unoo jama'aare ndeen, haasidaaku naatani ɓe. Ɓe tinni iɓe njeddodira he Pol'en, iɓe njanca haalaaji Pol.
44013046	Sey caka jama'aare ndeen, Pol e Barnabas acci kulal fuu, mbi'i ɓe : —Waajibi, onon haala Alla kaa haani haalaneede. On calake ka, ngam oɗon miila ko on kaandaa mbuurnam nduumiiɗam. Ndenne, min coƴƴoto to ɓe kanaa Yahudankooɓe, min kaalana ɓe ka.
44013047	Ngam kanƴum woni ko Joomiraawo wi'i min ngaɗa, wakkati o wi'unoo : Mi suɓake ma laatoɗaa jeyngol duuniyaaru, ngaddaa kisinam nder kappa kuula mayru fuu.
44013048	Wakkati ɓe kanaa Yahudankooɓe nanunoo haala kaa, ɓe nanii belɗum. Ɓe tinni iɓe teddina haala Alla. Himɓe fuu, ɓe Alla fodi laatoo goonɗinɓe nyannde mum, ngoonɗini.
44013049	Haala Joomiraawo sankitii nder leydi ndiin fuu.
44013050	Yahudankooɓe uppi rewɓe e worɓe, haalooɓe nanee nder wuro ngoon tokkuɓe diina maɓɓe, ngam ɓe torra Pol e Barnabas. Ɓe ndiiwi Pol e Barnabas nder leydi ndiin.
44013051	Wakkati Pol e Barnabas ndillannoo, ɓe piɗɗi sollaare koyɗe maɓɓe dow wuro ngoon, ɓe pa'i Ikoniyum.
44013052	Aahiiɓe wonɓe Antiyokiya Pisidiya keewi belɗum ɓerne e Ruuhu Ceniiɗo.
44014001	Nder Ikoniyum Pol e Barnabas naati nder waajordu Yahudankooɓe mbaajii. Waaju maɓɓe oo nafi sanne faa Yahudankooɓe he ɓe kanaa Yahudankooɓe heewɓe ngoonɗini.
44014002	Amma Yahudankooɓe horiiɓe ɓe ngoonɗinaay ngatti miilooji bonɗi nder ɓerɗe ɓe kanaa Yahudankooɓe ngam ɓe mbanya banndiraaɓe maɓɓe goonɗinɓe.
44014003	Amma ɗum fuu waɗaay Pol'en ndilla, ɓe ɓooyi Ikoniyum, iɓe mbaajoro cuusal haala Joomiraawo moƴƴuka. Iɓe kooli Joomiraawo, omo hokka ɓe baawɗe waɗude alamaaji e kujje kaayɗiniiɗe. Omo holla ɓe duu ko goonga nii ɓe ngoni iɓe mbaajoo.
44014004	Nder huɓeere ndeen himɓe cenndi, woɓɓe no ngaɗa Yahudankooɓe ɓeen, woɓɓe duu no tokki lilaaɓe ɓeen.
44014005	Yahudankooɓe, ɓe kanaa Yahudankooɓe e mawɓe mum'en, fuu ciryii torrude Pol e Barnabas, ɓe paɗɗa ɓe kaaƴe, ɓe mbara.
44014006	Wakkati Pol e Barnabas paamunoo ɗum, ɓe ndoggi ɓe pa'i ci'e Listira e Derbe nder leydi Likoniya e gure piiliiɗe ɗum.
44014007	Ɓe mbaajii Habaru lobbo oon.
44014008	Nder Listira no woodunoo gorko bonngiiɗo illa nder cukaaku mum. O yaaɓaay koyngal baa nde worre, o dilla.
44014009	Nyannde gom o wari, o jooɗii, omo hettini ko Pol woni no wi'a. Pol ƴetti gite daari mo faa wooɗi, sey hi'i ko goonɗinol gorko oo no waawi waɗa o nyawta.
44014010	Pol toowni daane wi'i mo : —Umma, dara dow koyɗe maa ! Sey gorko oon garbisi, darii, no yaha.
44014011	Wakkati jama'aare hi'unoo ɗum ɓe kuuɓi iɓe mbi'a nder likoniyankoore : —Deweteeɓe gom njippi, mbayliti, laatii tagaaɓe ngari to amin !
44014012	Nden ɓe noddiri Barnabas « Jewus », Pol duu « Hermes », ngam kanko Pol woni ɓurɗo haalude.
44014013	Suudu rewirde Jewus no tawa dammbugal huɓeere ndeen. Cakkanoowo tooruure inndiraane Jewus oon wari, waddi ga'i peɗiraaɗi pinni. O darni ɗi dammbule mayru. Omo hiɗi, kanko he jama'aare ndeen, ngaɗana Pol e Barnabas sadakaaji hano no ɓe ngaɗiranta deweteeɓe maɓɓe.
44014014	Wakkati Barnabas e Pol nanunoo ɗum, ɓe cerki kolte maɓɓe, ngam hollude mettal ɓerɗe maɓɓe. Ɓe ndoggi, ɓe naatowi nder jama'aare ndeen,
44014015	iɓe mbi'a : —Ɗume ngatton huune ndee fuu ? Min tagaaɓe hano mooɗon. Min ngaraana waajaade oon dow Habaru lobbo, mboppon filla dewol tooruuje ɗe ngalanaa oon fuu nafakka gom. Kuybiton har Alla Duumiiɗo, taguɗo dow e ley, taguɗo diyeele e ko tawa nder gootel majji fuu.
44014016	Nder jamanuuji bittiiɗi, o acci neɗɗo fuu tokki ko weli ɗum.
44014017	Amma ɗum fuu haɗaay mo wannginde moƴƴe makko nder ko o waɗata fuu. Kanko jippinanta on dunngu mbarkinaangu. Omo nyamna on faa kaaron, omo welna ɓerɗe mooɗon.
44014018	Da cat he walaa hawli Barnabas e Pol keɓii kaɗi jama'aare ndeen hirsande ɓe sadakaaji ɗiin.
44014019	Yahudankooɓe gom ngari, ƴuwi Antiyokiya he Ikoniyum. Ɓe pooɗi hakkillooji himɓe ɓeen faa ɓe mbaawi ɗum'en. Nden ɓe murtini jama'aare ndeen, nde tinni inde faɗɗira Pol kaaƴe. Wakkati jama'aare ndeen miili o maayi, nden o daasaa, o yaaraa gaɗa wuro.
44014020	Wakkati aahiiɓe ɓeen kawrunoo dow makko, o ummii, o naati nder huɓeere ndeen. Ɓe mbaali toon faa weeti, nden kanko e Barnabas pa'i Derbe.
44014021	Pol e Barnabas mbaajake Habaru lobbo nder Derbe. Himɓe heewɓe laatii aahiiɓe Iisa. Gaɗa ɓe mbaajake nder Derbe, ɓe paɗɗiti dow koyɗe maɓɓe. Ɓe njehi Listira, Ikoniyum, he Antiyokiya.
44014022	Pol e Barnabas cemmbinɗini ɓerɗe goonɗinɓe, ngam ɓe tittinkinoo nder goonɗinol maɓɓe, iɓe mbi'a ɓe : —Nde haana en tampu non faa noy walaa, en naatata nder Laamu Alla.
44014023	Hawriine goonɗinɓe fuu, ɓe cuɓani ɗum ardiiɓe mum. Ɓe cuumi, ɓe ndu'i, ɓe kalfini ardiiɓe ɓeen Joomiraawo mo ɓe ngoonɗini.
44014024	Dow laawol maɓɓe ɓe panti nder Pisidiya, ɓe ngari leydi Pamfiliya.
44014025	Ɓe mbaajii nder wuro Perga, nden ɓe njippowi nder Ataliya.
44014026	Toon ɓe naati laana ndiyam, ɓe pa'i Antiyokiya Siriya. Nder Siriya, moƴƴere Alla eelaa wondaa he maɓɓe ngam golle ɗe ɓe ngayni ɗeen.
44014027	Wakkati ɓe ngartunoo, ɓe kawri goonɗinɓe ɓeen fuu, ɓe kaalani ɗum'en huune fuu ko Alla waɗi he maɓɓe, he no o fiirtirani ɓe kanaa Yahudankooɓe laawol goonɗinde.
44014028	Ɓe njoddi he aahiiɓe wonɓe Antiyokiya ɓeen faa ɓooyi.
44015001	Himɓe gom ƴuwi Yahudiya ngari Antiyokiya Siriya, no mbaajoo goonɗinɓe no mbi'a : —Neɗɗo fuu, mo juulnaaka hano no Muusa haaliri ɗum, heɓataa kisinam.
44015002	Pol e Barnabas pooɗodiri sanne he maɓɓe dow ko ɓe mbi'i nder waaju oo. Sey ɗum waɗi Pol, Barnabas e goonɗinɓe Antiyokiya gom ummoo, njeha Ursaliima to lilaaɓe ɓeeto e ardiiɓe kawriiɗe goonɗinɓe ngam keɓowa hoore haala kaa.
44015003	Hawriine goonɗinɓe Antiyokiya hokki ɓe jooɓaari keƴuni, nden ɓe ndilli. Pol, Barnabas e wondunooɓe he maɓɓe nder jahaangal ngaal, pedditi leyɗe Finisi e Samariya. Iɓe njaha, iɓe pillanoo goonɗinɓe tawaaɓe nder nokkuuje ɗeen, no ɓe kanaa Yahudankooɓe tuubiri, tokki Joomiraawo. Haala kaa weli goonɗinɓe ɓeen fuu.
44015004	Wakkati ɓe njottinoo nder Ursaliima, hawriine goonɗinɓe Ursaliima, lilaaɓe ɓeen he ardiiɓe kawriiɗe goonɗinɓe taɓɓitii ɓe. Pol'en pillanii ɓe huune fuu ko kam'en ngaɗi nder baawɗe ɗe Alla hokki ɗum'en.
44015005	Amma Fariisa'en goonɗinɓe gom ummii, mbi'i : —Tilay sey nii ɓe kanaa Yahudankooɓe njulnee, tilsinee tokka Tawreeta.
44015006	Lilaaɓe ɓeen e ardiiɓe kawriiɗe goonɗinɓe ɓeen njooɗii, ndaari haala kaan ngam hiitude hoore makka.
44015007	Ɓe neeɓi, iɓe caawodira faa ɓooyi. Nden Simon Piyer ummii, wi'i ɓe : —Banndiraaɓe, oɗon anndi ko Alla suɓii kam illa ko ɓooyi mi waajoo Habaru lobbo hakkune ɓe kanaa Yahudankooɓe, ngam ɓe tuuba, ɓe ngoonɗina.
44015008	Wakkati Alla annduɗo ɓerne ɓii-aadama hokkunoo ɓe Ruuhu Ceniiɗo hano no o hokkirnoo en mo, o holli ko kam jaɓi tuubu maɓɓe.
44015009	Walaa fuu ko o senndiri en he maɓɓe. O lamni ɓerɗe maɓɓe ngam ɓe tuubii, ɓe ngoonɗini.
44015010	Joonin, ko waɗi oɗon ngiɗi sii'aade haala Alla ? Oɗon tefa njowon donngal dow aahiiɓe makko, donngal ngal enen he maamiraaɓe meeɗen en fuu en mbaawaay ronndaade.
44015011	Enen he maɓɓe, en fuu en ngoonɗini ko ngam sabbu moƴƴere Iisa Joomiraawo waɗi keɓuɗen kisinam.
44015012	Hawriine ndeen fuu waɗi siw. Ɓe kettini Pol e Barnabas no pillo no Alla hokkiri ɗum'en baawɗe waɗude kaayɗe e alamaaji ɗuɗɗi hakkune ɓe kanaa Yahudankooɓe.
44015013	Wakkati ɓe ngaynunoo haala maɓɓe, Yakuuba wi'i : —Kettinee banndiraaɓe ! Kettinanee kam !
44015014	Simon Piyer haalani en ko illa arannde no Alla holliri ɓe kanaa Yahudankooɓe hidde mum, har cuɓaaki himɓe ngaɗaaki hakkune maɓɓe ngam ɓe laatoo himɓe mum.
44015015	Haalaaji annabiiɓe duu njardake dow majjum, ngam har kunndule maɓɓe Joomiraawo wi'i :
44015016	Mi wartan, gaɗa mum, mi nyiɓitoo suudu Daawda saamunu nduun. Mi fonndita ko boni fuu nder mayru, mi darna ndu,
44015017	ngam horiiɓe fuu tefa kam, lenyol fuu ngool noddumi laatoo halal am. Ɗum woni ko Joomiraawo anndinɗo ko kujje ɗee fuu ngaɗan illa fil'ajal, wi'i.
44015019	—Ngam majjum waɗi, miin kay ko ngi'umi woni to en tinnan ɓe kanaa Yahudankooɓe tuubuɓe tokki Alla.
44015020	Amma mbinndanen ɓe ko ɓe kaanaa nyaamude tewu ngu laaɓaa, tewu cakkanaangu tooruuje. Ɓe paddo ko'e maɓɓe he jeenu he golle jaayɗe he ko nanndi he mum, to ɓe nyaamu ko saaɗi, to ɓe nyaamu ƴiiƴam.
44015021	Ngam illa ko ɓooyi Tawreeta no waajee nder gure fuu, no jannginee nder baajorɗi nyalaane fowteteene fuu.
44015022	Lilaaɓe ɓeen, ardiiɓe kawriiɗe goonɗinɓe Iisa he goonɗinɓe ɓeen fuu narrii, cuɓi hakkune mum'en goonɗinɓe ɗowtiranɓe Pol e Barnabas Antiyokiya Siriya. Nder suɓaaɓe ɓeen no tawa hooreeɓe ɗiɗo, Yahuuda inndirteeɗo Barsabas e Silas.
44015023	Ɓe kokkaa ɗerol ngool. Nder maggol ɓe mbinndi, ɓe mbi'i : —Minen, lilaaɓe e ardiiɓe kawriiɗe goonɗinɓe Iisa, gonɗe nder Ursaliima miɗen canna on, onon ɓe kanaa Yahudankooɓe goonɗinɓe Iisa tawaaɓe nder Antiyokiya, Siriya e leydi Silisi fuu.
44015024	Min nani ko himɓe gom ƴuwi nder wurooji amin ngari culnani on. Ɓe ummini hakkillooji mooɗon, baa ko min kokkaay ɓe laawol ɓe ngara ɓe kaalana on iri haalaaji ɗii.
44015025	Ngam majjum waɗi min kawri, min ngaɗi daane worre, min adi worɓe ɗiɗo ɓee, ɓe ɗowtira Barnabas e Pol higiraaɓe amin horsuɓe,
44015026	connuɓe yonkiiji mum'en ngam sabbu Iisa Almasiihu Joomiraawo meeɗen.
44015027	Min lili Yahuuda e Silas he mooɗon ngam ɓe njanngana on ko winndaa nder ɗerol ngool.
44015028	Ruuhu Ceniiɗo hawri he amin, min potti dow ko haana ndekeɗon donngal fuu ngal tawaaka nder tilsinooje bi'uɗe :
44015029	To nyaamee tewu cakkanaangu tooruuje, to nyaamee ƴiiƴam, to nyaamee ko saaɗi, paddee ko'e mooɗon he jeenu he golle jaayɗe ko nanndi he mum. Nde nii on mboɗɗake kujje ɗee, too, on ngaɗi ko wooɗi. Jam wonda he mooɗon.
44015030	Nden ɗum waynodiri he worɓe ɓeen, ɓe tokki Pol'en ɓe pa'i Antiyokiya. Wakkati ɓe njottinoo Antiyokiya, ɓe kawri goonɗinɓe wuro ngoon fuu. Ɓe linnyi ɓe ɗerol ngool.
44015031	Wakkati ɓe njanngana ngol, ɓe nani belɗum maggol ngam ngol semmbinɗini ɓe sanne.
44015032	Yahuuda e Silas, ɓe annabiiɓe duu. Ɓe mbaajii goonɗinɓe ɓeen sanne ngam semmbinɗinde ɓe nder goonɗinol maɓɓe.
44015033	Ɓe ngaddi he maɓɓe balɗe. Nden nyannde gom ɗum waynodiri he maɓɓe, ɓe koota jam. [
44015034	Amma Silas kay ndillaay.]
44015035	Pol e Barnabas duu njooɗii toon. Kamɓe he himɓe heewɓe gom, njanngini, mbaajii haala Joomiraawo.
44015036	Balɗe seɗɗa gaɗa waaju maɓɓe, nyannde gom Pol ummii, wi'i Barnabas : —En tuntowoo nokkuuje ɗe mbaajiɗen ngi'en no banndiraaɓe meeɗen ngontiri.
44015037	Barnabas hiɗiino Yahaaya inndirteeɗo Markus tokka ɗum'en yaha.
44015038	Amma Pol jaɓaay ngam wakkati ɓe ngonnoo Pamfiliya, Markus dilli acci ɓe. Illa ndeen o yeeƴitaaki ɗowtirde ɓe kaden nder jahaale maɓɓe.
44015039	Pol e Barnabas njeddodiri sanne, amma ɓe potaay faa ɓe ceedi. Barnabas adi Markus, ɓe naati laana ndiyam, ɓe ponndi duune Kipurus.
44015040	Pol duu adi Silas. Goonɗinɓe wuro ngoon eeli moƴƴere Joomiraawo wonda he maɓɓe, nden ɓe ndilli.
44015041	Ɓe pa'i leyɗe Siriya e Silisi. Iɓe njaha, iɓe cemmbinɗina kawriiɗe goonɗinɓe.
44016001	Jahaangal Pol e Silas yaari ɓe gure Derbe e Listira. Nder Listira no tawa aahiijo Iisa gom, mo innum no Yahudanke tuubuɗo goonɗini Iisa, bammum duu no Gerekanke. Gorko oo no wi'ee Timote.
44016002	Goonɗinɓe wonɓe nder Listira e Ikoniyum fuu no mana mo sanne.
44016003	Pol no hiɗi jahdal makko. O juulni mo ngam Yahudankooɓe tawaaɓe nder leydi ndiin fuu no anndi ko baabiiko no Gerekanke.
44016004	Nder ci'e fuu ɗe ɓe panti, iɓe kaalana goonɗinɓe majje laabi adaaɗi nder hawriine waɗaane Ursaliima caka ardiiɓe goonɗinɓe he lilaaɓe ɓeen. Iɓe mbi'a ɓe, ɓe tokka laabi ɗiin.
44016005	Kawriiɗe goonɗinɓe ci'e ɗeen no ɓeydoo wakkati fuu, goonɗinɓe majje duu no ɓeyda semmbiɗidde nder goonɗinol mum'en.
44016006	Wakkati Ruuhu Ceniiɗo haɗunoo Pol'en waajaade Habaru lobbo nder leydi Asiya, ɓe tokki nder leyɗe Firigiya e Galatiya ɓe ngari leydi Misiya.
44016007	Wakkati ɓe ngarnoo he keerol Misiya, ɓe kosi yahde leydi Bitiniya. Amma Ruuhu Iisa, Ruuhu Ceniiɗo, faddi ɓe.
44016008	Nden ɓe tokki nder Misiya ɓe ngari Torowas.
44016009	Nder jemma mum, Pol hoyɗi. O hi'i Makedoniyanke gom no eela mo, no wi'a : —War nder Makedoniya, paaboɗaa min !
44016010	Wakkati Pol waɗunoo koyɗol ngool, law law min he Pol'en min tefi yahde Makedoniya, ngam min tabbintini ko Alla noddi min, min mbaajoo Habaru lobbo toon.
44016011	Nyannde gom min ummii Torowas, min naati laana ndiyam, min ponndi duune Samotaras. Min mbaali, jaangoore mum min pa'i Neyapolis.
44016012	Min ummii Neyapolis, min ponndi Filipi, huɓeere Makedoniya mawne nde leydi Rooma ndawranta. Min ngaɗi mbalkoy nder mayre.
44016013	Nyalaane fowteteene gom min mburtii huɓeere ndeen, min njehi daane maayo. Ngam miɗen miila min ngiitannoo du'orde Yahudankooɓe toon. Min njooɗii daane maggo, min kaaldi he rewɓe kawruɓe toon gom.
44016014	Nder maɓɓe no tawa debbo gom, bi'eteeɗo Lidiya, debbo kuloowo Alla, ƴuwɗo huɓeere Tiyatira wari no sonna gude boɗeeje, gude caadiiɗe. Omo jooɗii, omo hettini waaju amin, sey Joomiraawo omti ɓerne makko heɓa o goonɗina ko Pol woni no waajoo.
44016015	Kanko e koreeji makko fuu ngaɗana batisma. Gaɗa mum, o eeli min, o wi'i : —Nde nii on njaɓi ko mi goonɗini Joomiraawo, naatee nder ɓaade am, mbeeranon kam. O tinnani min faa min njaɓi.
44016016	Nyannde gom wakkati min njehannoo to himɓe kawrata ngaɗa du'aa'u, min potti korɗo gom mo ginnaaru bondu gom woni gaɗa mum. Ngam mayru, debbo oo no anndi ko waɗoyta jaaŋo. Rimɓe makko no naforoo mo, no tefa ceede.
44016017	O tokki min, min e Pol, o tinni omo huuɓa, omo wi'a : —Himɓe ɓee, ɓe gollanooɓe Alla Toowɗo non. Laawol kisinam ɓe ngoni iɓe mbaajoo.
44016018	Debbo oo waɗi balɗe no haala haala kaa. Haala ka heƴi Pol, sey Pol wonƴiti wi'i ginnaaru nduun : —Nder innde Iisa Almasiihu ƴuwu gaɗa makko ! Wakkati mum da ndu ƴuwi gaɗa debbo oon.
44016019	Wakkati joomiraaɓe makko ɓeen ngi'unoo ko laawol njawdi mum'en hanti, ɓe nanngi Pol e Silas, ɓe njaari yeeso mawɓe huɓeere ndeen.
44016020	Ɓe ngaddi ɓe yeeso hiitotooɓe, ɓe mbi'i : —Yahudankooɓe, worɓe ɓee, no ɗon no ngatta fitina nder huɓeere meeɗen.
44016021	Ɓe ngalaana iɓe mbaajoo finaa-tawaaji karmuɗi to meeɗen, enen ɓiɓɓe leydi Rooma.
44016022	Wakkati mum da jama'aare ummodi he maɓɓe. Hiitotooɓe ɓeen ngaɗi kolte maɓɓe ittaa, ɓe ɓoccaa,
44016023	ɓe uddaa. Nden ɓe mbi'i doomoowo kasu oon, dooma ɓe faa wooɗa.
44016024	Wakkati ɓe kokkunoo mo tilsinoore ndee, o watti ɓe faa nder yeesooru kasu oon. O tummbi koyɗe maɓɓe caka lekko tedduko gom, o haɓɓiri callali faa tiiɗi.
44016025	Caka jemma, Pol e Silas no du'oo, no njimana Alla. Kasunkooɓe gom duu no kettinanii ɓe.
44016026	Huune fuu nanaaka, sey leydi dimmbii sanne, faa joƴƴinirɗe kasu ɗeen njinngi. Wakkati mum da dammbule kasu ɗeen fuu omtii, callali ɗi kasunkooɓe ɓeen kaɓɓiraa, fuu kaɓɓitii.
44016027	Wakkati doomoowo oon finunoo, o hi'i dammbule kasu ɗeen fuu no omtii. O miili kasunkooɓe ɓeen fuu ndoggi, ndilli. Sey o sorti takubaahi faa o wara hoore makko.
44016028	Nden Pol huuɓi he makko, wi'i mo : —To nawnu hoore maa ! Min fuu miɗen ɗon.
44016029	Wakkati o nanunoo daane ndeen, sey o wi'i, o hokkee yeynirngal. O doggi, o naati nder cuurel to Pol e Silas ngoni. O hofi yeeso Pol e Silas, omo weɗa kak kak.
44016030	O wurtini ɓe, nden o ƴami ɓe, o wi'i : —Moodiɓɓe ! Noy ngaɗanmi ko mi hisaa ?
44016031	Nden ɓe njaabii mo, ɓe mbi'i : —Goonɗin Iisa Joomiraawo, aan he koreeji maa, on fuu, on kisintee.
44016032	Nder jemma mum, o wurtini ɓe, o looti putte maɓɓe. Ɓe mbaajii mo, kanko he koreeji makko fuu, ɓe ngaɗani ɓe batisma.
44016034	Nden o yaari Pol e Silas, nder suudu makko, o hokki ɓe nyaamdu. Kanko e koreeji makko fuu nani belɗum ngam ɓe ngoonɗini Alla.
44016035	Waali weeti, hiitotooɓe ɓeen lili soogeeji kaalana doomoowo kasu oon, mbi'i Pol e Silas njoofee.
44016036	Nden doomoowo oon wari wi'i Pol : —Hiitotooɓe ɓeen njoofi on. Jooni oɗon mbaawi mburtii, njehee he jam.
44016037	Amma Pol fiirti hunnduko, wi'i : —Ɓe ngaɗi min ɓocca caka jama'aare, min kiitanaaka, nden ɓe uddi min nder kasu. Minen duu min ɓiɓɓe leydi Rooma non. Ɓe nannii min nder kasu, joonin ɓe mburtinan min nder cuccukka naa ? Ɗum waɗataako sam. Tilay kamɓe he ko'e maɓɓe, ɓe ngara ɓe mburtina min !
44016038	Nden lilaaɓe ɓeen pillanowi ɗum hiitotooɓe ɓeen. Wakkati ɓe nanunoo ko Pol e Silas no ɓiɓɓe leydi Rooma, ɓe kuli.
44016039	Ɓe njehi, ɓe tuubonowi Pol'en. Ɓe njoofi ɓe, amma ɓe eeli ɓe, ɓe ndilla nder huɓeere ndeen.
44016040	Wakkati ɓe njoofunoo ɓe, Pol e Silas njehi wuro Lidiya, ɓe kawri goonɗinɓe huɓeere ndeen fuu, ɓe cemmbinɗini ɓe, nden ɓe ndilli.
44017001	Pol e Silas ummii Filipi, tokkiri Amifipolis e Apolloni ngari nder Tesalonika, to Yahudankooɓe ngoodunoo waajordu.
44017002	Pol naati hano no woowrunoo nder waajordu Tesalonika. Nyalaaɗe powteteeɗe tati, o naati, omo haalda he himɓe tawaaɓe nder mayru dow Dewtere Seniine.
44017003	Omo famtina ɓe, omo holla ɓe duu ko Dewtere Seniine wi'i no haani Almasiihu oon torree, nden o ummintinee. Omo wi'a ɓe ko Iisa oo woni Almasiihu oon.
44017004	Nder maɓɓe, woɓɓe ngoonɗini tokki Pol e Silas. Gerekankooɓe heewɓe hulooɓe Alla, he rewɓe heewɓe haalooɓe nanee, tokki ɓe.
44017005	Ɗum monnini Yahudankooɓe ɓe ngoonɗinaay ɓeen. Ɓe kawri himɓe ɓe limaaka no goɗɗum nder leydi ndiin, ummina fitina nokku fuu nder huɓeere ndeen. Himɓe ɓee, njehi wuro Yason, ɓe tefi Pol e Silas faa ɓe njaara ɓe yeeso mawɓe huɓeere ndeen.
44017006	Amma ɓe ngiitaay ɓe. Nden ɓe nanngi Yason, he banndiraaɓe mum gom, ɓe njaari yeeso hiitotooɓe ɓeen. Iɓe kuuɓa, iɓe mbi'a : —Himɓe ɓee, umminii hakkillooji duuniyaaru fuu, hannden kamɓe nii wuro meeɗen.
44017007	Yason weerni ɓe wuro mum ! Iɓe ngaɗa kujje ɗe njahdataa he laabi laamorde meeɗen. Ngam iɓe mbi'a ko no woodi laamiiɗo gom bi'eteeɗo Iisa ko hanaa laamiiɗo meeɗen.
44017008	Haalaaji kaalaaɗi ɗii ummini hakkillo hiitotooɓe ɓeen, he wonɓe nder huɓeere ndeen.
44017009	Yason he nanngidaaɓe he mum ɓeen ngaɗaa njoɓi, nden ko ɓe njoofaa.
44017010	Wakkati jenngunoo, goonɗinɓe gom mballi Pol e Silas mburtii Tesalonika, pa'i Bereya. Wakkati ɓe njottinoo Bereya, ɓe naati waajordu Yahudankooɓe gom.
44017011	Yahudankooɓe Bereya no ɓuri Yahudankooɓe Tesalonika jikku ngasungu. Ɓe njaɓɓori haala kaan juuɗe ɗiɗɗiɗi. Wakkati fuu iɓe njannga dewtere Alla ngam faamude se haalaaji Pol he ko dewtere Alla wi'i no njahda.
44017012	Heewɓe nder maɓɓe ngoonɗini Alla. Nder Gerekankooɓe duu worɓe ɗuɓɓe, he rewɓe heewɓe haalooɓe nanee, fuu ngoonɗini.
44017013	Wakkati Yahudankooɓe Tesalonika ɓeen nanunoo ko Pol waajake haala Alla nder Bereya, ɓe ummii Tesalonika ɓe ngari Bereya. Ɓe kuɓɓi hiite hakkune himɓe, ɓe uppi ɓe ngam ɓe murta.
44017014	Wakkati mum da, goonɗinɓe Bereya adi Pol njaari daane maayo, ngam o acca wuro ngoon. Amma Silas e Timote kay, njooɗii.
44017015	Pol e ɗowtirɓe ɗum, naati laana ndiyam ngari Ateena. Nden o lili ɓe, ɓe mbi'a Silas e Timote jaawɗo law law ngara tawa mo Ateena.
44017016	Wakkati Pol doomannoo Silas e Timote nder huɓeere Ateena, ɓerne makko nyawi sanne ngam huɓeere ndeen no heewi tooruuje.
44017017	Nder waajordu Ateena, omo yewtida he Yahudankooɓe, he ɓe kanaa Yahudankooɓe kulooɓe Alla. Wakkatiiji gom omo haalda he himɓe nder hiirirde.
44017018	Nder Ateena jom'en annde luggiɗiɗɗe gom wi'eteeɓe Epikuri'en he Sitoyko'en kaaldi he makko. Wakkati ɓe nanannoo Pol no waajoo dow Iisa e ummitaaki mum, nder maɓɓe woɓɓe no mbi'a : —Ɗume olkoowo oo woni no wi'a ? Woɓɓe duu no mbi'a : —Iɗum nanndi filla diina leyɗe gom.
44017019	Ɓe adi mo ɓe njaari nokkuure wi'eteene Areyopagus, ɓe ƴami mo ɓe mbi'i : —Aɗa waawi famtinde min maana jannginooje kese ɗee, ɗe ngonɗaa aɗa janngina ?
44017020	Ngam aɗa haala dow ko min anndaa e ko min meeɗaay nanude abada. Miɗen ngiɗi min paama maana majje.
44017021	Ngam ɓiɓɓe wuro he hoɓɓe tawaaɓe nder Ateena fuu no njewta naa no kettinoo haalaaji kesi ɗii.
44017022	Sey Pol ummii darii caka hawriine Areyopagus, wi'i : —Jama'aare, himɓe Ateena, mi hi'i ko diina no nder ɓerɗe mooɗon sanne.
44017023	Ngam wakkati piiliimi huɓeere mooɗon, mi hi'i kujje ɗe ndewoton, mi hi'i duu no winndaa dow sakkirde mooɗon gom : « Sakkirde deweteeɗo mo anndaaka. » Too miin, mi wari haalande on filla mo ndewoton baa nde tawaama on anndaa mo.
44017024	Alla taguɗo duuniyaaru, he ko woni nder mayru fuu, kam woni jom dow e ley. O walaa nder juulirɗe mawɗe nyiɓiraaɗe juuɗe ɓiɓɓe aadama.
44017025	Walaa fuu ko neɗɗo waawi wallirde mo o wuura, ngam walaa ko njaccani mo. Kanko woni kokkuɗo neɗɗo mbuurnam, foofaango he ko hoddi.
44017026	He neɗɗo gooto o itti lenyi ɗuɗɗi, ɗi mbuura nokku fuu dow leydi. O diidi keeri caka leyɗe, o waɗi wakkati fuu he wakkaade mum.
44017027	Alla waɗaana kujje ɗee fuu ngam himɓe tefa mo. Tawte ɓe memmemtan faa ɓe ngiitowa mo, baa ko o woɗɗaaki neɗɗo meeɗen fuu.
44017028	Ngam baawɗo haala gom wi'i : « Kanko waɗi eɗen mbuura, eɗen ndilla, yonki duu no nder meeɗen. » Waawɓe haala nder mooɗon gom duu, goonga non mbi'i : « Enen duu, to makko ƴuwɗen. »
44017029	Ndenne, nde nii enen duu to makko ƴuwɗen, en kaana nanndinde mo he goɗɗum miilaaɗum waɗiraa kaŋŋe naa cardi naa golle juuɗe ɓiɓɓe aadama.
44017030	Alla nanngirtaa himɓe wakkati ɓe ngonnoo nder majjere. Amma joonin, o wi'i neɗɗo to tawaa fuu tuuba.
44017031	Ngam o itti nyalaane nde o hiitotoo duuniyaaru nduu he dartinaaku. O suɓake kiitotooɗo oon. Wakkati o ummintinnoo neɗɗo mo o suɓii oo, o holli goonga e goonga ko neɗɗo oo woni kiitotooɗo oon.
44017032	Wakkati Gerekankooɓe ɓeen nanunoo ko Alla no waawi ummintina maayɓe, nder maɓɓe woɓɓe no njaltinoo Pol, woɓɓe duu no mbi'a : —Nyannde gom min kettinto haala maa.
44017033	Nden Pol dilli to maɓɓe.
44017034	Nder Gerekankooɓe ɓeen woɓɓe njaɓi tokki Pol, laatii goonɗinɓe. Nder jaɓuɓe tokki ɓeen, no tawa Diyonisiyus jeyaaɗo nder hawriine Areyopagus, debbo gom bi'eteeɗo Damaris, he himɓe gom.
44018001	Pol ummii Ateena dilli fa'i huɓeere Korintu.
44018002	Wakkati o yottinoo Korintu, o fotti Yahudanke Pontus gom bi'eteeɗo Akilas, he deekum Piriskilla, warɓe ƴuwi Rooma, ngam Kalawdiyus, laamiiɗo Rooma mawɗo wi'i Yahudankooɓe fuu mburtoo huɓeere mum. Pol higodiri he maɓɓe,
44018003	jooɗii, ngollidi he maɓɓe, ngam ɓe fuu ɓe waɗooɓe hukumuuji.
44018004	Nyalaane fowteteene fuu omo yewtida Yahudankooɓe e Gerekankooɓe nder waajordu Korintu dow haala Alla. Omo fooɗa hakkillooji maɓɓe, omo tefa jaalaade ɓe, ɓe ngoonɗina Iisa.
44018005	Garki Silas e Timote ƴuwde Makedoniya, hokki Pol laawol wattude semmbe mum fuu he golle waaju, he tabbintinande Yahudankooɓe ko Iisa woni Almasiihu.
44018006	O waajii ɓe amma ɓe calii. Ɓe njeddodiri he makko, ɓe tinni iɓe njenna mo. Nden o ummii, o fiɗɗi kolte makko, o wi'i ɓe : —Juuɗe am he koyɗe am ngalaa hen ! Se on kalki, onon anndani ko'e mon. Ɓaawo hannden mi wartataa to mooɗon, to ɓe kanaa Yahudankooɓe pa'anmi.
44018007	Pol wurtii waajordu nduun, yehi takkol mayru, wuro mo hanaa Yahudanke gom bi'eteeɗo Titiyus Yustus, gorko kuloowo Alla.
44018008	Kirispus, hooreejo waajordu nduun, he koreeji mum fuu, ngoonɗini Joomiraawo. Himɓe Korintu ɗuɓɓe hettinaniiɓe Pol, ngoonɗini, ngaɗana batisma.
44018009	Jemma gom, Joomiraawo wannginani Pol nder koyɗol, wi'i mo : —Taa hulu, to deƴƴitin, neɗɗo fuu waawanaama goɗɗum, ngam miɗo wondi he maaɗa. Tinna waaja, ngam miɗo woodi himɓe heewɓe nder huɓeere ndee.
44018011	Pol waɗi hitaane he feccere hakkune maɓɓe, omo waajoo, omo janngina haala Alla.
44018012	Nder jamaanu mo Galliyon ardinoo leydi Akaya, Yahudankooɓe ngaɗi haɓɓi-daane dow Pol, ɓe nanngi mo, ɓe njaari yeeso hiitotooɓe leydi ndiin.
44018013	Ɓe peli mo, ɓe mbi'i : —Neɗɗo oo no tefa waylita ko'e himɓe, ɓe ndewa Alla dow laabi ɗi njahdataa he tilsinooje Tawreeta.
44018014	Pol fiirti hunnduko wi'i no yeccoto, sey Galliyon wi'i Yahudankooɓe ɓeen : —Onon Yahudankooɓe, nde nii tawanooma kiite goɗɗum ko dartaaki naa kiite gollal bonngal gom non, nden mi hiitanto on.
44018015	Amma jooni ko nii geddi dow filla karfeeje, filla inɗe he tilsinooje Tawreeta non, ɗum daarataa kam. Mi waawaa hiitanii on.
44018016	O riiwi ɓe nder hiitordu nduun.
44018017	Sey ɓe nanngi Sostenes, hooreejo waajordu Korintu, ɓe ɓocci mo yeeso jama'aare tawaane nder hiitordu nduun. Amma ɗum fuu waɗaay Galliyon wi'a goɗɗum.
44018018	Pol waɗi balɗe nder Korintu no wondi he goonɗinɓe ɓeen. Nden nyannde gom o waynodiri he maɓɓe, o naddi Piriskilla he Akilas laana ndiyam, ɓe pa'i Siriya. Nder Kenkereya Pol tokki finaa-tawaa Yahudankooɓe, o femmbi hoore makko ngam hunayeere nde o waɗannoo Alla.
44018019	Wakkati ɓe njottinoo Efeesu, Pol seedi he Piriskilla e Akilas, naatowi nder waajordu gom. O yewtidi Yahudankooɓe gom.
44018020	Yahudankooɓe ɓeen eeli mo, o waɗana ɓe mbalkoy amma o jaɓaay.
44018021	O wayni ɓe, o wi'i : —Nde Alla jaɓi nyannde gom mi wartan to mooɗon. Nden o naati laana ndiyam, o dilli Efeesu,
44018022	o yottowi Kaysariya. O nyakki Ursaliima, o sanni hawriine goonɗinɓe Iisa. Pol ummii Ursaliima, yehi Antiyokiya.
44018023	O waɗi balɗe seɗɗa nder Antiyokiya, nden o dilli. O tokkiri nder Galatiya he Firigiya, omo yaha omo ɓeyda semmbinɗinde aahiiɓe ɓeen fuu.
44018024	Yahudanke dimaaɗo Alekasandiire bi'eteeɗo Apolos, wari Efeesu. Apolos, neɗɗo baawɗo haala non, jom anndal manngal dow Dewtere Alla.
44018025	O janngi laabi tokkol Joomiraawo fuu. Haala Alla no ɓula nder ɓerne makko. Omo waajoroo goonga e goonga huune fuu ko daarata Iisa Almasiihu baa nii ko batisma Yahaaya tan o anndi.
44018026	O tinni omo waajoroo ɓerne worre. Wakkati Piriskilla e Akilas nanunoo haalaaji makko, ɓe adi mo, ɓe njaari wuro maɓɓe, ɓe pamtini mo faa wooɗi laawol tokkol Alla.
44018027	Wakkati Apolos waɗunoo haaju yahde leydi Akaya, banndiraaɓe makko goonɗinɓe cemmbinɗini mo, mbinndani aahiiɓe tawaaɓe toon ɓeen ɗerol ngam ɓe taɓɓitoo mo no wooɗiri. O wari Akaya, nder baawɗe moƴƴere Alla o nafii sanne goonɗinɓe wonɓe Akaya.
44018028	Ngam waawde haala, omo yedda Yahudankooɓe, omo liɓa ɓe yeeso himɓe. Omo tuugo dow haalaaji dewte Ceniiɗe, omo holla himɓe ko sikka fuu walaa Iisa woni Almasiihu mo Joomiraawo suɓii.
44019001	Wakkati Apolos wonnoo huɓeere Korintu nder leydi Akaya, Pol ummii fedditi baamle cakantaraaje ɗeen, wari Efeesu. Nder Efeesu o tawi aahiiɓe gom,
44019002	o ƴami ɓe, o wi'i : —On keɓiino Ruuhu Ceniiɗo wakkati ngoonɗinoɗon naa ? Nden ɓe njaabii mo, ɓe mbi'i : —Min meeɗaay nanude filla Ruuhu Ceniiɗo.
44019003	Pol ƴami ɓe, wi'i kaden : —Ndenne, ir batisma oye ngaɗanaɗon ? Ɓe njaabii, ɓe mbi'i : —Ir batisma Yahaaya.
44019004	Pol wi'i ɓe kaden : —Yahaaya no waɗana tuubuɓe batisma. Omo wi'a ɓiɓɓe Isra'el tuuba, goonɗina garoowo gaɗa mum. Garoowo gaɗa makko oo woni Iisa.
44019005	Wakkati ɓe nanunoo haalaaji Pol ɗii, ɓe ngaɗanaa batisma dow innde Iisa Joomiraawo.
44019006	Nden Pol deki juuɗe dow maɓɓe. Ruuhu Ceniiɗo jippii dow maɓɓe, iɓe kaala nder ɗemle feere-fereeje, iɓe ngaɗa annabaaku.
44019007	Nyannde mum, ɓe Ruuhu Ceniiɗo jippii dow mum'en no ngaɗa worɓe sappo he ɗiɗo.
44019008	Lebbi tati, nyannde fuu Pol no naata nder waajordu Yahudankooɓe, omo waajoroo ɓerne worre. Omo haalda he hettinaniiɓe mo goonga e goonga, omo fooɗa hakkillooji maɓɓe, omo famtina ɓe dow filla Laamu Alla.
44019009	Amma tiɓɓe-nyireeɓe gom no tawa hakkune aahiiɓe ɓeen, ɓe calii goonɗinde, ɓe tinni iɓe njaltinoo laawol Iisa Almasiihu yeeso jama'aare ndeen. Nden Pol dilli accani ɓe nokkuure ndeen. O dillidi he goonɗinɓe jaɓuɓe tokki Iisa ɓeen. Omo janngina ɓe nyannde fuu nder janngirde Tiranus.
44019010	Duuɓi ɗiɗi omo waajoo faa Yahudanke he mo hanaa Yahudanke leydi Asiya fuu nani haala Joomiraawo.
44019011	Alla waɗi kaayɗe ɗuɗɗe har juuɗe Pol.
44019012	Baa tekkere naa koltal meemungal ɓanndu Pol no adee yaaree, yowee dow nyawɓe, ɓe nyawta. Woodunooɓe ginnaaji, ginnaaji ɗiin no njippo, no takkitoo ɓe.
44019013	Nder Yahudankooɓe, woɓɓe no piiloo nokku warde nokku iɓe ngollira innde Iisa. Iɓe ndiiwa ginnaaji bonɗi dow nyawɓe, iɓe mbi'a : —Nder barke innde Iisa, mo Pol waajotoo haala mum, njippee, takkitee neɗɗo oo !
44019014	Mawɗo cakkanooɓe Alla gom, Yahudanke bi'eteeɗo Sikewas, ɓiɓɓe mum worɓe jeɗɗo no nder waɗooɓe ir golle ɗee.
44019015	Nyannde gom, ginnaaru gom jaabii ɓe, wi'i : —Miɗo anndi Iisa, Pol duu miɗo anndi ɗum. Amma onon, on moy'en ?
44019016	Huune fuu hi'aaka, sey mo ginnaaru nduun woni dow mum oon hippii ɓe, tirfi ɓe semmbe semmbe faa jaali ɓe. O torri ɓe faa ɓe ndoggi, ɓe mburtii suudu nduun ɓalli ɓoli, ɓalli maɓɓe fuu no barmanɗe.
44019017	Jooɗiiɓe Efeesu fuu, Yahudanke he mo hanaa Yahudanke, nani ko waɗi. Kulkulal manngal nanngi ɓe, ɓe fuu, ɓe tinni iɓe teddina innde Iisa Joomiraawo.
44019018	Fuɗɗuɓe goonɗinde ɓeen ngari, no towna daane no kaala gacce ɗe ngaɗunoo.
44019019	Jom'en dobo-dobooji heewɓe ɓotti dewte mum'en, mbuli yeeso himɓe fuu. Dimma ceede dewte bulaaɗe ɗeen, no ngaɗa tammaaje cardi ujunaaji woygu.
44019020	Nii waɗi ko haala Joomiraawo sankitii, kaa ɓeydi semmbe har baawɗe makko.
44019021	Gaɗa fii ɓiɓɓe Sikewas, Pol anniyi tokkira Makedoniya e Akaya, nden wara Ursaliima. O wi'i duu : —Nde nii mi yottake Ursaliima, tilay mi yaha Rooma.
44019022	Sey o lili Timote e Erastus, gollidooɓe he makko gom nder Makedoniya, kanko duu, o jooɗii Asiya balɗe seɗɗa.
44019023	Gaɗa dilludu Timote e Erastus, Pol tinni no janngina nder huɓeere ndeen. Nyannde gom, ngam sabbu laawol Iisa Almasiihu ngol Pol woni no janngina, fitina mawɗo gom ummii nder Efeesu.
44019024	Bahillo ciiwoowo cardi gom bi'eteeɗo Demetirus no siiwa cuuroy cardi nanndukoy he suudu to Artemis, tooruure maɓɓe rewetee. Golle ɗee no ngaddana mo ceede sanne, kanko he siiwooɓe ɓeen fuu.
44019025	Nyannde gom, o hawri gollidooɓe he makko, he waɗooɓe ir golle ɗee, o wi'i ɓe : —Banndiraaɓe, oɗon anndi ko nder golle ɗee, keɓal meeɗen tawa.
44019026	Oɗon ngi'a, oɗon nana ko woni no waɗa. Pol wi'i himɓe heewɓe ko tooruuje ɗee, ɗe ngonɗen eɗen ngaɗa kanaa goonga. Hanaa nder Efeesu ɗo tan o wi'i ɗum, amma nder leydi Asiya fuu. Himɓe heewɓe njaɓi haala makko. O wi'i duu ko kujje deweteeɗe, moƴƴiniraaɗe juuɗe ɓiɓɓe aadama kanaa ko neɗɗo rewata.
44019027	Nde nii ɗum soƴƴoraaki gaɗa fuu, too ɗum biisan en. Himɓe tottitittoo Artemis tooruure teddinaane, nde leydi Asiya e duuniyaaru fuu rewi. Ɓe mboppa suudu dewal mayre.
44019028	Haalaaji Demetirus ɗii uppi wahilɓe ɓeen fuu. Ɓe tinni iɓe kuuɓa, iɓe mbi'a : —Artemis nder Efeesu, deweteeɗo mawɗo non ! Artemis nder Efeesu, deweteeɗo mawɗo non !
44019029	Fitina oo sankitii nder huɓeere ndeen fuu. Ɓe nanngi yahdiraaɓe Pol, Gayus e Aristarkus ɓiɓɓe leydi Makedoniya, ɓe pa'idi ɓe hiirirde Efeesu.
44019030	Pol hiɗiino haalda he jama'aare ndeen amma aahiiɓe ɓeen kaɗi mo.
44019031	Gollooɓe mawɓe wonɓe leydi Asiya, laatiiɓe higiraaɓe makko ngaɗii baa lilaaɗo wi'a mo to o fantu hiirirde ndeen.
44019032	Jama'aare ndeen njiiɓi, woɓɓe no kuuɓa no mbi'a ɗum, woɓɓe duu ko kuuɓata no mbi'a no feere, faa ko heewi anndaa ko waddi ɗum'en. Na'i nii ndiggi gaɗa be'i.
44019033	Nder jama'aare ndeen, woɓɓe njehi kaalanowi Skandaaru, gorko mo Yahudankooɓe ardini. Skandaaru ɓanti junngo ngam wi'ude kam no hiɗi haalda he jama'aare ndeen.
44019034	Amma wakkati jama'aare ndeen faamunoo ko kanko he hoore makko o Yahudanke, ɓe tinni iɓe kuuɓa faa ɗum waɗi jamɗe ɗiɗi iɓe pota, iɓe mbi'a : —Artemis nder Efeesu, deweteeɗo mawɗo non !
44019035	Nden hunnduko ardiiɗo huɓeere ndeen heɓi deƴƴini ɓe, wi'i : —Ɓii-Efeesu walaa mo anndaa, ko Efeesu woni hijjorde dewooɓe Artemis, deweteeɗo mawɗo. Hayre makko ƴuwne dow nder Efeesu woni. Neɗɗo fuu duu no anndani ɗum.
44019036	Walaa baawɗo yeddi haala kaa. Ndenne oɗon kaani ndeƴƴon, pukkinon hakkillooji mooɗon.
44019037	Worɓe ɓee, ɓe ngadduɗon ɗo, mbujjaay gineeji Artemis, ɓe njennaay mo duu.
44019038	Nde nii Demetirus he banndiraaɓe mum siiwooɓe cardi no ngoodi ko njukkirta goɗɗo, no woodi to ɓe kaani ɓe njaha, he wakkati mo ɓe kaani yahde. To hiitotooɓe ɓe kaani yahde amma hanaa ɗo.
44019039	Nde nii tawaama duu oɗon ngoodi ko ngiɗɗon kaalon naa ƴamon, ɗum ndaretee nder hawriine laamu.
44019040	Ngam nde nii en kakkilaaki, en adetee hano hiɗuɓe murtude. Walaa fuu ko waawi hollude goongaaku kawrol mooɗon ɗo. En ngalaa duu ko woodi semmbe ko kaaleten nde nii en ƴamaama. Ndenne kootee, mi sallimake on.
44019041	Haalaaji ɗii ngoni ko hunndukoojo ardiiɗo Efeesu haalani ɓe ko ɓe cankitii.
44020001	Wakkati fitina Efeesu oon hantunoo, Pol hawri aahiiɓe ɓeen, semmbinɗini ɓe, nden wayni ɓe, dilli fa'i Makedoniya.
44020002	Wakkati o warunoo Makedoniya, o semmbinɗini goonɗinɓe toon ɓeen har yewtereeji makko keewɗi. Nden o dilli o fa'i leydi Geres.
44020003	O jooɗii Geres lebbi tati. Wakkati o naatannoo laana yahde Siriya, o nani ko Yahudankooɓe ngaɗi haɓɓi-daane dow makko. Nden o anniyi soƴƴaade Makedoniya.
44020004	Omo wondi Sopater ɓii-Pirrus jeyaaɗo Bereya, Aristarkus, Sekundus jeyaaɓe Tesalonika, Gayus jeyaaɗo Derbe. Timote, Tikikus e Torofimus jeyaaɓe leydi Asiya duu no ngondi he makko.
44020005	Ɓe ngoni ardiiɓe, ndoomowi min, minen e Pol nder Torowas.
44020006	Gaɗa Juulɗe buuru mo walaa ƴuufinirɗum, min ummii, min naati laana yahde Filipi. Balɗe joy gaɗa mum min kewti Torowas, min ngaɗi jeɗɗiire toon.
44020007	Asawe futuro wakkati min nyaamannoo hiraane seniine, min fuu, min kawri nder suudu dowuuru, miɗen nyaama. Fitillaaji ɗuɗɗi kuɓɓaa nder mayru. Sey Pol kaanuɗo dilla nde weeti alal, ummii no waajoo faa yottii caka jemma.
44020009	Pol junni waaju mum sanne, tawi jokolle gom bi'eteeɗo Ewtikus no jooɗii dow finetere. O ŋoŋi faa o ɗaanii. Ɗoyngol makko moddi sey o ɓiltii illa finetere suudu tataɓuru nduun, o saami. Ko himɓe ngara ada mo, tawi o maayi.
44020010	Nden Pol jippii, turii dow makko, wunndii mo, no wi'a himɓe pukkina hakkillooji mum'en, o maayaay, nden ummintini mo he maayde.
44020011	Pol ƴeenyi, taƴi buuru, nyaami, warti, waajii faa weeti, nden dilli.
44020012	Jokolle oon horraa no wuuri. Ɗum fukkini ɓerɗe maɓɓe sanne.
44020013	Pol anniyi yahde Asos he koyɗe, nden min ardi, min naati laana yahde Asos to Pol tawoyta min.
44020014	Wakkati o tawi min Asos, min naddi laana, min pa'i Mitilene.
44020015	Min ummii Mitilene, jaangoore mum min ngari daane duune Kiyos. Min ummii Kiyos, weeti min ngari takkol duune Samos. Min ummii Samos, min ndilli nyalooma gooto, nden min ngari Miletus.
44020016	Pol hiɗaa daraade Efeesu, ngam to o ɓooyu nder Asiya. Omo hari, nyalaane Juulɗe kettol alkamaari bi'eteeɗe Pentakota ngara, tawa omo Ursaliima.
44020017	Nder Miletus Pol waɗi lilaaɓe noddowa ardiiɓe hawriine goonɗinɓe Efeesu.
44020018	Wakkati ɓe ngarnoo, o wi'i ɓe : —Oɗon anndi, illa hanaa hannden no njooɗoriimi hakkune mooɗon illa garki am arani nder Asiya.
44020019	Mi gollani Joomiraawo nder leesinaaku, nder mettal ɓerne e torra, wakkati haɓɓi-daaneeji Yahudankooɓe gaɗaaɗi dow am.
44020020	Oɗon anndi ko mi suuɗaay on, huune fuu waawde nafude on. Mi waajake on, mi janngini on hakkune himɓe he nder ɓaadeeji mooɗon.
44020021	Mi holli Yahudanke e mo hanaa Yahudanke fuu tuuba, ngoonɗina Iisa Joomiraawo meeɗen.
44020022	Joonin, Ruuhu Ceniiɗo tilsini kam mi yaha Ursaliima, mi anndaa ko hewtoytoo kam toon.
44020023	Amma ko anndumi woni, nder huɓeere fuu, Ruuhu Ceniiɗo hollii kam ko torra e kasu ndoomi kam.
44020024	Amma miin kay, mi daaraay yonki am goɗɗum. Golle waajaade Habaru lobbo he moƴƴere Alla, ko Iisa Joomiraawo meeɗen halfini kam, kam woni ko ngiɗumi humnude no wooɗiri.
44020025	Jooni miɗo anndi ko on ngi'ataa kam kaden, onon ɓe hakkune mum'en mbaajiimi Habaru lobbo oo.
44020026	Ngam majjum waɗi nder daane toowne, miɗo wi'a on : Nde gooto nder mooɗon seli laawol, hanaa gacce am non.
44020027	Ngam mi waajake on dow siri mo Alla waɗani ɓiɓɓe aadama fuu, walaa fuu ko cuuɗumi on.
44020028	Kakkilee he ko'e mooɗon, ndeenee njawdi ndi Ruuhu Ceniiɗo halfini on. Laatoɗon durooɓe hawriine goonɗinɓe Alla. Iisa mursi yonki mum ngam hisinde nde.
44020029	Miɗo anndi ko gaɗa am ir bonɓe ɓee, ɓe guri dawaaɗi, keppataa naatude hakkune mooɗon, ɓe accataa hawriine ndeen duu.
44020030	Baa hakkune mooɗon, no waɗan fenooɓe ngam pooɗa aahiiɓe gom tokka ɗum'en.
44020031	Kakkilee ndenne, miccitee ko duuɓi tati nii, jemma e nyalooma miɗo fooɗa noppi mooɗon dow maɓɓe. Miɗo woyana on ɗum wakkati fuu.
44020032	Jooni, mi halfini on he Alla e haala mum moƴƴuka. Haala ngooduka baawɗe sinngude hawriine mooɗon. Har makka duu Alla no waawi hokki on ndonngu ngu o fodani seniiɓe makko.
44020033	Mi suunaaka ceede, kaŋŋe naa koltal neɗɗo mooɗon fuu.
44020034	Oɗon anndi ko juuɗe am ngollirmi faa keɓumi ko mbuuriranmi he ko fiirti haajuuji wonduɓe he am.
44020035	Mi holli on duu ko oɗon kaani gollude ngam wallude ɓe ngalaa baawɗe. Mi holli on duu ko oɗon kaani miccitaade haalaaji ɗi Iisa Joomiraawo meeɗen haali, wakkati o wi'unoo : « Kokkuɗo no ɓuran kokkaaɗo welwelo. »
44020036	Nden Pol hofidii he maɓɓe, du'ii.
44020037	Ɗum nanngi ɓerɗe maɓɓe faa gonɗi no mbanjanoo ɓe. Ɓe kippi dow makko, iɓe mbunndoo mo ngam hollude mo enɗam.
44020038	Ɓerɗe maɓɓe mboni. Amma ko ɓuri bonnude ɓerɗe maɓɓe woni ko Pol wi'i ɓe ngi'ataa ɗum kaden. Ɓe ɗowtiri mo faa to laana kaan.
44021001	Wakkati min ceedunoo he maɓɓe, min naati laana ndiyam, min pa'i duune Kos. Jaangoore mum min ummii Kos, min ngari duune Rodos. Min ƴuwi Rodos, min ngari Patara.
44021002	Nder Patara min tawi laana gom njehooka Finisi. Nden min naati ka, min ndilli.
44021003	Wakkati min njottinoo to neɗɗo hollirta duune Kipurus, min acci nde nano amin, min pa'i har leydi Siriya. Wakkati min ngarnoo Tirus, min ndarii ɗon ngam laana kaan no haani jippinde gineeji gom.
44021004	Nder Tirus, min tawi aahiiɓe gom, min njoddii he maɓɓe jeɗɗiire. Nder baawɗe Ruuhu Ceniiɗo iɓe mbi'a Pol to yehu Ursaliima.
44021005	Wakkati jeɗɗiire amin huuɓunoo, min nanngi laawol. Goonɗinɓe Tirus ɓeen ɗowtiri min : Kamɓe, deekiraaɓe maɓɓe e ɓiɓɓe maɓɓe fuu faa min mburtii huɓeere ndeen. Minen he maɓɓe, min fuu min kofi daane maayo ngoon, min ndu'ii.
44021006	Min mbaynodiri he maɓɓe, min naati laana, kamɓe duu ɓe coƴƴi gaɗa koyɗe maɓɓe.
44021007	Wakkati min ngarnoo nder Potolemayis, min cannowi goonɗinɓe tawaaɓe nder huɓeere ndeen. Min nyallidi he maɓɓe, nyalooma oon fuu.
44021008	Jaangoore mum, min ummii Potolemayis, min ngari Kaysariya. Min njippi wuro baajotooɗo Habaru lobbo gom bi'eteeɗo Filipa, gooto nder jeɗɗo suɓaaɓe nder Ursaliima.
44021009	Filipa no woodi ɓiɓɓe rewɓe nayo, surbaaɓe waɗooɓe annabaaku.
44021010	Min ngaɗi balɗe toon. Nder balɗe mum, annabiijo gom bi'eteeɗo Agabus ƴuwi Yahudiya,
44021011	wari tawi min Kaysariya, o adi tunndorgol Pol, o haɓɓi koyɗe makko e juuɗe makko, o wi'i : —Ɗum woni ko Ruuhu Ceniiɗo wi'i : « Nder huɓeere Ursaliima Yahudankooɓe no nanngan jom tunndorgol ngool, kaɓɓa mo hano no kaɓɓirmi hoore am nii, nden ɓe ngatta mo nder juuɗe ɓe kanaa Yahudankooɓe. »
44021012	Wakkati min nanunoo haala kaa, minen he himɓe Kaysariya, min eeli Pol to yaha Ursaliima.
44021013	Amma o jaabii, o wi'i : —Ɗume waɗi ko oɗon mboya ? Accee to on taƴee ɓerne am. Mi hulataa haɓɓeede naa wareede nder Ursaliima ngam sabbu Iisa Joomiraawo meeɗen.
44021014	Ngam min mbaawaay surude mo, min tinnanaay mo, amma min mbi'i : —Joomiraawo wonnu.
44021015	Wakkati min ngaɗunoo balɗe seɗɗa nder Kaysariya, min ciryii, nden min pa'i Ursaliima.
44021016	Aahiiɓe gom ɗowtiri min, ɓe njaari min to Manason jeyaaɗo Kipurus, aahiijo Iisa arano gom. Kanko haani werna min.
44021017	Wakkati min njottinoo Ursaliima, goonɗinɓe huɓeere ndeen taɓɓitii min no wooɗiri.
44021018	Jaangoore mum, ardiiɓe kawrital goonɗinɓe kawri wuro Yakuuba, Pol tokki min yehi toon.
44021019	Pol sanni tawaaɓe toon fuu, nden fillanii ɓe huune fuu ko Alla waɗi hakkune ɓe kanaa Yahudankooɓe daliila golle mum.
44021020	Wakkati ɓe nanunoo haalaaji ɗii, ɓe teddini Alla. Nden ɓe mbi'i Pol : —A hi'i naa banndiraawo, Yahudankooɓe ujunaaji ujunaaji ngoonɗini Iisa, amma iɓe ngiɗi tokkol Tawreeta sanne.
44021021	Ɓe nani duu, ko a waajake Yahudankooɓe jooɗiiɓe nokku nokkuuje fuu ngam ɓe mboppa Tawreeta, mbi'uɗaa ɓe to ɓe njuulnu sukaaɓe maɓɓe, to ɓe tokku finaa-tawaaji maɓɓe.
44021022	Ɗume ngatten jooni ? Tabbat ɓe nanan ko a wari, aɗa ɗo.
44021023	Ndenne waɗu ko min mbi'ete. Himɓe nayo gom nii wonɓe hakkune amin, waɗanɓe Alla alkawal.
44021024	Adu ɓe yaaru, ngaɗidon gaba go'o ko Tawreeta wi'i waɗee ngam laataade laaɓuɓe. Njoɓaa ɓe pemmbee, ɓe laatoo laaɓuɓe. Nde nii a waɗi kujje ɗee, too no faametee ko woni no wi'ee dow maaɗa ɗum baa gootel hanaa goonga. Amma aan he hoore maa a tokkuɗo Tawreeta.
44021025	Har ko ndaarata goonɗinɓe Iisa ɓe kanaa Yahudankooɓe, min mbinndanii ɓe dow ko min kawri, min njardii kam woni : Ɓe kaanaa nyaamude tewu cakkanaangu tooruuje, ƴiiƴam, ko saaɗi, ɓe paddo ko'e maɓɓe he golle jaayɗe hano jeenu.
44021026	Nden Pol yahdi he worɓe ɓeen. Jaangoore mum, ɓe ngaɗidi huune fuu ko diina Yahudankooɓe tilsini ngam laaɓinde hoore mum. Gaɗa majjum o yehi nder Juulirde mawne, o haalani himɓe nyalaane nde laaɓinol ngool timmata, he wakkati mo sadaka neɗɗo maɓɓe fuu waɗetee.
44021027	Wakkati jeɗɗiire laaɓinol ngool ɓadinoo huuɓude, sey Yahudankooɓe gom ƴuwɓe Asiya ngi'ii Pol nder Juulirde mawne ndeen. Ɓe uppi jama'aare ndeen nannga mo.
44021028	Iɓe kuuɓa, iɓe mbi'a : —Isra'ilankooɓe ! Paabee, nanngee neɗɗo gonɗo no waajoo nokku fuu no wi'a ko lenyi meeɗen, Tawreeta e Juulirde meeɗen mawne kanaa goonga. Kanko nii naatidi he ɓe kanaa Yahudankooɓe nder Juulirde meeɗen. Ɓe tunnini nokkuure meeɗen seniine !
44021029	Ngam ɓe ngi'idi Pol e Torofimus jeyaaɗo Efeesu nder Ursaliima, iɓe miila duu ko Pol nannii mo nder Juulirde ndeen.
44021030	Himɓe Ursaliima fuu ummii ngari. Ɓe nanngi Pol, ɓe mburtini ɓaade Juulirde mawne ndeen. Ɓe ommbii law law dammbule ɓaade ndeen.
44021031	Wakkati ɓe tefannoo warude mo, himɓe gom ndoggi kaalanowi mawɗo soogeeji Rooma mbi'i ko Ursaliima fuu irbodiri.
44021032	Nden o ummii sabbat, o hooƴi soogeeji gom e mawɓe mum'en, o fa'i to jama'aare ndeen. Wakkati himɓe kollirnoo mawɗo soogeeji ɗiin he soogeeji mum, ɓe acci piiɗe Pol.
44021033	Mawɗo soogeeji ɗiin ɓadii Pol, hokki callali ɗiɗi, wi'i Pol nanngee, haɓɓiree ɗi. Nden o ƴami jama'aare ndeen, moy woni gorko oo ? Ɗume o waɗi ?
44021034	Nder jama'aare ndeen woɓɓe no mbi'a ɗum, woɓɓe duu no mbi'a ɗumtoo. Olko himɓe haɗi hooreejo soogeeji ɗiin faamude hoore haalaaji maɓɓe. Nden o wi'i Pol yaaree nder kaliyol soogeeji gom.
44021035	Sey himɓe fuu tokki Pol, no kuuɓa, no mbi'a : —Mbaree mo ! Mbaree mo ! Wakkati Pol yottinoo ƴencirgal suudu nduun, ngam sabbu fitina jama'aare ndeen, soogeeji ɗiin ƴetti mo nanni nder mayru.
44021037	Wakkati Pol nannetenoo nder kaliyol soogeeji ngool, sey o wi'i hooreejo maggol nder gerekankoore : —Miɗo waawi yeccaade naa ? Nden o jaabii Pol, o wi'i : —Oo ? Aɗa waawi gerekankoore naa ?
44021038	Ndenne hanaa aan woni ɓii-Misira, mo balɗe jawtuɗe murtini himɓe, ardi murtuɓe ujunaaji nayo, naddi he maɓɓe nder ladde yeeruure ?
44021039	Pol wi'i mo : —Miin, mi Yahudanke Tarsus, huɓeere nde suuɗaaki, nder leydi Silisi. Mi eeli ma, acca mi haalda he himɓe ɓee.
44021040	Nden hooreejo soogeeji ɗiin hokki mo laawol haaldude he maɓɓe. Pol darii dow ƴencirgal ngal, ɓantani jama'aare ndeen junngo wi'i ɓe kettinoo. Wakkati himɓe fuu ndeƴƴunoo, Pol fuɗɗi haala mum nder aramankoore, wi'i :
44022001	—Banndiraaɓe am e baabiraaɓe am, kettinee ko ngiɗumi haalande on ngam lamnude hoore am.
44022002	Wakkati ɓe nanunoo Pol haali aramankoore, ɓe ngaɗi siw ɓe ndeƴƴiti. Pol itti hunnduko wi'i :
44022003	—Miin, mi Yahudanke, mi rimaama Tarsus nder leydi Silisi. Amma Ursaliima mawnumi. Gamaliyel janngini kam. To makko njanngumi Tawreeta faa laaɓi tar. Miɗo wakkili he Alla hano no mbakkiliriɗon on fuu hannden he makko.
44022004	Mi jooɗake miɗo torra tokkuɓe laawol Iisa Almasiihu faa ɗum yottani ɓe he maayde. Mi nanngi worɓe e rewɓe goonɗinɓe Iisa, mi uddi.
44022005	Mawɗo cakkanooɓe Alla e mawɓe hawriine goonɗinɓe Iisa fuu no ceedanoo kam, kam'en duu. Kamɓe he ko'e maɓɓe kokki kam ɗerol ngam mi heɓa laawol yahde to banndiraaɓe meeɗen Yahudankooɓe wonɓe Damas. Nden njehumi ngam haɓɓoyde goonɗinɓe Iisa, mi wadda ɓe Ursaliima ɓe njukkee.
44022006	Wooɗi, ummiimi, pa'umi Damas faa ɓadiimi. Caka nyalooma, wakkati gooto, sey annuura mawɗo gom ƴuwi dow, saami dow am, fiilii kam.
44022007	Caamumi, sey nanumi daane gom no wi'a kam : « Sol ! Sol ! Ko waɗi aɗa torra kam ? »
44022008	Nden njaabiimi, mbi'umi : « Joomiraawo ! Aan woni moy ? » Sey nde wi'i kam : « Miin woni Iisa mo Nasaratu, mo ngonɗaa aɗa torra oon. »
44022009	Nden, mbi'umi : « Joomiraawo, ɗume ngaɗanmi ? » Sey Joomiraawo wi'i kam : « Umma, yehu Damas. Toon, a haalantee fuu ko haani ngaɗaa. » Wonduɓe he am ɓeen ngi'ii annuura oon, amma ɓe nanaay daane haaldude he am ndeen.
44022011	Ƴelkitol annuura ngool wumni kam, nden ɓe ɗowi kam, ɓe njaari nder Damas.
44022012	Nder Damas no tawa gorko kuloowo Alla gom, tokkuɗo Tawreeta bi'eteeɗo Ananiyas. Filla golle makko lobbe no dow ɗemle Yahudankooɓe Damas fuu.
44022013	Sey o wari, o darii yeeso am, o wi'i kam : « Banndam Sol, wumtu ! » Wakkati mum da, mbumtumi, ngi'umoomi.
44022014	Nden o wi'i kam : « Alla maamiraaɓe meeɗen suɓake ma ngam paama muuyɗe mum, ngi'aa Dartiiɗo, nanaa daane makko,
44022015	ngam a seedantoo mo yeeso himɓe fuu dow ko ngi'uɗaa e ko nanuɗaa.
44022016	Joonin, ko ndoomuɗaa ! Umma, ngaɗaneɗaa batisma, nodda innde Joomiraawo hakkeeji maaɗa njaafee. »
44022017	Wakkati coƴƴiimi Ursaliima, nyannde gom miɗo du'oo nder Juulirde Ursaliima mawne, sey kollaami, ngi'umi,
44022018	Joomiraawo no wi'a kam : « Yawɗa, mburtoɗaa Ursaliima, ngam himɓe huɓeere ndeen njaɓataa seedaaku fuu ngu ngaɗata dow am. »
44022019	Nden njaabiimi, mbi'umi : « Yaa Joomiraawo, iɓe anndi ko miɗo naatannoo nder baajorɗi, miɗo nannga himɓe, miɗo udda. Miɗo fiya ɓe ngam ɓe ngoonɗini ma.
44022020	Nyannde Etiyen goonɗinɗo ma waraa, miɗo darii, maayde makko welii kam. Miin duu doomi kolte warɓe mo ɓeen. »
44022021	Sey Joomiraawo jaabii kam, wi'i kaden : « Umma, wurta, mi lilete faa to woɗɗi, to ɓe kanaa Yahudankooɓe. »
44022022	Wakkati jama'aare ndeen nanunoo konngol « mi lilete faa to woɗɗi, to ɓe kanaa Yahudankooɓe » wurtii nder hunnduko Pol, sey ɓe ƴetti daaɗe maɓɓe dow, ɓe poti, ɓe mbi'i : —Mbaree mo, ittee mo nder duuniyaaru nduu ! O haanaa wuurude sam !
44022023	Ɓe tinni, iɓe kuuɓa, iɓe itta kolte maɓɓe, iɓe mbicca leydi.
44022024	Nden hooreejo soogeeji leydi Rooma hokki laawol Pol yaaree nder kaliyol mum'en, o ɓoccee heɓa faamee ko waɗi jama'aare ndeen no huuɓa ngam makko.
44022025	Wakkati ɓe kaɓɓunoo Pol faa o ɓoccee, sey o wi'i soogeeru mawnu wonndu ɗon gom : —Ɓii-Rooma mo hiitanaaka ngiɗɗon ɓoccude fa. Iɗum dagii duu nii ?
44022026	Wakkati soogeeru nduun nanunoo ko Pol wi'i ɗum, o yehi to mawɗo maɓɓe, o wi'i : —Aɗa anndi ko anniyiɗaa wadde naa ? Gorko oo no ɓii-Rooma !
44022027	Nden mawɗo soogeeji ɗiin wari to Pol, ƴami mo, wi'i : —Mbiiɗaa a ɓii-Rooma naa ? Pol jaabii mo, wi'i : —Ayyo, mi ɓii-Rooma !
44022028	Nden mawɗo soogeeji ɗiin, wi'i mo : —Ceede re'ataa njoɓumi ko laatiimi ɓii-Rooma. Sey Pol wi'i mo : —Miin, mi fini tawumi mi ɓii-Rooma.
44022029	Nden anniyiiɓe ɓocca Pol ɓeen takkiti mo. Wakkati hooreejo soogeeji ɗiin duu faamoynoo ko ɓii-Rooma nanngi haɓɓi, kulkulal nanngi mo faa noy walaa.
44022030	Nyannde mawɗo soogeeji Rooma faamunoo ko Pol no ɓii-Rooma, o naati tefude maana ko waɗi mawɓe Yahudankooɓe no tuuma Pol. Jaangoore mum, o noddi mawɓe cakkanooɓe Alla e hawriine hiitotooɓe potta. O waɗi Pol haɓɓitee waddee daroo yeeso maɓɓe.
44023001	Pol wari darii yeeso hawriine ndeen, wi'i : —Banndiraaɓe, nyannde ummiimi warde hannden mbuurnam am fuu mi wattaana ɗum naa nder golle Joomiraawo, nder miilo lamngo.
44023002	Sey Ananiyas, mawɗo cakkanooɓe Alla wi'i dariiɓe hadde Pol ɓeen, teɓɓa hunnduko Pol.
44023003	Nden Pol jaabii Ananiyas wi'i mo : —Aan Alla teɓɓata, aan ŋata-fuufowel ! Aan ! Aɗa jooɗii faa kiitoɗaa kam dow tilsinooje Tawreeta, dey piirta hunnduko mbi'aa mi fiyee. Haalanam toy ɗum winndaa naa ɗum wi'aa nder Tawreeta ?
44023004	Darinooɓe hadde makko ɓeen ndoofi mbi'i mo : —Mawɗo cakkanooɓe Alla, mo Alla suɓii njennataa naa ?
44023005	Pol jaabii ɓe, wi'i : —Banndiraaɓe, mi faamaay ko o mawɗo cakkanooɓe Alla. Miɗo anndi ko no winndaa wi'aa : To yennu ardiiɗo mooɗon !
44023006	Pol no anndi ko nder hiitotooɓe ɓeen, woɓɓe no Sadduki'en, woɓɓe no Fariisa'en, ngam majjum waɗi nder daane toowne, o wi'i : —Banndiraaɓe, miin mi Farisaajo, ɓii-Farisaajo. Ngam mi tabbintini ko ummitaaki no goonga, waɗi miɗo hiitee !
44023007	Wakkati Pol haalunoo haala kaa, geddi ummii hakkune Fariisa'en e Sadduki'en, sey hawriine ndeen fecci.
44023008	Sadduki'en no mbi'a ko ummitaaki walaa, maleykaaɓe ngalaa, ruuhuuji duu ngalaa. Fariisa'en duu no ngoonɗini ko kujje ɗee fuu no ngoodi.
44023009	Ɓe tinni iɓe olka, faa olko maɓɓe mawni. Sey jannginooɓe Tawreeta gom wonduɓe he Fariisa'en, ndoofi no mbi'a : —Walaa fuu ko boni ko min ngi'ii he gorko oo ! No waawi taweede ruuhu naa maleykaajo haaldi he makko !
44023010	Geddi ndiin mawni hakkune maɓɓe faa mawɗo soogeeji ɗiin huli to ɓe ciccitta Pol. Sey o waɗi soogeeji ɗiin njippoo, itta Pol nder juuɗe himɓe ɓeen, njaara mo nder kaliyol mum'en.
44023011	Pol nannaa nder kaliyol ngool. Joomiraawo wanngani mo nder jemma, wi'i mo : —Taa hulu ! No ceedoraniɗaa kam Ursaliima nii, no tilsi duu ceedanoɗaa kam nder Rooma.
44023012	Pol waali nder kaliyol soogeeji Rooma, weeti Yahudankooɓe gom duu kawri ngaɗi haɓɓi-daane, kuni ko kam'en nyaamataa, kam'en njarataa se hanaa kam'en keɓu mbari Pol non.
44023013	Yahudankooɓe kuniiɓe ɓeen ɓuri lasooji ɗiɗo.
44023014	Ɓe ummii ɓe njehi to mawɓe cakkanooɓe Alla e mawɓe Yahudankooɓe, ɓe mbi'i ɗum'en : —Min kunorake Alla ko min nyaamataa, min njarataa, se hanaa min keɓu Pol min mbari non.
44023015	Joonin, onon he hawriine dawrooɓe, ummee njehee to mawɗo soogeeji Rooma mbi'on mo, o waɗa Pol waddee, ƴamon ƴamton mo, ngam kiite makko ngaɗa no haaniri. Minen duu, min mbaran mo fadde makko yottaade to mooɗon.
44023016	Ɓii sakiike Pol debbo nani filla haɓɓi-daane ndeen, sey o yehi nder kaliyol soogeeji ngool, o naati, o haalani Pol filla haɓɓi-daane ndeen fuu.
44023017	Pol noddi soogeeru mawnu gom, wi'i ndu : —Miɗo hiɗi njaaranaa kam suka gorko oo to mawɗo mooɗon, ngam no woodi ko o hiɗi haalande mo.
44023018	Soogeeru mawnu nduun yaari mo to mawɗo mum'en, wi'i mo : —Uddaaɗo bi'eteeɗo Pol eeli kam mi wadda suka gorko oo to maaɗa, ngam no woodi ko o hiɗi haalande ma.
44023019	Nden mawɗo soogeeji oon nanngi junngo suka oon, towtidi seɗɗa he makko, ƴami mo wi'i : —Ɗume ngiɗaa kaalanaa kam ?
44023020	Sey suka oon fiirti hunnduko, wi'i mo : —Yahudankooɓe gom kawri faa ngara eele jaaŋo ngadanaa ɗum'en Pol yeeso hawriine dawrooɓe. Ɓe mbi'etee ko kam'en no ngiɗi daarude fii Pol oon no wooɗiri.
44023021	Amma to njaɓu. Ngam ko waɗata, Yahudankooɓe lasooji ɗiɗo tunnan Pol. Ɓe kunorake Alla ko ɓe nyaamataa, ɓe njarataa nde kam'en mbaraay Pol. Jooni ɓe ciryake, ko mbi'ataa tan ɓe ndoomi.
44023022	Nden hooreejo soogeeji oon wi'i suka gorko oon : —War hootu dey ŋata hunnduko maa deƴƴa, taa haalan baa gooto ko mbi'uɗaa kam ɗum.
44023023	Wakkati mawɗo soogeeji Rooma nannoo ko suka oon wi'unoo ɗum dow haɓɓi-daane mo Yahudankooɓe ngaɗi dow Pol, o noddi soogeeji makko mawɗi ɗiɗi gom, o wi'i ɗi : —Kawree worɓe keme ɗiɗo, waɗɗotooɓe pucci lasooji tati e sappo e jom'en labbe keme ɗiɗo. Ciryoɗon jamɗe jeenay hannden jemma,
44023024	kirkinon pucci, njaaron Pol no wooɗiri yeeso Filiki guferner Kaysariya.
44023025	O winndi ɗerol o hokki ɓe. Nder maggol o wi'i :
44023026	—Filiki guferner tedduɗo, miin Kalawdiyus Lisiya, miɗo yewte.
44023027	Gorko mo lildanmaami oo, Yahudankooɓe nanngi mo, kuni sey mbara mo. Wakkati paamoymi o ɓii-Rooma, naatumi, miin e sewre soogeeji am, coptinmoomi.
44023028	Ngam miɗo hiɗi faamude ko ɓe pelirta mo, nanngumoomi ngaddumi yeeso hawriine dawrooɓe.
44023029	Sey tawumi ko dow fii Tawreeta maɓɓe tan, ɓe pelirta mo, ndenne gacce makko fotaay o waree naa o uddee.
44023030	Gaɗa mum, nanumi kaden Yahudankooɓe kawri, ngaɗi haɓɓi-daane faa mbara mo. Ɗum waɗi ko lildumoomi jooni to maa. Mi tilsini felooɓe mo ɓeen duu ngara to maa, pela mo toon.
44023031	Soogeeji ɗiin ngaɗi ko mbi'aa. Ɓe ciryii, ɓe mburtodi Pol jamɗe jeenay jemma mum, ɓe njaari mo faa Antipatiris.
44023032	Waali weeti jaangoore mum, worɓe keme ɗiɗo ɓeen e jom'en labbe ɓeen coƴƴi Ursaliima nder kaliyol mum'en. Waɗɗiiɓe pucci ɓeen njaari Pol Kaysariya.
44023033	Wakkati ɓe njottinoo Kaysariya ndeen, ɓe kokki guferner oon ɗerol binndaangol ngool, ɓe ngatti Pol nder juuɗe makko.
44023034	Guferner oon janngi ɗerol ngool, nden ƴami Pol wi'i : « Toy njeyaɗaa ? » Pol jaabii mo wi'i : « Leydi Silisi. »
44023035	Nden o wi'i Pol : —Mi noddete nde nii felooɓe ma ngari. O hokki laawol Pol faddee nder laamorde Hirudus.
44024001	Balɗe joy gaɗa garki Pol nder Kaysariya, Ananiyas mawɗo cakkanooɓe Alla kam duu wari nder Kaysariya. Omo wondi he mawɓe gom, omo wondi duu he Tertullus neɗɗo jannguɗo laabi kiite leydi Rooma ngam tettinde himɓe nder kiite. Ɓe fuu ɓe ngaraana ngam felude Pol yeeso guferner oon.
44024002	Pol noddaa wari darii yeeso Filiki. Tertullus fuɗɗi felude mo, fiirti hunnduko wi'i : —Alla sabbinane guferner ! Sabbu maaɗa, e laabi kesi ɗi ndarnuɗaa nder jamaanu maaɗa waɗi jam jippii hakkune amin.
44024003	Nokku fuu aɗa yettee jettooje ɗe ngalaa keerol.
44024004	Jooni nii to mi junnu haala, mi ŋaarake ma, kettinoɗaa min seɗɗa.
44024005	Min taykake min ndaari sey min tawi ko gorko oo no bonɗo faa hanaa seɗɗa. Neɗɗo oo kuɓɓoowo fitina non hakkune Yahudankooɓe to ɓe tawa fuu. O ardiiɗo sewre diina himɓe Nasaratu.
44024006	O waɗi no waɗee fuu ngam o liɓa darja Juulirde amin mawne. Ɗum waɗi min nanngi mo. [Min ngiɗiino hiitanaade mo dow laabi kiite amin,
44024007	amma Lisiya mawɗo soogeeji Rooma teeti mo semmbe semmbe nder juuɗe amin,
44024008	hokki laawol felooɓe mo ɓeen ngara, pela mo to maa. Aan he hoore maa, aɗa waawi ƴami mo,] ngam paama goonga e goonga ko waɗi miɗen pela mo.
44024009	Yahudankooɓe tawaaɓe toon ɓeen tokkitii haala Tertullus, mbi'i goonga nii Tertullus haali.
44024010	Guferner Filiki wonƴiti har Pol hokki mo laawol haalude. Pol fiirti hunnduko wi'i : —Hanaa hannden tan, amma illa ko ɓooyi miɗo anndi ko aan woni kiitantooɗo leydi amin. Ngam majjum waɗi ko sikka fuu walaa miɗo waawi tettinde hoore am yeeso maa nder kiite ɗee.
44024011	Mi ɓuraay balɗe sappo e ɗiɗi he warde nder Ursaliima ngam rewude Alla. Nde nii a taykake, a faaman ko mi ɓuraay non.
44024012	Walaa tawɗo kam nder Juulirde mawne, nder baajorɗi naa to gom nder huɓeere Ursaliima, miɗo yeddodira he goɗɗo naa miɗo uppa jama'aare murta.
44024013	Huune fuu ko ɓe tuumiri kam, nder maɓɓe walaa baawɗo tabbintinde ɗum.
44024014	Amma jooni yeeso maa, he daane toowne, miɗo anndi ko mi waraana rewude Alla maamiraaɓe amin dow laawol Alla. To maɓɓe laawol ngool hanaa goonga, ngol sewre diina tan. Amma miin, mi goonɗini ko winndaa fuu nder Tawreeta e nder dewte annabiiɓe,
44024015	kam woni ko Alla accataa maayɗo baa gooto. O ummintinan dartiiɓe, o ummintinan bonɓe duu. Huune ndee duu mi tabbintinti ɗum, tuumooɓe kam ɓee duu tabbintini ɗum.
44024016	Ngam majjum waɗi wakkati fuu miɗo dartii nder miilo laaɓuŋo ngo felataa kam yeeso Alla he yeeso himɓe.
44024017	Ko wayri kam ɗo waɗi duuɓi. Mi wari jooni yeddande himɓe amin kokke he waɗande Alla sadakaaji.
44024018	Nder Juulirde mawne toon ngonmi ko ɓe tawi kam. Mi gayni golle laaɓinol am fuu, mi wondaa fuu he jama'aare gom. Fitina fuu duu waɗaay.
44024019	Amma Yahudankooɓe Asiya no ngonnoo nder Juulirde ndeen. Nde nii iɓe ngoodunoo ko ɓe pelirta kam, kamɓe kaani ngara pela kam yeeso maa.
44024020	Naa wakkati ngaddaami yeeso hiitorde maɓɓe, himɓe wonɓe ɗo nanngiri kam gacce gom ? Nde nii ɓe nanngiri kam gacce gom, ɓe kaala.
44024021	Yeeso hawriine dawrooɓe nder daane toowne mi wi'i ko mi tabbintini ko Alla no ummintinan maayɓe. Haala ka kaalumi kaa tan woni no waɗa mi hiitee yeeso maaɗa naa ?
44024022	Guferner oon no anndi laawol Iisa Almasiihu, ngam majjum waɗi o itti hunnduko o wi'i Pol'en : —Mi hiitotoo fii mooɗon oo wakkati Lisiya, mawɗo soogeeji Rooma, wari. Kiite ɗeen eggina faa nyannde gom.
44024023	O hokki laawol mawɗo soogeeji ɗiin faddoo Pol, amma to o haɓɓee. To higiraaɓe makko duu kaɗee tuntaade mo.
44024024	Pol waɗi balɗe no uddii. Nyannde gom guferner Filiki wardi he deekum Yahudanke bi'eteeɗo Durusilla ngam tuntaade Pol. Filiki waɗi Pol noddaa, o hettini Pol no haala dow filla goonɗinde Iisa Almasiihu.
44024025	Nden Pol tinni no famtina dow noy neɗɗo wuurirta ngam wela Alla. Noy neɗɗo watta ko waawa hoore mum. O wi'i duu ko Alla no hiitoto duuniyaaru fuu. Sey Filiki huli, wi'i Pol : —Heƴi hannden kay ! Jooni soƴƴa jooɗowa. Wakkati keɓumi daama fuu, mi waɗan noddeɗaa.
44024026	Filiki no miila ko Pol soodan hunnduko mum waɗi o ƴuwtaa dow makko. Wakkati warde wakkati omo nodda mo ngam ɓe njewtida.
44024027	Pol waɗi duuɓi ɗiɗi no uddii. Sey nyannde gom Filiki ittaa guferner, Porsiyus Festus naati nokku makko. Amma ngam welnude ɓerɗe Yahudankooɓe Filiki dilli, acci Pol no uddii.
44025001	Balɗe tati gaɗa garki Festus ngam fuɗɗude golle gufernaaku, o ummii Kaysariya o wari Ursaliima.
44025002	Mawɓe cakkanooɓe Alla e ardiiɓe Yahudankooɓe gom ngari peli Pol yeeso makko.
44025003	Ɓe eeli mo o waɗa Pol waddee Ursaliima ngam ɓe ciryake Yahudankooɓe warooɓe Pol gom, ɓe ndesi dow laawol.
44025004	Amma Festus jaabii ɓe wi'i : —Pol no uddii nder Kaysariya. Mi ɓooyataa Ursaliima, miin he hoore am mi soƴƴoto Kaysariya.
44025005	Mawɓe mooɗon ngara min njaada, nde tawi Pol waɗi ko foti feleede, ɓe pela mo.
44025006	Guferner Festus waɗidaayna he maɓɓe balɗe jeetati naa balɗe sappo nder Ursaliima, nden soƴƴii Kaysariya. Nder Kaysariya o waali, weeti jaangoore mum, o waɗi Pol waddee nder hiirirde ndeen ngam hiitanaade mo.
44025007	Pol wari, nden mawɓe Yahudankooɓe warɓe ƴuwi Ursaliima ngatti mo caka tinni no pelira mo gacce keewɗe. Amma ɓe mbaawaa tabbintinde baa worre nder majje.
44025008	Pol ummii ngam tettinde hoore mum wi'i : —Walaa gacce ɗe ngaɗumi, daarooje Tawreeta naa ƴeewooje Juulirde mawne. Mi waɗanaay laamiiɗo Rooma gacce fuu.
44025009	Amma ngam welnude ɓerɗe Yahudankooɓe ɓeen, Festus ƴami Pol, wi'i : —Aɗa hiɗi yahde Ursaliima, kiiteneɗaa toon yeeso am ?
44025010	Nden Pol jaabii, wi'i : —Nder sarɗorde Kaysar laamiiɗo Rooma mawɗo ngonmi, ɗon duu kaanaami hiitaneede. Walaa gacce ɗe ngaɗanmi Yahudankooɓe, aan he hoore maa aɗa anndani ɗum.
44025011	Nde nii mi nanngiraama gacce gom naa mi waɗi ko foti wareede mi salaaki wareede. Amma goonga fuu walaa nder ko ɓe peliri kam. Ndenne, walaa gooduɗo laawol watta kam nder juuɗe maɓɓe. Miɗo eela kiite am ɗee njaaree yeeso Kaysar.
44025012	Guferner Festus yewtidi saawidirooɓe mum, nden wi'i Pol : —A eeli kiite maa njaaree yeeso Kaysar. Yeeso Kaysar kiite maa njaaretee.
44025013	Guferner Festus adi laawol yaarude kiite Pol yeeso Kaysar, balɗe seɗɗa gaɗa mum, laamiiɗo Agirippa e mawnum debbo bi'eteeɗo Bernike, ngari Kaysariya ngam barkitaade Festus.
44025014	Ɓe ngaɗi balɗe Kaysariya iɓe njewtana Festus. Nyannde gom Festus waɗani Agirippa filla Pol, wi'i : —Gorko gom, mo Filiki acci no ɗo, no uddii nder Kaysariya.
44025015	Nder njaaki am Ursaliima mawɓe cakkanooɓe Alla e mawɓe Yahudankooɓe ngari peli mo to am, ɓe eeli kam mi taƴa kiite makko.
44025016	Njaabiimi ɓe, mbi'umi : Nder leydi Rooma, min mboowaay hiitanaade pelaaɗo fuu nde hanaa omo darii felooɓe mo ɓeen duu nii no darii. O hokkee laawol tefude tettinde hoore makko.
44025017	Mawɓe cakkanooɓe Alla e ardiiɓe Yahudankooɓe gom tokki kam ngari ɗo. Miin duu, mi jooɗaaki fuu ndoomumi goɗɗum. Waali weeti nyannde ɓe ngarnoo, ngaɗumi o waddee nder hiirirde ngam hiitanaade mo.
44025018	Warɓe ngam felude mo ɓeen ngari, ndarii. Mi miilii ko iɓe ngoodi daliila mawɗo mo ɓe pelirta mo. Amma kas !
44025019	Dow filla laabi diina maɓɓe e dow fii neɗɗo gom bi'eteeɗo Iisa, ɓe tinni iɓe pelira mo. Neɗɗo bi'eteeɗo Iisa oo maayi amma Pol no wi'a omo wuuri.
44025020	Ɗum wemmbii kam, mi anndaa fuu ko mbi'anmi. Nden ƴamumi Pol nde no jaɓa kiite mum ngaɗaa Ursaliima.
44025021	Amma o eeli kam kiite makko ngattee nder juuɗe Kaysar. Wakkati o eelunoo kam ndeen, mbi'umi o faddee ginan. Nde keɓumi laawol fuu mi daaran no ngaɗanmi o yaaree to Kaysar.
44025022	Sey Agirippa jaabii Festus, wi'i mo : —Miin he hoore am, miɗo hiɗi mi narra nowru am ko gorko oo wi'ata. Nden Festus wi'i mo : —Jaaŋo o waran, a nanan ko o wi'ata.
44025023	Waali weeti, Agirippa e mawnum debbo Bernike, ngari no ƴuggini, ɓe naati nder hiirirde to kiite Pol ngaɗetee. Soogeeji mawɗi he mawɓe huɓeere ndeen no tokki. Festus waɗi Pol waddaa.
44025024	Nden o wi'i : —Laamiiɗo Agirippa e onon tawaaɓe ɗo, on ngi'ii gorko oo, kanko woni mo Yahudankooɓe fuu ngari peli to am nder Ursaliima. On ngi'ii ɓe ngari ɗo duu ɓe peli mo, ɓe mbi'i : Barol woni dow makko.
44025025	Amma miin he hoore am, mi hi'aay ko o waɗi ko foti wareede. Kanko he hoore makko, eeli kam kiite makko njaaree to Kaysar. Miin duu mbi'umi kiite makko no njaaretee to Kaysar.
44025026	Amma mi walaa fuu haala tabbitikka dow makko, ka mbinndananmi ɓurɗo baawɗe nder Rooma fuu. Ngam majjum waɗi ngaddumoomi yeeso mooɗon. Mi waddi mo duu yeeso maaɗa, aan Agirippa. Ƴamu mo, aan he hoore maaɗa. Nden miin duu, mi heɓan ko mbinndananmi Kaysar.
44025027	Ngam he giiɗe am yaarude kasunke yeeso Kaysar, neɗɗo winndaay ngam famtinde ko waɗi o felaa, huune non nde hegaaki.
44026001	Pol no darii nder hiirirde ndeen, sey Agirippa wi'i mo : —A hokkaama laawol haalude. Haalu haala maa. Nden, Pol ɓanti junngo mum, jaabii, wi'i :
44026002	—Laamiiɗo, mi nani belɗum sanne hannden ngam heɓude laawol daraade yeeso maaɗa faa mi tettina hoore am dow ko Yahudankooɓe pelirta kam ɗum fuu.
44026003	Aɗa anndi finaa-tawaaji Yahudankooɓe, aɗa anndi duu geddi fuu wondi hakkune maɓɓe e himɓe. Ngam majjum waɗi miɗo eele, ngatta munyal kettinoɗaa kam.
44026004	Yahudankooɓe fuu no anndi no mbuurdumi illa cukaaku am. Iɓe anndi no njooɗoriimi fuu nder suudu baaba am he nder Ursaliima.
44026005	Iɓe anndi, nde nii ɓe calaaki seedaade, ko illa arannde mi tokkuɗo laawol diina amin, laawol ɓurngol tiiɗude faa miɗo limtee nder Fariisa'en.
44026006	Joonin, miin nii miɗo hiitee ngam mi watti gokka am dow fodoore nde Alla waɗani maamiraaɓe meeɗen.
44026007	Lenyi meeɗen sappo e ɗiɗi ɗiin fuu no ngatti gokka mum'en dow tabbintinde alkawal Alla ngaal. Jemma e nyalooma, iɗi tittinkini nder dewol Alla ngam heewtaade fodoore ndee. Laamiiɗo, ngam sabbu gokka kaa waɗi Yahudankooɓe no pela kam !
44026008	Ko waɗi onon Yahudankooɓe, oɗon miila ko Alla waawaa ummitinde maayɓe ?
44026009	Miin he hoore am, nder balɗe jawtuɗe mi miiliino ko no haani no ngaɗan mi fuu, mi bonna innde Iisa mo Nasaratu.
44026010	Kujje ɗee fuu ngoni ko ngaɗumi nder huɓeere Ursaliima. Mawɓe cakkanooɓe Alla kokki kam laawol mi udda goonɗinɓe heewɓe. Wakkati ɓe kiitantenoo faa ɓe mbaree, mi jaɓi ɓe mbaree.
44026011	Mi torri ɓe kile keewɗe nder baajorɗi. Miɗo tilsina ɓe, ɓe kaala haalaaji mettuɗi dow Almasiihu mo ɓe ngoonɗini oon. Miɗo nanannoo mone maɓɓe sanne sanne, faa miɗo tayna ɓe nder gure janaane, miɗo torra ɓe.
44026012	Nyannde gom mawɓe cakkanooɓe Alla kokki kam laawol nanngude goonɗinɓe Iisa nder huɓeere Damas sey ummiimi njehumi Damas.
44026013	Laamiiɗo, miɗo wonnoo dow laawol Damas caka nyalooma, sey ngi'umi jeyngol gom, ingol ɓuri naange yeynude. Ngol ƴuwi dow, ngol fiilii kam, miin he yaadiraaɓe am fuu.
44026014	Min fuu, min caami. Wakkati min fuu min ngonnoo e leydi, sey nanumi daane gom no wi'a kam nder Ibrankoore : « Sol ! Sol ! Ko waɗi aɗa torra kam ? Nde mbanyuɗaa kam, a torri hoore maaɗa ngam meere. »
44026015	Nden njaabiimi, mbi'umi : « Joomiraawo ! Aan woni moy ? » Daane ndeen wi'i kam : « Miin woni Iisa mo ngonɗaa aɗa torra.
44026016	Umma, dara, ngam mi wanngani ma, mi suɓake ma ngam ngollanaa kam, ceedanoɗaa kam nder ko ngi'uɗaa joonin dow am he ko ngi'oyta nde mi wanngi he maa yahde yeeso.
44026017	Mi reenete he Yahudankooɓe, mi reenete he lenyol gom ngol lilanmaami he mum'en joonin.
44026018	Mi lilete ngam piirta gite maɓɓe, ɓe ƴuwa nder nimre, ɓe ngarta nder jeyngol. Ɓe copto baawɗe Ibiliisa, ɓe naata Laamu Alla. Ɓe keɓa hakkeeji maɓɓe njaafee, kamɓe he seniiɓe kawtida ndonu ngam ɓe ngoonɗini kam. »
44026019	Ngam majjum laamiiɗo, mi salaaki ɗowtanaade ko ngi'umi, ƴuwanɗum kam dow.
44026020	Ɓe artumi waajaade ɓeen ngoni himɓe Damas, himɓe Ursaliima he fiiliiɓe leydi Yahudiya fuu. Gaɗa mum, tokkinmi himɓe lenyi gom. Mbi'umi ɓe, ɓe tuuba, ɓe ngarta he Alla. Ɓe ngolla golle kollooje ɓe tuubii.
44026021	Ngam majjum waɗi Yahudankooɓe nanngi kam nder Juulirde mawne, ɓe tefi warude kam.
44026022	Amma Alla wallii kam illa nyannde mum faa warde hannden. Ngam majjum waɗi miɗo ɗo hannden ngam haalande mawɗo yahde pamaro goonga. Mi waajataako huune fuu nde hanaa ko annabiiɓe he Muusa mbi'unoo no warowan.
44026023	Kanƴum woni : Almasiihu no torretee faa maaya, o arta maayɓe ummitaade, o waajoo lenyi meeɗen he lenyi gom fuu dow kisinam, ɗam laatanoo ɓe jeyngol.
44026024	Wakkati Pol haalannoo ndeen, sey Festus hacci he makko, wi'i : —Pol, a haaŋaama ! Anndal maaɗa ngal haaŋii ma !
44026025	Nden Pol jaabii mo, wi'i : —Sabbuŋo maaɗa juuta, mi haaŋaaka. Ko kaalanmi ɗum no goonga. Hakkillo am soptaay baa.
44026026	Agirippa no anndani ɗum, ngam majjum waɗi miɗo suusi haalude ɗum yeeso makko. Nde goonga, mi tabbintini ko ɗum suuɗanaaki mo, ngam ɗum waɗaaka nder cuccukka.
44026027	Laamiiɗo ! A goonɗini annabiiɓe naa ? Miɗo anndi ko a goonɗini !
44026028	Sey Agirippa wi'i Pol : —Ndenne nder wakkati seɗɗa oo, aɗa hiɗi ngaɗaa kam law law goonɗinɗo Almasiihu naa ?
44026029	Nden Pol jaabii mo, wi'i : —Juuti neeɓi miɗo eela Alla, aan he hettinaniiɓe kam joonin on fuu laatoɗon hano am, amma tawee callali ɗi ngalaa he mooɗon.
44026030	Laamiiɗo oon, guferner oon, Bernike he jooɗodinooɓe he maɓɓe ɓeen fuu ummii.
44026031	Wakkati ɓe mburtinoo ndeen, iɓe mbi'odira : —Gorko oo waɗaay ko foti wareede naa ko foti haɓɓireede callali.
44026032	Sey Agirippa wi'i Festus : —Omo waawi yoofeede nde nii o wi'aayno kiite makko njaaree to Kaysar, laamiiɗo Rooma mawɗo.
44027001	Wakkati njaaki amin leydi Italiya tabbitinnoo ndeen, Pol e kasunkooɓe gom ngattaa nder junngo Yuliyus, mawɗo soogeeji gonɗo nder sewre soogeeji Kaysar.
44027002	Min naati laana ndiyam ƴuwka Adaramatiya, kaanuka fanta gure leydi Asiya, gure tawaaɗe dow hunnduko ndiyam. Miɗen ngondi he Aristarkus gorko jeyaaɗo leydi Makedoniya, ƴuwɗo Tesalonika. Min ndilli Kaysariya,
44027003	jaangoore mum weeti, tawi min njottake Sidon. Yuliyus nani yurmeene Pol, hokki mo laawol tuntowaade higiraaɓe makko wonɓe nder Sidon ngam ɓe keɓa ko ɓe mballiri mo.
44027004	Wakkati min ƴuwnoo Sidon, henndu mawnu woni no njaɓɓitoo min. Nden min tokkiri fonngo duune Kipurus.
44027005	Min pedditi hedde har Silisi e Pamfiliya. Min njottii Mira nder leydi Lisiya.
44027006	Mira toon, Yuliyus tawi laana ƴuwka Alekasandiire no fonndi Italiya. O nanni min nder makka.
44027007	Min ngaɗi balɗe, laana amin no yaha heese heese. Da cat he walaa hawli ko min njottii Kinidus. Henndu nduun haɗi min, min tokka to min kaani tokkirde. Nden min takki fonngo duune Kereta har to henndu walaa, min panti Salmoni.
44027008	Da cat ko min njottii nokkuure wi'eteene Jipporde Lobbere, nde woɗɗaa Lasiya.
44027009	Ngam min ɓooyi sanne dow laawol, jahaangal ngaal duu no hulƴinii jooni. Wakkati Juulɗe moytol hakkeeji ngari, faa njawti. Nden Pol holliti ɓe wi'i :
44027010	—Banndiraaɓe, mi hi'i ko jahaangal meeɗen ngal no keewngal torra he balaa'u. Hanaa ngam laana kaa he gineeji ɗii tan, amma enen he ko'e meeɗen duu no waawi laataade mursen yonkiiji meeɗen.
44027011	Yuliyus, mawɗo soogeeji oon, hoolaaki hollitoore Pol ndeen. Sey o hettinani ko mawɗo awƴooɓe laana kaan he joomiika mbi'i.
44027012	Ɗuuɗal himɓe tawaaɓe nder laana kaan ngiɗaa dabba nder jipporde ndeen ngam ɗon welaa dabbude. Nden ɓe mbi'i kam'en tefowa yottaade Fenikisa ngam dabbude toon. Fenikisa jipporde laanaaji non wonnde Kereta huccitidde caka hoore huɗo he gorgal, he caka soɓɓirde he gorgal.
44027013	Kenel hoore-huɗowel gom fuɗɗi no wifa, gollooɓe nder laana kaan miili ko kam'en mbaawan yottaade Fenikisa. Ɓe ƴeencini jamɗe darnooje laana ɗeen, ɓe takki fonngo Kereta, iɓe njaha yahde.
44027014	Amma wakkati seɗɗa gaɗa mum, sey henndu mawnu gom ƴuwanndu soɓɓirde huccitidde lettugal, ummiroy semmbe semmbe illa duune Kereta.
44027015	Henndu nduun taɓɓiti laana kaan faddii ka, min acci ka, ika doya yahde.
44027016	Wakkati min njawtunoo duungel Kawda, semmbe mayru ɓuyti seɗɗa. Da cat ko min keɓi, min pooɗi ngel, min ngartiri laanel pamarel ngel hadde laana mawka kaan.
44027017	Sey gollooɓe ɓeen ƴetti ngel, njowi dow laana mawka kaan. Nden ɓe kooƴi ɓoggi, ɓe piilii laana mawka kaan. Ngam hulude to ɓe nufoy dow fonngo nder soɓɓirde Libiya, ɓe njippini guda ngaɗoowa laana kaan dilla, ɓe acci ika doya yahde.
44027018	Henndu nduun tokki no yonka min faa jaangoore mum ɓe puɗɗi iɓe paɗɗa donle laana kaan nder maayo ngoon.
44027019	Faɓɓi jaangoore mum, kamɓe he ko'e maɓɓe adi gineeji gollirɗi maɓɓe paɗɗi nder maayo ngoon.
44027020	Naange he koode ngaɗi balɗe ngi'ataake. Henndu nduun tinni no wifa, faa min itti gokka kisol fuu nder ɓerɗe amin.
44027021	Min ngaɗi balɗe, min nyaamaay. Sey nyannde gom Pol ummii darii hakkune jama'aare fuu, wi'i : —Nde nii on njaɓiino haala am, on ndillataano Kereta, torraaji ɗii he mursere ndee duu hewtotaako on.
44027022	Joonin, ko kaalananmi on woni pukkinee hakkillooji mooɗon, baa gooto nder mooɗon mursataa yonki mum, laana kaa tan mursetee.
44027023	Hankin, Alla jeyɗo kam mo ndewanmi, lili maleykaajo gom he am.
44027024	Maleykaajo oon wi'i kam : « Pol, taa hulu, walaa ko waawi haɗude ma darowaade yeeso Kaysar. Alla reenete, aan he yaadiraaɓe maaɗa ɓeen fuu. »
44027025	Ndenne, pukkinee hakkillooji mooɗon, ngam miɗo hooli ko Alla haalani kam ɗum. Tabbat ko o wi'i ɗum waɗan.
44027026	Amma paamee faa ko tilay nufen dow duune gom.
44027027	Min ngaɗi jemmaaji sappo e nay, miɗen ndoya nder maayo Cakawo. Caka jemma sappo e nayaɓo oon, awƴooɓe laana kaan miili ko kam'en ɓadake leydi gom.
44027028	Ɓe paɗɗi ɓoggol ettirgol luggiɗirka ndiyam, ɓe tawi luggiɗirka kaan no waɗa gabaaje laso. Yeeso seɗɗa kaden, ɓe paɗɗi ngol, ɓe tawi luggiɗirka kaan no keddi gabaaje sappo he joy.
44027029	Ɓe kuli to ɓe caamoy dow kaaƴe. Nden ɓe njippini har gaɗa jamɗe nay darnooje laana kaan, iɓe keɗi Alla holla ɓe beete.
44027030	Wakkati gollooɓe nder laana kaan njippinoo laanel pamarel ngel dow ndiyam, faa ɓe ndilla kamɓe tan, sey ɓe peni ɓe mbi'i woɓɓe ko kam'en no njippinowan jamɗe yeesooje darnooje laana kaan.
44027031	Nden Pol wi'i mawɗo soogeeji oon, he soogeeji mum : —Nde nii ɓe ndillii ɓe acci on nder laana kaa, to baa gooto mooɗon daɗataa.
44027032	Wakkati soogeeji ɗiin nanunoo ko o wi'i ɗum, sey ɓe taƴi ɓoggi ɗi laanel ngel haɓɓiraa, ɓe acci ngel ingel dilla yahde kanngel tan.
44027033	Woɗɗa weetude, sey Pol eeli ɓe, ɓe fuu ɓe nyaama, o wi'i ɓe : —Hannden woni balɗe sappo he nay, on nyaamaay. Oɗon ndoomi ko watta.
44027034	Mi eeli on, ngaree, nyaamee ngam kison. Fakat baa leeɓol hoore gooto mooɗon solataa sako saama.
44027035	Wakkati o haaldannoo he maɓɓe ndeen, o hooƴi buuru, o yetti Alla yeeso maɓɓe, ɓe fuu. O helti, o fuɗɗi nyaamude.
44027036	Sey ɓe fuu hakkillooji maɓɓe pukki. Ɓe kooƴi, kamɓe duu buuruuje ɗeen iɓe nyaama.
44027037	Minen tawaaɓe nder laana kaan, miɗen ngaɗa himɓe keme ɗiɗo e lasooji tato e sappo he jeego'o (276).
44027038	Wakkati ɓe nyaamunoo faa ɓe kaari ndeen, sey ɓe kooƴi saakuuji alkama gonɗi nder laana kaan, ɓe paɗɗi nder maayo heɓa ɗum huyfinan ka.
44027039	Wakkati weetunoo, awƴooɓe laana kaan anndaa toy kam'en tawa amma ɓe kolliri fonngo gom to maayo ngoon waɗi hano luuro nii. Iɓe ngiɗi hoɗoyde toon he laana kaan, nde no waɗoo.
44027040	Nden ɓe taƴi ɓoggi jamɗe darnooje laana ɗeen, ɓe njoofi nder ndiyam. Ɓe kaɓɓiti ɓoggi awƴirngel laana kaan. Ɓe adi awƴirngel ngel, ɓe ƴenciniri wudere waɗoore ka yaha, ɓe peerti nde. Nden ɓe ponndi fonngo maayo ngoon, henndu no tutooka, ika doya yahde.
44027041	Ɓe njottii to taasiri gom, sey laana kaan fiyi he tilde gom. Hoore makka irii nder tilde ndeen faa ka sonnyataa. Semmbe benkeƴƴe ɗeen tinni no cerka ka har gaɗa.
44027042	Soogeeji gonɗi nder laana kaan ciryii warude kasunkooɓe wonɓe nder makka heɓa to baa gooto maɓɓe doggu.
44027043	Amma ngam Yuliyus mawɗo soogeeji ɗiin no hiɗi danna Pol, sey o itti ɓe dow anniya maɓɓe. Nden o hokki laawol waawɓe yinaade ɓeen arta njinoo mburtowoo.
44027044	Hoddiiɓe ɓeen duu tiigoo dow koɓitte laana kaan naa goɗɗum ƴuwɗum he makka. Nii waɗi ko min fuu min keɓi yottaade fonngo ngoon jam he seho.
44028001	Wakkati min kisunoo sarri maayo ngoon, nden min nani ko innde duune nde min ngari ndeen woni Malta.
44028002	Himɓe tawaaɓe dow mayre njaɓɓorii min teddirka. Ndiyam no toɓa, jaangol duu no woodi. Nden ɓe kuɓɓani min hiite min ƴilfoo.
44028003	Pol hawri leɗɗe, faɗɗi nder magge. Nguleeki magge waɗi mboddi tawani nder majje gom wurtii, soppi Pol he junngo.
44028004	Wakkati himɓe duune ndeen ngi'unoo mboddi ndiin no ɓilii he junngo Pol, sey ɓe mbi'odiri hakkune maɓɓe : —Tabbat gorko oo no ittoowo yonki non. Baa nii ko o hisi sarri maayo ngoo, kiite caami dow makko, ɗe accataa mo o wuura.
44028005	Pol fiɗɗi junngo mum, sey mboddi ndiin saami nder hiite ngeen. Meentol ngool torraay mo baa seɗɗa.
44028006	Ɓe miili o ɓuutan naa o saaman wakkati mum da, o maaya. Ɓe keɗi faa ɓooyi, ɓe ngi'ii ɗum torraay mo baa seɗɗa. Nden ɓe mbayli anniyaaji maɓɓe iɓe mbi'a : Deweteeɗo gom non !
44028007	Ɗon da hadde amin gese Pubiliyus, hooreejo duune ndeen, no kolliree. O wari, o jaɓɓii min no wooɗiri. O weerni min balɗe tati, omo hakkilii he amin.
44028008	Baabiiko no fukkii sellaa. O jontaaɗo, omo wondi wulowulo manngo, reedu makko no fiyaa, omo doggina ƴiiƴam. Pol ummii yehi to makko, du'ii, yowi juuɗe mum dow makko, o yamɗiti.
44028009	Wakkati baaba Pubiliyus yamɗitinnoo, nyawɓe duune ndeen fuu no ngara no nyawto to Pol.
44028010	Himɓe duune ndeen teddini min ir teddungal fuu. Wakkati min ciryinoo dillude, ɓe ngaddani min jooɓaari. Nder mayri ɓe ngatti huune fuu ko min kaajaa ngam jahaangal amin.
44028011	Miɗen ngonnoo Malta faa lebbi tati. Nyannde gom min naati laana ƴuwka Alekasandiire, ndabbunooka Malta, inndirteeka inɗe tooruuje funeeɓe worɓe Kastor e Polukisa, min ndilli.
44028012	Wakkati min ndillunoo Malta min ngari huɓeere Sirakus. Min ngaɗi balɗe tati nder mayre.
44028013	Min ndilli Sirakus, min takki daane maayo Cakawo, min ngari Regiyum. Jaangoore mum, henndu hoore huɗooru gom no wifa. Balɗe ɗiɗi tan min ngaɗi ko min njottowi Potiyoli.
44028014	Nder Potiyoli, min tawi banndiraaɓe goonɗinɓe gom eeluɓe min, min ngaɗana ɗum'en jeɗɗiire. Gaɗa jeɗɗiire amin nder Potiyoli, min ummii, min njehi Rooma.
44028015	Wakkati banndiraaɓe amin gom wonɓe Rooma nanunoo garki amin, ɓe ummii ɓe ngari luumo Abiya he nokkuure wi'eteene Jipporɗe Tati ngam jaɓɓitaade min. Wakkati Pol hi'unoo ɓe, o yetti Alla, o ɓeydi suusude.
44028016	Min ummodi he maɓɓe min ngardi Rooma. Wakkati min njottinoo Rooma, Pol hokkaa laawol jippoo feere mum, soogeeru gom dooma mo.
44028017	Balɗe tati gaɗa garki amin nder Rooma, Pol noddi mawɓe Yahudankooɓe ngara jipporde mum. Wakkati ɓe kawrunoo to Pol, Pol wi'i ɓe : —Banndiraaɓe ! Baa nii ko mi waɗanaay himɓe meeɗen gacce fuu, mi yaaɓaay duu laawol finaa-tawaaji maamiraaɓe meeɗen baa gootol, mi nanngaama Ursaliima, mi wattaama nder juuɗe hooreeɓe leydi Rooma.
44028018	Wakkati hooreeɓe leydi ndiin ƴami ƴamtinii kam, ɓe ngiɗiino yoofude kam, ngam ɓe tawraay kam fuu goɗɗum kaanuɗum waɗa mi waree.
44028019	Amma Yahudankooɓe Ursaliima calii. Ngam majjum waɗi tilay am, baa nii ko mi hiɗaa felude himɓe am, mi ƴama kiite am njaaree yeeso Kaysar.
44028020	Ɗum woni sabiili gaɗɗo mi noddi on ngam fillanaade on. Oɗon anndi gokka Isra'ilankooɓe, ngam gokka kaa waɗi kaɓɓiraami callali ɗii.
44028021	Sey mawɓe Yahudankooɓe njaabii mo, mbi'i : —Minen, min keɓaay fuu ɗerol gom ƴuwngol Yahudiya garngol dow innde maa. Nder banndiraaɓe amin baa gooto waraay, waɗani min filla maaɗa naa haalana min ko boni gom dow maaɗa.
44028022	Amma ko min ngiɗi woni aan he hoore maaɗa kaalanaa min ko miiluɗaa. Ngam minen, miɗen anndi ko nokku fuu no woodi himɓe jancooɓe sewre diina maa.
44028023	Nden mawɓe Yahudankooɓe kokki Pol nyalaane nde ɓe ngartoyta to makko. Wakkati nyalaane nde ɓe mbi'unoo ɓe ngartan ndeen yottii, Yahudankooɓe heewɓe ngari to Pol weeri. Illa subaka kecco faa gaɗa kiraaɗe, Pol no waajoo ɓe dow filla Laamu Alla. Omo tuugo dow Tawreeta Muusa he dewte annabiiɓe, ngam ɓe ngoonɗina Iisa.
44028024	Nder maɓɓe woɓɓe njaɓi ko o haalani ɗum'en, woɓɓe duu njaɓaay.
44028025	Ɓe pooɗodiri hakkune maɓɓe, faa ɓe puɗɗi sankitaade, sey Pol wi'i ɓe : —Goonga Ruuhu Ceniiɗo haali, wakkati o wi'unoo maamiraaɓe mooɗon har hunnduko annabi Esaaya :
44028026	Yehu to lenyol ngool, mbi'aa : On nanan faa wooɗa, amma on paamataa. On ndaaran faa wooɗa, amma on ngi'ataa.
44028027	Ngam himɓe lenyol ngool no njoori ɓerɗe : Ɓe cukkii noppi maɓɓe, ɓe maɓɓii gite maɓɓe. Ngam to gite maɓɓe ngi'u, to noppi maɓɓe nanu, to hakkillooji maɓɓe paamu, to ɓe tuubu sako mi danna ɓe.
44028028	Pol wi'i ɓe kaden : —Paamee ko Alla lildi kisinam mum to ɓe kanaa Yahudankooɓe, ngam kamɓe kay ɓe kettinto ! [
44028029	Wakkati Pol haalannoo haalaaji ɗii, Yahudankooɓe ɓeen ndilli, tinni no njeddodira sanne hakkune mum'en.]
44028030	Pol jooɗii duuɓi ɗiɗi nder suudu ndu o luwi. Omo jaɓɓoo warooɓe no ndaara mo fuu.
44028031	Nder cuusal manngal omo waajoo dow Laamu Alla, omo janngina Habaru Iisa Almasiihu Joomiraawo. Walaa fuu ko waawi haɗi mo.
45001001	Miin Pol, maccuɗo Iisa Almasiihu, mo Alla noddi ngam laatoo lilaaɗo makko. Miin mo Alla suɓii, waajoo Habaru lobbo filla dow Iisa Almasiihu winndi ɗerol ngool.
45001002	Habaru lobbo mo mbaajotoomi oo woni habaru mo illa fil'ajal Alla fodaninoo en nder dewte ceniiɗe har kunndule annabiiɓe mum.
45001003	Habaru oo walaana no haala dow Ɓiyiiko, Iisa Almasiihu Joomiraawo meeɗen, mo har ɓii-aadamaaku wurtaakina nder lenyol Daawda.
45001004	Amma har Ruuhu Ceniiɗo tabbintinaama ko o Ɓii-Alla, wakkati mo nder baawɗe Ruuhu Ceniiɗo o ummintina he maayde.
45001005	Alla barkinɗini kam waɗi kam lilaaɗo dow innde Iisa Almasiihu heɓa ɓe kanaa Yahudankooɓe fuu ngoonɗina mo tokka ko o wi'i ɗum'en.
45001006	Onon, ɓe Alla noddi warta tokkuɓe Iisa Almasiihu, onon duu, oɗon limtee nder maɓɓe.
45001007	On fuu wonɓe Rooma, ɓe Alla horsini, noddi ɗum'en ngam ngartaa himɓe mum, miɗo sanna on. Alla Baabiraawo meeɗen, he Iisa Almasiihu Joomiraawo meeɗen hokka on jam e moƴƴere.
45001008	Duuniyaaru fuu nani filla goonɗinol mooɗon. Ngam majjum waɗi, miɗo yetta Alla daliila Iisa Almasiihu ngam mooɗon.
45001009	Alla, mo ngollananmi he ɓerne am fuu, nder waaju Habaru lobbo, habaru Ɓiyiiko, no anndi ko nder du'aa'u am fuu, miɗo miccitoo he mooɗon.
45001010	Miɗo eela Alla, nde hiɗi, jaɓi hoynana kam laawol no mi warirta to mooɗon.
45001011	Miɗo hiɗi hi'ude on sanne ngam mi walla on keɓon kokkal ngal Ruuhu Ceniiɗo hokkata heɓa cemmbiɗon.
45001012	Kaden, miɗo hiɗi mi tawee hakkune mooɗon faa cemmbinɗinodiren nder goonɗinol ngol kawtuɗen ngool.
45001013	Banndiraaɓe, miɗo hiɗi paamon ko mi siryake kile keewɗe ngam warde to mooɗon amma faa warde hannden mi heɓaay laawol majjum. Miɗo hiɗi golle am ngaɗa barke hakkune mooɗon hano no ɗe ngaɗiri barke hakkune woɓɓe.
45001014	Waajibi non, teddorgal yahde to himɓe fuu no dow gi'al daane am. Teddorgal yahde to tawaaɓe nder huɓeere naa nder ladde, teddorgal yahde to jannguɓe he ɓe njanngaay, ɗum fuu no dow am.
45001015	Ndenne, daliila kujje ɗee fuu waɗi, miɗo hari warde waajaade on Habaru lobbo oo, onon tawaaɓe Rooma.
45001016	Waaju Habaru lobbo hanaa semteene non to am, ngam Habaru lobbo oo woni baawɗe Alla jottinooje goonɗinɗo fuu he kisinam. Arannde nii Yahudankooɓe, nden ɓe kanaa Yahudankooɓe.
45001017	Ngam Habaru lobbo wanngini dartinaaku ƴuwngu to Alla keɓeteengu daliila goonɗinol tan. Ngam nii woni no ɗum winndiraa wi'aa : Jom dartinaaku wuuran daliila goonɗinol mum.
45001018	Illa dow, Alla wanngini tikkere mum ngam ɓiɓɓe aadama ngaɗi hakke, iɓe nder gaɗol oonyaare. Har oonyaare maɓɓe duu iɓe kaɗa goonga wanngude.
45001019	Nde goonga, ko neɗɗo waawi anndude dow Alla fuu no laaɓani ɓe. Alla he hoore mum holli ɓe ɗum.
45001020	Goonga non ko woni he makko fuu hitere waawaa hi'ude ɗum. Amma illa fuɗɗorde o holli ko kam no Alla. O holli baawɗe makko dow ko o tagi fuu. Ngam majjum waɗi nde nii ɗum taykaama, ɗum daaraama ɓe ngalaa ko ɓe mbi'a.
45001021	Baa nii ko iɓe anndi Alla, ɗum fuu waɗaay ɓe njetta mo, ɓe teddina mo no foti o teddiniree. Ɓe tokkitii taykaaki meere faa ɓe mbini, ko'e maɓɓe mbaati, ɓerɗe maɓɓe duu niɓɓi.
45001022	Iɓe mbi'a ko kam'en no jom'en hakkillo, jaa ɓe haaŋaaɓe.
45001023	Fadde maɓɓe rewude Alla jom teddungal, Duumiiɗo faa abada abadin, tooruuje gaɗaaɗe nder nanndi neɗɗo maayoowo, naa pooli, naa dabbaaji, naa bolle, ɓe tinni iɓe ndewa.
45001024	Ngam majjum waɗi Alla duu acci ɓe tokki muuyɗe ɓerɗe maɓɓe tunnuɗe faa ɓe pekiti ɓalli maɓɓe he tuuni jeenu.
45001025	Ɓe mbattiti goonga Alla he fewre. Ɓe teddini ko tagaa ɗum, ɓe ndewi ɗum. Ɓe mboppi Taguɗo huune fuu oon, potuɗo yetteede faa abada ! Teddungal laatanoo mo faa abada abadin. Aamiin !
45001026	Ngam majjum Alla acci, ɓe tokka muuyɗe ɓerɗe maɓɓe, ɓe ngaɗa ko waɗude ko semtini. Rewɓe maɓɓe acci ko dagii, ko anndanoo, kam woni debbo hawra he gorko, rewɓe maɓɓe hakkune mum'en tefodirta.
45001027	Non duu worɓe maɓɓe acci ko dagii ko anndanoo, kam woni gorko hawra he debbo, worɓe maɓɓe hakkune mum'en tefodirta. Nii waɗi ko ɓe pooɗani ko'e maɓɓe kiite potuɗe dey-dey he golle maɓɓe nyidduɗe.
45001028	Ko nii ɓe calii wondude he anndal Alla, Alla duu accidi ɓe he hakkillooji maɓɓe benbaaɗi ɗi ngalaa fuu nafakka gom, ɓe ngaɗi ko haanaa waɗeede.
45001029	Iɓe keewi iri rafi dartinaaku fuu, iri haasidaaku fuu he ir caɗal fuu. Iɓe keewi borondi, suuno, ittodirol yonki, he habdo. Iɓe keewi ƴoyre he iri laru fuu, nyo'oore bonnoore innde he rafi herseene.
45001030	Iɓe mbi'odira haalaaji bonɗi, ɓe waayɓe Alla, ɓe toonyotooɓe, ɓe ƴettooɓe ko'e, ɓe hiɗuɓe innde. Iɓe nyenyi nder gaɗol bone. Iɓe murta he saarooɓe maɓɓe.
45001031	Ɓe ngalaa basiira, haala maɓɓe yottataako, ɓe koolnaaki, ɓe ngalaa yurmeene fuu.
45001032	Baa nii ko iɓe anndi ko Alla wi'i waɗooɓe iri golleeji ɗi fuu maayde woni mbaka mum'en, ɓe accaay waɗude ko boni. Iɓe njardii duu he waɗooɓe ko boni.
45002001	Ko nii waɗi ɓii-aadama fuu no woodi anndal dow dartinaaku Alla, ndenne aan peloowo goɗɗo, baa nii a moy non, walaa fuu no coptirtoɗaa. Ndenne, nde a felii goɗɗo, a liɓi hoore maa ngam aan he hoore maaɗa aɗa waɗa kujje ɗee.
45002002	Eɗen anndi ko kiite ɗe Alla taƴi fuu no poti dey-dey he waɗooɓe golle bonɗe.
45002003	Aan peloowo waɗooɓe golle bonɗe, tawi duu aan he hoore maaɗa aɗa waɗa ir majje, he giiɗe maaɗa aɗa miila ko a hisan kiite Alla naa ?
45002004	Naa a yawi ɗuuɗal moƴƴere Alla, munyal makko, he ko o yaawaa bonude he maaɗa ? Ndenne a anndaa ko moƴƴere Alla no waɗa tuuba ?
45002005	Amma tiiɗal nyiraaku he ɓerne ɓaleeraaku maaɗa waɗi kawranɗaa hoore maa kiite gonɗe no ndoomi ma nyannde fuu tikkere Alla wanngi. Nyalaane ndee nder mum kiite makko dartiiɗe wanngintee.
45002006	Alla yoɓan neɗɗo fuu dow golle mum.
45002007	Tittinkiniiɓe ngolli ko wooɗi ngam tefude teddungal, darja e mbuurnam nduumiiɗam, ɓee ngoni ɓe Alla hokkata laawol wuurdude he mum faa abada abadin.
45002008	Amma hiɗuɓe ko'e mum'en tan calii goonga, peŋi he waɗude bononda, tikkere he mone ngoni mbaka maɓɓe.
45002009	Torra he ɓillaare ngoodani gaɗoowo ko boni fuu. Yahudankooɓe artiree ginan, nden ko ɓe kanaa Yahudankooɓe tokkinee.
45002010	Amma darja, teddungal e jam ngoni mbaka gaɗoowo ko wooɗi fuu. Yahudankooɓe artiree ginan, nden ko ɓe kanaa Yahudankooɓe tokkinee.
45002011	Ngam Alla walaa hedran-hedran.
45002012	Neɗɗo fuu waɗi hakke ngam anndaa ko winndaa nder Tawreeta, joomum no hiitetee kiite maayde baa nii ko anndaano Tawreeta. Neɗɗo fuu anndi ko Tawreeta wi'i, dey waɗi hakke, no waɗantee kiite dey-dey dow ko Tawreeta wi'i.
45002013	Hanaa nanuɓe ko Tawreeta wi'i ngoni jom'en dartinaaku yeeso Alla, amma tokkuɓe ngolli ko nde wi'i, kam'en ngoni jom'en dartinaaku yeeso Alla.
45002014	Mo hanaa Yahudanke, baa nii anndaa ko Tawreeta wi'i, nde nii waɗi ko Tawreeta tilsini waɗee nder rafi anndal mum, too ɗum no holla ko joomum no anndi ko haani waɗeede, baa nii ko anndaano ko Tawreeta wi'i.
45002015	Ko o waɗi ɗum no holla ko Tawreeta wi'i fuu no winndaa nder ɓerne makko. Hanaa nder ɓerne makko tan, iɗum winndaa duu nder ɓerne neɗɗo fuu mo hanaa Yahudanke. Ɓerɗe maɓɓe no kolla ko ɗum goonga ngam wakkatiiji gom miilooji maɓɓe no pela ɓe, wakkatiiji gom duu iɗi lamna ɓe.
45002016	Ngam majjum waɗi hano no Habaru lobbo mo ngonmi miɗo waajoo wi'iri ɗum, non ɗum laatoytoo nyannde Alla tokkirta har Iisa Almasiihu hiito ko suuɗi fuu nder ɓerɗe himɓe.
45002017	Aan, bi'oowo aan he hoore maa, a Yahudanke. Aan mo wakkili hoore mum he Tawreeta, aan piyoowo gabaare dow kawtal mum he Alla.
45002018	Aan annduɗo muuyɗe Alla, aan mo nder nawtoraade he ko Tawreeta wi'i waawi suɓaade ko wooɗi.
45002019	Aan tabbintinɗo ko aɗa waawi ɗowi bumɗo, aan tabbintinɗo ko a jeyngol ngam yeynanande wonɓe nder nimre.
45002020	Aan ekkintinoowo ɓe ngalaa anndal, jannginoowo sukaaɓe ngam aɗa jogii goonga he anndal kuuɓungal tawaangal nder Tawreeta.
45002021	Aan ekkintinoowo woɓɓe, a ekkintintaa hoore maaɗa. Aɗa fooɗa noppi himɓe to ɓe mbujju, amma aan he hoore maaɗa aɗa wujja.
45002022	Aɗa fooɗa noppi himɓe ngam to ɓe jeenu, amma aan aɗa yeena. Aɗa harmini tooruuje, amma aɗa wujja nder cuuɗi majje.
45002023	Aɗa fiira Tawreeta gabaare, amma a ɗowtantaako ko nde wi'i. Ndenne, a hokkaay Alla teddungal mum.
45002024	Ngam no winndaa wi'aa : Daliila mooɗon waɗi ko ɓe kanaa Yahudankooɓe no mbonna innde Alla.
45002025	Tabbat juulnol no nafee, nde nii a ɗowtaniiɗo ko Tawreeta wi'i. Amma nde nii a hanaa ɗowtaniiɗo ko Tawreeta wi'i, baa nii ko a juulnaaɗo, aan he mo juulnaaka fuu no go'o.
45002026	Alal misaali mo juulnaaka gom no ɗowtanoo ko Tawreeta wi'i, Alla daarata joomum hano no juulnaaɗo naa ?
45002027	Mo juulnaaka oo, ɗowtaniiɗo ko Tawreeta wi'i oo, kam waɗante kiite. Aan juulnaaɗo, jogiiɗo Tawreeta muɓɓo binndaaɗo amma no murta he ko Tawreeta wi'i.
45002028	Yahudanke goonga e goonga hanaa mo dow ɓanndu mum tan hollata ko kam no Yahudanke, kaden juulnol goonga e goonga hanaa juulnol ngol waɗetee dow ɓanndu gorko.
45002029	Ndenne, Yahudanke goonga e goonga woni laatiiɗo Yahudanke nder ɓerne mum. Juulnol goonga e goonga woni juulnol ngol Ruuhu Alla waɗata nder ɓerne neɗɗo. Juulnol ngool ƴuwaay nder tilsinooje binndaaɗe. Ir neɗɗo oo Alla manata ɗum, hanaa ɓii-aadama.
45003001	Ndenne, nde nii woni no waɗa, nafakka kaye Yahudanke woodi ? Ɗume juulnol nafiri ?
45003002	Nde en etii en ndaari nder laabi keewɗi, ko Yahudanke ɓurdi mo hanaa Yahudanke no ɗuuɗi. Misaali seɗɗa gom nii, Yahudankooɓe Alla halfini haala mum.
45003003	Goonga non, woɓɓe nder maɓɓe kolaaki Alla, amma baa nii ko ɓe koolaaki mo, ɗum waawaa bonnude fuy nder ko Alla no kolniiɗo.
45003004	Ndenne, neɗɗo fuu faama ko Alla woni goonga, himɓe ngoni fenooɓe. Hano no ɗum winndiraa wi'aa : Aan Alla nde a haali, neɗɗo fuu no anndi ko a haali goonga. Nde a felaama duu, aan hepta goonga.
45003005	Nde nii rafi dartinaaku meeɗen no laatoo laawol tabbintinol dartinaaku Alla, ndenne ɗume woodi ko mbi'eten kaden ? Nde nii Alla jippinii tikkere mum dow meeɗen, en mbi'an ko o hanaa jom dartinaaku naa ? Ko mi wi'i ɗum no miiloo ɓii-aadama.
45003006	En mbaawaa wi'ude ɗum he Alla, ngam nde nii Alla hanaa jom dartinaaku, noy o hiitorto duuniyaaru ?
45003007	Nde fewre am walli himɓe ngi'a goonga Alla yaasin laaɓɗo, nde nde waɗi ɓe teddina mo, ndenne ɗume waɗi hannden miɗo hiitee hano mi gaɗoowo hakke ?
45003008	Nde nii non, sey tinnoɗen nder waɗude ko wooɗaa ngam ɗum laatoo laawol wurtinde ko wooɗi. Goonga non woɓɓe no mbi'an ko en mbi'iri nii amma ɗum hanaa goonga, ɗum kuddi tan. Ir himɓe ɓee no ngaɗantee kiite dey-dey golle mum'en.
45003009	Enen Yahudankooɓe, ɗume mbi'eten ? Eɗen ɓuri ɓe kanaa Yahudankooɓe naa ? Too, en ɓuraa ɓe baa fuy ! En artiino en mbi'i ko Yahudanke he mo hanaa Yahudanke fuu no nder maccangaaku hakke.
45003010	Hano no ɗum winndiraa wi'aa : Jom dartinaaku walaa, baa gooto.
45003011	Walaa gooto, gooduɗo faamu, naa gooto tefoowo yeeso Alla.
45003012	Ɓe fuu ɓe mbinake Ɓe fuu ɓe mboni. Walaa baa gooto gaɗoowo ko wooɗi. Baa gooto walaa.
45003013	Kunndule maɓɓe no nanndi he annyeeje omtiiɗe. Iɓe nawtoro ɗemle belɗe ngam hiilude himɓe. Toni maɓɓe no keewi tooke hano firsoori.
45003014	Kunndule maɓɓe no keewi kuddi he haalaaji mettuɗi.
45003015	Koyɗe maɓɓe no karganoo rufude ƴiiƴam.
45003016	To ɓe pa'i fuu, bononda e mettorgal ɓerne no tokki ɓe,
45003017	ɓe anndaa laawol waɗude jam.
45003018	Kulol Alla walaa nder ɓerɗe maɓɓe baa seɗɗa.
45003019	Eɗen anndi huune fuu ko Tawreeta wi'i, nde wi'aanaa ɗum na ngam wonɓe no ɗowtanoo ko nde wi'i. Neɗɗo fuu waawaa wi'ude ko kam waɗaay hakke. Ndenne, himɓe fuu no kaani paama ko kam'en ngaɗi hakke yeeso Alla.
45003020	Walaa tokkuɗo ko Tawreeta wi'i daaroyteeɗo jom dartinaaku yeeso Alla, ngam no tokki Tawreeta. Tawreeta waɗataa neɗɗo jom dartinaaku amma nde hollataana himɓe ɗume woni hakke.
45003021	Alla wanngini hannden laawol keɓol dartinaaku mum. Dartinaaku nguu hanaa har Tawreeta, ngu heɓirtee baa nii ko Tawreeta he dewte annabiiɓe ceedanake ngu.
45003022	Dartinaaku ƴuwngu to Alla nguu no heɓee daliila goonɗinde Iisa Almasiihu. Neɗɗo fuu goonɗini Almasiihu, Alla wartiran ɗum jom dartinaaku. Alla walaa hedran-hedran.
45003023	Himɓe fuu ngaɗi hakke, ɓe fuu ɓe mbaawaa keɓi dartinaaku Alla.
45003024	Amma joonin Alla wartiri neɗɗo meeɗen fuu jom dartinaaku daliila moƴƴere nde o waɗani en forba. Hakke neɗɗo meeɗen fuu moytaama yeeso makko nder barke dimɗinol ngol Almasiihu waɗani en.
45003025	Alla lili mo ngam o laatoo sadaka heɓa neɗɗo fuu goonɗini mo hakke mum moytee daliila ƴiiƴam makko. Alla waɗi ɗum ngam hollude dartinaaku mum, ngam ndenno o munyaniino waɗooɓe hakke. Kiite fuu non o taƴanaay ɓe.
45003026	Alla waɗi nii nder wakkati oo ngam hollude ko he hoore mum no jom dartinaaku, kaden duu o waɗan neɗɗo fuu goonɗini Iisa jom dartinaaku.
45003027	Ndenne, walaa ko neɗɗo fiyira gabaare wi'a kam no goɗɗum. Ɗume waɗi ko ɗum walaa ? Ɗum walaa ngam hanaa golle meeɗen waɗata en jom'en dartinaaku. Goonɗinol Iisa kam wartirta en jom'en dartinaaku.
45003028	Ngam eɗen anndi ko neɗɗo no wartiree jom dartinaaku yeeso Alla ngam no goonɗinɗo amma hanaa ngam no tokkuɗo Tawreeta.
45003029	Naa Alla, no Alla Yahudankooɓe tan ? Naa o hanaa Alla ɓe kanaa Yahudankooɓe ? Nde goonga, o Alla ɓe kanaa Yahudankooɓe duu.
45003030	Alla, o gooto. Kanko duu waɗata juulnaaɓe jom'en dartinaaku ngam ɓe goonɗinɓe Iisa. Kanko duu waɗata ɓe njuulnaaka jom'en dartinaaku ngam ɓe goonɗinɓe Iisa.
45003031	Nde nii en ngoonɗini Iisa, ndenne en ngartiri Tawreeta meere, naa noy ? Aa'a, en ngartiraay nde meere, en tabbintinan nde non.
45004001	Ɗume mbi'eten dow Ibrahim maama meeɗen ? Ɗume o heɓiri hoore makko kanko tan ?
45004002	Nde nii o heɓiino nder golle makko, laawol laataade jom dartinaaku yeeso Alla, o heɓannoo goɗɗum ko o fiyirta gabaare yeeso woɓɓe, amma hanaa yeeso Alla.
45004003	No winndaa wi'aa : Ibrahim goonɗini Alla, ngam majjum waɗi, Alla adi mo jom dartinaaku.
45004004	Njobdi golloowo limtataake hano moƴƴere non, nde o hokkaa. Amma njobdi makko ndii, no tilsi non o hokkee ndi.
45004005	Neɗɗo fuu watti gokka goonɗini Alla, gartiroowo jom hakke jom dartinaaku yeeso mum, dey wattaay gokka mum dow gollal mum, too daliila goonɗinol neɗɗo oo, Alla adan mo jom dartinaaku.
45004006	Ɗum wonnoo ko Daawda hiɗunoo haalude wakkati o haalunoo dow neɗɗo mo Alla barkini noddi mo jom dartinaaku ko hanaa ngam golle mum lobbe.
45004007	Daawda wi'i : Belɗo hoore woni mo gacce mum ittaa, mo hakke mum yaafaa !
45004008	Belɗo hoore woni neɗɗo mo Joomiraawo limataa gacce mum kaden.
45004009	Too ! Yahudankooɓe tan njeyii barke ɗee naa ? Ɓe kanaa Yahudankooɓe ngalaa mbaka nder majje naa ? En mbi'ii goonɗinol Ibrahim waɗi Alla wi'i o jom dartinaaku.
45004010	Nde Alla wi'i o jom dartinaaku ? Illa o juulnaaka naa gaɗa juulnol makko ? Illa o juulnaaka Alla wi'i ɗum hanaa gaɗa juulnol makko.
45004011	Amma wakkati o juulnaa ndeen, juulnol makko ngool laatake alaama mo seedantoo mo ko o jom dartinaaku har goonɗinol illa o juulnakaano. Ngam majjum waɗi Ibrahim laatii baaba goonɗinɓe Alla fuu, adaaɓe jom'en dartinaaku, baa nii ko ɓe njuulnaaka.
45004012	Nii duu waɗi ko Ibrahim laatii baaba juulnaaɓe, hanaa ngam ɓe juulnaaɓe tan amma ngam ɓe ngoonɗini Alla hano no Ibrahim goonɗiniri illa o juulnaaka.
45004013	Alkawal ndonngu duuniyaaru ngu Alla waɗani Ibrahim he jippotooɓe he mum hanaa ngam ɓe tokki ko Tawreeta wi'i o waɗaa. O waɗaakana daliila dartinaaku keɓeteengu har goonɗinol.
45004014	Nde nii tokkol Tawreeta waɗata neɗɗo donoowo duuniyaaru, ndenne goonɗinol neɗɗo warti meere, alkawal ngal Alla waɗi ngaal duu walaa ko nafirta.
45004015	Tawreeta, tikkere Alla tan waddata. Amma nde nii Tawreeta walaano, gaɗol hakke duu walaano.
45004016	Ngam majjum waɗi sey nde neɗɗo goonɗini ko rona fodoore Alla ndee. Ndonngu fodoore ndee duu no forba. Ɗum duu ngam hokkude jippotooɓe he Ibrahim fuu laawol heɓude ndonngu ngu. Hanaa tokkuɓe Tawreeta tan, baa goonɗinɓe hano no Ibrahim maama himɓe fuu goonɗiniri.
45004017	Hano no ɗum winndiraa wi'aa : Mi waɗi laatoɗaa baaba lenyi ɗuuɗi. Ndenne ɗum tabbintini amaana oon yeeso Alla mo Ibrahim goonɗini, Alla ummintinoowo maayɓe, mo nawtortaako goɗɗum, taga goɗɗum.
45004018	Ibrahim deki tammude mum dow Alla baa nii ko wakkati mum o walaano tammude fuu. O goonɗini ngam majjum waɗi o laatii baaba lenyi ɗuɗɗi. Hano no ɗum winndiraa wi'aa : Jippotooɓe he maaɗa ɗuuɗan hano koode kammu.
45004019	Wakkati mum Ibrahim walaana duuɓi hemre, baa nii ko o hi'i semmbe ɓanndu makko hanti, Saratu duuɓi ɓeyngu mum yawti, ɗum fuu waɗaay o soƴƴoroo gaɗa nder goonɗinol makko.
45004020	O sikkaay alkawal ngal Alla waɗani mo, o accaa goonɗinde Alla. Amma goonɗinol makko semmbinɗini mo, o teddini Alla.
45004021	O tabbintini ko Alla no woodi baawɗe humnude alkawal mum.
45004022	Ɗum waɗi Ibrahim daliila goonɗinol mum Alla adi mo jom dartinaaku.
45004023	Ko winndaa wi'aa o jom dartinaaku hanaa kanko tan wondaa.
45004024	Amma ɗum winndaama ngam meeɗen, enen ɓe Alla wartiri jom'en dartinaaku, enen goonɗinɓe ummintinɗo Iisa Joomiraawo meeɗen.
45004025	Daliila hakkeeji meeɗen waɗi Iisa waraa, nden o ummintinaa he maayde ngam adeɗen jom'en dartinaaku yeeso Alla.
45005001	Ko nii en keɓii wartireede jom'en dartinaaku yeeso Alla har goonɗinol meeɗen, potal naati hakkune meeɗen he Alla daliila Iisa Almasiihu Joomiraawo meeɗen.
45005002	Har goonɗinol meeɗen, kanko Iisa oon, o udditani en dammbugal keɓol moƴƴere Alla mo ngonɗen nder mum joonin. Eɗen nana belɗum ngam eɗen ngatti gokka heɓude teddungal Alla.
45005003	Hanaa ɗum tan, eɗen nana belɗum torraaji ɗi njarten ngam eɗen anndi ko jarɗe torra no ekkintina en dow munyal.
45005004	Nde neɗɗo no munya torra, munyal mum rimataana aadilaaku, aadilaaku duu rimataana tammude.
45005005	Tammude ndeen duu semtintaa en ngam Alla loowi hidde mum sanne nder ɓerɗe meeɗen har Ruuhu Ceniiɗo mo o hokki en.
45005006	Nder wakkati mo tampuɗen, dey-dey wakkati mo Alla suɓii, Almasiihu maayi ngam sabbu waɗooɓe hakke.
45005007	No tiiɗi, goɗɗo jaɓa mursa yonki mum ngam sabbu goɗɗo, baa nii nde tawi neɗɗo oo no jom dartinaaku. Amma tawte no waɗoo goɗɗo nyoƴƴa ɓerne mum mursa yonki mum ngam makko.
45005008	Amma Alla holli en hidde mum ngam wakkati ngonnoɗen waɗooɓe hakke, Almasiihu maayanii en.
45005009	Joonin ko ngartiraɗen jom'en dartinaaku daliila ƴiiƴam Almasiihu, ndenne tabbat o hisinan en tikkere Alla.
45005010	Ndenno en wayɓe Alla amma hannden potal warti hakkune meeɗen he makko daliila maayde Ɓiyiiko. Joonin ko potal no hakkune meeɗen he Alla en tabbintini ko Alla hisinan en ngam Ɓiyiiko no wuuri.
45005011	Eɗen nana belɗum Alla hanaa ngam potal ngaal tan, amma eɗen nana belɗum ngam Iisa Almasiihu Joomiraawo meeɗen waɗi joonin keɓuɗen potal ngaal.
45005012	Hakke daliila neɗɗo gooto naatiri duuniyaaru. Hakke ɗe neɗɗo oo waɗi, waddi maayde. Nii waɗi ko maayde no dow gi'al daane neɗɗo fuu ngam walaa mo waɗaay hakke.
45005013	Tabbat fadde Tawreeta jippineede, hakke no nder duuniyaaru. Amma wakkati Tawreeta walaano Alla nanngirtaa himɓe hakkeeji mum'en.
45005014	Illa jamaanu Aadamu warde jamaanu Muusa maayde woodi jaalorgal dow himɓe fuu. Inde dow gi'al daane neɗɗo fuu baa mo waɗaay hakke ir hakke ɗe Aadamu waɗi wakkati o murtunoo he tilsinoore Alla. Aadamu woni alaama tinndinoowo garoowo oon.
45005015	Moƴƴere nde Alla hokkata no seedi he hakke mo Aadamu waɗi. Himɓe ɗuɓɓe maayi daliila hakke ɗe neɗɗo gooto waɗi. Amma moƴƴere nde Alla hokkata himɓe heewɓe daliila Iisa Almasiihu tan no mawni faa hanaa seɗɗa.
45005016	Amma, kokkal ngal Alla hokkata no seedi he hakke neɗɗo gooto oo, ngam kiite ɗe Alla taƴani neɗɗo gooto oo waɗi en jom'en hakke. Amma moƴƴere nde Alla waɗi forba daliila hakkeeji ɗi nde'ataa woni wartirde neɗɗo fuu jom dartinaaku.
45005017	Nde nii goonga fuu daliila hakke neɗɗo gooto maayde ŋabbi gi'al daane himɓe fuu. Ndenne, sikka fuu walaa ko heɓuɓe moƴƴere mawne ngam wartireede jom'en dartinaaku, laamodoto he Alla, mbuurda he makko daliila Iisa Almasiihu gooto oo.
45005018	Ndenne, no hakke neɗɗo gooto dekkiri maayde dow gi'al daane neɗɗo fuu, hano non duu gollal jom dartinaaku gooto waɗata himɓe fuu jom'en dartinaaku. Har gollal ngaal, ɓe fuu ɓe keɓi mbuurnam.
45005019	Hano no himɓe heewɓe laatori waɗooɓe hakke daliila gaɗol hakke neɗɗo gooto, hano non duu himɓe heewɓe ngartan jom'en dartinaaku daliila ɗowtanaaki neɗɗo gooto.
45005020	Daliila gaɗuɗo Tawreeta waddaa woni himɓe fuu mbaawa hi'ude no kam'en ngaɗiri hakke sanne. Wakkati fuu mo gaɗol hakke semmbe mum ɓeydi, sey moƴƴere Alla ɓura ɗum ɗuuɗude.
45005021	Ngam majjum waɗi hano no ndenno hakke laamorii har maayde, non hannden moƴƴere Alla duu woodiri baawɗe wartirde himɓe jom'en dartinaaku. Nii watta ko keɓen mbuurnam nduumiiɗam faa abada daliila Iisa Almasiihu Joomiraawo meeɗen.
45006001	Ndenne, ɗume mbi'eten ɗo joonin ? En tinnotoo nder waɗude hakke heɓa moƴƴere Alla ɓeydoo naa noy ?
45006002	Toy nee, hitere fuu seedataako ɗum. To hakke en maayɓe, en ceedi he mayre, haanaa tinnoɗen eɗen ngaɗa hakke.
45006003	Ndenne, on anndaa ko batisma meeɗen peŋuɗo en he Iisa Almasiihu he hoore mum, feŋi en he maayde makko duu ?
45006004	Ndenne har batisma meeɗen, hano nii en ufidaaɓe he makko heɓa hano no o ummintiniraa he maayde nder baawɗe Alla, enen duu naaten nder mbuurnam kesam.
45006005	Ngam enen he makko, en fuu en kawti maayde worre, en tabbintinii ko en kawtidan duu he makko ummitaaki gooti.
45006006	Eɗen anndi duu ko jikku meeɗen kiinngu tontidaa he makko dow bardugal. Ndenne, hakke gonnooɗe he meeɗen ɗeen moytaama. Joonin en coptake maccangaaku hakke,
45006007	ngam maayɗo fuu rimɗinaama he maccangaaku hakke.
45006008	Ko nii waɗi, enen en maaydi he makko, tabbat non en mbuurdan he makko.
45006009	Ngam eɗen anndi ko waɗi Almasiihu ummitii he maayde, o maayataa kaden. Maayde walaa baawɗe gom fuu dow makko kaden.
45006010	Almasiihu maayi, maayde makko gaba go'o hakkiti hakke he makko. Joonin omo wuuri, omo wondi he Alla.
45006011	Hano non, onon duu, adee ko'e mooɗon hano on maayɓe, ɓe hakke walaa baawɗe gom fuu dow mum'en, mbuuron no Alla hiɗiri nder kawtal mooɗon he Iisa Almasiihu.
45006012	Ndenne, to accee hakke heɓa baawɗe fuu dow ɓalli mooɗon maayooji tokkon muuyɗe majji.
45006013	To adee terɗe ɓalli mooɗon kokkon hakke ɗe laatoo ko waawi nawtoreede ngam waɗude ko boni. Amma kokkee ko'e mooɗon Alla dey-dey no haaniri hano on ummintinaaɓe he maayde, ngartiraa he mbuurnam. Nawtoree terɗe ɓalli mooɗon ngam waɗude ko woodi dartinaaku.
45006014	Hakke heɓataa jaalorgal fuu dow mooɗon kaden ngam hanaa nder laamu Tawreeta ngonɗon amma nder laamu moƴƴere Alla ngonɗon.
45006015	Ndenne noy non ? En ngaɗan hakke ngam eɗen nder moƴƴere Alla, en ngalaa nder laamu Tawreeta naa ? Hitere fuu seedataako ɗum !
45006016	On anndaa ko nde on kokki ko'e mooɗon goɗɗo ngam ɗowtanoɗon joomum, on laatake maccuɗo joomum. Ndenne, nde nii on maccuɓe hakke, hakke yaarataana on na to maayde. Nde nii on maccuɓe Alla, Alla waɗa on jom'en dartinaaku ngam oɗon ɗowtanoo ɗum.
45006017	Yettoore woodani Alla. Ndenno on maccuɓe hakke, amma hannden on ɗowtanake ekkintinooje gaɗanaaɗe himɓe fuu he ɓerne worre.
45006018	On ndimɗinaama he hakke, on laatake maccuɓe dartinaaku.
45006019	Miɗo haalda he mooɗon ɗo no paamirton ngam on cemmbiɗaa. Ndenno on ngartiriino ko'e mooɗon maccuɓe terɗe ɓanndu ngaɗuɗon ko nyiddinii, walaa ko fonnditi nder mbuurnam mooɗon. Ko ɗum rimani on woni murtol he Alla. Joonin ko ngaɗoton woni, ngatton terɗe mooɗon fuu nder laawol dartinaaku hano on maccuɓe maggu, ko ɗum rimanoyta on woni senaare.
45006020	Wakkati ngonnoɗon nder maccangaaku hakke, on paalaaka he gaɗol golle dartinaaku.
45006021	Ɓeydaari ndiye keɓuɗon nder golle mooɗon ? Hannden semteene tan haɓɓi ko'e mooɗon ngam maayde woni ko ɗe ndimani on.
45006022	Amma joonin, ko on ndimɗinaama he maccangaaku hakke, on laatake maccuɓe Alla. Ɓeydaari ndi keɓuɗon woni senaare, nde timmirde mum woni mbuurnam nduumiiɗam.
45006023	Ngam njobdi hakke woni maayde, amma moƴƴere nde Alla hokkata forba ndeen woni mbuurnam nduumiiɗam nder kawtal he Iisa Almasiihu Joomiraawo meeɗen.
45007001	Banndiraaɓe, on fuu on annduɓe ko wi'aa nder Tawreeta. Ndenne, oɗon mbaawi faamude ko ngiɗumi haalude. Wakkati neɗɗo wuuri tan, Tawreeta woodi baawɗe dawrande ɗum.
45007002	Alal misaali debbo kaɓɓanaaɗo, nde nii gorum no wuuri, Tawreeta haɓɓodirii ɓe. Amma nyannde fuu goriiko maayi, ɓoggi dewngal kaɓɓuɗi mo he goriiko taƴi.
45007003	Amma nde goriiko maayaay faa gorko gom haɓɓani mo, no wi'etee o jeenoowo non. Amma nde goriiko maayi, ɓoggi dewngal makko ɗi taƴi. Nde gorko gom haɓɓani mo, o wi'ataake jeenoowo.
45007004	Banndiraaɓe misaali oo, no misaali yahde he mooɗon. Onon duu, daliila maayde Iisa Almasiihu, on laatake maayɓe to Tawreeta. Ndenne, walaa fuu ko wondi on he Tawreeta, on kawtaana he neɗɗo maaynooɗo ummintina ngam ngaɗen ko woodi barke yeeso Alla.
45007005	Wakkati tokkunoɗen muuyɗe ɓalli meeɗen, Tawreeta semmbinɗini muuyɗe ɗeen ngam ngollen ko rimanta en maayde.
45007006	Amma daliila en maaydi he Almasiihu, en ndimɗinaama he Tawreeta gaɗuɗo en maccuɓe. Joonin en njoofi laawol meeɗen kiinngol, laawol Tawreeta, eɗen ngollana Alla dow laawol kesol gom, laawol Ruuhu makko.
45007007	Too, ɗume mbi'eten ɗo ? Tawreeta he hoore mum no hakke naa ? Nowru fuu nanataa ɗum. Nde hanaa daliila Tawreeta, mi waawaa anndi ɗume woni hakke. Nde Tawreeta wi'aay to suuna ko goɗɗo, nden mi anndataano ko woni suuno.
45007008	Amma hakke heɓi laawol nder tilsinooje Tawreeta uppi kam nder ir suuno fuu. Ngam nde Tawreeta walaano, semmbe hakke waati.
45007009	Miin he hoore am, wakkati mi anndaano Tawreeta, miɗo wuurunoo, amma wakkati anndunoomi ko haɗaa, hakke waɗi yonki, miin duu maayumi.
45007010	Tilsinooje Tawreeta kaanuɗe hollude kam laawol ngol tokkanmi ko mi heɓa mbuurnam nduumiiɗam, tilsinooje Tawreeta ɗe pooɗani-kam maayde.
45007011	Hakke heɓi laawol, nawtori tilsinooje Tawreeta, ƴoyni kam, wari kam.
45007012	Tabbat Tawreeta he hoore mum no senii, tilsinooje mayre duu no cenii. Iɗe moƴƴi, iɗe ngoodi dartinaaku.
45007013	Ndenne, ko wooɗi ɗum kanƴum waddani kam maayde naa ? Aa'a ! Hakke waddani kam maayde ndeen. Har tilsinooje Tawreeta lobbe ɗee, hakke rimani kam maayde ngam ɗum hi'a ko hakke no wannga nder baawɗe mawɗe.
45007014	Eɗen anndi nii ko Tawreeta ƴuwaana to Ruuhu Alla, amma miin kay, mi nanndaana he accidaaɗo he hoore mum, mi maccuɗo hakke.
45007015	Mi anndanaa ko ngaɗanmi ngam hanaa ko ngiɗumi waɗude kam mi woni miɗo waɗa. Kaden ko mbanyumi kam mi woni miɗo waɗa.
45007016	Nde nii miɗo waɗa ko mi hiɗaa waɗude, mi holli ko mi jaɓi ko Tawreeta no wooɗi.
45007017	Ndenne, hanaa min woni no waɗa ɗum, amma hakke gonɗe nder am ɗeen ngoni no waɗa ɗum.
45007018	Miɗo anndi duu ko wooɗi fuu walaa nder jikku am, ngam anniya waɗude ko wooɗi no nder ɓerne am amma mi waawaa waɗude ɗum.
45007019	Mi waɗataa ko wooɗi fuu ko ngiɗumi waɗude, amma ko boni ko mi hiɗaa waɗude kam woni ko ngaɗanmi.
45007020	Nde nii miɗo waɗa ko mi hiɗaa waɗude, ndenne iɗum holla ko hanaa miin woni no waɗa ɗum, amma hakke gonɗe nder am ngoni no waɗa ɗum.
45007021	Wakkati taykiimi fuu, miɗo hiɗi waɗude ko wooɗi, amma hakke no wondi he am no haɗa kam waɗude ɗum.
45007022	Nder ɓerne am miɗo nana belɗum tilsinooje Tawreeta.
45007023	Amma nder terɗe ɓanndu am fuu mi hi'i tilsinoore gom no habda he tilsinoore nde hakkillo am holli kam no wooɗi. Tilsinoore ndee no waɗa kam maccuɗo hakke gonɗe nder ɓanndu am.
45007024	Kaari, miɗo yurminii ! Moy hisinta kam sarri ɓanndu yaarooru he maayde nde hanaa Alla ?
45007025	Jettooje ngoodani Alla daliila Iisa Almasiihu Joomiraawo meeɗen ! Ndenne miin, nder hakkillo am mi maccuɗo Tawreeta, amma ngam jikku no hakke, mi maccuɗo hakke.
45008001	Joonin kiite fuu ngalaa dow daane wonduɓe he Iisa Almasiihu.
45008002	Nde en ngondi he Almasiihu tilsinoore Ruuhu Alla hokkata en mbuurnam. Inde rimɗina en he laamu hakke, inde rimɗina en duu he maayde.
45008003	Tawreeta waawaayno rimɗinde en ngam nder ɓii-aadamaaku meeɗen en ngalaa semmbe ɗowtanaade ko wi'aa nder mayre amma Alla rimɗini en. O lili Ɓiyiiko nder duuniyaaru ngam rimɗina en. O wari nder ɓanndu nanndunu he ɓanndu waɗooɓe hakke ngam o laatoo sadaka ngam hakke. O sankita semmbe hakke gonɗo nder ɓalli meeɗen.
45008004	Alla waɗi ɗum ngam enen tokkuɓe ko Ruuhu Alla wi'i hanaa tokkuɓe muuyɗe ɓalli mum'en, mbaawen waɗude golle dartinaaku ɗe Tawreeta wi'i.
45008005	Tokkuɗo muuyɗe ɓanndu, muuyɗe ɓanndu ndawranta hakkillo mum. Amma tokkuɗo Ruuhu, Ruuhu dawranta hakkillo mum.
45008006	Neɗɗo fuu tokki giɗaale ɓerne mum, maayde woni ko mum. Amma neɗɗo fuu tokki ko Ruuhu Alla wi'i heɓan mbuurnam, heɓan jam.
45008007	Ngam dekude ɓerne mum dow giɗaale ɓanndu no wanyude Alla. Ɗe ɗowtanaaki Tawreeta, ɗe mbaawaa duu ɗowtanaade nde.
45008008	Tokkuɗo muuyɗe ɓanndu waawaa welude Alla.
45008009	Amma onon, on tokkaay muuyɗe ɓanndu. On tokkaana muuyɗe Ruuhu Alla ngam Ruuhu Alla oo no tawa nder mooɗon. Nde neɗɗo walaa Ruuhu Almasiihu, Almasiihu njeyaa ɗum.
45008010	Nde nii Almasiihu no nder ɓerɗe mooɗon, baa nii ko ɓanndu mooɗon no maayooru daliila hakke, Ruuhu makko no hokkan on mbuurnam ngam on jom'en dartinaaku yeeso Alla.
45008011	Nde Ruuhu mo ummintini Iisa Almasiihu he maayde no nder ɓerɗe mooɗon, ummintinɗo Iisa oo hokkan ɓalli mooɗon maayooji ɗii mbuurnam. O hokkiran ɗam Ruuhu makko gonɗo nder ɓerɗe mooɗon.
45008012	Ngam majjum waɗi banndiraaɓe, no woodi nyamaane gom wonnde dow daaɗe meeɗen, amma hanaa muuyɗe ɓalli meeɗen tokki en nyamaane ndee. Ndenne, haanaa tokken muuyɗe ɓalli meeɗen.
45008013	Ngam nde nii oɗon tokkitii muuyɗe ɓalli mooɗon, on maayan. Amma nde nii on nawtorake Ruuhu Alla barɗo muuyɗe ɓalli mooɗon, on keɓan mbuurnam nduumiiɗam.
45008014	Mo Ruuhu Alla ɗowata fuu no ɓii-Alla.
45008015	Alla hokkaay on Ruuhu gaɗoowo on maccuɓe, kulkulal heewa on. Amma o hokkaana on naa Ruuhu gaɗoowo on ɓiɓɓe makko. Ruuhu mo daliila mum noddirten mo Abba.
45008016	Ruuhu Alla he hoore mum no wi'a en nder ɓerɗe meeɗen ko en ɓiɓɓe Alla.
45008017	Nde nii en ɓiɓɓe Alla, eɗen ngoodi mbaka nder ndonu ngu o fodani himɓe makko. En ndonidan he Almasiihu kujje lobbe ɗe o heɓi fuu. Tabbat, nde nii en kawtidi he Almasiihu torra, en kawtidan duu he makko teddungal.
45008018	Mi tabbintini ko walaa no neɗɗo waawi fonnude torra meeɗen hannden he teddungal ngal Alla wannginanta en yahde yeeso.
45008019	Nde goonga, ko tagaa fuu no haaɓa hi'aay nyalaane nde Alla wannginta ɓiɓɓe mum.
45008020	Ko tagaa fuu saami nder juuɗe laamu ngu walaa fuu darja gom. Hanaa ko tagaa ɗum suɓii naatude nder juuɗe ɗee amma Alla he hoore mum watti ɗum nder majje. Amma baa ko nii he banndum waɗi, laawol tammude no ɗon ngol ittaaka.
45008021	Ko tagaa fuu no rimɗintee he maccangaaku semmbe bonnooje, ɗum heɓa mbaka nder teddungal ɓiɓɓe Alla.
45008022	Eɗen anndi duu ko faa warde hannden, ko tagaa fuu no otta dow e ley hano debbo mo ŋatawere nanngi.
45008023	Hanaa ko tagaa tan woni no otta. Enen he ko'e meeɗen eɗen otta, enen keɓuɓe Ruuhu Alla, Ruuhu laatiiɗo huune arannde nder kujje ɗe Alla hokkata en. Eɗen otta nder ɓerɗe meeɗen, en kaaɓi Alla waɗaay en ɓiɓɓe muuɗum, o rimɗina ɓalli meeɗen duu.
45008024	En kisinaama ngam eɗen ngoodi tammude tan. Amma nde nii en ngi'ii ko ngattuɗen tammude meeɗen dow mum, ndenne ko min tammi ɗum hanaa tammude meeɗen kaden. Moy wattata tammude mum he ko arti heɓi ?
45008025	Amma nde nii en ngatti tammude dow ko en keɓaay, too, en keɗoto ɗum, munyen.
45008026	Munyal wallan en non, Ruuhu kam duu waran walla en nder jaccere meeɗen. Ngam nde goonga, en anndaa ko kaanuɗen du'aade. Amma Ruuhu Alla he hoore mum eelanta en Alla wakkati fuu mo keppuɗen ko mbi'en. O uumanan en nder uumaali ɓurɗi haalaaji luggiɗidde.
45008027	Alla gi'oowo ko tawa nder ɓerne neɗɗo duu no anndi anniya Ruuhu mum, ngam Ruuhu Alla no eelana himɓe makko dey-dey he muuyɗe makko.
45008028	Eɗen anndi duu ko Alla waɗata fuu omo waɗa ɗum ngam ɗum laatanoo hiɗuɓe mo moƴƴere. Woodanɓe mo hidde ɓee, o noddi ɓe, no o hiɗiri.
45008029	Ɓe Alla artunoo suɓii ɓeen, o suɓake ɓe fadde duuniyaaru tageede, kamɓe duu o wartiri feere ngam ɓe ngarta hano Ɓiyiiko heɓa Ɓiyiiko duu laatoo afo hakkune rimdaaɓe mum heewɓe.
45008030	Ɓe o artunoo o suɓii ɓeen kamɓe ngoni ɓe o noddi. Ɓe o noddi ɓeen ngoni ɓe o wartiri jom'en dartinaaku yeeso makko. Heɓuɓe wartireede jom'en dartinaaku yeeso makko ɓeen, kam'en o hokki teddungal.
45008031	Nde Alla no wondi he meeɗen, moy waawi heɓude jaalorgal dow meeɗen ? Ndenne ɗume mbi'eten dow fii oo ?
45008032	Alla mo haɗaay Ɓiyum mursa yonki mum ngam meeɗen no waawa saloo moƴƴande en ko eeluɗen mo fuu naa ?
45008033	Moy waawi felude ɓe Alla suɓi ? Walaa, Alla he hoore mum wartiri ɓe jom'en dartinaaku !
45008034	Moy waawi hiitii ɓe ? Walaa ! Iisa Almasiihu maayi, kaden duu o ummitake. Omo jooɗii nyaamo Alla, omo eelana en Alla.
45008035	Ɗume waawi senndude en he hidde Almasiihu ? Saɗornam naa ɓillaare naa torra naa rafo naa rafi goɗɗum naa masiiba naa takubaahi ?
45008036	No winndaa wi'aa : Ngam maaɗa miɗen ɓadii maayde. Nyannde fuu, miɗen ndaaree, hano baali kirseteeɗi.
45008037	Amma nder fii fuu ko hewti en, enen ngoni heɓuɓe jaalorgal daliila giɗɗo en.
45008038	Ngam mi tabbintini ko hanaa maayde, hanaa mbuurnam, hanaa maleykaaɓe, hanaa ko laami dow, hanaa hannden, hanaa jaaŋo, hanaa semmbe,
45008039	hanaa ko tawa faa dow, hanaa duu ko tawa faa ley, huune fuu ko tagaa waawaa senndude en he hidde nde Alla waɗani en daliila kawtal meeɗen he Iisa Almasiihu Joomiraawo meeɗen.
45009001	Ko ngiɗumi wi'ude ɗum tabbat ɗum goonga ngam miɗo wondi he Almasiihu. Nder ɓerne am duu, mi tabbintini ko Ruuhu Ceniiɗo no seedanoo kam ko kaalan mi ɗum tabbat no goonga.
45009002	Wakkati fuu mettorgal he naawɗum ɓerne no he am faa noy walaa.
45009003	Nde nii laawol no woodi, mi naalee, mi senndee he Almasiihu ngam banndiraaɓe am keɓa kisinam.
45009004	Kamɓe ngoni lenyol Isra'ilankooɓe ɓe Alla wartiri ɓiɓɓe mum. Alla wannginani ɓe teddungal mum, o haɓɓidi amaana he maɓɓe, o hokki ɓe Tawreeta, o holli ɓe no ɓe ndewirta mo, o waɗani ɓe alkawaliiji.
45009005	O itti ɓe he maamiraaɓe Yahudankooɓe mawɓe anndaaɓe. Almasiihu har ɓii-aadamaaku mum ƴuwi he lenyol ngool. Kanko woni Alla laamiiɗo dow huune fuu. Jettooje ngoodani mo faa abada. Aamiin !
45009006	Hanaa ngam wi'ude ko Alla humnaay alkawal mum, ngam hanaa jippotooɓe he Isra'el fuu ngoni ɓiɓɓe Isra'el.
45009007	Kaden duu hanaa jippotooɓe he Ibrahim fuu ngoni ɓiɓɓe ɓe Alla fodanii Ibrahim. Ngam Alla wi'i Ibrahim : Har Isiyaaku keɓirtaa jippotooɓe he maaɗa ɓe podanimaami.
45009008	Ndenne, hanaa ɓiɓɓe wurtiiɓe nder duhol Ibrahim fuu ngoni ɓiɓɓe Alla. Amma rimaaɓe daliila alkawal mo Alla waɗi, ɓeen ngoni jippotooɓe he makko.
45009009	Ngam Alla waɗanii mo alkawal wi'i : Mi wartan wuro maaɗa mawuuri nder wakkati oo, mi tawan deeka Saratu heɓi ɓiɗɗo gorko.
45009010	Hanaa misaali oo tan woodi, funeeɓe Rebeeka, Yakuuba e Isuwa. Isiyaaku maamii'en rimi ɓe.
45009011	Illa ɓe ndimaaka Alla wi'i Rebeeka : Minyiiyo oon maran mawnum. Ɗum tabbiti duu fadde maɓɓe waɗude ko wooɗi naa ko boni. Alla wi'i haala kaa ngam hollude cuɓeteeɗo oon no suɓetee non hanaa ngam golle ɗe waɗataa, amma joomum no suɓetee non ngam onɗon Alla noddoowo neɗɗo fuu hiɗi.
45009013	Hano no ɗum winndiraa wi'aa : Yakuuba korsinmi, amma Isuwa mbanyumi.
45009014	Ndenne, ɗume mbi'eten ? En mbi'an Alla waɗaay dey-dey naa ? Abada !
45009015	Ngam o wi'i Muusa : Mi moƴƴanan mo ngiɗumi moƴƴande, mi yurmoto mo ngiɗumi yurmaade.
45009016	Ndenne, Alla suɓataako neɗɗo ngam joomum no hiɗi o suɓoo ɗum naa ngam joomum no tittinkini. Amma o suɓoto joomum ngam omo yurmoo ɗum.
45009017	Ngam no winndaa wi'aa Alla wi'i Firawna : Mi waɗi ma laamiiɗo ngam daliila maaɗa, mi holla baawɗe am, innde am gooynee nokku fuu nder duuniyaaru.
45009018	Ndenne, Alla yurmoto mo hiɗi, yorna ɓerne mo hiɗi.
45009019	Hakkune mooɗon goɗɗo ƴaman kam wi'a : « Nde nii Alla no yurmoo mo hiɗi, yorna ɓerne mo hiɗi, ɗume Alla felirta himɓe ? Moy waawi salaade muuyɗe makko ? »
45009020	Aan ɓii-aadama, aan a moy faa njeddaa Alla ? Ko mahaa no waawi wi'ude mahuɗo ɗum Ko waɗi mahirɗaa kam nii ?
45009021	Mahoowo looɗe no waawi waɗirde loopal ko hiɗi fuu. Loopal gootal ngal o mahirta loone ngam nde golliree nder golle lobbe sanne. O maha wonnde duu ngam nde golliree nder golle ɗe ngalaa darja baa seɗɗa.
45009022	Nii woni no golle Alla nga'i. O hiɗiino hollude tikkere makko, nden o holla baawɗe makko. Amma himɓe haanuɓe tikkere makko, wonɓe dow laawol hiitaneede ɓeen, o munyii ɓe munyal manngal.
45009023	O waɗi ɗum duu ngam o wannginana ɓe o nanta yurmeene mum'en ɓeen teddungal makko ngal walaa keerol.
45009024	Enen duu ngoni ɓe o nanta yurmeene mum'en ɓeen. O noddaay en hakkune Yahudankooɓe tan. O noddi en duu hakkune ɓe kanaa Yahudankooɓe.
45009025	Ɗum woni ko Alla haali nder dewtere Hose'a : Himɓe ɓe kanaa himɓe am, mi noddiran ɓe himɓe am. Ɓe mi horsinaay, mi noddiran ɓe himɓe am horsuɓe.
45009026	To ɓe mbi'aa, ɓe kanaa himɓe am, ɓe inndirtee ɓiɓɓe Alla duumiiɗo.
45009027	Esaaya kam duu haali sanne dow ɓiɓɓe Isra'el, wi'i : Baa ɓiɓɓe Isra'el ɗuuɗi faa poti no taasiri maayo, nder maɓɓe seɗɗa tan hisintee.
45009028	Ngam Joomiraawo tabbintinan haala mum dow duuniyaaru. O humnan ka duu law-law.
45009029	Hano no Esaaya waɗirnoo annabaaku wi'i : Nde nii Alla Joomiraawo dawranoowo huune fuu accaayno himɓe seɗɗa nder lenyol meeɗen, nden en laatakeno ir Sodooma, en nanndiino he Gomoora.
45009030	Ɗume mbi'eten nde nii ɓe kanaa Yahudankooɓe, ɓe tarsinaaki fuu tefi dartinaaku yeeso Alla keɓi dartinaaku ? Dartinaaku ngu ɓe keɓi nguu, ir dartinaaku keɓirteengu har goonɗinol non.
45009031	Amma ɓiɓɓe Isra'el tefuɓe dartinaaku har tokkol Tawreeta, keɓaay ngu.
45009032	Ko waɗi ? Ɓe miilaaki ko goonɗinol hokkata ɓe ngu. Amma ko ɓe miili woni golle maɓɓe kokkata ɓe ngu. Ɓe pergi he hayre fergoore neɗɗo ndeen.
45009033	Hano no ɗum winndiraa wi'aa : Mi resan nder Siyon hayre fergoore himɓe. Nde waɗa ɓe caama. Amma neɗɗo fuu goonɗini mo, semtataa abada.
45010001	Banndiraaɓe, ko ɓurmi hidde fuu kam woni ɓiɓɓe Isra'el fuu keɓa kisinam. Ɗum duu woni du'aa'u mo ndu'ananmi ɓe nder ɓerne am, mi eela Alla.
45010002	Miɗo seedanoo ɓe, wi'ude ko sikka fuu walaa ɓe kokki ko'e maɓɓe he ɓerne worre ɓe ngollana Alla. Amma kokkol ko'e maɓɓe ngool sinngaaki dow anndal.
45010003	Ɓe anndaa laawol ngol neɗɗo tokkata ko Alla wartira ɗum jom dartinaaku. Ɓe ndawrani ko'e maɓɓe laawol ngol ɓe tokkata ngam laataade jom'en dartinaaku yeeso Alla. Ɓe cuɓaaki tokkude laawol ngol Alla darni ngam wartirde himɓe jom'en dartinaaku.
45010004	Almasiihu wari humni Tawreeta ngam goonɗinɗo mo fuu wartiree jom dartinaaku.
45010005	Muusa winndi dow dartinaaku ƴuwngu nder Tawreeta wi'i : Neɗɗo fuu ɗowtani ko tilsinooje Tawreeta wi'i, wuuran daliila majjum.
45010006	Amma ndaa ko haala Alla wi'i dow laataade jom dartinaaku daliila goonɗinol neɗɗo nii : To wi'u nder ɓerne maa moy waawi ƴeenyi dow kammu ?Almasiihu jippaaki naa ?
45010007	Naa kaden : Moy jippina nder ngaykaa laahara nga walaa fuu keerol ?Almasiihu ummintinaaka he maayde naa ?
45010008	Ko winndaa wi'aa woni : Haala Alla no hadde maaɗa, ika nder hunnduko maaɗa, ika nder ɓerne maaɗa. Haala Alla ka woni waaju goonɗinol, mo min ngoni miɗen ngaɗa.
45010009	Ngam nde nii a yardake a wi'i aan he hoore maaɗa ko Iisa no Joomiraawo, ngoonɗinaa nder ɓerne maaɗa ko Alla ummintinii mo he maayde, a hisintee.
45010010	Goonɗinde nder ɓerne no waɗa Alla wartira neɗɗo jom dartinaaku. Fiirtude hunnduko mum yeeso himɓe fuu wi'a Iisa Almasiihu woni Joomiraawo mum no holla ko neɗɗo heɓi kisinam.
45010011	Ngam no winndaa wi'aa : Goonɗinɗo mo fuu semtataa.
45010012	Joonin, walaa ko senndi Yahudanke he mo hanaa Yahudanke. Joomiraawo gooto jeyii ɓe. Omo barkinɗina faa noy walaa neɗɗo fuu eeluɗo mo.
45010013	Ngam no winndaa wi'aa : Neɗɗo fuu eeli Joomiraawo hisina ɗum, o hisinan ɗum.
45010014	Amma noy waɗata neɗɗo eela mo nde goonɗinaay ? Noy neɗɗo goonɗinirta mo, nde nii neɗɗo nanaay filla makko ? Noy neɗɗo nanirta filla makko, nde nii baajotooɗo walaa ?
45010015	Noy neɗɗo waajortoo, nde nii lilaaka ? No winndaa wi'aa : Belɗum ɓerne non, gi'ol garki koyɗe jottinooje Habaru lobbo.
45010016	Amma hanaa himɓe fuu ngoonɗini Habaru lobbo oon. Esaaya wi'i : Yaa Joomiraawo, moy goonɗini waaju amin ?
45010017	Ngam majjum waɗi sey to neɗɗo hettinake waaju ko goonɗina. Waaju oo duu, o waaju dow Almasiihu.
45010018	Mi ƴaman on, goonga fuu ɓiɓɓe Isra'el nanaay mo naa ? Ɓe nani ngam no winndaa wi'aa : Daaɗe lilaaɓe Alla nanaama nder leyɗe fuu, waaju maɓɓe fiilake kappa kuula duuniyaaru fuu.
45010019	Miɗo ƴama kaden, ɓiɓɓe Isra'el paamaay naa ? Arannde nii har hunnduko Muusa, Alla haali, wi'i : Mi waɗan kiron, ɓe kanaa jeyaaɓe am, mi waɗan tikkanon lenyol ngool walaa anndal.
45010020	Nden Esaaya hulaay wi'ude Alla wi'i : Ɓe tefaayno kam, ngiiti kam. Ɓe ƴamanaayno kam ɓeen duu, mi wannginanii ɗum'en hoore am.
45010021	Amma har ko daarata ɓiɓɓe Isra'el, Alla wi'i : Jemma e nyalooma, juuɗe am no peerti, ngam jaɓɓaade himɓe am, yorɓe-ko'e, saliiɓe ɗowtanaade kam.
45011001	Too, mi ƴami on : « Alla woppi ɓiɓɓe Isra'el fuu naa ? » Hitere fuu hi'ataa ɗum. Miin he hoore am, mi ɓii-Isra'el, mi jippotooɗo Ibrahim, mi ƴuwi nder lenyol Benyamin.
45011002	Alla woppaay himɓe mum ɓe suɓinoo illa arannde. Oɗon anndi ko winndaa wi'aa dow Eliya nder dewte Alla. No winndaa wi'aa ko Eliya wulliri ɓiɓɓe Isra'el to Alla, wi'i :
45011003	Yaa Joomiraawo, ɓe mbarii annabiiɓe maaɗa, ɓe cankitii nokkuuje ɗe dow mum'en sadakaaji maaɗa mbuletee. Miin tan hori, miin duu iɓe tefa warde kam.
45011004	Amma ko Alla jaabii mo wi'i nii : Mi resani hoore am worɓe ujunaaji jeɗɗo, ɓe cujidanaay Ba'al.
45011005	Non ɗum wa'i hannden duu. Hakkune himɓe, no tawa himɓe seɗɗa ɓe Alla suɓii daliila moƴƴere mum.
45011006	Cuɓaaki ki Alla suɓii neɗɗo daliila moƴƴere mum hanaa cuɓaaki ngaɗaaki daliila golle neɗɗo non. Ngam nde nii daliila golle neɗɗo Alla waɗi ki, nden moƴƴere makko laatataakono forba.
45011007	Ndenne, noy waɗi ? Ɓiɓɓe Isra'el keɓaay ko tefunoo. Amma ɓe Alla suɓii hakkune maɓɓe, keɓi ko tefannoo, horiiɓe ɓeen duu ɓe fuu ɓe ngarti yorɓe-ko'e.
45011008	Ngam no winndaa wi'aa : Alla wartirii ɓe wemmbaaɓe. Iɓe ngoodi gite, amma ɓe ngi'ataa, iɓe ngoodi noppi amma ɓe nanataa. Nii duu ɗum njooɗori he maɓɓe faa warde hannden.
45011009	Daawda duu wi'i : Alla wan juulɗe maɓɓe laatanoo ɓe tunnirgal, ɓe caama nder maggal, Alla wan ɓe pergo, fergere maɓɓe fooɗana ɓe kiite ɗe ɓe kaani.
45011010	Gite maɓɓe niɓɓa ngam to ɓe ngi'u. Alla wan ɓaawe torra ɓe, ɓe keppa turtaade faa abada.
45011011	Mi ƴaman on kaden : « Ko Yahudankooɓe perginoo caami ɗum, ɓe caamu ko ɓe ummitittaako non, naa noy ? » Abada. Fergere maɓɓe laatani ɓe kanaa Yahudankooɓe daliila keɓol kisinam. Alla waɗi ɗum duu heɓa Yahudankooɓe kiraa.
45011012	Nde nii fergere maɓɓe waddani duuniyaaru barke, nde nii mursere maɓɓe duu waddani ɓe kanaa Yahudankooɓe barke, ndenne noy barke keɓoyteeɗe nyannde fuu kappa kuula Yahudankooɓe fuu tuubii, wa'ata ?
45011013	Joonin, onon ɓe kanaa Yahudankooɓe ngondaami. Ko laatiimi lilaaɗo yahde he ɓe kanaa Yahudankooɓe ɗum, mi nanngiran golle ɗe kokkaami ɗee juuɗe ɗiɗɗiɗi.
45011014	Mi nanngiran ɗe juuɗe ɗiɗɗiɗi ngam ɓeydude kiram banndiraaɓe Yahudankooɓe, mi hisina woɓɓe nder maɓɓe.
45011015	Nde nii kakkitol Yahudankooɓe ngool waddi potal hakkune Alla he duuniyaaru, ndenne noy wartirde ɓe he laawol Alla wa'ata ? Ɗum wa'ataana hano ummitaaki he maayde.
45011016	Nde nii conndi buuru budaama faa cabbi buuru arani ɗiin cakkaama ngam Alla, ndenne cabbi buuru ɗiin fuu cakkaa ngam Alla. Nde nii Alla jeyii ɗaɗi lekki, ndenne calɗi makki fuu kanko jeyii ɗum.
45011017	Accee mi hokka on misaali oo. Yahudankooɓe no nga'i hano jaytuuhi hilnaaki faa wooɗi. Aan mo hanaa Yahudanke duu aɗa wa'i hano liccal gariiri jaytuuhi. A taƴaama, ngaddeɗaa, kaɓɓeɗaa he jaytuuhi demanaaki faa wooɗi. Ndenne nyaamdu lobburu fuu, ndu licce makki mbaawi heɓude ngam mbuura, aɗa waawi heɓi ɗum.
45011018	Amma tinna to wi'u a fiiran ɗum gabaare, mbi'aa ko a goɗɗum yeeso maɓɓe. Aɗa hiɗi piya gabaare mbi'aa a goɗɗum naa ? To yeggitin dow ɗaɗi makki ngonɗaa, hanaa ɗaɗi makki ngoni dow maaɗa.
45011019	A wi'an : « Licce jaytuuhi aawaaɗe mbudditaama heɓa miin, liccal gariiri jaytuuhi ngal, mi waddee, mi haɓɓee nokku majje. »
45011020	Goonga ! Amma ngam rafi goonɗinol waɗi ɗe mbudditaa, ɗe ittaa, aan duu daliila goonɗinol maaɗa waɗi keɓuɗaa laawol jooɗaade aɗa haɓɓi he tunnduuru majje. Ndenne, to fiyu gabaare maa mbi'aa ko a goɗɗum, hakkila hulu Alla tan.
45011021	Ngam ko waɗi Alla accaay licce arane ɗeen waɗan o accataa ma, aan duu.
45011022	Ndenne, tayka moƴƴuki Alla, taykoɗaa tikkere makko duu ƴeewa : Tikkere makko no dow fergiiɓe caami, moƴƴuki makko no wondi he maaɗa, nde nii a tabbitii nder moƴƴuki makko kiin. Nde hanaa non, aan duu a saltetee.
45011023	Ɓiɓɓe Isra'el duu, nde nii ɓe mboppi tiiɗal nyiraaku maɓɓe, ɓe ngoonɗini, Alla wartiran ɓe he jaytuuhi kiin. Ngam Alla no woodi baawɗe wartirde ɓe he makki.
45011024	Onon ɓe kanaa Yahudankooɓe, onon tinndiniraaɓe liccal gariiri jaytuuhi, gaddaangal haɓɓaa he tunnduuru jaytuuhi aawaaki kiin. Ko ɗum waddi liccal gariiri ngal, ɗum haɓɓi he tunnduuru jaytuuhi aawaaki ɗum. Hegaaki ngal haɓɓee he tunnduuru makki. Yahudankooɓe ngoni licce makki goonga e goonga, ndenne dow ko yaawi Alla haɓirta ɗe he makki.
45011025	Banndiraaɓe, mi hiɗaa kepon faamude siri Alla mo woni no suuɗi ɗo ngam to on piyee gabaaje mooɗon mbi'on on goɗɗum. Ɓiɓɓe Isra'el heewɓe ɓerɗe mum'en njoori, faa heewɓe nder ɓe kanaa Yahudankooɓe ngoonɗini, ngari kebbini Laamu Alla.
45011026	Nii waɗata ɓiɓɓe Isra'el fuu kisinee, hano no ɗum winndiraa wi'aa : Kisinoowo ƴuwan Siyon. O hakkitan rafi tokkude Alla nder ɓerɗe jippotooɓe he Yakuuba.
45011027	Ɗum woni amaana am he maɓɓe, wakkati mo moytanmi hakkeeji maɓɓe.
45011028	Yahudankooɓe ngarti wayɓe Alla, ngam ɓe tottitake Habaru lobbo, ɗum laatii ɓeydaari mooɗon. Baa nii ko ɓe ngarti wayɓe Alla, Alla suɓake ɓe, waɗi ɓe himɓe mum. Omo hiɗi ɓe daliila maamiraaɓe maɓɓe.
45011029	Alla waylataa anniya mum dow mo o moƴƴani kokkal makko, he dow mo o noddi.
45011030	Onon ɓe kanaa Yahudankooɓe, ndenno nii on tottitakeno Alla, amma hannden on keɓi yurmeene Alla ngam Yahudankooɓe tottitake mo.
45011031	Noon duu, joonin Yahudankooɓe ngartii tottitiiɓe Alla ngam ɓe keɓa yurmeene Alla, nde Alla holli on.
45011032	Alla tinnanaay himɓe leesinanoo ɗum ngam hollude ɓe yurmeene mum.
45011033	Hey barkeeji Alla korsuɗi no ɗuuɗi no mawni ! Hikma makko he anndal makko no luggiɗɗi sanne ! Neɗɗo fuu waawaa anndude anniyaaji makko. Neɗɗo fuu waawaa faami no o gollirta.
45011034	Ngam no winndaa wi'aa : Moy anndi miilooji Joomiraawo ? Moy waawi hollita mo ?
45011035	Moy arti hokki mo goɗɗum, faa ɗum laatoo tilaay o yoɓa joomum ?
45011036	Nde goonga, kanko tagi huune fuu. Huune fuu to makko ƴuwi, kanko duu jeyii huune fuu. Teddungal woodani Alla faa abada. Aamiin !
45012001	Banndiraaɓe, miɗo eela on ngam barke yurmeene nde Alla holli en, kokkee ko'e mooɗon Alla hano sadaka ciryaaɗo ngam golle makko, sadaka ceniiɗo, belɗo ɓerne makko. Ɗum woni laawol ngol tokkoton ngam rewude Alla no haaniri.
45012002	To nyemminee duuniyaaru nduu, accee Alla heyɗintina hakkillooji mooɗon heɓa ɓerɗe mooɗon mbaylitoo, mbaawon anndude ko yaadata he muuyɗe Alla kam woni ko wooɗi, ko huuɓi he ko weli mo.
45012003	Daliila moƴƴere nde Alla waɗani kam, miɗo wi'a neɗɗo mooɗon fuu, to yaaru hoore mum to yottaaki. Neɗɗo fuu eta hoore mum daara no wa'i. Kam woni neɗɗo eta hoore mum dey-dey etirgal goonɗinol ngal Alla hokki ɗum.
45012004	Neɗɗo meeɗen fuu no woodi terde ɓanndu, terde fuu he gollal mum.
45012005	Baa nii ko eɗen ɗuuɗi, enen he ɗuuɗal meeɗen fuu, nder kawtal meeɗen he Almasiihu, en ɓanndu worru, en fuu eɗen njokkodiri yahde. Neɗɗo meeɗen fuu no terde ɓanndu.
45012006	En kokkaama kokke feere-fereeje ɗe Ruuhu Alla hokkata. Nde nii Alla waɗi kokkal meeɗen no kokkal waɗude annabaaku, too en ngaɗu annabaaku meeɗen dey-dey no ngoonɗinirɗen Iisa.
45012007	Mo Alla hokki kokkal wallude woɓɓe, walla ɓe. Mo Alla hokki kokkal jannginde, janngina.
45012008	Mo Alla hokki kokkal semmbinɗinde himɓe, semmbinɗina himɓe. Mo Alla hokki kokkal moƴƴande himɓe, moƴƴana himɓe he ɓerne worre. Mo Alla hokki kokkal ardaaki, ardoroo tinaare. Mo Alla hokki kokkal yurmaade himɓe duu, yeha waɗa golle mum he ɓerne welne.
45012009	Hidde mooɗon laatoo hidde goonga e goonga. Ndoggee waɗude ko boni, tiɓinee ko wooɗi.
45012010	Ngiɗodiree he ɓerne worre hano on banndiraaɓe. Neɗɗo mooɗon fuu teddina banndum faa ɓurna ɗum hoore muuɗum.
45012011	To accee yannde nannga on amma njagganee Joomiraawo hano maccuɓe, ngollanee Joomiraawo he ɓerne worre.
45012012	Nanee belɗum daliila tammude mooɗon. Munyee torra, tinnee he waɗude du'aa'u.
45012013	Cenndee ko njogiɗon kokkaron himɓe Alla hiɗuɓe walleede, laatee weernooɓe himɓe.
45012014	Mbarkinɗinee torrooɓe on. To kuɗee ɓe, amma mbarkinɗinee ɓe.
45012015	Nanidee belɗum he nanooɓe belɗum, mboydee he woyooɓe.
45012016	Laatee daane worre, to ndonndee ko'e amma laatee leesiniiɓe nder ko ngatton fuu. To adee ko'e mooɗon hano marɓe hikmaaku.
45012017	Nde goɗɗo waɗi on gacce, to njottitee. Ndurwee tawee ko ngaɗon fuu laatoo ko dartii yeeso himɓe fuu.
45012018	Nde no heɓo, njooɗodoɗon jam he himɓe fuu, nde nii onon ngoni waddooɓe jam.
45012019	Banndiraaɓe am horsuɓe, nde nii on ngaɗaama ko metti, to njoptitanee ko'e mooɗon. Accee Alla watta tikkere mum yoptanoo on. Ngam no winndaa wi'aa Joomiraawo wi'i : Miin jeyii yoptitaade, mi yoɓan neɗɗo fuu dey-dey ko haani.
45012020	No winndaa wi'aa kaden Joomiraawo wi'i : Nde ganyo maaɗa rafaama, nyamnu mo. Nde nii o ɗomɗaama, yarnu mo. Nde nii a waɗani mo kujje ɗee, too hano nii pette ɓottuɗaa, njoowuɗaa dow hoore makko.
45012021	To accu gaɗol ko boni jaale, amma waɗu ko wooɗi, njaaloɗaa gaɗol ko boni.
45013001	Neɗɗo fuu ɗowtanoo ardiiɗo mum, ngam ardaŋal walaa ngal hanaa to Alla ngal ƴuwi. Ardiiɗo fuu, Alla ardini ɗum.
45013002	Ndenne, neɗɗo fuu salii ardaŋal leydi mum salake ko Alla wi'i. Caliiɗo ko Alla wi'i duu fooɗanan hoore mum kiite.
45013003	Neɗɗo gaɗoowo ko wooɗi walaa ko huldata ardiiɓe kiite leydi mum. Amma nde neɗɗo waɗi ko boni, ndenne tilay neɗɗo hula ɓe. Aɗa hiɗi acca hulude ardiiɓe leydi naa ? Ndenne, waɗu ko wooɗi. Nde nii a waɗi ko wooɗi fuu, ɓe njettete.
45013004	Ardiiɓe no gollanooɓe Alla ngam wattude ma waɗude ko wooɗi. Amma nde nii waɗude ko boni woni gollal maaɗa, too hulu ɓe, ngam meere waɗaay iɓe njogii cabbi fiyude waɗuɓe ko boni. Nder jukkol gaɗuɗo ko boni iɓe mbanngina tikkere nde Alla woodani gaɗoowo ko boni.
45013005	Ndenne, no haani ɗowtanoɗon ardiiɓe, hanaa ngam kulol kiite tan, amma ngam to ɓerɗe mooɗon pelu on.
45013006	Ngam majjum waɗi oɗon njoɓa janngal. Ardiiɓe jaɓooɓe janngal ngaal duu, Alla ardini ɓe ngam ɓe ngollana ɗum wakkati fuu.
45013007	Njoɓee neɗɗo fuu ko tokkata on. Nde nii janngal mooɗon, onon he ko'e mooɗon kaanuɗon yoɓude, njoɓee ngal. Nde janngal gineeji mooɗon kaanuɗon yoɓude duu, too njoɓee ngal, foti ko hen non fuu. Ɗowtanee mo kaanuɗon ɗowtanaade, teddinon mo kaanuɗon teddinde.
45013008	To njaɓee neɗɗo fuu tokka on nyamaane. Nyamaane worre tan haani naatude hakkune mooɗon, onon goonɗinɓe, nyamaane nde woni hiɗodirde. Ngam neɗɗo fuu hiɗi gondo mum, humni ko Tawreeta wi'i.
45013009	Ngam no winndaa wi'aa nder Tawreeta : To yeenu, to ittu yonki goɗɗo, to wujju, to suuna ko goɗɗo.Tilsinooje ɗee he koriiɗe ɗeen fuu kawra nder tilsinoore wi'ude : Ngiɗaa gondo maa no ngiɗirɗaa hoore maa.
45013010	Neɗɗo fuu woodi hidde nder ɓerne mum waawaa waɗani gondo mum ko boni. Ndenne, hidde no humna ko Tawreeta wi'i.
45013011	Taykee kujje ɗee fuu ngam oɗon anndi wakkati mo ngonɗen nder mum. Wakkati mo kaanuɗon finude oon waɗi. Joonin kisinam ɓuri ɓadaade en dina wakkati mo puɗɗuɗen goonɗinde.
45013012	Jemma woɗɗini, woɗɗaa weetude, ndenne en mboɗɗoo golle bonɗe, ɓornoɗen kaɓorɗe meeɗen annuura.
45013013	Mbuuren mbuurnam wonɓe nder jeyngol, mboɗɗoɗen nyaamɗe he yaru-yaru ɗuɗɗo. En mboɗɗoo jeenu he golle nyiddiniiɗe. En mboɗɗoo pooɗodirol he haasidaaku.
45013014	Nder jikku meeɗen he nder ko mbi'eten fuu, en nyemmin Iisa Almasiihu Joomiraawo meeɗen. To en tokkito belɗum ɓerɗe meeɗen accen suuno bonngo heewa mbuurnam meeɗen.
45014001	Njaɓɓee mo goonɗinol muuɗum semmbiɗaa, to nanngiree mo duu, baa nde nii tawi ko o miili no feere, ko onon duu miiliɗon no feere.
45014002	Alal-misaali, goɗɗo ngam ɓenndi nder goonɗinol no miila ko no dagii kam nyaama ko heɓi fuu. Amma goɗɗo ngam ɓenndaay nder goonɗinol nyaamataa ko heɓi fuu, ɓiɓɓe kaliyol tan nyaamata.
45014003	Nyaamoowo ko heɓi fuu oon, to felu mo nyaamataa ko heɓi fuu oon. Mo nyaamataa ko heɓi fuu oon duu to felu nyaamoowo ko heɓi fuu oon, ngam nyaamoowo ko heɓi fuu oon, Alla jaɓɓake mo.
45014004	Aan woni moy faa mbi'aa gollanoowo goɗɗo gollal mum wooɗaay ? Mawɗo makko haani wi'ude ko o waɗi ɗum no wooɗi naa ɗum wooɗaa. Mo peluɗaa oo no tittinkinto ngam Joomiraawo woni balla makko.
45014005	Goɗɗo no hi'a ko nyalaane gom ɓuri nyalaaɗe fuu teddude. Goɗɗo duu to mum nyalaaɗe ɗeen fuu no potu. Neɗɗo fuu tabbintina ɗum nder ɓerne mum.
45014006	Peerodirɗo nyalaaɗe oon, ɓurdina ɗe ngam teddinde Joomiraawo. Kaden duu, nyaamoowo ko heɓi fuu, nyaama ko heɓi fuu ngam teddinde Joomiraawo, joomum yetta Alla. Mo nyaamataa ko heɓi fuu oon duu, suɓo nyaama ko hiɗi ngam teddinde Joomiraawo, joomum yetta Alla duu.
45014007	Hakkune meeɗen walaa gonɗo no wuura ngam ɓeydaari hoore mum tan. Walaa duu maayanɗo ngam ɓeydaari hoore muuɗum tan.
45014008	Nde en mbuuri, Joomiraawo mbuuranɗen. Nde en maayi duu, Joomiraawo maayanɗen. Ndenne, nde en mbuuri naa nde en maayi, Joomiraawo nii jeyii en.
45014009	Almasiihu maayaana ummitii ngam o laatoo Joomiraawo wuurɓe he maayɓe fuu.
45014010	Nde nii non, aan mo nyaamataa ko heɓi fuu oon, ɗume waɗi aɗa wi'a bannda waɗi ko wooɗaa ? Naa aan, nyaamoowo ko heɓi fuu oon, ɗume waɗi aɗa yawo bannda mo nyaamataa ko heɓi fuu oo ? En fuu, en ndaroyto yeeso Alla, o hiito en.
45014011	Ngam no winndaa wi'aa : Mi hunorake hoore am, miin Joomiraawo, howru fuu hofoto yeeso am, ɗemngal fuu jaɓan wi'a miin woni Alla.
45014012	Ndenne, neɗɗo meeɗen fuu haalan ko kam waɗi nder mbuurnam mum yeeso Alla.
45014013	Neɗɗo meeɗen fuu acca dekande banndum waɗude ko wooɗaa. Ko kaanuɗen waɗude woni faddaade ko'e meeɗen he huune fuu ko waawi fergude banndiraaɓe meeɗen, naa uppude ɓe, ɓe ngaɗa ko wooɗaa.
45014014	Miɗo anndi, mi tabbintini duu, ko nder kawtal meeɗen he Iisa Almasiihu Joomiraawo meeɗen, walaa ko harmi, he hoore mum. Amma nde neɗɗo miili ko huune ndee no harmi, ɗum harmanan joomum.
45014015	Nde a torri bannda goonɗinɗo ngam ko nyaamata, a tokkaay laawol hidde. Hakkila ngam ko nyaamata to laatoo laawol halkere bannda mo Almasiihu maayi daliila mum.
45014016	Tinna to ko ndaaruɗaa no wooɗi ɗum, laatoo ko bannda goonɗinɗo jancirtee.
45014017	Ngam Laamu Alla hanaa filla nyaamdu naa jarɗe tan. Laamu Alla filla dartinaaku, jam he seyo non keɓeten har kawtal meeɗen he Ruuhu Ceniiɗo.
45014018	Neɗɗo fuu gollani Almasiihu nder iri nii he banndum welan Alla, himɓe duu teddinan ɗum.
45014019	Ndenne, en tefu ko ɓeydata jam hakkune meeɗen. Neɗɗo fuu tefa ko semmbinɗinta goonɗinol banndum.
45014020	To mbonnee golle Alla ngam filla nyaamdu. Nde goonga, nyaamdu fuu harmaa. Amma nde nii nyaamdu ndu nyaamata no laatoo fergere bannda goonɗinɗo, too wooɗaa, nyaama nyaamdu ndu omo hi'a.
45014021	Alal misaali ko ɓuri woni, to neɗɗo fuu nyaamu naa yaru naa mbi'en to neɗɗo fuu waɗu ko fergata banndum goonɗinɗo waɗa hakke.
45014022	Joga hakkune maaɗa he Alla tabbintinol ngol goonɗinol maaɗa hokki ma. Belɗo hoore woni mo ɓerne mum felataa ɗum nder ko woni no waɗa fuu.
45014023	Amma neɗɗo fuu sikki nyaamdu, dey nyaami ndu no jukkaaɗo, ngam nyaamiraay ndu goonɗinol. Huune fuu ko ɓerne maaɗa fukkaaki he mum, no hakke.
45015001	Enen, ɓe goonɗinol mum'en semmbiɗi, no haani munyen jikku ɓe goonɗinol mum'en semmbiɗaa. To en tefu ko weli en tan.
45015002	Neɗɗo meeɗen fuu tefa ko welata ɓerne banndum goonɗinɗo ngam semmbinɗina mo nder goonɗinol makko.
45015003	Ngam Almasiihu he hoore mum tokkaay mbelirka yonki mum, amma hano no ɗum winndiraa wi'aa : Jennooje, yennuɓe ma fuu, dow am saami.
45015004	Huune fuu ko winndanoo illa arannde nder dewte Alla, winndaama ngam ekkintinde en. Ɗum winndaama duu ngam keɓen tammude daliila tittinkinaaku he munyal ngal Dewtere Alla hokkata en.
45015005	Alla marɗo munyal, cemmbinɗinoowo ɓerɗe hokku on laawol laataade daane worre dow laawol Iisa Almasiihu.
45015006	O hokka on laawol ngool heɓa he ɓerne worre ngaɗon daane worre teddinon Alla Baaba Iisa Almasiihu Joomiraawo meeɗen.
45015007	Njaɓɓodiree no Almasiihu jaɓɓori on heɓa Alla teddinee.
45015008	Miɗo wi'a on ko arannde fuu ngam Alla no kolniiɗo waɗi Almasiihu laatii gollanoowo Yahudankooɓe ngam humnude alkawal ngal Alla waɗannoo maamiraaɓe maɓɓe.
45015009	O wari duu ngam ɓe kanaa Yahudankooɓe teddina Alla ngam Alla no jom yurmeene, hano no ɗum winndiraa wi'aa : Hakkune ɓe kanaa Yahudankooɓe mi wi'an ko a Joomiraawo, mi yimante ngam teddinde innde maaɗa.
45015010	No winndaa kaden wi'aa : Onon ɓe kanaa Yahudankooɓe, tokkee himɓe Alla nanon belɗum.
45015011	Winndaama duu wi'aa : Onon ɓe kanaa Yahudankooɓe, on fuu, njettee Joomiraawo ! Neɗɗo fuu, yima teddungal makko !
45015012	Esaaya duu wi'i : Jippotooɗo he Yesa gom warowan, kanko ummoto laamoo ɓe kanaa Yahudankooɓe. Ɓe ngattan gokka maɓɓe fuu dow makko.
45015013	Alla Jom gokka hebbina on welwelo, hokka on jam ngam barke goonɗinol mooɗon, keewon tammude nder baawɗe Ruuhu Ceniiɗo.
45015014	Banndiraaɓe am, sikka fuu walaa to am, on keewɓe jikku lobbu, oɗon keewi anndal, kaden neɗɗo mooɗon fuu no waawi ekkintini banndum faa wooɗa.
45015015	Amma nder ɗerol am ngol mbinndanmi on ngool, mi hulaay miccintinde on ko njanngunoɗon. Mi waɗi ɗum duu ngam moƴƴere nde Alla hokki kam.
45015016	O waɗi kam gollanoowo Iisa Almasiihu hakkune ɓe kanaa Yahudankooɓe. O waɗi kam cakkanoowo Alla he baajotooɗo Habaru makko lobbo. Ndenne, ɓe kanaa Yahudankooɓe mbaawan laataade ir sadaka mo Ruuhu Ceniiɗo wartiri feere, ngam wela Alla.
45015017	Ndenne, daliila kawtal am he Iisa Almasiihu, miɗo waawi fiyude gabaare dow golle ɗe ngollananmi Alla.
45015018	Mi suusaa wi'i goɗɗum ko ƴaari golle Almasiihu ɗe o walliri kam ngaɗumi. O wallii kam heɓa ɓe kanaa Yahudankooɓe tokka haala Alla daliila golle am e waaju am,
45015019	daliila alamaaji kaayɗiniiɗi gooduɗi baawɗe daliila baawɗe ɗe Ruuhu Alla jogii. Mi waajake Habaru lobbo, filla Almasiihu nanngaa illa Ursaliima faa tukka he leydi Illirikum.
45015020	Ko wonnoo nder ɓerne am woni waajaade Habaru lobbo, filla Almasiihu, nder nokkuuje ɗe himɓe meeɗaay nanude filla oo no waɗee ngam to mi nyiɓu dow diidol nyibdi ngol goɗɗo diidi.
45015021	Mi tokkiraana hano no ɗum winndiraa wi'aa : Ɓe mbaajaakano baa nde worre filla makko, ngi'owan mo, ɓe nanaayno filla makko duu paamowan.
45015022	Kile keewɗe, mi muuyi yottaade to mooɗon amma waajaade Habaru lobbo to waajaakano haɗi kam warde to mooɗon.
45015023	Joonin golle am hakkune ɓe meeɗaay nanude filla Almasiihu kanti. Duuɓi re'ataa nii ko mi haaɓi mi hi'aay on.
45015024	Mi anniyake hannden tuntowaade on. Nyannde fuu ummiimi yahde leydi Espaniya, miɗo hiɗi mi fanta to mooɗon. Nde mi wari, mi waɗan balɗe hakkune mooɗon. Nde mi hi'i on faa hakkillo am fukkake, miɗo hiɗi mi heɓa balla yottowaade Espaniya.
45015025	Amma joonin mi yahan Ursaliima ngam walloyde himɓe Alla wonɓe nder huɓeere ndee,
45015026	ngam goonɗinɓe wonɓe Makedoniya e Akaya anniyake hawrude balla ngam ɓe kokka talkaaɓe wonɓe hakkune himɓe Alla nder Ursaliima.
45015027	Ɓe anniyake wallude ɓe amma nde goonga ɗum hanaa balla, ɗum yoɓitaade nyamaane moƴƴere. Goonɗinɓe Makedoniya he Akaya kanaa Yahudankooɓe amma ɓe keɓi moƴƴere he barke Ruuhu ɗe Alla waɗani Yahudankooɓe alkawal mum. Ndenne, no haani ɓe ngatta njawdi maɓɓe ɓe mballira Yahudankooɓe Ursaliima.
45015028	Nyannde fuu njottinmi balla kawraaka kaa, mi fantan on fadde am yahde Espaniya.
45015029	Miɗo tabbintini ko nde nii mi wari to mooɗon, Almasiihu barkinan on faa noy walaa daliila barke garki am to mooɗon.
45015030	Banndiraaɓe, mi eeli on ngam barke Iisa Almasiihu Joomiraawo meeɗen, mi eeli on ngam barke hidde nde Ruuhu Alla hokkata : Kawree mballon kam nder durwo am, nder du'aa'u, eelanon kam Alla sanne.
45015031	Eelon Alla hiina kam sarri himɓe Yahudiya ɓe kanaa goonɗinɓe. Ndu'ee heɓa goonɗinɓe wonɓe Ursaliima njaɓira balla ka njaranmi kaa he ɓerne worre.
45015032	Nde Alla jaɓi du'aa'uuji mooɗon, mi yottoto to mooɗon he ɓerne welne, mi jooɗo mi fowta hakkune mooɗon.
45015033	Alla Jom jam wonda he mooɗon, on fuu. Aamiin !
45016001	Miɗo hiɗi mi wi'a on ko Fiibi, banndii'en debbo, golloowo hakkune goonɗinɓe Kenkereya no debbo jom goonga.
45016002	Njaɓɓoree mo nder innde Joomiraawo hano no himɓe Alla kaaniri. Mballiree mo huune fuu ko o haajaa, ngam o walli heewɓe, miin he hoore am, o wallii kam.
45016003	Miɗo yewta Piriskilla he Akilas, ɓe miin he mum'en kawtidi golle Iisa Almasiihu.
45016004	Ɓe kosi mursude yonkiiji maɓɓe ngam dannude yonki am. Hanaa miin tan yetti ɓe, kawriiɗe goonɗinɓe ɓe kanaa Yahudankooɓe fuu njetti ɓe.
45016005	Miɗo yewta goonɗinɓe warooɓe no kawra nder suudu maɓɓe. Miɗo yewta Epaynetus, giɗo am korsuɗo. Kanko arti goonɗinde Almasiihu nder leydi Asiya.
45016006	Miɗo yewta Mariyaama tampanɗo on sanne.
45016007	Mi yewti Andaronikus he Yuniyas, Yahudankooɓe uddidaaɓe he am. Lilaaɓe mawɓe anndaaɓe sanne non, iɓe arti kam goonɗinde Almasiihu.
45016008	Mi yewti Ampiliyaatus, korsuɗo he am daliila Joomiraawo.
45016009	Miɗo yewta Urbanus, mo kawtuɗen golle Almasiihu, mi yeggitaay Estakis giɗo am korsuɗo.
45016010	Mi yewti Apeles, kolluɗo ko kam no tokkuɗo Almasiihu goonga e goonga. Mi yewti himɓe wuro Aristobulus.
45016011	Mi yewti Herodiyon banndam Yahudanke. Mi yewti himɓe wuro Narsisi goonɗinɓe Joomiraawo.
45016012	Mi yewti Tirifena he Tirifosa, rewɓe gollanooɓe Joomiraawo. Miɗo yewta Persis mo korsinmi, debbo tampuɗo sanne nder gollal Joomiraawo.
45016013	Mi yewti Rufus cuɓaaɗo Joomiraawo. Mi yewti inniiko laatiiɗo inna am, miin duu.
45016014	Mi yewti Asinkiritus, Felegon, Hermes, Patorobas he Hermas, mi yewti goonɗinɓe Iisa wonduɓe he maɓɓe fuu.
45016015	Mi yewti Filologus he Yuliya, njewtanee kam Nireyus he sakiike mum debbo, mi yewti Olimpas. Miɗo yewta duu himɓe Alla wonduɓe he maɓɓe fuu.
45016016	Mbundodiree hakkune mooɗon nder hidde he enɗam. Kawriiɗe goonɗinɓe Almasiihu fuu no njewta on.
45016017	Banndiraaɓe, miɗo fooɗa hakkillo mooɗon, miɗo eela on, kakkiloɗon he wattooɓe pooɗodirol hakkune mooɗon. Himɓe tefuɓe perga on itta on dow ko ekkintinaɗon. Mboɗɗee himɓe ɓee,
45016018	ngam ɓe ngalaa iɓe ngollana Almasiihu Joomiraawo meeɗen. Deeɗi maɓɓe tan ɓe ngollanta. Haalaaji mbelɗi he fewre, ɓe eytirta hakkillo kettinaniiɗo ɓe naa mo anndal mum luggiɗaa.
45016019	Onon nee, filla ɗowtanaaki mooɗon walaa fuu to yehaay, ngam majjum miɗo nana belɗum daliila mooɗon. Mi hiɗaana ngarton jom'en hakkillo, anndon ko wooɗi, mboɗɗoɗon waɗude ko wooɗaa.
45016020	Ɓooyataa, Alla Jom jam waɗan Seyɗan mornyo ley teppe mooɗon. Moƴƴere Iisa Almasiihu Joomiraawo meeɗen wonda he mooɗon !
45016021	Timote gollidoowo he am no yewta on. Lukiyus, Yason he Sosipatoros banndiraaɓe am Yahudankooɓe no njewta on.
45016022	Miin, Tertiyus, binndanɗo Pol ɗerol ngool, miɗo yewta on daliila kawtal meeɗen he Joomiraawo.
45016023	Gayus, bernuɗo kam no yewta on, wuro makko goonɗinɓe fuu kawrata. Erastus kalfinaaɗo ceede huɓeere Korintu no yewta on. Banndii'en Kuwartus no yewta on. [
45016024	Moƴƴere Iisa Almasiihu Joomiraawo meeɗen wonda he mooɗon, on fuu. Aamiin !]
45016025	Jettooje ngoodani Alla, gooduɗo baawɗe semmbinɗinde on daliila Habaru lobbo, filla Iisa Almasiihu mo mbaajotoomi. Har Habaru lobbo, Alla waɗi siri cuuɗaaɗo illa fil'ajal wannginee.
45016026	Amma hannden siri oo wannginaama yahde he ɓe kanaa Yahudankooɓe har dewte ɗe annabiiɓe mbinndi hano no Alla Duumiiɗo wi'iri ɓe mbinndira ɗe ngam ɓe kanaa Yahudankooɓe ngoonɗina Alla, ɗowtanoo mo.
45016027	Teddungal laatanoo Alla Jom hikmaaku. Teddungal woodani mo faa abada har Iisa Almasiihu. Aamiin !
46001001	Miin Pol mo, Alla suɓii waɗi lilaaɗo Iisa Almasiihu e banndi'en Sostenes, minen mbinndani on ɗerol ngool,
46001002	onon hawriine goonɗinɓe Alla wonnde huɓeere Korintu, hawriine nde nder kawtal mum he Almasiihu, Alla noddi ɗum wartiri feere ngam wartude seniiɓe. Miɗen njewta on, on fuu. Min mbinndii ɗerol ngool duu ngam noddooɓe innde Iisa Almasiihu Joomiraawo meeɗen, to ɓe tawa fuu. Iisa Almasiihu gooto oo nii woni Joomiraawo meeɗen, kanko oon duu woni Joomiraawo maɓɓe.
46001003	Alla Baabiraawo he Iisa Almasiihu Joomiraawo meeɗen hokku on jam e moƴƴere.
46001004	Wakkati fuu miɗo yetta Alla ngam mooɗon. Daliila yettoore am ndee woni moƴƴere nde o hokki on har Iisa Almasiihu.
46001005	Kawtal mooɗon he Iisa Almasiihu barkinii on dow laawol iri ngool hen non fuu. On diikiɗii nder iri haala fuu, he nder iri anndal fuu,
46001006	dey-dey no seedaaku Almasiihu tabbintiniraa hakkune mooɗon.
46001007	Ndenne, onon keɗiiɓe gartol Iisa Almasiihu Joomiraawo meeɗen, walaa kokkal ngal ŋakkani on nder kokke ɗe Ruuhu Alla hokkata goonɗinɗo.
46001008	Kanko Iisa Almasiihu oon semmbinɗinta on faa nyannde huune fuu timmi. Ndenne, neɗɗo fuu heɓataa ko feliri on nyannde fuu Iisa warti.
46001009	Alla no kolniiɗo, kanko duu noddi on kawton he Ɓiyiiko Iisa Almasiihu Joomiraawo meeɗen.
46001010	Banndiraaɓe, ko eelanmi on woni ngam barke Iisa Almasiihu Joomiraawo meeɗen, nanngodiron, laatee hunnduko wooto. To accee pooɗodirol gom fuu naata hakkune mooɗon. Ngaɗee daane worre, miilooji mooɗon duu laatoo miilo wooto.
46001011	Banndiraaɓe am, se goonga koreeji debbo bi'eteeɗo Kolowe mbi'i kam ko pooɗodirol no hakkune mooɗon.
46001012	Ko ngiɗumi wi'ude ɗo kam woni, ko hakkune mooɗon no woodi bi'oowo : « Miin kay, Pol tokkumi. » Goɗɗo wi'a kam duu : « Miin kay, Apolos tokkumi. » Goɗɗo feere gom wi'a kam duu : « Miin kay, Piyer tokkumi. » Faa hannden duu hakkune mooɗon no woodi bi'oowo : « Miin kay, Almasiihu tokkumi. »
46001013	Hanaa Almasiihu no gooto naa noy ? Pol naa moy tontaa dow bardugal ngam mooɗon ? Dow innde Pol naa moy ngaɗanaɗon batisma ?
46001014	Mi yetti Alla ko ƴaari Kirispus he Gayus, walaa mo ngaɗanmi batisma hakkune mooɗon.
46001015	Ndenne, walaa fuu baawɗo wi'i dow innde am waɗana batisma.
46001016	Goonga non, mi waɗanii koreeji Istefanas duu batisma. Amma nder anndal am, ko ƴaari himɓe ɓee walaa mo ngaɗanmi batisma.
46001017	Iisa Almasiihu lilaay kam mi waɗowa batisma. O lilaana kam naa ngam mi waajowo himɓe dow Habaru lobbo, tawee mi naforaaki hikmaaku ɓii-aadama fuu, ngam to baawɗe tawaaɗe nder maayde makko dow bardugal wartu meere.
46001018	Filla maayde Iisa dow bardugal no kaanɗi to woppuɓe laawol Alla. To meeɗen, enen wonɓe dow laawol kisinam, ɗum baawɗe Alla.
46001019	Ngam no winndaa, wi'aa : Mi halkan hikmaaku jom'en hikma, mi moytan anndal jom'en annde.
46001020	Toy jom'en annde naa jannginooɓe Tawreeta ngoni ? Naa toy welɓe ɗemle ngoni ? Alla holli ko hikmaaku himɓe duuniyaaru nduu, he kaanɗi fuu no go'o.
46001021	Dow hikmaaku Alla, himɓe duuniyaaru, kam'en he hikmaaku mum'en fuu, keppi annditidde Alla. Ngam majjum waɗi, Alla hi'i ko no haani hisinde neɗɗo fuu goonɗinɗo mo nder laawol waaju Habaru lobbo, waaju mo himɓe ndaari, he kaanɗi fuu no go'o.
46001022	Yahudankooɓe no ngiɗi kollee alamaaji kaayɗiniiɗi, Gerekankooɓe duu no tefa hikmaaku duuniyaaru.
46001023	Amma minen, habaru Almasiihu tontaaɗo min mbaajooto. Habaru oo laatani Yahudankooɓe laawol fergere, ɓe kanaa Yahudankooɓe duu no ndaara mo hano kaanɗi.
46001024	Amma to mo Alla noddi fuu, Yahudanke naa mo hanaa Yahudanke, Almasiihu woni baawɗe Alla e hikmaaku Alla.
46001025	Ngam hikmaaku Alla ngu himɓe adi hano kaanɗi, no ɓuri hikmaaku ɓii-aadama. Kaden duu ko himɓe ndaarata hano jaccere Alla no ɓuri semmbe ɓii-aadama.
46001026	Banndiraaɓe, miccitee no ngorrunoɗon fadde Alla noddude on. Ɗuuɗaa hakkune mooɗon tawreteeɓe hikmaaku nder giiɗe ɓiɓɓe aadama. Ɗuuɗaa hakkune mooɗon duu tawreteeɓe laamu gom naa ƴuwɓe he cuuɗi mawɗi.
46001027	Amma ko tagaaɓe ndaari hano kaanɗi, Alla suɓii ngam semtinde jom'en hikmaaku. Ko tagaaɓe ndaari walaa semmbe fuu, Alla suɓii ngam semtinde jom'en semmbe.
46001028	O suɓake nder duuniyaaru kujje ɗe himɓe ndaari meere, ko yawni, ko hanaa fuy ngam ko anndanoo no woodi darja laatoo meere.
46001029	O waɗi ɗum ngam to neɗɗo fuu fiyu gabaare mum yeeso makko wi'a kam no goɗɗum.
46001030	Kanko feŋi on he Iisa Almasiihu. Alla duu waɗi o laatani en hikmaaku ƴuwngu to mum. Nder laawol Almasiihu waɗi laatiɗen dartiiɓe, laatiɗen seniiɓe, rimɗinaaɓe he maccangaaku hakke.
46001031	Hano no ɗum winndiraa nder dewte Alla wi'aa : Piyoowo gabaare mum fuu, waɗa ɗum ngam Joomiraawo.
46002001	Banndiraaɓe, wakkati ngarnoomi to mooɗon, mi nawtoraaki belɗum ɗemngal fuu naa hikmaaku gom ngam waajaade on dow siri Alla cuuɗiiɗo.
46002002	Mi waɗaay anniya waajaade dow huune fuu se hanaa dow Iisa Almasiihu e no o tontiraa dow bardugal.
46002003	Miin he hoore am, wakkati puɗɗumi warde to mooɗon, nder leesinaaku ngarmi to mooɗon, miɗo diwna ngam kulal heewi ɓerne am.
46002004	Haalaaji am e waaju am tiigaaki dow anndal lugguɗiggal naa dow ɗemngal mbelngal, amma dow baawɗe ɗe Ruuhu Alla waɗata ɗi tiigi.
46002005	Ɗi tiigake dow mum ngam to goonɗinol mooɗon tiigoo dow hakkillo ɓii-aadama, amma ngol tiigoo dow baawɗe Alla.
46002006	Tabbat, sikka fuu walaa, filla hikmaaku min ngoni miɗen ngaɗa hakkune ɓe goonɗinol mum'en ɓenndi. Hikmaaku ngu min ngoni miɗen ngaɗa filla mum nguu, hanaa hikmaaku duuniyaaru. Ngu hanaa duu hikmaaku wooduɓe ardaŋal nder mayru, ɓe laamu mum'en woodi keerol.
46002007	Amma ngu hikmaaku ƴuwngu to Alla, ngu ndenno siri mum suuɗaa. Ngam teddungal meeɗen waɗi Alla suɓii ngu, fodani en ngu illa duuniyaaru tagaakano.
46002008	Walaa jom ardaŋal gom nder duuniyaaru nduu anndanɗo hikmaaku nguu, ngam nde nii jom ardaŋal gom anndaniino ngu, nden ɓe tontataano Joomiraawo jom teddungal.
46002009	No winndaa, wi'aa : Ko hitere fuu hi'aay, ko nowru fuu nanaay, ko ɓerne fuu miilaaki, kam Alla siryanii hiɗuɓe ɗum.
46002010	Amma enen, Alla wannginani en ɗum har Ruuhu mum ngam Ruuhu Alla no tayko huune fuu, baa siri makko luggiɗiɗɗo.
46002011	Walaa baawɗo anndi ko tawaa nder ɓerne goɗɗo, nde hanaa ruuhu joomum. Ndenne walaa annduɗo siri Alla, nde hanaa Ruuhu makko.
46002012	Ruuhu mo keɓuɗen oo ƴuwaay nder duuniyaaru, amma to Alla o ƴuwani en ngam paamen moƴƴere fuu nde o fodani en.
46002013	Wakkati fuu mo min njannginta, min njanngintaana ko Ruuhu Alla ekkintini min. Min kaalataa ko hikmaaku ɓii-aadama jannginta. Heɓuɓe Ruuhu makko ɓeen, goongaaji Ruuhu Alla tan min ngoni miɗen njanngina ɗum'en.
46002014	Neɗɗo he hoore mum tan waawaa jaɓi ko ƴuwi to Ruuhu Alla. Ko ƴuwi to Ruuhu Alla fuu joomum waawaa faami ɗum ngam he giiɗe joomum ɗum wa'aana hano kaanɗi. Har Ruuhu Alla tan neɗɗo waawi faamude ɗum.
46002015	Gooduɗo Ruuhu Alla no waawi tayki huune fuu ko Ruuhu Alla ekkintinta. Amma kanko kay hanaa neɗɗo fuu waawi tayki miilo makko.
46002016	Ngam no winndaa, wi'aa : Walaa annduɗo miilo Joomiraawo, faa janngina ngo ? Amma enen, miilo meeɗen he miilo Almasiihu fuu no go'o.
46003001	Banndiraaɓe, mi waawaa haaldi he mooɗon hano no kaaldiranmi he heewɓe Ruuhu Ceniiɗo. Amma tilay mi haaldira on hano no kaaldiranmi tokkuɓe muuyɗe ɓerne. Mi haaldiran on hano no kaaldiranmi ɓe ɓenndaay nder goonɗinde Almasiihu.
46003002	Ko kokkumi on ɗum, hano ɓiraaɗam kokkumi on, hanaa nyaamdu tekkunu gom kokkumi on, ngam on keewtaaki nyaamude ko tekkiɗi. Faa warde hannden on potaay hokkeede ko tekkiɗi
46003003	ngam baa joonin muuyɗe ɓerɗe mooɗon tan tokkuɗon. Nde nii haasidaaku he geddi no hakkune mooɗon, too faa hannden nder tokkol muuyɗe ɓerne taweɗon, oɗon ngolla duu golle tokkuɓe duuniyaaru.
46003004	Nde nii goɗɗo mooɗon wi'i : « Miin, Pol tokkumi », faa ooto duu wi'i : « Miin kay, Apolos tokkumi. » Iri nii he banndum hollataana ko on ɓurdinaay ko'e mooɗon he tokkuɓe duuniyaaru.
46003005	Moy woni Apolos ? Moy woni Pol ? Min fuu ɗiɗo, min gollanooɓe Alla, ɓe daliila mum'en laatiɗon goonɗinɓe Iisa Almasiihu. Neɗɗo amin fuu humnii gollal ngal Joomiraawo halfini ɗum.
46003006	Miin aawii, Apolos yarni, amma Alla mawninta.
46003007	Aawɗo oon e jarnuɗo oon fuu kanaa fuy, amma Alla mawninɗo oon, kam woni fuu.
46003008	Ndenne aawɗo oon e jarnuɗo oon fuu no potu. Neɗɗo maɓɓe fuu dey-dey tampiri mum yoɓetee.
46003009	Ngam min fuu, min gollidooɓe dow laawol Alla. Onon duu ngoni gese Alla. On nyibdi Alla.
46003010	Dow moƴƴere nde Alla waɗani kam ndee, mi diidii nyibdi hano no nyiɓoowo lobbo fuɗɗirta. Goɗɗo duu wari nyiɓi dow diidol nyibdi ndiin. Ndenne, neɗɗo garoowo nyiɓa dow maggol fuu hakkiloo no nyiɓirta dow maggol.
46003011	Ngam walaa baawɗo wari diida diidol feerewol gom ɓurngol aranol ngool. Diidol aranol ngool sinngaakina dow Iisa Almasiihu.
46003012	Neɗɗo no waawi nyiɓirde kaŋŋe naa cardi, naa nyiɓira kaaƴe dime naa leɗɗe, naa nyiɓira huɗo naa ƴommbe dow diidol ngool.
46003013	Nyannde darŋal, neɗɗo fuu gollal mum wanngintee yaasin. Hiite mannge wanngata nyannde mum, nge wanngina gollal neɗɗo fuu.
46003014	Neɗɗo fuu nyiɓi, nde nii hiite ngeen waɗanaay nyibdi mum baafuy, too neɗɗo oo golle mum yoɓetee.
46003015	Amma neɗɗo fuu mo nge nyaami nyibdi mum, too joomum mursan njobdi mum. Joomum he hoore mum hisintee, wa'a hano dogguɗo fedditi hiite ngam daɗa.
46003016	On anndaa ko on suudu Alla naa ? Ndenne Ruuhu makko duu no nder mooɗon.
46003017	Onon ngoni suudu Alla, neɗɗo mooɗon fuu bonnuɗo suudu makko, o halkan joomum, ngam suudu makko no seniinu.
46003018	To neɗɗo fuu majjin hoore mum. Nde nii gooto nder mooɗon no miila ko kam no woodi hikmaaku ɓii-aadama, too joomum waɗa hoore mum kaaŋaaɗo ɓiɓɓe aadama heɓa joomum laatoo jom hikmaaku goonga e goonga.
46003019	Ngam hikmaaku ɓii-aadama no kaanɗi yeeso Alla. No winndaa, wi'aa : Alla no nannga ɓiɓɓe aadama nder ƴoƴe mum'en.
46003020	No winndaa, wi'aa kaden : Joomiraawo no anndi miilo jom'en hikmaaku. Omo anndi duu ko ngo meere.
46003021	Ngam majjum waɗi, to neɗɗo mooɗon fuu fiyu gabaare mum dow ɓii-aadama. Huune fuu, onon njeyi ɗum.
46003022	Pol, Apolos, Piyer, duuniyaaru, mbuurnam naa maayde, kujje joonin naa kujje garooje, ɗum fuu onon njeyi ɗum.
46003023	Onon, Almasiihu jeyii on, Almasiihu duu, Alla jeyii ɗum.
46004001	Adee min hano gollanooɓe Almasiihu ɓe potaa fuy, halfinaaɓe waaju siriiji Alla cuuɗiiɗi.
46004002	Amma ko hiɗaa he halfinaaɓe woni, ɓe laatoo hoolniiɓe.
46004003	Mi hiitataako hoore am. Mi wannaaka kiitoɗon kam naa mi yaaree yeeso hiitotooɓe ɓiɓɓe aadama kiitoo kam.
46004004	Baa nii walaa ko mi tuumirta hoore am, walaa ko hollataa ko mi dartiiɗo. Joomiraawo woni etoowo gollal am.
46004005	Ndenne, to neɗɗo fuu hiito banndum fadde wakkati podaaɗo oon yottaade, wakkati mo Joomiraawo wartata. Ko suuɗi nder nimre fuu, kanko wurtinta ɗum yaasin labɗo tar, o wanngina anniyaaji cuuɗiiɗi nder ɓerne fuu. Nder wakkati oo, Alla yettata neɗɗo fuu dey-dey no joomum haaniri.
46004006	Banndiraaɓe, mi haalanii on dow am, miin e Apolos, ngam min laatanoo on ko ƴeewoton, ekkitoɗon. Mi hokki on misaali oo dow amin ngam paamon maana haala kaa : « Neɗɗo fuu haanaa ƴaaro ko winndaa. » Ndenne to neɗɗo mooɗon fuu fiyu gabaare mum wi'a ardiiɗo oo no ɓuri ooto.
46004007	Moy ɓurdini ma goɗɗo ? Huune fuu ko keɓuɗaa, hanaa Alla hokki ma ɗum naa ? Nde nii a jaɓi ko ɗum goonga, too ɗume waɗi aɗa fiya gabaare dow majjum hano hanaa a hokkaa ɗum non ?
46004008	Illa ndeen oɗon kaari ! Illa ndeen on riikuɓe ! On laatake laamiiɓe, amma minen kay, min kanaa laamiiɓe ! Nde nii goonga fuu on laamiiɓe non, minen duu min laamodoto he mooɗon !
46004009	He giiɗe am, minen laatiiɓe lilaaɓe, Alla henni min gaɗa hano hiitanaaɓe kiite maayde. Min laatake ko duuniyaaru fuu, maleykaaɓe e ɓiɓɓe aadama ngarta ƴeewa.
46004010	Minen, min haaŋaaɓe ngam min tokkuɓe Almasiihu, amma onon goonɗinɓe Almasiihu, on jom'en hakkillo. Minen, min ngalaa semmbe fuu, amma onon kay, oɗon keewi semmbe. Onon, oɗon teddinee, minen duu, miɗen pamɗinee.
46004011	Baa nii nder wakkati mo ngonɗen oo, rafo e ɗomka seedaay he amin. Min koltaay koltal lobbal, miɗen ɓoccee, wakkati fuu miɗen nder eggu-eggu.
46004012	Miɗen njagga faa noy walaa. Miɗen njennee amma miɗen mbarkina jennooɓe min. Nde min torraama, min munyan.
46004013	Nde mettuka haalaama dow amin, miɗen njaaboro haalaaji jam. Faa warde jooni miɗen ƴeewee hano buuri duuniyaaru, hano tuuni ndi himɓe fuu paɗɗata.
46004014	Mi winndanaay on ɗerol ngool ngam mi semtina on, amma ngam fooɗude noppi mooɗon hano no pooɗiranmi noppi sukaaɓe am horsuɓe.
46004015	Baa nii nde tawi nder kawtal mooɗon he Almasiihu oɗon ngoodi jannginooɓe ujunaaji sappo, baaba gooto nii ngooduɗon. Miin duu woni baaba mooɗon oo, ngam min waajii on dow Habaru lobbo faa goonɗinɗo Iisa Almasiihu.
46004016	Ndenne mi eeli on, nyemminon kam.
46004017	Mi lili Timote, ɓiyam korsuɗo, kolniiɗo nder kawtal mum he Joomiraawo to mooɗon, ngam o miccintina on no tokkirmi laabi Iisa Almasiihu he no njannginiranmi ɗi nder kawriiɗe goonɗinɓe fuu.
46004018	Woɓɓe nder mooɗon no piya gabaaje mum'en no mbi'a kam'en no goɗɗum, ngam iɓe miila ko mi wartataa to mooɗon.
46004019	Amma nde Joomiraawo jaɓi, ɓooyataa mi waraay to mooɗon. Nyannde fuu ngarmi to mooɗon, miɗo hiɗi mi hi'a ir baawɗe ɗeye fiyooɓe gabaaje mum'en no mbi'a kam'en no goɗɗum njogii. Miin mi wannaaka he haalaaji maɓɓe mbelɗi.
46004020	Ngam Laamu Alla hanaa nder hunnduko tawaa amma nder baawɗe Ruuhu Alla.
46004021	Noy ngiɗɗon mi warda to mooɗon. Mi warda sawru naa hidde he ɓerne fewne.
46005001	Mi nani ko nyiddinii gom, ko waɗaa hakkune mooɗon, filla mum no waɗee nokku fuu. Ir majjum waɗataake baa hakkune heeferɓe. Ko nyiddinii ko nanumi no haalee ɗum woni, hakkune mooɗon, goɗɗo no waalda he dee-bammum.
46005002	Ɗum nyiddinaaki to mooɗon faa oɗon piira ɗum gabaare. Fadde mooɗon fiyirde ɗum gabaare, ɗum haanaana mettinde ɓerɗe mooɗon, nanngon neɗɗo oo mburtinon mo nder hawriine mooɗon.
46005003	Baa nii ko miin he hoore am mi tawaaka hannden hakkune mooɗon, hakkillo am no he mooɗon. Nyannde fuu kawruɗon dow innde Iisa Almasiihu Joomiraawo meeɗen, mi wondan he mooɗon nder baawɗe Ruuhu Ceniiɗo. To am, dow innde Iisa Joomiraawo meeɗen mi taƴani neɗɗo golluɗo ir golle ɗee kiite ɗe taƴananmoomi baa nii miɗo fotti. Taƴanee mo iri kiite ɗe taƴanmoomi nder baawɗe Iisa Joomiraawo meeɗen.
46005005	Kiite ɗe taƴanmoomi nii : Ngattee neɗɗo oo nder juuɗe Seyɗan, o bonna ɓanndu neɗɗo oo parkatak heɓa yonki makko hisinee nyannde gartol Joomiraawo.
46005006	On keɓaay ko gasi ko piiruɗon gabaare. On anndaa ko ƴuufinirɗum seɗɗa tan heƴi ƴuufina conndi budaani no ndi foti fuu naa ?
46005007	Ittee ƴuufinirɗum kiɗɗum ɗum ngam ngarton hano conndi heyri budaani. Sikka fuu walaa on kakkitaama, ittaɗon he ƴuufinirɗum fuu. Ngam Iisa Almasiihu, Njawdiri meeɗen Juulɗe dimɗinol Isra'ilankooɓe sakkaama.
46005008	Ndenne, to en njuulir juulɗe meeɗen ƴuufinirɗum kiɗɗum, ƴuufinirɗum ɓerne ɓaleere, waɗoore ko boni. En njuulir buuru mo walaa ƴuufinirɗum fuu. Buuru laatiiɗo goonga mo walaa munafikaaku fuu.
46005009	Nder ɗerol am gom, mi winndani on mbi'umi : To kawtee he yeenooɓe.
46005010	Ko mbi'umi to kawtee he maɓɓe, mi wi'aay to kawtidee he maɓɓe baa seɗɗa nder duuniyaaru nduu, mi wondaa ɓe nder mbuurnam mum'en fuu mbuurdaana jeenu, naa suuno seedere, naa pasaaki laabi naa dewol tooruure. Ngam nde nii mi wi'i to kawtidee he maɓɓe baa isilam, ndenne mi wi'i on mburtoɗon nder duuniyaaru nduu.
46005011	Amma, ko mbinndanmi, mi wi'a on ɗum woni : To ngondee he neɗɗo bi'oowo kam no banndii'on goonɗinɗo Iisa, dey tinni no yeena yahde, naa no suunee seedere yahde, naa no rewa tooruure yahde, naa no nder fiyodirde ko'e himɓe, naa nder yaru-yaru naa no faso laabi yahde. To nyaamdee sam he ir neɗɗo oo.
46005012	Hiitaade ɓe kanaa goonɗinɓe Iisa hanaa golle meeɗen. Gollal mooɗon woni kiitoɗon wonɓe nder hawriine mooɗon.
46005013	Alla hiitoto ɓe ngoonɗinaay Iisa. Ndenne, ndiiwee bonɗo oo hano no ɗum winndiraa, wi'aa : Ndiiwee bonɗo, itton hakkune mooɗon.
46006001	Nde luural naatii hakkune mooɗon, semteene non ƴaaroɗon goonɗinɓe Alla dey njaarodiron yeeso ɓe kanaa goonɗinɓe.
46006002	On anndaa ko nyannde gom goonɗinɓe Alla ɓee kiitoytoo duuniyaaru nduu naa ? Nde nii onon kiitoytoo himɓe duuniyaaru nduu, ndenne ɗume haɗataa on hiitanaade kujje pamare gonɗe hakkune mooɗon ?
46006003	On anndaa ko enen kiitoytoo maleykaaɓe naa ? Ndenne, eɗen mbaawi tabbat hiitaade kujje gonɗe no ngaɗee nder mbuurnam meeɗen hannden ɗam.
46006004	Nde nii iri kujje ɗee ngattii luural hakkune mooɗon, ɗume waɗi oɗon ada kiite mooɗon oɗon njaara yeeso hiitotooɓe, ɓe kawriiɗe goonɗinɓe adaay goɗɗum ?
46006005	Mi haalani on ɗum ngam semteene nannga on. Ndenne, jom hikmaaku gooto walaa hakkune mooɗon baawɗo hiitanaade banndiraaɓe mooɗon naa ?
46006006	Sey nii iɓe pooɗodira, iɓe noddodira yeeso ɓe ngoonɗinaay Iisa.
46006007	Pooɗodirol hakkune mooɗon ngool ŋappere mawne non hakkune mooɗon. Ɗume waɗi ko on mbaawaa munyi nde nii on toonyaama ? Naa munyi nde nii on ƴoynaama teetaɗon ko njogiɗon ?
46006008	Amma hannden fadde mooɗon munyude, onon he ko'e mooɗon ngoni no toonyo, naa no teeta banndiraaɓe mooɗon.
46006009	Tabbat oɗon anndi ko ɓe ngoonɗinaay ndonataa Laamu Alla. To njammbee ko'e mooɗon. Illa dewluɓe yeenooɓe naa ɓe ndewlaay, waɗooɓe luuɗu, rewooɓe tooruuje naa
46006010	yarooɓe, wuyɓe naa pasotooɓe, jom'en haasidaaku naa fiyodirooɓe ko'e himɓe, nder maɓɓe baa gooto ronataa Laamu Alla.
46006011	Nii woɓɓe nder mooɗon fuu nga'unoo ndenno. Amma joonin on laaɓinaama, ngartiraɗon himɓe Alla, jom'en dartinaaku dow innde Iisa Almasiihu Joomiraawo meeɗen e Ruuhu Alla meeɗen.
46006012	Woɓɓe nder mooɗon no mbi'a : « Huune fuu no daganii ɗum'en. » Goonga non, amma hanaa huune fuu nafata neɗɗo. « Huune fuu no daganii kam », amma mi laatataako maccuɗo huune fuu.
46006013	Oɗon mbi'a kaden : « Nyaamdu reedu waɗana, reedu duu nyaamdu waɗana. » Goonga non, amma Alla halkan ɗi fuu ɗiɗi. Ɓanndu ɓii-aadama tagaaka ngam jeenu, amma ndu tagakanaa ngam rewude Joomiraawo. Ndenne Joomiraawo jeyii ndu.
46006014	Alla ummintinɗo Joomiraawo meeɗen e maayde, ummintinowan en, enen duu, nder baawɗe mum.
46006015	On anndaa ko ɓalli mooɗon ngoni terɗe Almasiihu naa ? No dagii mi hooƴa terɗe Almasiihu, mi hawra he terɗe jeenoowo naa ? Abada, ɗum dagaaki.
46006016	On anndaa ko neɗɗo fuu hawri he debbo jeenoowo, ɓanndu mum he ɓanndu debbo oo fuu ngartan ɓanndu worru. Ngam no winndaa, wi'aa : Ɓe fuu ɗiɗo, ɓe ngarta ɓanndu worru.
46006017	Amma neɗɗo fuu hawri he Joomiraawo, joomum he Joomiraawo ngartii go'o.
46006018	Ndoggee jeenu ! Ngam hakke fuu mo neɗɗo waɗata takkataako he ɓanndu joomum. Amma neɗɗo fuu yeeni, waɗanii ɓanndu mum hakke.
46006019	Naa on anndaa ko ɓanndu mooɗon woni suudu Ruuhu Ceniiɗo mo Alla watti nder mooɗon ? On njeyaa ko'e mooɗon.
46006020	Alla soodii on coggu caadiingu. Ndenne, teddinee mo har ɓalli mooɗon.
46007001	Joonin, mi jaaboto on dow ƴamɗe ɗe mbinndanɗon kam. No wooɗi tawee gorko anndaa debbo.
46007002	Amma, ngam hiinude neɗɗo mooɗon fuu jeenu, no haani gorko fuu dewla debbo gooto, debbo fuu duu gorko gooto haɓɓana ɗum.
46007003	Gorko fuu no haani humta haaju deekum, debbo fuu duu humta haaju gorum.
46007004	Debbo jeyaa ɓanndu mum, amma gorum jeyii ndu. Gorko duu jeyaa ɓanndu mum, amma deekum jeyii ndu.
46007005	To neɗɗo mooɗon fuu faddoo hoore mum he banndum, se hanaa nii on caawodir potuɗon, dow wakkati seɗɗa mo ittuɗon ngam du'aade. Amma ko ƴaari wakkati oo, to neɗɗo mooɗon fuu faddoo hoore mum he banndum nde hanaa non neɗɗo mooɗon fuu heppan jogaade hoore mum, Seyɗan heɓa laawol sii'aade on.
46007006	Nder ko mbi'umi ɗum, mi walaa miɗo tilsina on, amma mi walaana miɗo eela on.
46007007	Ko ɓurmi hiɗude woni neɗɗo mooɗon fuu jooɗo haɓɓaay hano am. Amma neɗɗo fuu he kokkal ngal Alla hokki ɗum. Woɓɓe keɓi iri ngalɗoo, woɓɓe duu iri ngaltoo.
46007008	Miɗo wi'a on, onon ɓe ndewlaay, ɓe ndewlaaka he rewɓe ɓe goriraaɓe mum'en maayi, nde nii on njooɗake hano am on ndewlaay naa on ndewlaaka no ɓuri.
46007009	Amma nde nii on mbaawaa jogaade ko'e mooɗon, ko ɓuri woni ndewlee, ngam to suuno jeenu torru on.
46007010	Onon rewɓe wonɓe nder cuuɗi mum'en miɗo wi'a on : « Debbo haanaa seeda he gorum. Non duu gorko haanaa seera deekum. » Tilsinoore ndee hanaa tilsinoore ƴuwde to am, miin Pol, amma nde tilsinoore ƴuwne to Iisa, Joomiraawo meeɗen. Amma nde tawi debbo gom seedi he gorum duu, o jooɗoro non, to o tefu ɓaŋeede amma o tefa, o fota he makko.
46007012	Har ko daarata onon horiiɓe miɗo wi'a on miin he hoore am : Nde nii goonɗinɗo Iisa gom no woodi deekiiyo mo goonɗinaay, ko debbo oo jaɓi wuurdude he makko, to o seeru debbo oo.
46007013	Naa nde nii debbo goonɗinɗo gom no woodi goriiyo mo goonɗinaay, ko gorko oo jaɓi wondude he makko, to debbo oo seeru he gorum.
46007014	Sabu gorko mo goonɗinaay oon no laaɓinee har ɓanngal mum he deekum goonɗinɗo, kaden duu debbo mo goonɗinaay kam duu no laaɓinee har ɓanngal mum he gorum goonɗinɗo. Nde nii hanaano nii he banndum nden ɓiɓɓe mooɗon laaɓintaakeno. Amma joonin ɓe laaɓuɓe.
46007015	Nde nii mo goonɗinaay gom no hiɗi seera goonɗinɗo gom, o seera mo. Nden kay debbo naa gorko goonɗinɗo oon, walaa fuu ko haɓɓodiri ɗum he mo goonɗinaay oon. Ngam Alla noddi en faa mbuurden he jam.
46007016	Aan debbo goonɗinɗo, aɗa anndi se aɗa waawi hisinde gora naa ? Aan gorko goonɗinɗo, aɗa anndi se aɗa waawi hisinde deeka naa ?
46007017	Ɗum woni ko mbinndanmi kawriiɗe goonɗinɓe fuu kollumi ɓe : Neɗɗo fuu tinnoo wuura hano no Joomiraawo hokkirinoo ɗum laawol wuurude fadde Alla noddude ɗum.
46007018	Goɗɗo ko Alla noddi ɗum no juulnaaɗo, too, to joomum tefu suuɗude juulnol mum. Nde goɗɗo juulnaaka ko Alla noddi ɗum, to joomum waɗu juulnee.
46007019	Juulneede he rafi juulneede fuu ngalaa maana mawɗo gom. Ko ɓuri nafude neɗɗo woni tokkude tilsinooje Alla.
46007020	Neɗɗo fuu jooɗo jonnde mum hinnde wakkati Alla noddunoo ɗum.
46007021	Fadde Alla noddude ma, nde nii a maccuɗo, to ɗum haɓɓu hoore maa. Amma nde nii a heɓi laawol rimɗineede, too durwu laata dimo.
46007022	Ngam maccuɗo noddaaɗo warta har Joomiraawo, laatake dimo Joomiraawo. Non duu, dimo fuu noddaaɗo laatake maccuɗo Almasiihu.
46007023	Alla soodi on coggu fansaaki caadiingu sanne, ndenne to ngaɗee ko'e mooɗon maccuɓe himɓe.
46007024	Banndiraaɓe worɓe e rewɓe goonɗinɓe Almasiihu, neɗɗo mooɗon fuu jooɗo jonnde mum nde jooɗinoo wakkati Alla noddunoo ɗum.
46007025	Dow ɓe ɓaŋaaka, mi walaa fuu tilsinoore gom ƴuwande kam to Joomiraawo haaloore dow maɓɓe. Amma ngam Joomiraawo yurmake kam waɗi kam kolniiɗo ko mbi'anmi dow maɓɓe nii.
46007026	Ngam sabbu torraaji gonɗi no tummbi en, miɗo miila ko ɓuri nafude woni neɗɗo fuu jooɗo no worri.
46007027	Nde nii a haɓɓi, to tefu seerude. Nde nii a haɓɓaay duu, to tefu haɓɓude.
46007028	Amma nde nii a ɓaŋi naa a ɓaŋaama, a waɗaay gacce. Ɓaŋuɗo e ɓaŋaaɗo fuu torraaji cattuɗi njarta nyannde fuu nder mbuurnam mum'en. Torraaji ɗii duu ngiɗumi hisinde on.
46007029	Banndiraaɓe am, ko mbi'anmi oon woni wakkati gartol Iisa Almasiihu ɓadake. Illa joonin, dewluɗo fuu waɗa mbuurnam mum hano dewlaay.
46007030	Ɓaliniiɗo waɗa hano ɓalinaaki. Gonɗo nder mbelirka ɓerne waɗa hano ɓerne mum metti. Cooduɗo duu waɗa hano njeyaa ko soodi.
46007031	Nafortooɗo kujje duuniyaaru fuu waɗa hano meeɗaay naforaade ɗe. Ngam duuniyaaru hannden tabbitataa.
46007032	Ko ngiɗumi woni kison sukkullaaji. Mo dewlaay hakkiltaakona he golle Joomiraawo, ko weli Joomiraawo tan o tefata.
46007033	Amma dewluɗo, fii duuniyaaru adata hakkillo mum, ko welata deekum tan tefata.
46007034	Ndenne hakkillo makko senndake. Hano non duu, surbaajo he debbo mo gorum maayi dey dewlaaka, waɗude ko weli Joomiraawo tan adata hakkillo maɓɓe, ngam iɓe tefa ɓe lamna ɓalli maɓɓe e miilooji maɓɓe. Amma debbo dewlaaɗo, fii duuniyaaru adata hakkillo mum, ko welata gorum tan tefata.
46007035	Mi haalii ɗum ngam nafude on, hanaa ngam ɓillande on. Mi haalani on ɗum ngam mbuuron no haaniri, peŋoɗon e Joomiraawo he ɓerne worre.
46007036	Nde neɗɗo waɗi alkawal haɓɓande surbaajo mum dey no miila waɗididde he surbaajo oo ko semtini, nde nii joomum waawaa surude hoore mum, nde nii joomum hi'i ko no haani haɓɓana mo, ndenne sey o haɓɓana mo, gaɗol hakke fuu walaa nder majjum.
46007037	Amma nde joomum haɓɓii anniya nder ɓerne mum wi'i kam ɓaŋataa, kam fukkodotaako he surbaajo mum tawa tilsinaaka, tawa duu no waawa hoore mum, too joomum waɗi ko wooɗi.
46007038	Ndenne ɓaŋuɗo surbaajo mum oo waɗi ko wooɗi, amma nde nii o ɓaŋaayno mo non, nden o waɗannoo ko ɓuri wodde.
46007039	Ɓoggol dewngal no haɓɓa debbo e gorum nde nii goriiko no foofa. Amma nde goriiko maayi, omo waawi heɓude giɗɗo mo gom, dewla mo. Amma tilay sey tawee gorko dewloowo mo oo no goonɗinɗo Iisa.
46007040	Amma ngam mi tabbintini ko Ruuhu Alla no wondi he am, ko etumi ndaarumi woni, nde nii debbo oo dewlaaka, nden o ɓurannoo nannde belɗum.
46008001	Har ko daarata ƴamɗe mooɗon dow tewu cakkanaangu tooruuje nguun, goonga non, hano no mbi'irɗon ɗum, en fuu eɗen anndi ko wi'aa dow majjum. Anndal no rima fiyude gabaare wi'a kam no goɗɗum. Amma hidde semmbinɗinta goonɗinol neɗɗo.
46008002	Neɗɗo fuu miili kam no anndi goɗɗum, too, joomum yottaaki dey-dey to miili anndal mum yottini ɗum dow huune ndeen.
46008003	Amma neɗɗo fuu hiɗi Alla, Alla no anndi ɗum.
46008004	Har ko ndaarata tewu cakkanaangu tooruure, eɗen anndi ko reweteeɓe fuu ngalaa nder duuniyaaru. Alla gooto duu tan woodi.
46008005	Baa nii ko himɓe no mbi'a deweteeɓe gom no nder kammu naa dow leydi, goonga non nder miilo wi'ooɓe ir haalaaji ɗii, deweteeɓe no keewi, non duu joomiraaɓe maɓɓe ngalaa keddi.
46008006	Amma to meeɗen, Alla gooto tan woodi, Baabiraawo taguɗo huune fuu, ngam makko duu mbuurɗen. Joomiraawo gooto duu woodi, Iisa Almasiihu, mo har mum huune fuu tagaa, mo har mum duu ngonɗen eɗen mbuura.
46008007	Amma hanaa goonɗinɗo fuu woodi iri anndal ngaal. Woɓɓe mboowi nyaamɗe tewu nguu hano nii ngu tewu cakkanaangu tooruure, goonɗinol maɓɓe ngol ɓenndaay no fela ɓe, ɓe miila ko ɓe ngaɗi hakke.
46008008	Ndenne nyaamdu ɓadintaa en Alla. Nde en nyaami, ɗum ɓeydataa en. Nde en nyaamaay duu, ɗum ɓuytataa en.
46008009	On kokkaama laawol nyaamude iri nyaamdu fuu. Amma kakkilee to laawol nyaamude iri nyaamdu fuu laatanoo ɓe ɓenndaay nder goonɗinol mum'en fergere.
46008010	Aan annduɗo ko wi'aa dow iri nii he banndum, nde nii mo ɓenndaay nder goonɗinol mum gom hi'ii ma nder suudu tooruure aɗa nyaama iri tewu nguu, he giiɗe maaɗa ɗum hokkataa goonɗinɗo oo semmbe nyaamude kam duu tewu cakkanteengu tooruure nguu naa ?
46008011	Ndenne ngam anndal maaɗa ngaal, a laatake daliila fergere goonɗinɗo oo, mo Almasiihu maayi ngam hakkeeji mum.
46008012	Nde nii a waɗi ɗum a laatake daliila fergere mo ɓenndaay nder goonɗinol mum, a waɗani Almasiihu hakke.
46008013	Ngam majjum waɗi, nde nii nyaamdu ndu nyaaman mi no waawi waɗa banndam goonɗinɗo waɗa hakke, too, mi nyaamataa ir tewu nguu faa abada, ngam to mi fergu mo o waɗa hakke.
46009001	Miin, mi walaa laawol waɗude ko ngiɗumi fuu naa ? Mi hanaa lilaaɗo naa ? Mi hi'aay Iisa, Joomiraawo meeɗen naa ? Hanaa golle Joomiraawo ɗe ngollanmi, waɗi ko ngoonɗinɗon naa ?
46009002	Baa nde nii to woɓɓe mi hanaa lilaaɗo, too, mi lilaaɗo to mooɗon, onon kay. Goonɗinol Iisa mooɗon ngool, no holla tabbat ko mi humnii golle lilaaku am ɗe Joomiraawo halfini kam.
46009003	Ɗum woni ko njaabotoomi.
46009004	Ndenne, min ngalaa laawol ƴamude ko nyaamee he ko yaree daliila golle amin naa ?
46009005	Ndenne, hakkune amin gooduɗo deekiiyo walaa laawol yahdude deekum nder jahaale amin hano no lilaaɓe gom naa hano no Piyer he minyiraaɓe Iisa Almasiihu Joomiraawo meeɗen njaadirta he deekiraaɓe mum'en ?
46009006	Naa miin e Barnabas tan ngoni lilaaɓe haanuɓe ngolla ngam keɓa ko mbuurdata ?
46009007	Moy waɗata golle soogeraaku dey ittaa ceede yoɓa hoore mum ? Moy remata cabiije dey heppa nyaamude ɓiɓɓe majje ? Moy durata sewre muɓɓere dey heppa yarude kosam mayre ?
46009008	Ko mbi'umi ɗum no miiloo ɓii-Aadama tan. Tawreeta he hoore mum haalaay dow majjum naa ?
46009009	No winndaa nder Tawreeta wi'aa : Nder kette to wattan ngaari sumre wakkati ndi gollintee nder ngesa. Ga'i gollooji tan Alla wanna he mum'en naa ?
46009010	Goonga fuu ngam meeɗen waɗi, o haali ka naa ? Sikka fuu walaa, enen ka winndanaa. Demoowo fuu remataana ngam gokka keɓol barke demal mum. Cokkoowo duu wattaana gokka mum dow keɓol mbaka mum nder ko sokkata ɗum.
46009011	Nde nii minen aawi barke Ruuhu hakkune mooɗon, ko min keɓata he mooɗon no ɓuri ko min aawi hakkune mooɗon naa ?
46009012	Nde nii woɓɓe no keɓa barke mooɗon, hanaa minen kaani heɓude ɗe naa ? Min munyi nder huune fuu, min naforaaki laamu amin ngam to min kaɗu Habaru lobbo, habaru Almasiihu, yahde yeeso.
46009013	Sikka fuu walaa oɗon anndi ko gollooɓe nder Juulirde mawne mbuurdaana kujje ɗe himɓe ngaddata no cakka nder mayre. Nder sadakaaji kirseteeɗi dow sakkirde ɗiin, cakkanooɓe Alla duu keɓata mbaka mum'en.
46009014	Hano non duu, Joomiraawo hokki laawol waajotooɓe Habaru lobbo ɓeen duu mbuurda barke gollal waaju mum'en.
46009015	Amma miin kay, mi naforaaki baa gootel nder kujje ɗee fuu. Mi winndaay coti ɗi duu ngam ƴamude on ɗum. Mi soofi mi maaya he mi eela goɗɗum ! Mi jaɓataa neɗɗo fuu haɗa kam fiyirde ɗum gabaare.
46009016	To am, waajaade Habaru lobbo, hanaa daliila fiyude gabaare mum. Tilay mi waajoo, ngam bone woodani kam nde nii mi waajaaki Habaru lobbo !
46009017	Nde nii miin he hoore am suɓinoo gollal ngaal, nden miɗo haani yoɓeede. Amma ngam walaa no ngaɗanmi tilay mi golla, ngam golle non ɗe kalfinaami.
46009018	Ndenne, ɗume woni njobdi am ? Njobdi am woni waajaade Habaru lobbo forba, tawee mi naforaaki ɓeydaari fuu ndi Habaru lobbo hokki kam.
46009019	Baa nii ko mi hanaa maccuɗo neɗɗo fuu, mi wartiri hoore am maccuɗo himɓe fuu, ngam fooɗude ko ɓuri ɗuudde nder maɓɓe tokka Almasiihu.
46009020	Hakkune Yahudankooɓe, mi waɗi hoore am Yahudanke ngam mi heɓa ɓe. Hakkune tokkuɓe Tawreeta Muusa duu, mi waɗi hoore am tokkuɗo Tawreeta Muusa, baa ko mi tokkaay tilsinooje ɗeen ngam mi heɓa ɓe.
46009021	Hakkune ɓe tokkaay Tawreeta Muusa, miɗo waɗa hoore am hano mo tokkaay Tawreeta Muusa ngam mi heɓa ɓe. Amma ɗum fuu haɗaay miɗo feŋi he tilsinooje Alla ngam miɗo tokki tilsinooje Almasiihu.
46009022	Hakkune ɓe goonɗinol mum'en ɓenndaay, mi waɗi hoore am hano mo goonɗinol mum ɓenndaay ngam mi heɓa ɓe. Walaa ir neɗɗo fuu mo mi wartiraay hoore am ngam nder laawol fuu mi hisina woɓɓe nder maɓɓe.
46009023	Mi waɗi kujje ɗee fuu ngam yottinde Habaru lobbo oo he himɓe. Mi waɗi ɗe duu ngam heɓude barke gonɗe nder makko.
46009024	Paamee ko nde daɗodirol no waɗee, himɓe heewɓe ngoni doggooɓe, amma gooto, woni keɓoowo tukunci gattaaɗo oon. Ndenne, ndoggon keddi baawɗe mooɗon heɓa keɓon moƴƴere ndee.
46009025	Ciryotooɓe daɗodirol fuu, no eelta ɓalli mum'en eeltol cattungol. Iɓe ngaɗa ɗum ngam ɓe mellee, baa nii ko lefol maɓɓe ngool duumataako. Amma enen kay, eɗen mellee lefol duumotoongol.
46009026	Ngam majjum waɗi miin, mi doggataa doggudu, doggoowo ngam meere. Hano non duu, nde nii miɗo durwa mi durwataa nder henndu.
46009027	Amma miɗo ekkintina ɓanndu am ko naawi, miɗo dawrana ndu, ngam to mi daɗee wakkati fuu mo mbaajiimi woɓɓe dow Habaru lobbo oon.
46010001	Banndiraaɓe am, miɗo hiɗi mi miccintina on ko heewtinoo maamiraaɓe meeɗen nder jamaanu Muusa. Ɓe fuu ley luuldere, ɓe ɗuwi, ɓe ndilli, ɓe pedditi maayo Maaliya.
46010002	Nder luuldere he nder maayo Maaliya ngoo, ɓe fuu ɓe ngaɗana batisma, ɓe ngarti tokkuɓe Muusa.
46010003	Ɓe fuu nyaami nyaamdu worru ƴuwnu to Alla.
46010004	Ɓe fuu njari ndiyam gootam ƴuwɗam to Alla. Ngam ɓe njari ndiyam mburtiiɗam nder tepaare ƴuwne to Alla, wonnde no ɗowtira ɓe. Tepaare ndee woni Almasiihu.
46010005	Amma ɗuuɗal maɓɓe fuu ngaɗaay ko weli Alla, ngam majjum waɗi, ɓe fuu ɓe maayi nder ladde yeeruure.
46010006	Kujje ɗee fuu ngaɗii ngam laatanoo en misaali heɓa to en laatoo hano maamiraaɓe meeɗen ɓe suuno waɗude ko boni nanngi ɓerɗe mum'en.
46010007	To nyemminee woɓɓe maɓɓe, ndewon tooruuje. No winndaa, wi'aa : Jama'aare ndeen jooɗii, nyaami, yari, nden nde ummii nde fiji.
46010008	To en nyemmin woɓɓe nder maɓɓe, naaten jeenu. Ngam tokkitaaki jeenu, ko watta himɓe ujunaaji laso e tato maayani ɓe nder nyalooma gooto.
46010009	To en cii'oo Almasiihu hano no woɓɓe nder maɓɓe cii'irnoo Joomiraawo. Ngam wakkati ɓe cii'inoo mo bolle coppi ɓe, mbari ɗuuɗal maɓɓe.
46010010	To nyemminee woɓɓe nder maɓɓe tokkitiiɓe no nguunitoo faa maleyka maayde adi yonkiiji maɓɓe.
46010011	Kujje ɗee fuu keewtake ɓe ngam ɗum laatanoo en misaali. Ɗe mbinndaama duu ngam ɗe laatanoo en waaju, enen wonɓe nder jamaanu cakitiiɗo oo.
46010012	Ndenne, miiluɗo darake faa wooɗi fuu, hakkiloo to boɓɓoo.
46010013	Walaa etol hakkillo ngol ngaɗanaɗon, ngol ɓiɓɓe aadama ngaɗanaaka. Amma Alla no kolniiɗo, o accataa hakkillo mooɗon etee ko ɓuri semmbe mooɗon. Amma nder etol hakkillo fuu, Alla hokkan on baawɗe munyude etol ngool. O hokkan on duu laawol wurtaade nder maggol.
46010014	Onon banndiraaɓe am horsuɓe, mboɗɗee dewol tooruure.
46010015	Miɗo haalana on kujje ɗee ngam miɗo miila ko on jom'en hakkillo. Ndenne etee, onon he ko'e mooɗon, ndaaron ko mbi'umi ɗum.
46010016	Jarol nyeɗerde barke nde ngatten ngam yettude Alla, waɗataa en en fuu go'o nder ƴiiƴam Almasiihu naa ? Buuru mo nyaameten oo, waɗataa en en fuu go'o nder ɓanndu Almasiihu naa ?
46010017	Buuru gooto woodi. En fuu buuru gooto oon nyaamuɗen. Ndenne, en fuu kappa kuula meeɗen, en ngartii ɓanndu worru.
46010018	Ndaaree ɓiɓɓe Isra'el, woowɓe no nyaama sadakaaji cakketeeɗi dow sakkirde Alla ɓeen, ɓe fuu ɓe ngartii go'o nder sadaka gaɗaaɗo dow sakkirde Alla ndee.
46010019	Ɗume ngiɗumi wi'ude ɗo ? Tewu cakkanaangu tooruure nguu no woodi maana mawɗo gom naa ? Naa tooruure no goɗɗum ?
46010020	Aa'a. Amma ko ngiɗumi wi'ude ɗo woni, ko sadakaaji ɗii ginnaaji cakkanaa, hanaa Alla. Miin nee, mi hiɗaa kawton he ginnaaji.
46010021	On mbaawaa njari he nyeɗerde Joomiraawo, dey kaden njaron he nyeɗerde ginnaaji. On mbaawaa nyaami le'al Joomiraawo, dey kaden nyaamon le'al ginnaaji duu.
46010022	Naa, en ngiɗaana njukken kiram Joomiraawo ? Naa, eɗen ɓuri mo semmbe non ?
46010023	Goonga non woɓɓe no mbi'a : « Neɗɗo no waawi waɗa huune fuu. » Amma hanaa huune fuu nafata. « Neɗɗo no waawi waɗa huune fuu. » Amma hanaa huune fuu yaarata hawriine goonɗinɓe yeeso.
46010024	To neɗɗo fuu tefu ko nafata hoore mum tan, amma tefa ko nafata banndum.
46010025	Ko nyaamee ko sonnetee nder luumo fuu coodee nyaamon, to ƴamee ƴamtinoɗon fuy dow majjum ngam to miilooji mooɗon pelu on.
46010026	Se goonga no winndaa, wi'aa : Joomiraawo jeyii duuniyaaru e ko woni nder mayru fuu.
46010027	Alal misaali, nde nii mo goonɗinaay Iisa gom noddi on ngaron nyaamon, nde on njaɓi on njehi, nyaamee huune fuu ko kokkaɗon. To ƴamee ƴamtinoɗon ngam to ɓerɗe mooɗon pelu on.
46010028	Amma nde nii goɗɗo wi'i on : « Tewu nguu, tewu cakkanaangu tooruuje non. » To on nyaamee ngu daliila bi'uɗo on haala kaa, heɓa duu to ɓerɗe mooɗon pelu on.
46010029	Ko mbi'umi ɗum, hanaa ngam mooɗon waɗi mbi'umi ɗum, amma ngam ko kaaluɗo haala kaa waawi miilaade. Amma ɗume waɗata ɓerne goɗɗo hiito kam dow ko etumi ngaɗumi, miin he hoore am ?
46010030	Nde nii mi yettii Alla ngam ko nyaamanmi, ɗume waɗi miɗo felee ngam ko nyaamanmi ɗum ?
46010031	Ndenne, nde nii oɗon nyaama naa nde oɗon njara naa nder ko ngatton fuu, ngaɗee ɗum ngam teddinde Alla.
46010032	To accee ko ngatton fuu laatanoo Yahudanke naa mo hanaa Yahudanke naa ɗum laatanoo hawriine goonɗinɓe Alla laawol fergere.
46010033	Njooɗee ir jonnde nde njooɗiimi. Nder ko ngaɗanmi fuu, mi tefataana ko welata himɓe. Mi tefataa ko nafata kam, miin tan, amma mi tefataana ko nafata ɗuuɗal himɓe ngam ɓe fuu, ɓe kisinee.
46011001	Nyemminee kam hano no miin e hoore am nyemminirmi Almasiihu.
46011002	Miɗo yetta on ngam oɗon miccitoo he am nder ko ngatton fuu. Oɗon njogii duu ekkintinol ngol ekkitinmi on.
46011003	Amma, ko giɗu mi paamon woni Almasiihu woni ardiiɗo gorko fuu. Gorko fuu duu woni ardiiɗo debbo mum. Alla duu kam woni ardiiɗo Almasiihu.
46011004	Gorko fuu du'ii naa waɗi annabaaku, hoore mum no suddi, gorko oo semtinii Almasiihu, ardiiɗo mum.
46011005	Amma debbo kaɓɓanaaɗo fuu du'ii naa waɗi annabaaku ko suddaay hoore mum, semtinii ardiiɗo mum. Debbo oo wartii hano pemmbiiɗo.
46011006	Ndenne, nde nii o suddataa hoore makko, o taƴa gaasa makko. Amma nde nii semteene non o taƴa gaasa makko naa o femmba ka, ndenne o sudda hoore makko.
46011007	Gorko haanaa sudda hoore mum, ngam tagaama nder nanndi Alla, omo holla teddungal Alla. Amma debbo kay teddungal gorum hollata.
46011008	Gorko tagiraaka ɓanndu debbo amma debbo kam tagiraa ɓanndu gorko.
46011009	Kaden duu hanaa gorko tagaa ngam debbo, amma debbo tagaa ngam gorko.
46011010	Ngam daliila oo e ngam sabbu maleykaaɓe no tilsi debbo fuu sudda hoore mum, cuddol hoore ndee no holla ko o ɗowtaniiɗo goriiko.
46011011	Baa nii ko gorko tagaaka ngam debbo yeeso Joomiraawo, debbo no haajaa gorum, gorko duu no haajaa deekum.
46011012	Baa nii ko debbo arano tagaaɗo ƴuwaana he gorko, worɓe duu laawol rewɓe ngoni no naatira duuniyaaru. Debbo e gorko duu fuu ƴuwaana to Alla.
46011013	Ndaaree onon he ko'e mooɗon, ngi'on nde no haani debbo du'oo tawa suddaay hoore mum ?
46011014	Naa he giiɗe himɓe ɗum semtinaaki gorko acca gaasa mum juutaa ?
46011015	Darja non debbo tawree gaasa juuka. O hokkaama ka ngam ka sudda hoore makko.
46011016	Amma nde nii goɗɗo no hiɗi yedda ko mbi'umi ɗum, joomum faama ko ɗum hanaa al'aada amin, ɗum hanaa al'aada kawriiɗe goonɗinɓe Alla duu.
46011017	Har ko daarata kawriiɗe mooɗon, walaa fuu to njettiranmi on, ngam on ngalaa oɗon kawra ngam waɗude ko nafata amma on kawrataana ngam ɓeydude bone hakkune mooɗon.
46011018	Arannde nii, mi nani wakkati kawruɗon fuu, luural no nii hakkune mooɗon. Miɗo miila duu ko nanumi ɗum hanaa fewre.
46011019	Nde luural naati hakkune mooɗon no haani ngal waɗa hakkune mooɗon ngam wakkatiiji gom sey to luural waɗi ko faamee moy'en ngoni dartiiɓe e goonga hakkune mooɗon.
46011020	Ndenne, nde on kawri hanaa hiraane Joomiraawo seniine woni no hawra on.
46011021	Ngam wakkati nyaamton, neɗɗo mooɗon fuu harantaakona nyaama hiraane mum tawi goɗɗo hakkune mooɗon no rafaa. Goɗɗo mooɗon duu nanngi no yara faa no yiilto.
46011022	Ɗume waɗi oɗon karanoo nyaamɗe e jarɗe ? Naa, on ngalaa cuuɗi to nyaamton naa to njaron non ? Naa hawriine goonɗinɓe Alla njawiɗon, waɗi oɗon ngiɗi cemtinon ɓe ngalaa fuy ? Ɗume ndoomuɗon mi wi'a on ? Mi wi'a miɗo yetta on naa ? Aa'a ! Mi yettataa on nder gaɗol ir golle bonɗe ɗee.
46011023	Miin ko nanumi to Iisa Joomiraawo meeɗen, kanƴum woni ko njottinmi to mooɗon : Iisa Joomiraawo meeɗen wakkati ɓe nyaamannoo nder jemma mo o nannganoo oon, o hooƴi buuru,
46011024	o yetti Alla, nden o helti mo, o wi'i : « Ɗum woni ɓanndu am kokkaanu ngam mooɗon. Ngaɗee iri nii he banndum ngam miccitaade he am. »
46011025	Nden gaɗa ɓe kiirtake, o hooƴi nyeɗerde cabiijam, o wi'i ɓe : « Nyeɗerde ndee woni amaana keso tabbintinaaɗo har ƴiiƴam am. Ngaɗee iri nii he banndum wakkati fuu mo njarton cabiijam ngam miccitaade he am. »
46011026	Ndenne, wakkati fuu mo nyaamuɗon buuru oo njaruɗon nyeɗerde cabiijam ɗam, oɗon ngaɗa filla maayde Joomiraawo. Tittinkinee he waɗude iri nii he banndum sey nyannde o warti.
46011027	Neɗɗo fuu nyaami iri buuru naa yari e nyeɗerde cabiijam Joomiraawo no haaniraa, joomum waɗi hakke gartirooje ɓanndu naa ƴiiƴam Joomiraawo meeɗen meere.
46011028	Ndenne, neɗɗo fuu ƴeewa hoore mum, fadde mum nyaamude buuru oon naa yarude he nyeɗerde cabiijam ɗam.
46011029	Neɗɗo fuu nyaami buuru oon, yari e cabiijam ɗam, dey miilaaki ko woni maana kawtal mum he ɓanndu Joomiraawo, joomum fooɗani hoore mum kiite.
46011030	Ngam majjum waɗi nyawɓe he ɓe ɓalli mum'en mbaati no keewi nder mooɗon. Ko ɗuuɗi hakkune mooɗon duu maayi.
46011031	Nde nii en ƴeewi ko'e meeɗen, en kiitataake.
46011032	Amma ngam to en kiitodee he himɓe duuniyaaru, Joomiraawo no jukka en ngam eltude en.
46011033	Ndenne banndiraaɓe am, nde nii on kawri ngam nyaamude hiraane seniine, neɗɗo mooɗon fuu dooma banndum.
46011034	Nde nii goɗɗo mooɗon no nana rafo, joomum nyaama wuro mum ginan, ngam to fooɗan hawriine mooɗon kiite. Har ko daarata ƴamɗe mooɗon koddiiɗe, mi faamtinan on se mi warii.
46012001	Banndiraaɓe, har ko daarata kokke ɗe Ruuhu Ceniiɗo hokkata goonɗinɗo, mi hiɗaa taweɗon nder rafi anndal majje.
46012002	Wakkati on ngoonɗinaayno Alla, tooruuje ngoni no pooɗa hakkillo mooɗon, no majjina on.
46012003	Paamee ko neɗɗo fuu mo Ruuhu Alla ɗowi waawaa wi'ude Iisa no kuɗaaɗo. Kaden duu neɗɗo fuu mo Ruuhu Ceniiɗo ɗowaay waawaa wi'ude Iisa no Joomiraawo.
46012004	Kokke feere-fereeje ngoodi amma Ruuhu gooto oon nii woni kokkoowo ɗe.
46012005	Golle feere-fereeje ngoodi, amma Joomiraawo gooto oon nii gollantee.
46012006	Laabi gollande Alla feere-fereeji ngoodi, amma Alla gooto hokkata neɗɗo fuu baawɗe gollirde ɗi.
46012007	Neɗɗo fuu he no Ruuhu wanngirta he mum ngam ɓeydaari himɓe fuu.
46012008	Oo hokkaama haala keewka hikmaaku, ooɗo duu hokkaama haala keewka anndal. Ruuhu gooto oo, kanko woni kokkoowo ɓe kokke ɗee fuu.
46012009	Goɗɗo hokkaama goonɗinol manngol, ooto duu hokkaama nyawtol himɓe. Ruuhu gooto oo, kanko woni kokkoowo ɓe kokke ɗee fuu.
46012010	Neɗɗo oo hokkaama gaɗol ko haayɗini, neɗɗo ooto hokkaama gaɗol annabaaku, neɗɗo gom duu hokkaama senndodirde ko ƴuwi to Ruuhu Alla he ko ƴuwaay to makko. Goɗɗo hokkaama kaalol nder ɗemle feere-fereeje, goɗɗo kam duu hokkaama piirtol ɗemle feere-fereeje ɗeen.
46012011	Fii feere-fereeji ɗii fuu, Ruuhu gooto oon tan hokkata ɗi. Omo hokka neɗɗo fuu kokkal feere-feere'al hano no o hiɗiri.
46012012	Alal misaali, ɓanndu no worru amma ndu walaana terɗe ɗuɗɗe. No terɗe mayru ɗuuɗiri fuu ɗe kawrataana ɗe laatoo go'o. Hano non duu tokkuɓe Almasiihu ngorri.
46012013	En fuu, Yahudanke yahde mo hanaa Yahudanke, dimo meeɗen yahde maccuɗo meeɗen nder Ruuhu gooto ngaɗanaɗen batisma ngam laatoɗen ɓanndu worru. En fuu duu Ruuhu gooto oon keɓuɗen.
46012014	Ɓanndu neɗɗo walaa tergal gootal, terɗe ɗuɗɗe ndu woodi.
46012015	Nde koyngal wi'i : « Miin, mi hanaa junngo, ndenne mi jeyaaka he ɓanndu », ɗum waɗataa ngal hakkitee he ɓanndu.
46012016	Naa nde nowru wi'i : « Miin, mi hanaa hitere, ndenne mi jeyaaka he ɓanndu », ɗum waɗataa ndu hakkitee he ɓanndu.
46012017	Too joonin, nde nii ɓanndu fuu laatakenoo hitere, noy nanirten ? Naa nde nii ndu fuu ndu laatakeno nowru, noy nanirten ko uuri e ko luuɓi ?
46012018	Amma Alla hawrodiri kujje ɗee fuu nder ɓanndu worru no weliri mo.
46012019	Nde nii ɓanndu laatakeno terde worre, ndenne toy terɗe ɓanndu ɗeeto tawetenoo ?
46012020	Ɓanndu no worru, baa nii ko terɗe mayru no ɗuɗɗi.
46012021	Hitere waawaa wi'ude junngo : « Mi walaa haaju maa. » Non duu hoore waawaa wi'ude koyngal : « Mi walaa haaju maa. »
46012022	Terde ɓanndu baa worre haana wi'ude ir haala kaa, ngam baa terɗe ɓanndu ɗe ngi'eten hano ɗe ngalaa semmbe fuu, no ngoodi ko nafata.
46012023	Terɗe ɓanndu ɗe teddungal mum'en no pamɗi, kanƴe ɓurɗen teddinde. Terɗe ɓanndu ɗe gi'ol mum'en no semteene non to meeɗen, kanƴe ɓurɗen hilnaade.
46012024	Terɗe ɓanndu meeɗen ɗe gi'ol mum'en semtinaaki to meeɗen kaajaaka hilneede. Alla hawrodiri ɗe, ɗe fuu, hokki ɗe ngalaa semmbe ɗeen teddungal ɓurde ɗeeto.
46012025	Alla waɗi ɗum ngam ɗe kilnodira heɓa to luural waɗu hakkune majje.
46012026	Nde nii terde ɓanndu gom no naawa, terɗe ɓanndu ɗeeto fuu kam'en duu nanan naawɗum ɗum. Nde nii terde ɓanndu gom teddinaama, terɗe ɓanndu ɗeeto fuu kam'en duu nanan belɗum teddinol ngool.
46012027	Onon ngoni ɓanndu Almasiihu, neɗɗo mooɗon fuu duu no terde ɓanndu makko.
46012028	Nii woni no Alla sinngiri hawriine goonɗinɓe : Arannde nii o waɗi lilaaɓe, ɗiɗaɓel o waɗi annabiiɓe, tataɓel o waɗi jannginooɓe. Nden o hokki woɓɓe kokke waɗude ko haayɗini, o hokki woɓɓe kokke nyawtol nyawɓe. O hokki woɓɓe duu kokke ballal, woɓɓe kaden o hokki ɓe kokke aardangal. Woɓɓe keɓi kokke haalude nder ɗemle feere-fereeje ɗe ɓe anndaa.
46012029	Nder heɓuɓe kokke feere-fereeje ɗee, hanaa ɓe fuu ngoni lilaaɓe, hanaa ɓe fuu ngoni annabiiɓe, hanaa ɓe fuu ngoni jannginooɓe, hanaa ɓe fuu kokkaa kokke waɗude ko haayɗini.
46012030	Ɓe fuu duu, ɓe keɓaay kokke nyawtol nyawɓe naa kokke haalude nder ɗemle feere-fereeje ɗe ɓe anndaa naa fiirtude ko haala nder ɗemle ɗeen.
46012031	Ndenne, ngattee semmbe mooɗon tefon kokke ɓurɗe kokke ɗeen fuu manngu. Amma jooni, ko kollanmi on woni laawol ɓurngol laabi fuu.
46013001	Alal misaali miɗo haala nder ɗemle himɓe naa miɗo haala nder ɗemle maleykaaɓe, nde nii hidde walaa nder ɓerne am, miin he lenguru cenƴooru naa baggu olkooru meere meere, fuu no go'o.
46013002	Nde mi heɓi kokkal waɗude annabaaku naa kokkal faamude maana siri cuuɗiiɗo e hikmaaku fuu, naa nde miɗo woodi goonɗinol manngol faa miɗo sottina baamle, nde nii hidde walaa nder ɓerne am, mi hanaa fuy.
46013003	Baa mi yeddanii talkaaɓe njawdi am fuu naa mi hokki ɓanndu am, nde nii hidde walaa nder ɓerne am, ko ɗum nafirta kam ?
46013004	Jom hidde no woodi munyal e neɗɗaaku. O walaa haasidaaku, o ronndataako hoore, o fiitaa gabaare, o wi'a kam no goɗɗum.
46013005	Jom hidde waɗataa ko semtini, tefataa ko nafata ɗum kam tan. O ɓernilawtaa, o jogitittaako ko boni fuu ko o waɗaa.
46013006	Jom hidde nanataa belɗum rafi dartinaaku, amma omo nana belɗum goonga.
46013007	Wakkati fuu omo yaafo gacce ɗe o waɗana, omo hooli huune fuu. Omo deki gokka dow Alla nder huune fuu. Omo munya huune fuu.
46013008	Hidde hantataa faa abada. Amma annabaaku kay hantan, kokkal haalude ɗemle feere-fereeje darnoytee, anndal duu hantan.
46013009	Anndal meeɗen huuɓaay, kokke waɗude annabaaku duu no ngoodi keerol.
46013010	Amma wakkati ko huuɓi wari, ko huuɓaay duu majjan.
46013011	Wakkati ngonnoomi suka, haalaaji am, miilooji am e taykaaki am, kanƴi he ɗi mo anndaa goɗɗum fuu no go'o. Amma joonin ko mawnumi, mi acci golleeji cukaaku fuu.
46013012	Joonin en ngalaa eɗen ngi'a kujje fuu he ko'e majje, ɗe nga'aana hano ko woni no tiimee nder danndorgal. Amma warowan nyannde gom ko en ngi'iran huune fuu he gite meeɗen faa laaɓa tar. Joonin anndal am huuɓaay, amma wakkati warowan mo hano no Alla anndiri kam non anndiranmi huune fuu faa laaɓa tar.
46013013	Ndenne jooni, kujje tati tan duumotoo : Goonɗinol, gokka e hidde. Amma ɓurngel manngu nder majje woni hidde.
46014001	Har ko daarta hidde, ko mbi'anmi on nii woni tefee nde, nden tefon kokke ƴuwooje to Ruuhu Ceniiɗo. Ko ɓuri woni tefon kokkal waɗude annabaaku.
46014002	Ngam kaaloowo nder ɗemngal feere'al ngal anndaaka, joomum Alla woni no haalda hanaa ɓii-aadama. Walaa baawɗo faami ko joomum woni no wi'a, ngam nder baawɗe Ruuhu Ceniiɗo joomum woni no haala ko suuɗii ɗum.
46014003	Amma gaɗoowo annabaaku, himɓe haaldata, ngam ɓenndina goonɗinol maɓɓe, semmbinɗina ɓe, nyawta ɓerɗe maɓɓe.
46014004	Kaaloowo nder ɗemngal feere'al ngal anndaaka, hoore mum woni no nafa, amma gaɗoowo annabaaku, hawriine goonɗinɓe fuu nafata.
46014005	Miɗo hiɗi tawee on fuu oɗon kaala nder ɗemle feere-fereeje ɗe anndaaka, amma ko ɓurmi hiɗande on woni gaɗol annabaaku. Ngam gaɗoowo annabaaku ɓuri nafude dina kaaloowo nder ɗemngal feere'al ngal anndaaka. Amma nde baawɗo fiirti ko o wi'i ɗum no tawa hakkune goonɗinɓe ngam semmbinɗinde ɓe, iɗum nafa.
46014006	Jooni banndiraaɓe, alal misaali, mi wara to mooɗon mi haala hakkune mooɗon nder ɗemngal feere'al ngal anndaaka gom. Nde nii ko kaalanmi ɗum hanaa ko mbannginanaami non, naa anndal kesal gom, naa annabaaku gom, naa jannginooje gom, too ko kaalumi ɗum walaa ko ɗum nafirta on.
46014007	Alal misaali kaden, seeseeru naa hoddu, kujje fijo ɗe, nde nii piyaaka no wooɗiri, noy mbaawirɗen nanude ko ɗe mbi'ata ?
46014008	Naa nde puufoowo luwal konu, fuufaay luwal mum no wooɗiri, moy siryotoo fa'a konu ?
46014009	Hano ir nii he banndum ɗum wa'ani on. Nde nii on kaali goɗɗum hakkune hawriine goonɗinɓe nder ɗemngal feere'al gom ngal anndaaka, noy himɓe mbaawi faamude ko mbi'uɗon ? Haala mooɗon he meere fuu go'o.
46014010	Ɗemle ɗuɗɗe ngoodi nder duuniyaaru, amma nder majje ɗe fuu walaa ngal walaa maana.
46014011	Nde nii mi waawaa ɗemngal gom, mi koɗo to gonɗo no haalda he am nder maggal, to am miin duu o koɗo.
46014012	Onon duu ngam nii oɗon ngiɗi keɓol kokke ɗe Ruuhu waɗata faa noy walaa, ndenne ndurwee ngatton semmbe mooɗon fuu naforoɗon ir kokke cemmbinɗinooje hawriine goonɗinɓe Iisa Almasiihu.
46014013	Ndenne, neɗɗo fuu kaaloowo nder ɗemngal feere'al gom, du'oo, eela Alla hokka ɗum baawɗe fiirtude ko wi'i fuu.
46014014	Nde nii miɗo du'oo nder ɗemngal feere'al gom ngal anndaaka, ɓerne am woni he du'aa'u oo, amma hakkillo am heɓtataa fuu ko ngonmi miɗo wi'a nder makko.
46014015	Ndenne, noy ngaɗanmi ? Mi du'oto he ɓerne am fuu, mi du'oto duu no laaɓiri. Mi yimiran ɓerne am fuu, mi yiman no laaɓiri duu.
46014016	Nde nii a yetti Alla he ɓerne maa fuu nder ɗemngal ngal anndaaka, noy kettiniiɗo ma, mo faamataa ko mbi'uɗaa, waawi wi'ude « Aamiin » ngam a yetti Alla. Joomum anndaa ko ngonɗaa aɗa haala.
46014017	Baa nde nii du'aa'u maaɗa no wooɗi faa noy walaa, goɗɗo kay walaa no heɓa barke makko.
46014018	Miin miɗo yetta Alla, ngam miɗo ɓuri on, on fuu haalude nder ɗemle feere-fereeje ɗe mi anndaa.
46014019	Amma nder hawriine goonɗinɓe Iisa, mi haala konngi joy paamtiniiɗi heɓa woɓɓe duu ekkito no ɓurani kam, mi haala konngi ujunaaji sappo (10,000) nder ɗemle feere-fereeje ɗe pamtinaaki.
46014020	Banndiraaɓe, to ngartiree ko'e mooɗon hano sukaaɓe. Nder waɗude ko wooɗaa haani ngaɗon ko'e mooɗon hano entaaɓe. Nder taykaaki duu laatee ɓennduɓe.
46014021	No winndaa nder Tawreeta wi'aa ko Joomiraawo wi'i : Mi haaldan he himɓe am nder ɗemle gom ɗe ɓe anndaa. Mi haaldan he maɓɓe har ɗemle janaane. Amma ɗum fuu waɗataa, ɓe kettinanoo kam.
46014022	Ndenne banndiraaɓe, ngam ir nii he banndum waɗi haalude nder ɗemle feere-fereeje ɗe anndaaka hanaa alaama non ngam goonɗinɓe, amma alaama non ngam ɓe ngoonɗinaay. Annabaaku duu, hanaa alaama non ngam ɓe ngoonɗinaay, amma alaama non ngam goonɗinɓe.
46014023	Alal misaali, onon goonɗinɓe on fuu on kawri, dey neɗɗo mooɗon fuu tinno no haala nder ɗemngal feere'al ngal anndaaka, nde nii warɓe hettini mboowaay hi'ude ir majjum naa ɓe ngoonɗinaay gom ngari ngi'ii ir majjum. Ɓe mbi'an ko onon wonɓe no kaala ɗemle feere-fereeje ɗe anndaaka ɗeen, no haaŋaaɓe.
46014024	Amma nde nii on fuu, oɗon nder waɗude annabaaku faa mo goonɗinaay gom, naa mo anndaa ko ngonɗon oɗon ngaɗa naati, dey annabaaku neɗɗo mooɗon fuu meema ɓerne makko faa o tefa tuubude.
46014025	Ko suuɗinoo nder ɓerne makko fuu no wanngintee. Nden o hofo, o turna hoore makko faa e leydi, o sujidana Alla, o wi'a : « Alla no hakkune mooɗon goonga e goonga. »
46014026	Wakkati kawruɗon ngam teddinde Alla, nder mooɗon goɗɗo no woodi jimol, goɗɗo no janngina, ooɗo wanngina ko suuɗi, ooto no haala nder ɗemngal feere'al ngal anndaaka gom, goɗɗo duu fiirta ko wi'aa nder maggal. Too ! Banndiraaɓe am, ɗume haani waɗeede ? Ko haani waɗee woni ɗum fuu ɗum waɗee ngam nafude hawriine goonɗinɓe mooɗon.
46014027	Nde nii no woodi hiɗuɓe kaala nder ɗemle feere-fereeje, to ɓuru ɗiɗo naa tato gooto gooto ɓe kaani waɗirde ɗum, nden gaɗa mum goɗɗo fiirta ko ɓe mbi'i.
46014028	Amma nde tawi piirtoowo ko ɓe mbi'i ɗum walaa, ndenne sey ɓe ndeƴƴita, neɗɗo maɓɓe fuu haalda Alla nder ɓerne mum.
46014029	Waɗooɓe annabaaku duu to ɓuru ɗiɗo naa tato, ɓe ngaɗa gooto gooto, ɓeeto eta ndaara nder hakkillo mum'en ko wi'aa.
46014030	Amma nde Alla wannginani gooto nder etooɓe daara ɓeen goɗɗum ko joomum ɓanti daane mum ngam wi'a ɗum, arano puɗɗuɗo haalude oon no haani deƴƴita.
46014031	Goonga non neɗɗo mooɗon fuu no waawi waɗa annabaaku, amma sey ngaɗiron gooto gooto ngam neɗɗo mooɗon fuu ekkito, heɓa ko semmbinɗinta ɗum.
46014032	Gaɗoowo annabaaku no dawrana hoore mum.
46014033	Ngam Alla hanaa Alla fikitaare, amma o Alla jam. Nde goonɗinɓe kawri, no haani rewɓe ndeƴƴita, ɓe kokkaaka laawol haalude goɗɗum, hano no ɗum woni iɗum hi'ee nokku fuu nder kawriiɗe goonɗinɓe. Ɓe kaanaana ɓe njooɗo ɓe kettino ko woni no wi'ee hano no Tawreeta wi'iri ɗum.
46014035	Nde iɓe ngoodi ko ɓe ngiɗi faamtineede, ɓe acca faa nde ɓe kooti, nden ɓe ƴama goriraaɓe maɓɓe. Nder hawriine goonɗinɓe hegaaki baa seɗɗa debbo ɓanta daane wi'a goɗɗum.
46014036	Naa onon ɓiɓɓe Korintu, oɗon miila ko to mooɗon haala Alla fuɗɗi naa to mooɗon ka haaɗi ?
46014037	Nde nii goɗɗo lamni ko kam no annabiijo naa ko kam no keewɗo Ruuhu Alla, too, no tilsi o annda ko mbinndanmi on ɗum no tilsinoore Joomiraawo.
46014038	Neɗɗo fuu mo anndaa Alla, faama ko Alla duu anndaa joomum.
46014039	Ndenne banndiraaɓe am, tefee kokkal waɗude annabaaku, to kaɗee neɗɗo fuu haalude nder ɗemngal feere'al ngal anndaaka.
46014040	Amma ko waɗetee fuu, tilay ɗum waɗee no haaniri he no dartorii.
46015001	Joonin banndiraaɓe, miɗo hiɗi mi miccintina on Habaru lobbo mo mbaajimi hakkune mooɗon faa njaɓuɗon, peŋiɗon he mum.
46015002	Habaru lobbo oo hisinta on, nde nii on tokkitake waaju am no wooɗiri. Nde on tokkitaaki mo duu, goonɗinol mooɗon wartii meere.
46015003	Ko artumi yottinde to mooɗon woni ekkintinol ngol ekkitaami, miin he hoore am. Ekkintinol ngool woni ko Almasiihu maayi ngam hakkeeji meeɗen, o mooɓaama nder annyeere, nyalaane tataɓere gaɗa mum o ummitii, hano no ɗum winndiraa nder dewte ceniiɗe.
46015005	O wanngani Piyer, nden ko o wanngani lilaaɓe sappo e ɗiɗo ɓeen.
46015006	Gaɗa ko o wanngani lilaaɓe sappo e ɗiɗo ɓeen, gaba go'o o wanngani banndiraaɓe makko gom ɓurɓe keme joyo. Banndiraaɓe ɓe o wanngani ɓe, ɗuuɗal mum'en fuu no mbuuri hannden, amma woɓɓe duu maayi.
46015007	O wanngani Yakuuba, nden o wanngani kappa kuula lilaaɓe ɓeen fuu.
46015008	Gaɗa ko o wanngani ɓe, ɓe fuu, nden o sakitii o wanngani kam, baa ko mi nanndaana he neɗɗo dimaaɗo nder wakkati mo dimol mum yottaaki.
46015009	Hakkune lilaaɓe ɓeen fuu, miin ɓuri famɗude. Mi fotaay noddeede lilaaɗo, ngam mi torriino hawriine goonɗinɓe Alla.
46015010	Amma moƴƴere Alla waɗi laatiimi ko ngonmi hannden. Moƴƴere ndee duu laataaki meere ngam miɗo ɓuri lilaaɓe ɓeeto fuu gollude. Miin he hoore am mi gollaay golle ɗee, amma moƴƴere Alla wonnde he am golli ɗe.
46015011	Nde miin naa lilaaɓe ɓeeto mbaajii on, walaa ko senndi waajuuji amin. Ko ngoonɗinɗon ɗum, kam woni ko min fuu min mbaajooto.
46015012	Nde nii min mbaajake dow ummitaaki Almasiihu hakkune mooɗon, noy waɗata ko nder mooɗon woɓɓe no mbi'a ko neɗɗo fuu maayi ummitittaako ?
46015013	Nde nii maayɗo ummataako, too ndenne, Almasiihu ummitaaki.
46015014	Nde nii Almasiihu ummitaaki, ndenne waajoo amin, he meere fuu go'o, goonɗinol mooɗon duu no meere.
46015015	Nde nii maayɗo fuu ummitataako, ndenne Alla ummintinaay Almasiihu, en ceedanake Alla dow fewre ngam en mbi'i o ummintini Almasiihu he maayde.
46015016	Ngam nde nii maayɓe ummataakono, nden Almasiihu he hoore mum ummitaaki.
46015017	Nden, nde nii Almasiihu ummitaaki, too, goonɗinol mooɗon he meere fuu go'o, oɗon ngondi he hakkeeji mooɗon faa warde hannden.
46015018	Kaden duu goonɗinɓe Almasiihu maaynooɓe fuu mursi.
46015019	Nde nii ngam mbuurnam meeɗen nder duuniyaaru nduu tan waɗi ndekuɗen tammude meeɗen dow Almasiihu, ndenne enen ɓuri himɓe fuu yurminaade.
46015020	Amma nde goonga, Almasiihu ummitake, o laatake arano nder maayɓe ummitii.
46015021	Maayde har neɗɗo gooto naatiri duuniyaaru, hano non duu ummitaaki har neɗɗo gooto wariri.
46015022	Hano no himɓe fuu maayirta daliila kawtal mum'en he Aadamu, hano non duu wooduɓe kawtal he Almasiihu fuu keɓirta mbuurnam kesam.
46015023	Amma ndaaree no ummitaaki wa'ata nii : Arannde nii Almasiihu artee umminee, nden nyannde o wartowi, goonɗinɓe mo fuu umminee.
46015024	Nden timmol duuniyaaru wara, o heɓa jaalorgal dow laamiiɓe duuniyaaru fuu, dow laamu ginni fuu he dow iri baawɗe fuu, o soƴƴoo, o hokkita Alla Baabiraawo aardangal laamu nguun.
46015025	Amma nyannde Almasiihu warti, tilay non o laamoo sey nyannde Alla watti wayɓe makko fuu ley teppe makko.
46015026	Ganyo cakititteeɗo halkee oon woni maayde.
46015027	Ngam no winndaa, wi'aa : Alla watti huune fuu ley teppe makko. Amma nde wi'aama : Huune fuu wattaama ley teppe makko, ndenne laaɓal non ko Alla gattuɗo huune fuu ley teppe makko oon limtataake he wattaaɓe ley teppe makko.
46015028	Gaɗa ko Alla Baabiraawo watti huune fuu nder baawɗe Ɓiyum, ndenne Ɓiyiiko oon he hoore mum leesintoo yeeso makko, ngam Baabiraawo oon dawra dow neɗɗo fuu he dow huune fuu.
46015029	Nde nii maayɓe ummitataako, ndenne ɗume waɗanaaɓe batisma nokku maayɓe mum'en tefata ? Nde nii tawi maayɓe ummitataako, ɗume waɗi himɓe no ngaɗanee batisma ngam ko'e mum'en ?
46015030	Enen e ko'e meeɗen ɗume waɗi, eɗen parritaa wakkati fuu nder mbuurnam meeɗen ?
46015031	Goonga non banndiraaɓe, ko nyannde fuu miɗo daane maayde. Goonga non duu ko oɗon teddi to am daliila kawtal mooɗon he Iisa Almasiihu, Joomiraawo meeɗen.
46015032	Nder Efeesu, mi habdi himɓe laatiiɓe kam'en e ndabba ladde fuu jikku ngootu. Nde nii tawiino ngam giɗaale ɓerne ɓii-aadama non waɗi kabdumi he maɓɓe, ɗume ɗum nafirta kam ? Nde nii maayɓe ummitataako, ndenne : En nyaamu, njaren, ngam jaaŋo en maayan.
46015033	To njaɓee goɗɗo majjina on : « Tokkodirde he bonɗo no bonna jikku neɗɗo lobbu. »
46015034	Pukkinee hakkillooji mooɗon no haaniri, celon waɗude hakke, ngam hakkune mooɗon woɓɓe hanaa no anndu Alla non. Ko kaalumi ɗum, semteene mooɗon non.
46015035	Tawte goɗɗo ƴaman wi'a : « Noy maayɓe ummitortoo ? Nde ɓe ummitake iri ɓalli ɗiye ɓe ummiditoo ? »
46015036	Aan pamɗuɗo hakkillo gaɗoowo ir ƴamɗe ɗee, wabbere nde aawuɗaa fuu hanaa sey nde nyola ko nde fuɗa.
46015037	Aawdiiri fuu ndi aawuɗaa, gawri non naa alkamaari non naa aawdiiri gom non, hanaa wasaaŋo aawuɗaa amma gabbe ɗeen aawuɗaa.
46015038	Gaɗa a aawii aawdiiri ndiin, Alla fuɗinta ndi no hiɗiri, hokka wabbere fuu taddi ndi suɓanii ɗum.
46015039	Ɓalli feere-fereeji Alla tagi, no woodi ko senndi ɓanndu ɓii-aadama he ɓalli dabbaaji, pooli, naa liƴƴi.
46015040	Huune fuu ko o tagi, nde dow wuuri naa ley wuuri o taganii ɗum ɓanndu hoore mum. Wodde ɓalli majji duu no ceedi.
46015041	Ƴelkitol naange hawtaa he ƴelkitol lewru, hano non duu ƴelkitol majje no seedi he ƴelkitol koode. Nder koode duu, hoodere fuu he ƴelkitol mum.
46015042	Ndaa, nii ummitaaki maayɓe wa'i : Nde ɓanndu wattaama nder annyeere, ndu nyolan hano no wabbere awaane nyolirta ko fuɗaa. Amma nde ndu ummitake ndu nyolataa faa abada.
46015043	Nde ɓanndu wattaama nder annyeere, ndu walaa fuu teddungal gom, amma nde ndu ummintinaama, ndu heewan teddungal. Nde nii ndu wattaama nder annyeere ndu walaa semmbe fuu, amma nde ndu ummitake indu heewi semmbe.
46015044	Ɓanndu neɗɗo ufee ɓanndu tagaaɗo, dey ummitoo ɓanndu ƴuwnu to Ruuhu Ceniiɗo. Nde nii ɓanndu no ɗon ndu tagaaɓe njeyii, too ɓanndu no ɗon, ndu Ruuhu Ceniiɗo jeyii.
46015045	No winndaa, wi'aa : Aadamu, artaaɗo tageede oon no buurɗo. Amma Aadamu cakitiiɗo oon, no Ruuhu Alla, kokkoowo mbuurnam.
46015046	Hanaa ko wuuri daliila Ruuhu Alla woni ko arti amma ko woodi yonki. Ko wuuri daliila Ruuhu Alla kam sakitii.
46015047	Arano oon sollaare tagiraa, amma ɗiɗaɓo oon kay dow ƴuwi.
46015048	Ɓalli himɓe duuniyaaru he ɓanndu tagiraaɗo sollaare oon fuu no go'o. Ɓalli wonɓe dow kammu duu, he ɓanndu ƴuwɗo he Ruuhu oon fuu no go'o.
46015049	En nanndii he tagiraaɗo sollaare oon, amma yahde yeeso en nanndowan he ƴuwɗo he Ruuhu oon duu.
46015050	Banndiraaɓe ko mbi'anmi on nii woni ko tabbat tewu e ƴiiƴam ndonataa Laamu Alla. Kaden duu ko nyolata fuu waawaa ronude ko nyolataa.
46015051	Mi haalanan on sirri gom duu : Hanaa en fuu maayidita, amma wakkati fuu mo luwal cakitittoongal ngaal fuufaa, nder wakkatiyel gootel, nder maƴƴande hitere, en fuu, maayɓe he ɓe maayaay ɓalli mum'en fuu mbayletee. Nden maaynooɓe ummidotoo he ɓalli ɗi maayataa. Enen ɓe maayaay duu, ɓalli meeɗen mbaylee.
46015053	Ndenne no tilsi ko nyolata fuu heɓa ɓanndu ndu nyolataa faa abada. Ɓanndu maayooru duu warta ndu maayataa faa abada.
46015054	Nde ɓanndu nyolooru fuu heɓi ɓanndu ndu nyolataa faa abada, nde nii ɓanndu maayooru duu warti ndu maayataa faa abada, ndenne huune fuu no hi'irtee hano no ɗum winndaa, ɗum wi'aa : Jaalorgal moɗi maayde kup.
46015055	Maayde, toy jaalorgal maaɗa woni ? Maayde, toy tooke maaɗa ngoni ?
46015056	Tooke maa ngoni hakke, semmbe hakke woni tilsinooje Tawreeta.
46015057	Yettoore laatanoo Alla, kokkoowo en jaalorgal daliila Iisa Almasiihu, Joomiraawo meeɗen.
46015058	Ndenne banndiraaɓe am horsuɓe, tarsinee faa wooɗa, to huune fuu jaaloo on. Wakkati fuu oɗon ɓeydoroo yahde yeeso nder golle Joomiraawo ngam oɗon anndi ko gollal ngal ngollanton Joomiraawo ngaal hanaa golle meere.
46016001	Joonin, har ko daarata kawrol ceede ngam wallude himɓe Alla wonɓe Ursaliima, ngaɗee ko ƴamumi tokkuɓe Iisa wonɓe Galatiya ngaɗa.
46016002	Alal fuu, neɗɗo mooɗon fuu itta nder ko heɓi, resa dey-dey no waawi. To on njooɗee ndoomon nyannde ngarmi, ko tefon hawrude ceede ɗeen.
46016003	Nde nii mi wari, mi lilan ɓe cuɓiɗon, mi hokka ɓe ɗereeji kollooji ko onon cuɓi ɓe, ɓe ngadda balla mooɗon Ursaliima.
46016004	Nde nii foti mi yaha, miin he hoore am, mi yaadan he maɓɓe.
46016005	Mi waran, mi weerana on, amma sey to mi fanti Makedoniya, ngam mi suɓake tokkirde toon ko mi yottowo to mooɗon.
46016006	Nde nii mi wari, mi weeranan on balɗe seɗɗa naa duu no waɗa mi dabba to mooɗon ngam mballon kam nder jahaangal am, heɓa to pondiimi fuu, miɗo woodi ko waawi yottinde kam toon.
46016007	Mi hiɗaa mi fanta to mooɗon tan mi yawta ngam miɗo hiɗi nde Joomiraawo jaɓi, mi waɗa wakkati hakkune mooɗon.
46016008	Gaɗa Juulɗe kettol alkamaari, mi dillan Efeesu. Amma joonin mi hiɗaa dillude toon,
46016009	ngam laawol manngol udditani kam, laawol waɗude golle am toon, baa nii ko wayɓe am no ɗuuɗi.
46016010	Nde Timote wari to mooɗon, mbernee mo no wooɗiri, ngam walaa ko senndi min, kanko he hoore makko o gollanoowo Joomiraawo.
46016011	Ndenne, to neɗɗo mooɗon fuu daaru mo meere. Mballee mo nder jahaangal makko, ngam o heɓa no o wardi to am jam he seyo. Miin he banndiraaɓe meeɗen gom, miɗen ndoomi mo Efeesu.
46016012	Har ko daarata Apolos banndiraawo meeɗen, mi eelii mo faa noy walaa o wara, o warda he banndiraaɓe meeɗen ɓeeto to mooɗon. Amma o hiɗaa fuu-fu warde to mooɗon jooni. Nyannde fuu o heɓowi laawol o waran.
46016013	Laatee siryiiɓe, ndaree no wooɗiri dow goonɗinol mooɗon, laatoɗon suusuɓe, ɓeydon semmbiɗidde.
46016014	Ko ngatton fuu, ngaɗiron ɗum he hidde.
46016015	Banndiraaɓe am ko eelanmi on kaden woni, oɗon anndi ko Istefanas e koreeji mum ngoni artuɓe goonɗinde Iisa nder Akaya fuu. Ɓe kokki ko'e maɓɓe ngam wallude himɓe Alla.
46016016	Ɗowtanee ir himɓe ɓee. Ɗowtanee duu gollidooɓe he maɓɓe, tampidi he maɓɓe.
46016017	Mi nani belɗum garki Istefanas, Fortunatus e Akaykus ngam ɗum wa'anaa kam hano onon he ko'e mooɗon ngari to am.
46016018	Ɓe pukkini hakkillo am, ɓe pukkini hakkillooji mooɗon, onon duu. Ndenne paamee no teddinirton ir himɓe ɓee.
46016019	Kawriiɗe goonɗinɓe Iisa gonɗe nder leydi Asiya fuu no njewta on. Akilas, Piriskilla he hawriine goonɗinɓe warooɓe no kawra nder ɓaade maɓɓe fuu dow innde Joomiraawo, no njewta on sanne.
46016020	Banndiraaɓe tawaaɓe ɗo fuu no njewta on. Neɗɗo mooɗon fuu wunndoo banndum, yewta mo nder hidde mawne.
46016021	Miin Pol, miin he hoore am, winndani on cannooje ɗee he junngo am.
46016022	Neɗɗo fuu mo hiɗaa Joomiraawo, kuddi saama dow mum ! Maranata ! War ! Yaa Joomiraawo amin.
46016023	Moƴƴere Iisa Joomiraawo meeɗen wonda he mooɗon !
46016024	Miɗo hiɗi on, on fuu, nder kawtal meeɗen he Iisa Almasiihu.
47001001	Miin Pol, mo Alla suɓii waɗi lilaaɗo Iisa Almasiihu e banndii'en Timote, minen mbinndani on ɗerol ngool, onon hawriine goonɗinɓe Iisa Almasiihu wonnde huɓeere Korintu. Miɗen njewta on, onon seniiɓe Korintu he leydi Akaya.
47001002	Alla Baaba meeɗen he Iisa Almasiihu Joomiraawo meeɗen hokku on jam e moƴƴere.
47001003	Jettooje ngoodani Alla, Baaba Iisa Almasiihu Joomiraawo meeɗen. Alla Baabiraawo jom yurmeene mawne, pewnoowo ɓerne nder torra fuu,
47001004	no fewna ɓerɗe meeɗen nder iri torra fuu, heɓa enen duu ngatten pewnol ɓerne makko ngool, pewnen ɓerɗe wonɓe nder iri torra kaa hennon fuu.
47001005	Hano no njarirɗen ir torraaji Almasiihu faa hanaa seɗɗa, hano non duu Almasiihu fewnirta ɓerɗe meeɗen faa hanaa seɗɗa.
47001006	Miɗen nder njarki torra, miɗen nder makki ngam ki laatoo huune fewnoore ɓerɗe mooɗon. Wooɗi duu, ki laatoo laawol kisinam mooɗon. Ɓerɗe amin no pewnee ngam minen duu, min pewna ɓerɗe mooɗon faa onon duu keɓon munyal, munyon iri torraaji ɗi minen he ko'e amin, min torraa.
47001007	Fakat miɗen anndi ko hano no ngonɗon oɗon njarira torra iri ka min njarunoo, hano non duu ɓerɗe mooɗon pewnirtee no ɓerɗe amin pewniraa.
47001008	Banndiraaɓe nde goonga, min ngiɗaa keppon anndude ir torra ka min njari nder leydi Asiya. Torra keewtiika min kaan no satti sanne faa min ittiino tammude fuu he mbuurnam.
47001009	Min nanii nder ɓerɗe amin, hano kiite maayde min taƴanaa. Min taƴanaaka duu kiite maayde fuu. Ɗum waɗi, ngam hollude to min njowu tammude amin dow tittinkinaaku amin, amma min njowa nde dow Alla ummintinoowo maayɓe.
47001010	Alla hisini min maayde bonde ndee, o tinnotoo duu omo hisina min. Dow makko duu min njowi tammude kisinol amin.
47001011	Onon duu mballiree min du'aa'u. Nde nii himɓe heewɓe du'anake min faa Alla jaabake du'aa'uuji maɓɓe, nii he banndum waɗata himɓe heewɓe njetta Alla daliila amin.
47001012	Ndaa ko watta miɗen piya gabaare woni ɓerɗe amin no ceedanoo min ko min mbuurdi goongaaku he laaɓal hakkune mooɗon, he hakkune himɓe fuu. Miɗo wi'a ko min ngaɗii ɗum nder goonga ƴuwɗo to Alla. Nder jonnde amin, min njooɗoraaki anndal amin, amma moƴƴere Alla, kam walli min.
47001013	Miɗen mbinndana on ko mbaawton njanngude e ko mbaawton faamude. No woodi goɗɗum ko paamuɗon seɗɗa nder mum. Amma miɗo miila ko on paamowan ɗum, ɗum fuu. Huune ndee woni ko on piirowan min gabaare hano no minen duu min piirirta on gabaare nyannde fuu Iisa Joomiraawo meeɗen warti.
47001015	Mi tabbintini ko on piirowan min gabaare, waɗi miɗo hiɗi artirde on. Nde mi ummake to mooɗon, mi yaha Makedoniya. Nde nii mi soƴƴowake sey mi fanta on ngam hokkude on laawol heɓude bakaaji ɗiɗɗiɗi, he ngam heɓude ko wallata kam yahde leydi Yahudiya.
47001017	He giiɗe mooɗon, oɗon miila ko mi waɗi siri oo nder rafi anndude ko ngonmi miɗo waɗa naa ? Naa oɗon miila ko siri oo, ɓerɗe ɗiɗi ngaɗirmoomi, mi wi'a : « Ayyo », nden mi sakitoo mi wi'a : « Aa'a » hano no ɓiɓɓe aadama mboowri ?
47001018	Alla no seedi ko haala amin hanaa filla « Ayyo » naa « Aa'a ».
47001019	Ngam Iisa Almasiihu, Ɓii-Alla mo, miin Pol, Silas e Timote mbaajii dow mum oon, hanaa neɗɗo bi'oowo « Ayyo », nden sakito wi'a « Aa'a ». Iisa Almasiihu ko wi'i fuu kam laatii.
47001020	Har makko Alla humni alkawal mo waɗi fuu. Ngam majjum waɗi, eɗen mbi'a : « Aamiin » daliila makko, Alla teddinee.
47001021	Alla tabbintinta ko minen he mooɗon, en fuu eɗen nder kawtal Almasiihu. Kanko duu wartiri en feere ngam Iisa Almasiihu.
47001022	Alla waɗi alaama mum dow meeɗen, alaama kolloowo ko kam jeyii en. O watti Ruuhu makko nder ɓerɗe meeɗen ngam tabbintinande en ko o waɗoyta yeeso.
47001023	Alla woni seede am, nde nii mi feni. Nde goonga, mi hiɗaa fantude Korintu ngam mi hiɗaa bonnude ɓerɗe mooɗon.
47001024	Hanaa miɗen ngiɗi min kolla on laamu non nder goonɗinol mooɗon. Aa'a, miɗen anndi ko oɗon tittinkini nder goonɗinol mooɗon. Min ngiɗaana nii wallude on ngam weltaare mooɗon.
47002001	Ndenne, mi hiisake miin he hoore am ngi'umi ko to mi fantu on no ɓuri ngam to mi mettin ɓerɗe mooɗon kaden.
47002002	Nde nii mi mettinii ɓerɗe mooɗon, ndenne moy welnata ɓerne am ko ƴaari onon ɓe mettinmi ɓerɗe mum'en ?
47002003	Ko waɗi mbinndanmi on ɗerol ngool woni mi hiɗaa mi wara, dey woɓɓe nder mooɗon mettina ɓerne am, baa nii ko kamɓe kaani mbelna ɓerne am. Mi tabbintinii ko nde nii ɓerne am weli, too onon duu ɓerɗe mooɗon mbelan.
47002004	Mi winndaana ɗerol ngool nder ɓillaare, ɓerne mettune, faa he gonɗi. Mi winndanii on hanaa ngam wattude on nder mettal ɓerne, amma ngam paamon no hidde mooɗon foti nder ɓerne am.
47002005	Nde gooto mooɗon waɗi ko mettinii, hanaa miin Pol joomum waɗani ɗum amma on fuu o waɗani ɗum. Mi hiɗaa haalude sanne dow ko waɗi ɗum, ngam mi hiɗaa mawninde haala kaan.
47002006	Jukkol ngol heewɓe hakkune mooɗon njukki neɗɗo oo heƴi.
47002007	Ndenne joonin, ko ɓuri wodde woni njaafonoɗon mo, cemmbinɗinon ɓerne makko heɓa to mettorgal ɓerne heewu mo faa jaaloo mo.
47002008	Ngam majjum waɗi miɗo eela on ngam barke ko woni hakkune am he mooɗon, kollon mo ko oɗon ngiɗi mo.
47002009	Mi winndanii on ngam hi'ude nde nii oɗon njaɓa tokkude ko mbi'anmi on fuu.
47002010	Neɗɗo fuu mo njaafaniɗon, miin duu mi yaafanake joomum. Nde nii no woodi ko kaanumi yaafanaade joomum, too paamee ko Almasiihu no seedi, mi yaafake ngam mooɗon,
47002011	heɓa to Seyɗan heɓu laawol jammbaade en, eɗen anndi anniyaaji makko.
47002012	Wakkati ngarnoomi huɓeere Torowas ngam mi waajoo Habaru lobbo, filla Iisa Almasiihu, Joomiraawo omtani kam laawol gollude toon.
47002013	Amma ko mi tawaay banndam Titus, hakkillo am fukkaaki baa seɗɗa. Nden mbayniimi banndiraaɓe meeɗen goonɗinɓe wonɓe Torowas, ponndiimi Makedoniya.
47002014	Jettooje laatanoo Alla kokkoowo en jaalorgal wakkati fuu daliila kawtal meeɗen he Almasiihu. O waɗi en laawol wannginde moy woni Almasiihu nokku fuu hano no uurdi welni wannginirtaa nokku to wattaa.
47002015	Ngam nde nii en ndaari en nanndaana hano uurdi welni ndi Almasiihu wuli ngam teddinde Alla. Henndu uurdi ndii no sankitoo hakkune ɓe Alla hisini he ɓe o hisinaay.
47002016	To ɓe Alla hisinaay, min lumngol maayde, ittoowol yonki, amma to ɓe o hisini ɓeen kay, min uurngol mbuurnam gattowol yonki. Walaa baawɗo adude teddirka gollal ngaal.
47002017	Enen, eɗen ceedii he himɓe nawtortooɓe haala Alla ngam heɓude riiba. Amma ngam Alla lilii en, eɗen kaala goonga laaɓɗo he ɓerne worre yeeso makko nder kawtal meeɗen he Almasiihu.
47003001	Onon himɓe Korintu, oɗon miila ko ngam manude ko'e amin waɗi min mbinndani on ɗerol ngool ? Naa ngam tefude he mooɗon ɗerol tabbintinoowol ko min keɓi laawol warde to mooɗon waɗi min mbinndani on hano no woɓɓe tefirta ɗerol warde to mooɗon ?
47003002	Ir ɗereeji ɗii, woɓɓe kaajaa ɗi amma hanaa minen. Onon he ko'e mooɗon ngoni ɗerol amin ngool, ɗerol binndaangol nder ɓerɗe amin ngam neɗɗo fuu hi'a ngol, neɗɗo fuu duu jannga ngol.
47003003	Tabbat ɗerol ngol Almasiihu halfini min dow laabi golle amin winndiraaka dawa, amma Ruuhu Alla duumiiɗo ngol winndiraa. Ngol winndaaka dow alluuje kaaƴe, dow ɓerɗe mooɗon ngol winndaa.
47003004	Min kaali ɗum duu ngam miɗen ngoodi hoolaare Alla mawne har Almasiihu.
47003005	Miɗen anndi ko semmbe amin tan heƴataa faa min ngaɗa golle ɗe min kalfinaa. Amma Alla kam woni kokkoowo min semmbe keƴuɗo ngam waɗude ɗe.
47003006	Kanko waɗi min fotuɓe laataade gollanooɓe amaana keso oon. Amaana oo duu sinngaaki dow tilsinooje binndaaɗe, amma dow Ruuhu o sinngi. Tilsinooje binndaaɗe ɗee, kanƴe pooɗi neɗɗo yaari he maayde amma Ruuhu kay hokkataana mbuurnam.
47003007	Tawreeta winndaama dow alluuje kaaƴe. Wakkati Muusa hokketee ɗe, teddungal Alla wanngi, waɗi yeeso makko no ƴelkita faa ɓiɓɓe Isra'el mbaawaay daarude ngo. Baa ko nii waɗi, jeyngol ngool no jawtoowol. Nde nii ir tilsinooje pooɗuɗe neɗɗo yaari he maayde ɗee wardi ir teddungal ngaal,
47003008	too ndenne, noy teddungal gardoowal golle Ruuhu Alla wa'ata ?
47003009	Nde nii golle pooɗuɗe neɗɗo yaari he maayde heɓi teddungal, ndenne tabbat golle gaɗooje neɗɗo dartiiɗo yeeso Alla piidataake baa seɗɗa he majje.
47003010	Nde goonga, teddungal aranal ngaal walaa fuu darja gom nde nii ngal fonnaama he teddungal joonin ngaal.
47003011	Nde nii ko ɓooyataa ɗum heewi darja, too noy ko hoddotoo ɗum nee faa abada wa'ata ?
47003012	Ngam miɗen ngoodi iri gokka kaa waɗi miɗen kaalira cuusal faa noy walaa yeeso himɓe.
47003013	Minen, min kanaa Muusa, gattuɗo suddaare, suddi yeeso mum ngam to ɓiɓɓe Isra'el ngi'u no teddungal Alla gonnoongal dow yeeso mum yawtirta.
47003014	Ko'e maɓɓe ŋaɗi ngam faa warde hannden no woodi ko haɗata ɓe hi'ude goonga oon wakkati fuu mo ɓe njanngata amaana kiɗɗo oo. Suddaare ndee ittaaka dow yeesooji maɓɓe ginan. Almasiihu tan waawi itti nde.
47003015	Faa warde hannden, wakkati fuu mo ɓe njanngata Tawreeta, sey suddaare ndeen wara udda ɓerɗe maɓɓe.
47003016	Amma nde nii neɗɗo tuubii warti he Joomiraawo, Almasiihu ittan suddaare ndeen.
47003017	Wooɗi duu walaa ko senndi Joomiraawo he Ruuhu Alla. To Ruuhu Joomiraawo woni fuu, ɗon ndimaaku duu woni.
47003018	Enen ɓe yeesooji mum'en cuddaaka, darja Joomiraawo no hi'ee nder meeɗen. Omo waylita en faa nannden he makko. Darja makko no ɓeyda en yahde yeeso. Ɗum woni golle Joomiraawo, kanko duu woni Ruuhu oon.
47004001	Alla nder yurmeene mum hokki min golle ɗee, ngam majjum waɗi en kaana soƴƴoraade gaɗa.
47004002	Min calake wattude juuɗe amin nder semteene fuu hano cuccukka e munafikaaku'en. Min kiilataa neɗɗo fuu, min mbattititta haala Alla. Amma yaasin laaɓɗo min mbannginta goonga oon, heɓa neɗɗo fuu itta sikka nder ɓerne mum, anndita ko min goongaaɓe yeeso Alla.
47004003	Nde nii tawaama ko Habaru lobbo mo min mbaajooto oo no suuɗi, too wonɓe dow laawol halkere ngoni ɓe o suuɗanaa.
47004004	Wonɓe dow laawol halkere ɓee ngoni ɓe ngalaa goonɗinol ngam Ibiliisa laamiiɗo bonɗo, laamiiɗo duuniyaaru wumni ɓerɗe maɓɓe heɓa to ɓe ngi'u jeyngol Habaru lobbo kolloowo teddungal Almasiihu, nanndi Alla.
47004005	Ngam nder waaju mo min ngatta oo, hanaa filla ko'e amin min mbaajotoo amma haala Iisa Almasiihu, Joomiraawo meeɗen kam min mbaajotoo. Ko min mbi'ata dow ko'e amin tan, woni min maccuɓe mooɗon daliila makko.
47004006	Ngam Alla, bi'uɗo jeyngol yayna nimre, kanko waɗata jeyngol mum yayna ɓerɗe meeɗen, ngam annden darja makko jaynoowo, gonɗo dow yeeso Almasiihu.
47004007	Minen ɓe darja oo tawa dow mum'en, min potaa fuy, minen he keeɗe loope fuu go'o. Amma Alla watti teddungal ngaal nder ɓerɗe amin heɓa himɓe annda ko baawɗe mawɗe ɗe to mum ƴuwi, hanaa to amin.
47004008	Himɓe torri min ir torra fuu, amma fuu waɗaay min cawta golle ɗeen. Wakkatiiji gom miɗen nder wemmbere, amma min ittaay gokka.
47004009	Min ɓillaama faa noy walaa, amma min mboppaay ka. Miɗen adee, miɗen liɓee faa miilee ko ɗum hanti he amin, amma sey hi'ee min puɗɗiti.
47004010	Wakkati fuu miɗen dow laawol wareede hano no Iisa warira. Amma faa hannden miɗen poofa ngam mbuurnam Iisa hi'ee he amin.
47004011	Balɗe foti fuu ɗe min ngaɗi nder duuniyaaru nduu, dow maayde min ngoni ngam min tokkuɓe Iisa. Tabbat min tampi, semmbe amin ɓuytake, amma miɗen poofa ngam mbuurnam Iisa hi'ee he amin.
47004012	Ngam majjum waɗi miɗen pooɗano yahde har maayde ngam onon duu keɓon mbuurnam.
47004013	No winndaa nder dewtere wi'aa : Mi goonɗini, waɗi mbaajiimi. Minen duu min ngoonɗini, waɗi miɗen mbaajoo.
47004014	Miɗen anndi duu ko Alla ummintinɗo Iisa Joomiraawo meeɗen e maayde, umminta en he maayde hano no o ummintirnoo Iisa. Ngam eɗen kawti he Iisa, o wadda en o darna yeeso makko.
47004015	Ko hewtii min fuu daliila mooɗon waɗi ɗum hewtii min. Ɗum heewtake min duu ngam moƴƴere Alla yottoo himɓe heewɓe. Ɓe njetta mo, ɓe ɓeyda teddinde mo.
47004016	Ɓeydude teddinde Alla kam waɗi min ittataa tammude amin he makko. Baa nii nde tampiri amin no ɓeydoto non, min coƴƴortaako gaɗa ngam nyannde fuu Alla no heyɗintinaa semmbe ɓerɗe amin.
47004017	Torra ka min torretee ka ɓooyataa. Ka waɗan duu min keɓa teddungal manngal, ɓurngal huune fuu, teddungal ngaal timmataa abada.
47004018	Ngam majjum waɗi hakkillo amin walaa dow ko hitere hi'ata, sey nii ko nde waawa hi'ude ko hoddoto faa abada.
47005001	Eɗen anndi ko yonki meeɗen ɗo nder duuniyaaru walaana nder ɓanndu ndu mbaawɗen tinndinirde hukumuuru. Hukumuuru nduu duumataako ngam no waɗi fuu nyannde gom ndu sankitittee. Hano non duu nyannde gom ɓanndu meeɗen sankitittee, ndenne ndu duumataako. Amma Alla moƴƴinanii en dow kammu suudu ndu junngo fuu waɗaay, suudu duumotoonu faa abada.
47005002	Joonin eɗen otta dow e ley, en kaaɓi en keɓaay ɓanndu meeɗen heyru, huurooru en hano kaddungal kesal.
47005003	Nde nii en ɓornake ndu, en ngartataana hano yonki ki walaa ɓanndu.
47005004	Eɗen otta dow e ley sabbu tampiri ndi ɓanndu meeɗen yarata nder mbuurnam meeɗen. Eɗen otta hanaa ngam eɗen ngiɗi seedude he mayru amma ngam eɗen ngiɗi ɓorneeɗen ɓanndu heyru, tinndiniraanu suudu wonndu dow, ngam huune woodune yonki non faa abada, gaba go'o ɗum naata nokku ko maayata.
47005005	Alla he hoore mum siryanii en ɗum, ngam majjum waɗi o hokki Ruuhu makko laatanoo en alaama tabbintinoowo moƴƴere waroore fuu.
47005006	Keɓol moƴƴere ndee waɗi miɗen ngoodi wakkati fuu tittinkinaaku nder ɓerɗe amin. Miɗen anndi ko nde nii miɗen nder ɓalli ɗii, miɗen mboɗɗi Joomiraawo.
47005007	Dow hoolaare Alla min ndeki mbuurnam amin hanaa dow ko hitere hollirta.
47005008	Tabbat miɗen ngoodi tittinkinaaku nder ɓerɗe amin, miɗen ngiɗi duu seedude he ɓanndu nduu ngam jooɗowaade to Joomiraawo.
47005009	Amma ko min ɓuri hiɗude fuu, woni waɗude ko welata mo. Nde miɗen nder ɓanndu nduun naa nde min mburtake ndu fuu no go'o.
47005010	No tilsi neɗɗo meeɗen fuu yaha, darowo yeeso Almasiihu, o waɗa kiite joomum. Neɗɗo fuu heɓa baraaje gollal mum ngal waɗunoo wakkati yonki mum wonnoo he ɓanndu mum. Nde joomum waɗi ko wooɗi naa ko wooɗaa.
47005011	Anndude ko Almasiihu no hiitoto en walanaa neɗɗo meeɗen fuu nder nimre, ngam majjum waɗi miɗen teddina Joomiraawo. Miɗen tittinkinoo keddi baawɗe amin ngam fooɗude hakkillo himɓe, ɓe paama ko haala amin kaa no goonga. Alla no anndi min ɓurde neɗɗo fuu. Miɗo miiloo ko onon he ko'e mooɗon duu, nder ɓerɗe mooɗon oɗon anndi kam.
47005012	Min ngalaa miɗen cifo ko'e amin yeeso mooɗon amma min ngiɗaana hollude on laawol ngol mbaawɗon fiyirde min gabaare faa keɓon no njaabortoɗon tefooɓe jancude min, dekuɓe hoolaare mum'en dow ko hitere hi'ata amma hanaa dow ko woni nder ɓerne.
47005013	Nde nii himɓe ndaarii min haaŋaaɓe, too ngam teddinde Alla waɗi iɓe ndaara min non'en. Amma min kanaa haaŋaaɓe, ko ngi'uɗon min ngaɗi fuu, ngam nafude on waɗi min ngaɗi ɗum.
47005014	Ko min ngaɗi fuu min ngaɗaay ɗum ngam riiba amin, amma ngam hidde Almasiihu wonnde no ɗowa min, waɗi min ngaɗi ɗum. Min tabbintini ko gooto maayi ngam himɓe fuu, ndenne goonɗinɓe mo fuu tokki mo maaydi he makko.
47005015	Almasiihu maayi ngam himɓe fuu, heɓa to wuurɓe fuu mbuura mbuurnam ko'e mum'en, amma mbuura mbuurnam mbelanɗam mo kanko maayɗo ngam maɓɓe, ummitii.
47005016	Ndenne, illa joonin, walaa fuu mo min adata hano no ɓii-aadama gom adirta banndum. Baa nde nii min adiino Almasiihu no ɓiɓɓe aadama adiri mo, hannden min acci adude mo hano no min adirnoo mo.
47005017	Ngam majjum waɗi neɗɗo fuu hawti nder mbuurnam mum he Almasiihu, tagitaama tagol kesol. Ko hiiɗɗi fuu ko tawa he mum, filla majjum duu walaa kaden. Joomum laatake tagaaɗo keso.
47005018	Ɗum fuu to Alla ɗum ƴuwi. Kanko lili Almasiihu wara, watta potal hakkune mum he himɓe. O halfini min golle wartirde potal hakkune himɓe he makko.
47005019	Maana lilol amin kam woni ko Alla har daliila Almasiihu no tefa wartirde potal hakkune mum he himɓe. O nanngirtaa ɓe hakkeeji maɓɓe ɗi ɓe ngaɗunoo. O halfini min golle yottinde habaru potal ngaal to himɓe.
47005020	Ngam majjum waɗi minen, min warɓe haalude dow innde Almasiihu non. Har amin Alla woni no nodda himɓe ngara to mum. Min piiri on innde Almasiihu narree he Alla.
47005021	Almasiihu waɗaay hakke abada, amma daliila meeɗen waɗi Alla deki hakke dow makko. Har makko duu keɓirten dartinaaku yeeso Alla.
47006001	Minen, min gollanooɓe Alla non, ngam majjum waɗi miɗen eela on to mboppee moƴƴere Alla nde keɓuɗon ndee laatanoo on meere.
47006002	Kettinee ko Alla wi'i nii : Ko wakkati kaanuɗo oon waɗi, mi nani du'aa'u maaɗa. Ko nyalaane kisinam maaɗa waɗi, mi wari mi hisinii ma. Banndiraaɓe am, joonin woni wakkati kaanuɗo, wakkati moƴƴere Alla. Joonin woni nyalaane kisinam.
47006003	Min ngiɗaa wattude fergere fuu dow laawol goɗɗo heɓa to neɗɗo fuu njancu golle amin.
47006004	Amma nder ko min ngatta fuu, miɗen kolla ko min gollanooɓe Alla goonga e goonga. Miɗen kolla ɗum duu nder tittinkinaaku manngu. Miɗen munya torraaji, saɗɗornam, iri ɓillaare nde hennon fuu.
47006005	Min piyaama, min uddaama. Himɓe kawri, kabdi he amin, min nawnaama, min tampinaama, min ndafaama, min ɗomɗaama faa noy walaa, min kaɗaama ɗoyngol.
47006006	Har dartinaaku amin, har anndal amin har munyal e neɗɗaaku amin, nder moƴƴuki amin miɗen kolla ko min gollanooɓe Alla goonga e goonga non. Nder kawtal amin he Ruuhu Ceniiɗo, miɗen ngoodi hidde nde waldaa fuu munafikaaku gom.
47006007	Miɗen kaala goonga, miɗen ngoodi baawɗe ƴuwanɗe min to Alla. Nano e nyaamo amin fuu no tiigi kaɓirɗe dartinaaku.
47006008	Miɗen teddinee, miɗen njennee, miɗen njettee, miɗen kuɗee. Miɗen ndaaree majjinooɓe himɓe tawi min goongaaɓe.
47006009	Min adaama hano min anndaaka tawi duu min anndaaɓe sanne. Min adaama maaynooɓe tawi duu miɗen poofa. Min piyaama amma min maayaay.
47006010	Iɓe mettina ɓerɗe amin amma nyannde fuu miɗen nder weltaare. Miɗen ndaaree min talkaaɓe amma tawi miɗen ngaɗa himɓe heewɓe ndiikiɗaa. Miɗen ndaaree min ngalaa fuy tawi duu walaa fuu ko ŋakkani min.
47006011	Banndiraaɓe am, ɓiɓɓe Korintu, walaa fuu ko min cuuɗi on, min kolli miɗen korsini on.
47006012	Hanaa minen calii on amma onon he ko'e mooɗon calii min.
47006013	Miɗo haalda he mooɗon hano no baaba haaldata he ɓiɓɓe mum, miɗo wi'a on : Onon duu kollee ko oɗon ngiɗi min.
47006014	To tokkodiree he ɓe ngoonɗinaay, ngatton juuɗe nder golle maɓɓe. Lobbo no waawi jooɗodaade he bonɗo naa ? Naa ɗume hawti jeyngol he nimre ?
47006015	Naa Almasiihu higo Ibiliisa non ? Naa ɗume jomi goonɗinɗo he mo goonɗinaay ?
47006016	Naa mbi'en ɗume hawti hukumuuru Alla he tooruure ? Paamee, ko enen en hukumuuru Alla duumiiɗo, ngam Alla wi'i : Mi joddoto he maɓɓe, mi wuurda he maɓɓe, mi laatoo Alla maɓɓe, kamɓe duu, ɓe laatoo himɓe am.
47006017	Ndenne ƴuwee hakkune maɓɓe ! Ceedee he maɓɓe ! To on meemu ko tunni ! Nii watta ko mi jaɓɓoo on.
47006018	Mi laatoo Baabii'on, onon duu, laatoɗon ɓiɓɓe am. Non Joomiraawo Jom baawɗe wi'i.
47007001	Banndiraaɓe am horsuɓe, podooje ɗee fuu ngaɗaama ngam mooɗon. Accee ndartinoɗen, tottitoɗen ko tutotoo ɓanndu he yonki meeɗen ngaɗa hakke. En tittinkinoo heɓa tabbintinen senaaku meeɗen, kulen Alla, tokken ko o wi'i en.
47007002	Kollee min hidde ! Min ngaɗanaay neɗɗo fuu gacce, min pergaay neɗɗo fuu, min ƴoynaay neɗɗo fuu min nyaami njawdi mum.
47007003	Mi haalanaay on haala kaa ngam dekande on gacce. Mi wi'iino on ko nder mbuurnam amin naa gaɗa maayde amin, walaa ko waawi ittude hidde mooɗon nder ɓerɗe amin baa seɗɗa.
47007004	Miɗo hooli on faa noy walaa. Min njari iri kaata fuu amma ɗum helaay ɓerne am baa seɗɗa. On cemmbinɗini kam faa noy walaa, welwelo mooɗon heewii kam.
47007005	Baa nii wakkati min njottinoo leydi Makedoniya, min powtaay baa seɗɗa. To min mbonƴitori fuu, torra no darii hakkune amin. Rafi potal naati hakkune amin he himɓe toon. Kulkulal kam duu wari heewni ɓerɗe amin.
47007006	Amma Alla cemmbinɗinoowo ɓerne, ittuɗo kulkulal fuu nder ɓerɗe amin, semmbinɗini min nder garki Titus.
47007007	Hanaa garki makko tan semmbinɗini ɓerɗe amin. Ko ngaɗɗon ɗum faa ɓerne makko semmbiɗi, kanƴum semmbinɗini ɓerɗe amin. O haalani kam fuu no kaaɓirɗon hi'ude kam. O haalani kam duu no ko waɗunoo ɗum suuliri on. O fillanake kam no tittinkiniriɗon, oɗon paasanoo kam. Ɗum fuu ɓeydi welwelo am.
47007008	Nde ɗerol am ngool metti ɓerɗe mooɗon, mi nimsitataa ko mbinndumi ɗum. Goonga non mi hi'i ko mbinndumi nder maggol ɗum metti ɓerɗe mooɗon, baa nii mettorgal mooɗon ngaal ɓooyaay sanne. Mettinol ɓerɗe mooɗon ko ngaɗumi ɗum, mi nanaay belɗum majjum baa seɗɗa.
47007009	Amma joonin ɓerne am no nder welwelo. Mettinol ɓerɗe mooɗon ngol waɗi tuubuɗon, mbayluɗon jikku. Mettal ɓerne mooɗon ngaal weli Alla sanne, ndenne walaa ko min mbonnani on.
47007010	Iri mettorgal ɓerne belgal Alla ngaal no watta neɗɗo tuuba, hisinee. Neɗɗo nimsitittaa ko waɗi mettorgal ngaal faa abada. Amma mettorgal ngal waylataa ɓerne neɗɗo tuuba, iri mettorgal ngaal waddataana maayde he neɗɗo.
47007011	Mettorgal ɓerne mooɗon ngaal welii Alla, ndaaree ko ngal rimani on. Ngal waɗii nder welwelo kaargiɗon gollude he hollude ko on mboofii. Ngal waɗi tikkuɗon, kulɗon. Mettorgal ngaal waɗi tittinkiniɗon he ɓerne worre. Ngal waɗi oɗon ciryii, ngi'on nde nii eltol ngool waɗiraama he dartinaaku naa noy ? Nder huune fuu on kolli ko oɗon laaɓi.
47007012	Ndenne, mi winndanaay on ngam toonyiiɗo on oo, suuli kam. Mi winndanaay on duu ngam toonyaaɗo oon. Amma mi winndanii on ngam hollude on dalla-dalla ko Alla no anndi ko oɗon njaakani min sanne.
47007013	Ɗum woni daliila pukkaaki ɓerɗe amin. Wooɗi, gaɗa pukkaaki ɓerɗe amin kii, garki Titus duu welni ɓerɗe amin sanne. Ngam tabbat on fuu on cemmbinɗinii mo.
47007014	Ngam baa nii mi haali yeeso makko ko miɗo fiira on gabaare, mi semtaay. Hano ko min cuusi haalande on fuu no goonga, hano non duu piiɗe gabaare amin dow mooɗon yeeso makko ɗum no goonga.
47007015	Hidde ɓerne nde o woodani on ndee no ɓeydoo sanne wakkati fuu mo o miccitii no tokkirɗon haala makko, teddinɗon mo, njaɓɓoriɗon mo.
47007016	Miɗo nana belɗum sanne joonin ngam mi hoolake on faa hanaa seɗɗa.
47008001	Banndiraaɓe goonɗinɓe, miɗen ngiɗi anndon moƴƴere nde Alla waɗi hakkune kawriiɗe goonɗinɓe Iisa gonɗe Makedoniya.
47008002	Ɓe ngi'ii iri torra cattuka fuu, amma ɗum fuu ittaay welwelo ɓerne hakkune maɓɓe. Iɓe nder rafi amma ɗum fuu haɗaay ɓe wattude ɗuuɗal njawdi maɓɓe ngam wallude goonɗinɓe.
47008003	Ɓe ngaɗi keddi baawɗe maɓɓe faa ɓe ngaɗi baawɗe goɗɗo, ɗum fuu miɗo seedanoo ɓe dow majjum. Ɓerne worre ɓe ngaɗiri ɗum ngam ɓe ƴamaaka ko ɓe ngaɗi ɗum.
47008004	Ɓe eeli min, ɓe eeliti min, laawol ngam ɓe ngatta junngo nder ballal goonɗinɓe wonɓe Ursaliima.
47008005	Ɓe ngaɗi ko min ndesanaay ɓe, ɓe kokki ko'e maɓɓe Joomiraawo. Ɓe kokkii min ko'e maɓɓe duu hano no Alla hiɗiri.
47008006	Wakkati min ngi'unoo huune ndee, sey min eeli Titus wara to mooɗon ngam onon duu ngatton junngo nder kokkal ngaal hano no puɗɗirnooɗon ɗum.
47008007	On marɓe huune fuu, on goonɗinɓe, on baajotooɓe welɓe ɗemngal, oɗon mari anndal har ko daarata laawol Alla, oɗon njogiri huune fuu juuɗe ɗiɗɗiɗi, oɗon korsini min duu. Ndenne, miɗen pooɗa hakkillo mooɗon ngam tittinkinoɗon faa wooɗa nder wattude juuɗe mooɗon nder filla moƴƴere ndee.
47008008	Ko mbi'u mi on ɗum, hanaa ngam tilsinde on non. Mi fillanake on kokkee mawɗe ɗe kawriiɗe goonɗinɓe gom ngaɗi, ngam onon duu keɓon laawol hollude hidde nde ngoodanɗon woɓɓe ndee no goonga.
47008009	Fotaay kaalaneɗon, oɗon anndi hidde nde Iisa Almasiihu Joomiraawo meeɗen waɗi. O diikuɗo amma o waɗi hoore makko talka, ngam wadde on riikuɓe.
47008010	Nder ko kaalumi ɗum fuu mi walaana miɗo yottina he mooɗon ko woni miilo am, wooɗi duu ko nafata on. Rawanin onon ngoni artuɓe mballi goonɗinɓe Iisa wonɓe Ursaliima. Onon duu ngoni artuɓe keɓi miilo ngoo.
47008011	Ndenne to coƴƴoree gaɗa. No puɗɗirnoɗon he ɓerne worre, kumniree baraaje mooɗon he ɓerne worre. Kokkee ko mbaawɗon hokkude.
47008012	Ngam nde nii neɗɗo hokkiri ɓerne worre, kokkal mum ngaal welan Alla ngam Alla ƴamataa neɗɗo ko walaa.
47008013	Mi wi'aay naaton nder ɓillaare fuu ngam mballon woɓɓe. Amma ko ngiɗumi woni himɓe fuu pota to ɓe ɓurdinodiree.
47008014	Joonin ko heewani on faa no rufa ɗum, ko woni no rufa ɗum kanƴum kawroton ngam wallude wonɓe nder ɓillaare. Yahde yeeso tawte kamɓe duu ɓe mballan on nde nii tawi onon duu oɗon nder ɓillaare. Hano nii woni no himɓe potirta neɗɗo fuu ɓurdataa banndum baa horde.
47008015	No winndaa wi'aa : Nokkuɗo faa ƴartini, ko ƴartini ɗum nafaay. Nokkuɗo seɗɗa on duu seɗɗa mum nafi.
47008016	Yettoore tabbitana Alla gaɗɗo Titus adi anniya walloyde on hano no minen he ko'e amin ngiɗirnoo walloyde on.
47008017	O walaa omo wara to mooɗon ngam min eeli mo tan, amma kanko he hoore makko jaɓi he ɓerne worre warde to mooɗon ngam wallude on.
47008018	Min ngatti goɗɗo gaɗa makko. Kawriiɗe goonɗinɓe fuu no njetta mo ngam golle sankitidde Habaru lobbo.
47008019	Kawriiɗe goonɗinɓe cuɓi mo ngatti nder jahaangal amin ngaal ngam wattude junngo nder ballal ngal goonɗinɓe Almasiihu wonɓe Ursaliima haani waddaneede. Ballal ngaal woni golle ɗe ngatten ngam teddinde Joomiraawo he ngam hollude ko miɗen ngiɗi waɗude ɗum.
47008020	Min kalfinaama njawdi ɗuundi, ndenne miɗen kula to himɓe mbi'u ko min nyaami njawdi ndi nder golle amin.
47008021	Muuyo amin woni waɗude ko ɓuri wooɗude yeeso himɓe fuu hanaa yeeso Alla tan.
47008022	Nder warooɓe to mooɗon no tawa banndiraawo meeɗen gom, mo min etii min ndaari wakkatiiji keewɗi e nder kujje keewɗe tittinkinaaku mum nder hidde waddude balla hoore mum. Joonin omo hiɗi waddude balla makko faa hanaa seɗɗa, omo hooli on faa noy walaa.
47008023	Miccitee ko Titus gollidoowo he am non, miɗen ngollida duu ngam sabbu mooɗon. Banndiraaɓe meeɗen wonduɓe he makko ɓeen duu, ngoni lilaaɓe ɓe kawriiɗe goonɗinɓe ngaɗi. Ko ɓe ngaɗi toon fuu ngam teddungal Almasiihu waɗi ɓe ngaɗi ɗum.
47008024	Ndenne joonin, ko ngiɗumi he mooɗon woni kollon ɓe hidde mooɗon faa noy walaa. Nde nii on ngaɗiri nii, kawriiɗe goonɗinɓe ɗeen no tabbintinan ko sikka fuu walaa nde min piiri on gabaare dow goonga amin.
47009001	Wallude goonɗinɓe tawaaɓe Ursaliima fotaay mi winnda mi haalana on,
47009002	ngam miɗo anndi anniya mooɗon. Yeeso himɓe Makedoniya fuu, mbi'umi : « Illa rawanin goonɗinɓe wonɓe Akaya ciryii hokkude balla mum'en. » Tittinkinaaku mooɗon waɗi kamɓe duu ɓe ummii ɓe ndarii.
47009003	Joonin mi lilowan banndiraaɓe ɓee he mooɗon ngam to piyol gabaare amin nde laatoo meere. Miɗo hiɗi taweɗon siryiiɓe hano no mbi'irnoomi ɗum nii,
47009004	heɓa nde nii mi wardi he goonɗinɓe wonɓe Makedoniya to mooɗon tawa on ciryake. Ko min piyirta gabaare dow mooɗon, ɗum duu tawee he mooɗon. Ngam nde hanaa non semteene amin non, semteene mooɗon non onon duu.
47009005	Ngam majjum waɗi mbi'umi no tilsi banndiraaɓe meeɗen ɓee ardo, ngara to mooɗon, ɓe kawra ballal ngal mbi'unooɗon on kokkan ngaal heɓa wakkati ngarmi fuu mi tawa ingal hawri, ngal laatoo balla ngaɗiraaka ɓerne laaɓune, hanaa ɓerne tilsinaade.
47009006	Paamee ko aawɗo seɗɗa, seɗɗa hettata. Aawɗo ko ɗuuɗi, ko ɗuuɗi joomum hettata.
47009007	Neɗɗo mooɗon fuu fiirta ɓerne mum hokka ko anniyii hokkude tawa tilsinaaka, ɓerne mum duu mettaay, ngam Alla no hiɗi kokkiroowo welwelo.
47009008	Alla no waawi hokkude on iri moƴƴere fuu. Wakkati fuu keɓon nder huune fuu ko heƴata on faa hoddoo, ngam waɗirde ko hoddoto ɗum golle lobbe.
47009009	Kokkal ɓuytataa keɓal, hano no ɗum winndiraa dow kokkuɗo wi'a : Omo sankita moƴƴere makko dow talkaaɓe, moƴƴuki makko duumoto faa abada.
47009010	Alla woni kokkoowo demoowo aawdiiri, kanko duu hokkata mo nyaamdu ndu o nyaamata. O hokkan on aawdiiri keƴandi on, onon duu. O funnan aawdiiri ndiin. Ndenne moƴƴuki mooɗon riman faa heewa.
47009011	Alla ɓeydan keɓal mooɗon nder huune fuu, heɓa mbaawon hokkitirde wakkati fuu. Neɗɗo fuu mo min kokki goɗɗum yettan Alla ngam ko mballirɗon ɗum.
47009012	Ko ngatton ɗum hanaa ngam humtude haaju goonɗinɓe ɓeen tan non amma on ngaɗan ɗum ngam waddude himɓe heewɓe njetta Alla.
47009013	Golle ɗe ngatton ɗe kolli ko on hoolniiɓe goonga e goonga. Himɓe heewɓe nde nii ndaarii balla mooɗon kaa, teddinan Alla ngam on ngaɗi ko Habaru lobbo mo Almasiihu wi'i, Habaru mo njaɓuɗon yeeso himɓe fuu. Ɓe njettan Alla duu ngam on njaɓan senndude ko njogiɗon hakkune mooɗon e maɓɓe naa hakkune mooɗon e woɓɓe.
47009014	Ɓe kollan on hidde, ɓe ndu'anto on ngam moƴƴere mawne nde Alla waɗani ɓe har laawol mooɗon.
47009015	Jettooje ngoodani Alla ngam moƴƴere nde o hokki en ndee, hunnduko fuu waawaa tinndini nde !
47010001	Miin Pol he hoore am, miin bi'eteeɗo kuyfuɗo hoore wakkati tawaami hakkune mooɗon e tiɗɗo nyiire wakkati mi tawaaka hakkune mooɗon woni no eela on. Nder peewka ɓerne Almasiihu e moƴƴuki mum,
47010002	mi eelii on to ngaɗee mi tilsina on wakkati fuu ngaroymi to mooɗon. Ngam miɗo waawi tilsinde wi'ooɓe ko min ngoni miɗen ngaɗa ɗum, min ngaɗatanaa ɗum na ngam welnude ɓerɗe himɓe.
47010003	Baa nii ko miɗen nder duuniyaaru, no min ndurwirta nder mayru no seedi he no himɓe ndurwirta nder mayru.
47010004	Kaɓorɗe amin hanaa ir kaɓorɗe ɗe ɓii-aadama haɓirta non. Semmbe majje to Alla ƴuwi, min naforto ɗe ngam sikkitidde kaɓorɗe gonɗe no ndeena wayɓe amin.
47010005	Miɗen cankita miilo fuu kaɗoowo himɓe annda Alla. Miɗen tilsina himɓe nder miilooji mum'en ɗowtanoo Almasiihu.
47010006	Nde nii on njaɓi ko min mbi'i, ndenne paamee ko miɗen ciryii ngam eltude neɗɗo mooɗon fuu banyuɗo waɗude ko Almasiihu wi'i.
47010007	Ndaaree, ngi'ee kujje ɗeen nii no daɗɗi ley gite mooɗon ! Nde goɗɗo mooɗon wi'i kam Almasiihu jeyii ɗum, nde nii joomum soƴƴake daari hoore mum, too joomum faaman ko minen he ko'e amin duu Almasiihu jeyii min.
47010008	Joomiraawo meeɗen hokki min ardaŋal ngam min cemmbinɗina goonɗinol mooɗon amma hanaa ngam min cankita ngol. Ardaŋal ngaal no weli kam sanne faa no ƴartini, ngal semtinaaki kam.
47010009	Mi hiɗaa miiloɗon ko mi winndaana ɗerol ngool ngam tefude hulƴinde on.
47010010	Ngam hakkune mooɗon won wi'ooɓe wakkati fuu mo Pol winndata haalaaji cattuɗi, ɗi koyaa tan o winndata. Amma wakkati fuu o tawa hakkune meeɗen o mojiiɗo, haalaaji makko no yawni sanne.
47010011	Too, bi'oowo iri haala kaa fuu, faama ko min mbinndanta on ɗum wakkati min mboɗɗi on, kanƴum min ngollata wakkati min ngondi he mooɗon.
47010012	Min cuusaa fonnude ko'e amin he mawnitiiɓe. Min nanndaa he maɓɓe duu. To maɓɓe walaa ko foti ɓe, ngam nder maɓɓe lewru ƴeewetee. Ɓe ngalaa hakkillo.
47010013	Minen kay, min ƴartintaa baa seɗɗa, dow diidol ngol Alla darni min dow mum min kaaɗata. Onon duu nder maggol ngonɗon.
47010014	Ndenne nde nii min ngari to mooɗon, min ƴaaraaki diidol ngol Alla darni min dow mum ngool, ngam nde nii min ngaraayno to mooɗon min ngaddi Habaru lobbo nden min ƴaarakeno ngool.
47010015	Min ƴaartintaa nder piyol gabaaje amin, min piyira golle woɓɓe gabaaje. Amma tammude amin woni goonɗinol mooɗon ɓeydoo yahde yeeso, heɓa golle amin ɗuuɗa hakkune mooɗon, tawee min ƴaaraaki to Alla darni min.
47010016	Nde goonɗinol mooɗon ɓeydake yahde yeeso, min keɓan laawol warde waajaade Habaru lobbo oo nder nokkuuje ɓurɗe woɗɗude. Min ngiɗaa min ngara, min ngaɗa golle ɗe Alla hokki goɗɗo waɗa, heɓa min piya gabaare min mbi'a minen ngaɗi ɗe hano no woɓɓe ngaɗirta.
47010017	No winndaa wi'aa : Piyoowo gabaare fuu, fiya gabaare dow Joomiraawo.
47010018	Ngam hanaa piiroowo hoore muuɗum gabaare woni jaabanaaɗo, amma jaabanaaɗo woni mo Joomiraawo nani belɗum mum.
47011001	Joonin sey accanon kam hakke seɗɗa ngam ko ngiɗumi haalude ɗum no kaanɗi, amma sey nii munyon kam.
47011002	Miɗo hira ngam mooɗon hano no Alla hirirta. Mi waɗi alkawal mi wattan gonndal hakkune mooɗon he gorko gom. Gorko oo woni Almasiihu. Miɗo hiɗi mi yaara on to makko. Miɗo hiɗi duu njooɗoɗon hano jonnde surbaajo mo anndaa gorko.
47011003	Amma miɗo hula to on laatoo hano Haawa mo mboddi eytunoo, ƴoyneɗon, accon tokkude laawol Almasiihu he ɓerne worre.
47011004	Miɗo hula ngam min mbaajake on Habaru lobbo, filla dow Iisa Almasiihu, keɓuɗon Ruuhu Alla, njaɓuɗon waaju amin. Amma on acci woɓɓe mbaajake on dow Iisa fereejo gom, keɓuɗon ruuhu fereejo gom. Njaɓuɗon waaju mo he waaju amin hawtaa baa isilam.
47011005	Amma miɗo miila ko wi'ooɓe kam'en no lilaaɓe mawɓe ngalaa fuu ko ɓurdi kam baa seɗɗa.
47011006	No waawi tawee mi hanaa belɗo ɗemngal, amma miɗo anndi ko mbi'anmi. Mi holli on ɗum nder laabi keewɗi.
47011007	Wakkati mbaajimi on dow Habaru lobbo, filla dow Alla, mi leesini hoore am ngam teddinde on. Mi waajake on mi ƴamaay on goɗɗum. Naa mi woofii ngam mi waɗi ɗum ?
47011008	Mi jaɓi ceede e balla kawriiɗe goonɗinɓe Iisa gom, mi wari mi walli on.
47011009	Wakkati ngonnoomi to mooɗon, hakiika mi waɗiino haaju ceede amma mi wi'aay neɗɗo mooɗon fuu hokka kam tammal, ngam banndiraaɓe meeɗen goonɗinɓe ƴuwɓe Makedoniya ngaddanii kam huune fuu ko ngiɗumi. Mi tiiɗi sanne he hoore am ngam to mi laatanoo on donngal, no ngaɗan mi fuu, mi durwan to mi laatanoo on ɗum.
47011010	Miɗo itta hoomaare duu ko mi jaɓaay buuɗu gooto mooɗon. Walaa baawɗo haɗi kam ittude hoomaare duu nder Akaya. Daliila barke Almasiihu gonɗo he am, miɗo waawi wi'i, ko mbi'umi ɗum no goonga.
47011011	Oɗon miila ko mbi'umi ɗum, ngam mi hiɗaa on waɗi mbi'umi ɗum naa ? Too, Alla no anndi miɗo hiɗi on !
47011012	Ko ngaɗumi ɗum, mi waɗan ɗum ngam haɗude fiyooɓe gabaaje mum'en no mbi'a ko kam'en no lilaaɓe hano amin keɓu laawol wi'ude ko kam'en ngaɗi gollal potungal, gollal ngal min ngaɗi.
47011013	Iri himɓe ɓee no lilaaɓe fewreeɓe, ɓe gollooɓe jammbotooɓe, ɓe ɓorniiɓe toggoore lilaaɓe Almasiihu tan.
47011014	Ɗum haayɗinaaki baa, ngam Ibiliisa he hoore mum no ɓornoo ir toggoore maleykaajo jom annuura, waɗa hoore mum hano makko.
47011015	Ndenne ɗum haayɗinaaki nde nii gollooɓe Ibiliisa ɓornake toggoore gollanooɓe dartinaaku. Amma kiite maɓɓe fotan he golle maɓɓe.
47011016	Kettinee, to baa gooto mooɗon miiloo ko mi kaaŋaaɗo. Amma nde nii on adi kam mi kaaŋaaɗo sey njaaboɗon kam no njaabirtoɗon kaaŋaaɗo ngam mi heɓa no mi fiirta gabaare seɗɗa, miin duu.
47011017	Ko mbi'anmi ɗum mi wi'irtaa ɗum no Joomiraawo holliri kam ɗum amma mi wi'an ɗum hano no kaanɗi am holliri kam ɗum.
47011018	Mi hi'i himɓe heewɓe no piya gabaaje ngam kujje ɗe ɓe ngaɗi nder duuniyaaru, miin duu, miɗo waawi fiyude gabaare am.
47011019	Onon jom'en hikmaaku, noy watta ko oɗon njaɓa ir kaanɗi ɗii ?
47011020	Oɗon njawee, oɗon peenyee, oɗon ƴoynee, njawdi mooɗon no nyaamee, oɗon ngartiree maccuɓe, amma ɗum fuu oɗon munyi.
47011021	Minen, hanaa ɗum woni ko min ngaɗani on. Minen, min cuusaay hollude on baawɗe. Miɗen nana semteene haalude ɗum. Nde nii goɗɗo suusi fiyude gabaare mum ngam goɗɗum, mi fiyan gabaare am miin duu baa nii ko kaalan mi ɗum no kaanɗi.
47011022	Nde nii ɓe Ibrankooɓe, too miin duu mi Ibranke. Nde nii ɓe ɓiɓɓe leydi Isra'el, too miin duu mi ɓii-leydi Isra'el. Nde nii ɓe jippotooɓe he Ibrahim, too miin duu, mi jippotooɗo he Ibrahim.
47011023	Nde nii ɓe gollanooɓe Almasiihu, too miin ɓuri ɓe, ɓe fuu laataade gollanoowo Almasiihu. Ko kaalumi ɗo he ko kaaŋaaɗo haalata fuu go'o. Miɗo ɓuri ɓe tittinkinaaku, miɗo ɓuri ɓe uddeede, miɗo ɓuri ɓe fiyeede. Mi hosi maayde kile keewɗe.
47011024	Laabi joy, Yahudankooɓe no piya kam. Laawol fuu, dorri woronja e jeenay.
47011025	Kile tati ɓiɓɓe Rooma no piya kam cabbi. Mi faɗɗaama kaaƴe nde worre. Kile tati miɗo naata laana, laana no rufida kam. He dufol gom mi nyalli mi waali, miɗo doya.
47011026	Nder jehaale am wakkati fuu, miɗo farrita, nder gooruuji, hakkune wuyɓe, hakkune lenyol am, hakkune am he ɓe kanaa Yahudankooɓe. Miɗo farrita nder kuɓeeje, nder ladde yeeruure, miɗo farrita nder maayo, miɗo farrita hakkune wi'ooɓe kam'en no banndiraaɓe am.
47011027	Mi waali jemmaaji re'ataa mi ɗaanaaki. Mi golli faa mi tampi. Mi rafaama, mi ɗomɗaama. Kile keewɗe mi walaa ko nyaamee. Mi jaangaama, mi walaa suddu.
47011028	Fini-weeti fuu fii kawriiɗe goonɗinɓe Iisa no tawa nder ɓerne am.
47011029	To goɗɗo jacci, jaccere joomum no heewtoo kam. To goɗɗo fergake duu, iɗum naawa yonki am.
47011030	Nde nii no tilsi mi fiira goɗɗum gabaare, too jaccere am piiranmi gabaare.
47011031	Alla Baabiraawo Iisa Almasiihu Joomiraawo meeɗen no anndi mi fenaay. Jettooje ngoodani mo faa abada.
47011032	Wakkati ngonnoomi Damas, guferner huɓeere Damas tawaaɗo nder laamu Aretas waɗi dammbule Damas doomee heɓa mi nanngee mi uddee.
47011033	Amma goonɗinɓe wonɓe nder huɓeere ndeen ngatti kam nder hanndeere, jilwini hanndeere ndeen har finetere birniyol huɓeere ndeen, mburtini kam. Nii waɗi ko kisumi sarri guferner oon.
47012001	No tilsi mi fiya gabaare naa ? Walaa ko ɗum nafataa baa seɗɗa. Jooni mi haalan dow ko Joomiraawo wannginani kam.
47012002	Miɗo anndi goonɗinɗo Almasiihu gom. Duuɓi sappo e nay nii hannden ko gorko oo ƴencinaa dow beɗu kammu tataɓu. Mi anndaa nde o ƴencinaa non, naa o wannginana ɗum non. Alla tan anndi.
47012003	Miɗo anndi nii ko gorko oo nannaama aljanna. Amma ko mi anndaay woni kanko he hoore makko ada watta naa yonki makko ada watta nder aljanna ? Ɗum duu mi anndaa, Alla tan anndi. Nder aljanna toon o nani haalaaji ɗi neɗɗo waawaa haaliri konngi ɓii-aadama. Haalaaji ɗi o nani ɗiin, neɗɗo fuu walaa laawol fillitaade ɗi.
47012005	Iri gorko oo piiranmi gabaare hanaa hoore am piiranmi gabaare. Miin kay baa nii no woodi ko piiran gabaare sey mi fiira jaccere am gabaare.
47012006	Baa nde nii miɗo hiɗi mi fiira hoore am gabaare non, mi haaŋaaka, goonga nii kaalanmi. Amma mi fiyataa gabaare heɓa to himɓe miiloo ko miɗo ɓuri ko ɓe ngi'ii he am naa ko ɓe nani miɗo haala.
47012007	Ko Alla holli kam ɗum no daɗɗi hakkillo, amma ngam to mi fiyir ɗum gabaare sey Alla waɗi goɗɗum nannduɗum hano gi'al yuwi kam. O waɗi ɗum duu ngam haɗude kam fiyude gabaare. Naawɗum maggal no nanndi golle lilaaɗo Seyɗan.
47012008	Kile tati miɗo eela Joomiraawo ɗoofana kam ngal,
47012009	amma Joomiraawo wi'i kam : « Moƴƴere am nde kokkumaami heƴii ma. Wakkati njaccuɗaa, nden baawɗe am gollata faa noy walaa. » Ndenne no weli kam mi fiira jaccere am gabaare heɓa baawɗe Almasiihu tawee he am.
47012010	Ngam majjum waɗi jaccere, jennooje, torra, tampiri he mettal ɓerne ngal ngi'umi ngam sabbu Almasiihu, miɗo jaɓɓoro ɗum welwelo. Goonga non wakkati njaccumi, wakkati mum keɓanmi semmbe.
47012011	On ngi'ii naa joonin onon ngatti kam, mi waɗi hoore am kaaŋaaɗo. Onon kannoo waɗude filla am. Ngam nde goonga mi ɓurataa no Alla fonni kam. Amma ɓe mbi'oton lilaaɓe mawɓe ngalaa fuu ko ɓurdi kam.
47012012	Nde goonga ɗum suuɗanaaki on ngam wakkati ngonnoomi hakkune mooɗon, mi golliri munyal manngal. Alla nder baawɗe mum humni har junngo am kaayɗe re'ataa. O waɗi alamaaji keewɗi ngam hollude ko mi lilaaɗo goonga e goonga.
47012013	Ɗume kawriiɗe goonɗinɓe Iisa gom keɓi ko on keɓaay ? Huune worre tan woni ko mi waɗani ɓeeto ko mi waɗanaay on, kam woni ko mi ƴamaay on njoɓon kam golle ɗe ngaɗumi hakkune mooɗon. Mi eeli on njaafanee kam ɗum.
47012014	Mi siryake joonin, warde to mooɗon. Garki am kii laatoytoo garki am tataɓi to mooɗon. Mi wartanaayno on donngal, mi wartantaa on duu donngal ngam hanaa njawdi mooɗon tefanmi. Amma onon he ko'e mooɗon kaajaami. Hanaa ɓiɓɓe kaani tefande saarooɓe mum'en njawdi, amma saarooɓe kaani tefande ɓe njawdi.
47012015	Mi nanan belɗum hokkitirde ko njogiimi fuu ngam mooɗon. Mi nanan belɗum hokkitirde duu baa hoore am. Miɗo horsini on sanne, waɗan ɓuyton hiɗude kam naa ?
47012016	Miɗo anndi ko mi laatanaaki on donngal. Amma no woodi wi'uɓe mi hiilu on, mi fenan on non waɗi tokkuɗon kam.
47012017	Nder lilaaɓe ɓe lilumi to mooɗon waɗi mo naforiimi njaɓumi njawdi mooɗon nyaamumi naa ?
47012018	Titus mo eelumi yahdi goɗɗo to mooɗon, O jaɓii njawdi mooɗon o nyaami naa ? Miin e Titus, min fuu min miiloo wooto, min fuu min laawol gootol.
47012019	On ɓooyi, oɗon miiloo ko tawte miɗen ɗon, miɗen tefa laaɓinde ko'e amin yeeso mooɗon non. Ɗum hanaa. Yeeso Alla min tefata lamninde ko'e amin. Min kaalataana ko Almasiihu hiɗi min kaala. Banndiraaɓe am horsuɓe, ko min ngaɗi fuu min ngaɗanaa ɗum ngam yaarude hawriine mooɗon yeeso.
47012020	Miɗo hula, nde mi wari to mooɗon, to mi tawir on no mi hiɗiraa. Onon duu to on ngi'ir kam no on ngiɗiraa. Miɗo hula to mi tawdu on kiite e kiram mbonɗam. To mi tawru on konu he tikkere, to mi tawru on gacce e nyo'oore. To mi tawru on mawnitaare e fitina.
47012021	Se mi wari to mooɗon, miɗo hula to Alla waɗu mi tawa semteene hakkune mooɗon. Mi tawa murtunooɓe heewɓe tuubaay acci golle mum'en nyidduɗe hano ir fijirde he ko nanndititta he mum. Ndenne ɓerne am mettan sanne ngam maɓɓe.
47013001	Garki am kii laatoytoo laawol am tataɓol to mooɗon. Joonin kettinee no winndaa wi'aa : Tilay sey seedeeɓe ɗiɗo naa tato ko haala tabbintinee.
47013002	Mi wondaa he mooɗon hannden amma miɗo haalana waɗunooɓe hakke, he wonɓe no gaɗa hakke hannden, hano no kaalirannoomi ɗum nder garki am ɗiɗaɓi to mooɗon, ko nde nii mi wari, mi yurmataako neɗɗo maɓɓe fuu.
47013003	Onon, oɗon tefa alaama kolloowo ko Almasiihu woni no haalda hunnduko am. On keɓan alaama oon duu. Almasiihu hanaa jaccuɗo yeeso mooɗon, omo holla baawɗe makko hakkune mooɗon.
47013004	Goonga non wakkati Almasiihu tontanoo, o leesini, o waɗi hoore makko hano mo walaa semmbe. Amma nder baawɗe Alla, omo wuuri. Minen duu nder kawtal amin he makko min leesinto min ngaɗa ko'e amin hano ɓe ngalaa semmbe. Amma nder golle ɗe min ngaɗata hakkune mooɗon miɗen mbuurdida he makko nder baawɗe Alla.
47013005	Taykee ko'e mooɗon, ndaaron nde nii mbuurnam mooɗon no nanndi he mbuurnam goonɗinɓe. Etee ko'e mooɗon on paaman nde Iisa Almasiihu no wondi he mooɗon naa o wondaa he mooɗon. Naa on mbaawaa kolli tabbat ko on goonɗinɓe ?
47013006	Minen, miɗen mbaawi kolli ko tabbat omo wondi he amin. Miɗo waawi wi'ude ko oɗon anndani ɗum.
47013007	Miɗen eela Alla to waɗu ngaɗon ko boni fuu, hanaa ngam hollude ko miɗen ngoodi goonga non, amma ngam miɗen ngiɗi ngollon ko moƴƴi. Gacce walaa baa nii nde tawi min ngalaa goonga.
47013008	Ngam walaa ko min mbaawani goonga oon, ko min mbaawi nii woni gollirde mo.
47013009	Goonga non, miɗen nana belɗum sanne wakkati fuu min njacci, ko oɗon tawaa he semmbe. Ko min eelata Alla ngam mooɗon woni laatoɗon huuɓuɓe.
47013010	Ngam majjum waɗi, miɗo winndana on illa mi waraay. Mi hiɗaa sattinande on wakkati tawoyteemi hakkune mooɗon. Joomiraawo hokki kam baawɗe ngam wallude hawriine mooɗon yaha yeeso amma hanaa ngam mi sankita on.
47013011	Banndiraaɓe, walaa ko hoddi nde hanaa waynaade on. Ndurwee moƴƴinee jonnde mooɗon, ngaɗee ko mbi'umi ngaɗon, laatoɗon jom'en miiloo wooto, mbuurdee he jam. Alla jom hidde, jom jam wonda he mooɗon.
47013012	Neɗɗo mooɗon fuu yewta banndum yewtere hidde. Himɓe Alla wonduɓe he am fuu no njewta on.
47013013	Moƴƴere Iisa Almasiihu Joomiraawo meeɗen, hidde Alla e kawtal he Ruuhu Ceniiɗo wonda he mooɗon, on fuu !
48001001	Ɗerol ngool ƴuwi to am, miin Pol, mo hanaa himɓe ngaɗi ɗum lilaaɗo. Mi laataaki duu lilaaɗo daliila goɗɗo. Amma Iisa Almasiihu he Alla Baabiraawo ummintinɗo mo he maayde ngaɗi kam lilaaɗo.
48001002	Miin e banndiraaɓe meeɗen wonduɓe he am fuu, miɗen njewta on, onon kawriiɗe goonɗinɓe Iisa gonɗe nder leydi Galatiya.
48001003	Alla Baabiraawo he Iisa Almasiihu Joomiraawo meeɗen kokku on jam e moƴƴere.
48001004	Almasiihu mursi yonki mum, laatii sadaka ngam moytude hakkeeji meeɗen he ngam hisinde en jamaanu bonɗo oo. Nii o humniri muuyɗe Baabiraawo meeɗen gonɗo dow.
48001005	Teddungal laatanoo Alla faa abada abadin. Aamiin !
48001006	Tottitaaki Alla, nodduɗo on forba laatoɗon himɓe mum daliila moƴƴere Iisa Almasiihu, tottitaaki kii, ki njaawɗiɗon waɗude, tokkuɗon waaju gom mo miiliɗon no nafa on. Amma waaju oo walaa fuu ko nafirta on. Tottitaaki mooɗon kii haayɗini kam sanne.
48001007	Paamee ko Habaru lobbo gom fuu walaa mo ƴaari Habaru lobbo oo. Amma woɓɓe no tefa wattodira ko'e mooɗon. Ko ɓe ngiɗi woni ɓe mbattititta Habaru lobbo filla Almasiihu.
48001008	Min mbaajake on dow Habaru lobbo oo. Amma nde neɗɗo gom, naa maleykaajo ƴuwɗo dow gom, naa nde minen he ko'e amin ngari nyannde gom, mbaajii on ko seedi he Habaru lobbo oo, too, Alla huɗu joomum.
48001009	Min kaalaniino on ɗum, joonin duu miɗo haalana on ɗum : Neɗɗo fuu wari waajii on habaru gom, mo hanaa Habaru lobbo mo min mbaajii on oo, too, Alla huɗu joomum.
48001010	Too joonin ɗume tefanmi, hidde himɓe naa hidde Alla ? Naa mi walaana miɗo tefa welnude ɓerɗe himɓe ? Nde nii welnude ɓerɗe himɓe tefanmi, nden mi laatataako maccuɗo Almasiihu.
48001011	Banndiraaɓe, miɗo hiɗi paamon ko Habaru lobbo mo mbaajotoomi oo hanaa to goɗɗo o ƴuwani kam.
48001012	Goɗɗo hokkaay kam mo, goɗɗo duu ekkitaay kam mo. Amma Iisa Almasiihu e hoore mum wannginani kam mo.
48001013	On nanii no njooɗoriimi illa arannde nder diina Yahudankooɓe. On nanii fuu no torrirmi hawriine jeyaaɓe Alla faa noy walaa. Mi sinngii koyngal sey mi sankitii hawriine ndee.
48001014	Miɗo ɓuri heewɓe nder waldeeɓe am naatude diina Yahudankooɓe. Miɗo ɓuri ɓe, ɓe fuu duu tiiɗude faa noy walaa he finaa-tawaa maamiraaɓe am.
48001015	Amma Alla nder moƴƴere mum suɓake kam illa mi rimaaka. O suɓake kam, o noddi kam.
48001016	Ɗum welu mo waɗi o wannginani kam Ɓiyiiko ngam mi waɗana ɓe kanaa Yahudankooɓe filla makko. Amma wakkati mum mi saawodiraay neɗɗo fuu.
48001017	Mi ummaaki, mi yehi Ursaliima ngam fottude artuɓe kam laataade lilaaɓe ɓeen. Mi yehaana leydi Arabiya, nden ngartumi Damas.
48001018	Duuɓi tati gaɗa tuubol am, nden nyannde gom ummiimi njehumi Ursaliima ngam mi anndodira he Piyer. Njooɗidiimi he makko balɗe sappo e joy.
48001019	Ko ƴaari Yakuuba minyo Joomiraawo meeɗen walaa lilaaɗo gom mo ngi'umi.
48001020	Ummiimi Ursaliima njehumi leydi Siriya e Silisi. Ko mbinndanmi on ɗum no goonga, Alla no seedi, mi fenaay.
48001022	Kawriiɗe goonɗinɓe leydi Yahudiya tokkuɗe Almasiihu ngi'aay kam baa nde worre.
48001023	Amma wakkati ɓe nani no wi'ee torrannooɗo ɓe oon kam woni hannden no waajoo filla Habaru lobbo, habaru mo o tefannoo nyifude,
48001024	ɓe tinni iɓe teddina Alla daliila ko o waɗani kam.
48002001	Duuɓi sappo e nay gaɗa tuubol am, nyannde gom coƴƴiimi Ursaliima, miin e Barnabas, Titus duu no wondi he amin.
48002002	Mi waɗi jahaangal Ursaliima ngaal ngam Alla wannginani kam yaadu toon. Wakkati ngarmi Ursaliima, mi hawridi he ardiiɓe goonɗinɓe huɓeere ndeen. Njooɗiimi, miin he maɓɓe tan, kollumi ɓe Habaru lobbo mo mbaajotoomi ɓe kanaa Yahudankooɓe. Mi waɗi ɗum ngam mi hiɗaa golle ɗe ngaɗumi he ɗe ngonmi miɗo waɗa hannden ngartaa meere.
48002003	Titus hanaa Yahudanke, o Gerekanke. Amma ɗum fuu waɗaay wakkati min kawrunoo Ursaliima wi'ee tilaay sey to o juulnaama,
48002004	baa nii ko banndiraaɓe meeɗen fewreeɓe gom tefiino ɗum. Ɓe corkake hawriine goonɗinɓe ndeen ngam horude min, ɓe ngi'a faa keddi toy kawtal amin he Iisa Almasiihu rimɗiniri min. Nden ɓe ndaara no ɓe ngartirta min maccuɓe maɓɓe.
48002005	Amma min kokkaay ɓe daama baa seɗɗa, ngam goonga Habaru lobbo oon duumoo faa abada hakkune mooɗon.
48002006	Nder hawriine ndeen, ardiiɓe adaaɓe no goɗɗum ɓeen walaa fuu ko ɓe ekkiti kam. Ko ɓe laatii fuu ɗum wannaay kam ngam Alla walaa hedran-hedran.
48002007	Ɓe paami ko hano no Alla halfiniri Piyer waajaade Habaru lobbo hakkune Yahudankooɓe, non miin duu Alla halfini kam waajaade Habaru lobbo oon hakkune ɓe kanaa Yahudankooɓe.
48002008	Alla hokki Piyer baawɗe laataade lilaaɗo yahde he Yahudankooɓe. Miin duu, o hokki kam baawɗe laataade lilaaɗo yahde he ɓe kanaa Yahudankooɓe.
48002009	Wakkati Yakuuba, Piyer e Yahaaya daareteeɓe hano bonjariije kawriiɗe goonɗinɓe ngi'unoo no Alla barkinɗiniri golle amin, ɓe ngatti juuɗe maɓɓe nder juuɗe amin, miin e Barnabas, ngam hollude ko ɓe njaɓi min mbaajoo ɓe kanaa Yahudankooɓe, kamɓe duu ɓe mbaajoo hakkune Yahudankooɓe.
48002010	Huune worre ɓe eeli min, kam woni min miccitoo talkaaɓe. Iɗum nder ɓerne am duu sanne.
48002011	Wakkati Piyer weerunoo huɓeere Antiyokiya, o yoofi laawol. Nden nyannde gom noddumoomi yeeso himɓe fuu kaalanmoomi.
48002012	Fadde goonɗinɓe fiiliiɓe Yakuuba gom warde Antiyokiya, Piyer he goonɗinɓe ɓe kanaa Yahudankooɓe nyaamdannoo. Amma nyannde goonɗinɓe ɓee ngarnoo Antiyokiya, Piyer fooɗi hoore mum itti he ɓe kanaa Yahudankooɓe ɓee. O acci nyaamdude he maɓɓe ngam omo hula Yahudankooɓe, tiiɗuɓe he finaa-tawaa mum'en, warɓe Antiyokiya ngi'a omo nyaamda he ɓe kanaa Yahudankooɓe.
48002013	Yahudankooɓe goonɗinɓe gom tawaaɓe nder Antiyokiya, kam'en duu nyemmini munafikaaku Piyer nguu faa ɗum beegini Barnabas kam duu tokki ɓe no waɗa ko ɓe ngaɗata fuu.
48002014	Wakkati ngi'unoomi ɓe ngosake laawol goonga tawaaɗo nder Habaru lobbo oon, nden yeeso goonɗinɓe ɓeen fuu, ittumi hunnduko, mbi'umi Piyer : « Aan ! A Yahudanke, amma a waɗi hoore maa hano mo hanaa Yahudanke. A tokkaay ko tilsinooje Yahudankooɓe mbi'i. Too, noy waɗata mbi'aa a tilsinan ɓe kanaa Yahudankooɓe njooɗoo jonnde Yahudankooɓe ? »
48002015	Minen, min dimaaɓe Yahudankooɓe, min kanaa ɓe kanaa Yahudankooɓe, ɓe mbi'oton no waɗooɓe hakke.
48002016	Goonga non, miɗen anndi ko neɗɗo daarataake jom dartinaaku ngam tokki Tawreeta. Amma nde joomum goonɗini Iisa Almasiihu, joomum daaretee jom dartinaaku. Minen duu, min ngoonɗini Iisa heɓa min ndaaree jom'en dartinaaku, daliila goonɗinol amin hanaa daliila tokkol Tawreeta. Walaa daareteeɗo dartiiɗo yeeso Alla ngam tokki tan ko tilsinooje Tawreeta mbi'i.
48002017	Minen, nder kawtal amin he Almasiihu miɗen tefa daareede jom'en dartinaaku. Too ! Nde nii tawaama nder kawtal amin ngaal, miɗen he waɗude hakke non, ɗume hiɗaa wi'ee ɗo kaden ? Ko Almasiihu no uppa neɗɗo waɗa hakke naa ? Abada !
48002018	Nde nii mi wartii he Tawreeta mo mboppumi oo, too miin he hoore am watti ɓoggol kiite he daane am.
48002019	Ko Tawreeta wi'ata himɓe ɗum waɗi tottitiimi nde ngartumi har Alla. Nder kawtal am he Almasiihu, mi maaydii he makko dow bardugal.
48002020	Jooni hanaa miin he hoore am woni no wuura nder ɓanndu am, amma Almasiihu he hoore mum woni no wuura nder am. Mbuurnam am fuu nder goonɗinol ɓii-Alla ngaɗanmi ɗum. Kanko hiɗi kam faa mursi yonki mum ngam am.
48002021	Mi yawaaki moƴƴere Alla mi tokka Tawreeta. Ngam nde nii tawi tokkude Tawreeta waɗata neɗɗo jom dartinaaku, ndenne maayde Almasiihu warti meere.
48003001	Hey onon himɓe Galatiya, ko'e mooɗon cottii naa ? Moy korti on ? Mi holli on faa laaɓi tar maana tontol Iisa Almasiihu.
48003002	Miɗo hiɗi mi ƴama on ƴamɗe ɗee : Tokkol Tawreeta naa goonɗinol Habaru lobbo, habaru dow Iisa Almasiihu waɗi keɓuɗon Ruuhu Alla ?
48003003	Ko waɗi oɗon pamɗi hakkillo nii fuu ? On puɗɗirii huune fuu dow innde Ruuhu Alla, amma joonin ko ngatton fuu dow semmbe mooɗon ngatton ɗum naa ?
48003004	Jooni, oɗon miila ko torra ka hewti on kaa fuu warti meere naa ? Abada ! Ka wartaay meere.
48003005	Oɗon anndi ko Alla gaɗɗo kujje kaayɗiniiɗe hakkune mooɗon, kanko duu hokki on Ruuhu makko. Oɗon miila, ko o waɗi kujje ɗee fuu ngam on tokki Tawreeta naa ngam on ngoonɗini Habaru lobbo ?
48003006	Taykee mbuurnam Ibrahim ndaaron, har ko daarata mbuurnam makko, no winndaa wi'aa : O goonɗini Alla, waɗi Alla daari mo dartiiɗo.
48003007	Ndenne, paamee ko himɓe goonɗinɓe Alla, kam'en ngoni jippotooɓe he Ibrahim goonga e goonga.
48003008	Ngam Alla fodakeno ɗum waɗi no winndaa wi'aa, nyannde gom Alla adan ɓe kanaa Yahudankooɓe, wartira ɓe seniiɓe daliila Ibrahim, ngam ɓe ngoonɗinii mo. Wakkati Alla wi'unoo mo : Ngam sabbu maaɗa lenyi duuniyaaru fuu mbarkintee, Ibrahim nani habaru belɗo oo illa o tabbitaay.
48003009	Ibrahim goonɗini waɗi Alla barkinɗini mo, ndenne neɗɗo fuu goonɗini no barkinɗintee, kam duu.
48003010	Neɗɗo fuu miili ko Alla laaɓinan ɗum ngam tokkii ko tilsinooje Tawreeta mbi'i, too neɗɗo oo no kuɗaaɗo. Ngam no winndaa wi'aa : Kuddi woodani neɗɗo fuu mo tokkaay tilsinooje Tawreeta ɗeen fuu faa laaɓi.
48003011	Goonga non, neɗɗo fuu waawtaa laatii dartiiɗo yeeso Alla ngam no tokkuɗo ko Tawreeta wi'i tan. Ngam no winndaa wi'aa : Dartiiɗo wuuran daliila goonɗinol mum.
48003012	Tokkol Tawreeta haɓɓaay dartinaaku he goonɗinol. Amma Tawreeta wi'aana : Neɗɗo fuu waɗi ko Tawreeta wi'i, heɓan mbuurnam daliila mayre.
48003013	Almasiihu soptinii en he kuddi tawaani nder Tawreeta ngam o wari o adi ndi nokku meeɗen wakkati o hiitana kiite Tawreeta. No winndaa wi'aa : Kuɗaaɗo woni jomaaɗo he leggal waraa.
48003014	Fii oo fuu heewtake Iisa Almasiihu heɓa daliila makko ɓe kanaa Yahudankooɓe duu keɓa barke ɗe Ibrahim heɓi. Enen duu har goonɗinol meeɗen mbaawen heɓude Ruuhu mo Alla fodanii en.
48003015	Banndiraaɓe, accee mi hokka on misaali dow ko anndanɗon. Nde nii himɓe ɗiɗo ngaddii amaana faa ɓe ngatti junngo ngam tabbintinde amaana maɓɓe oo, too walaa baawɗo sottinde amaana oo naa ɓeydude cotol dow makko.
48003016	Wooɗi, Alla waɗanii Ibrahim e jippotooɓe he mum podooje. Ko wi'aa jippotooɓe he makko ɗum, wi'aaka jippotooɓe wondaaɓe ɓeen no ɗuɓɓe. Amma nder jippotooɓe ɓeen gooto wondaa, kanko woni Almasiihu.
48003017	Ko ngiɗumi wi'ude nii : Tawreeta garɗo duuɓi keme nay e woronja gaɗa amaana mo Alla feŋunoo, waawaa feŋiti mo. Ngam nde nii Tawreeta feŋiti amaana mo Alla feŋunoo, amaana Alla oon wartan meere.
48003018	Nde nii tawinoo ndonngu kisinam nguu har tokkol Tawreeta heɓirtenoo, ndenne hanaa har alkawal Alla ngaal ngu heɓirtee. Amma en ngi'ii ko Alla har alkawal mum holli Ibrahim yerre.
48003019	Ndenne, ɗume Tawreeta waɗanaa ? O waɗaama ngam wannginde hakkeeji himɓe fadde jippotooɗo he Ibrahim, podanaaɗo alkawal Alla oon warde. Tawreeta oo, maleykaaɓe Alla ngaddi mo, ngatti nder junngo Muusa tawaaɗo hakkune Alla he ɓiɓɓe Isra'el.
48003020	Amma filla goɗɗo tawee hakkune neɗɗo he hoore mum walaa. Alla duu no gooto, o wondaa fuu goɗɗo.
48003021	Ndenne, ɗume hiɗaa wi'eede ɗo ? Ko Tawreeta no gaabi alkawaliiji Alla naa ? Hanaa ! Seeda ngi'aa, nde nii no woodunoo tilsinoore waawde hokki neɗɗo mbuurnam, ko nde nii himɓe keɓinoo nde, nden tabbat tokkol Tawreeta no waɗan himɓe jom'en dartinaaku.
48003022	Amma no winndaa wi'aa ko hakke jaalake kappa kuula duuniyaaru fuu. Ɗum waɗi duu, ngam alkawal ngal Alla waɗi dow goonɗinde Almasiihu ngaal, neɗɗo fuu goonɗini Iisa Almasiihu heɓa ngal.
48003023	Fadde goonɗinol wanngineede, Tawreeta haɓɓi en, wartiri en maccuɓe. To soptoree fuu walaa, nde hanaa nii neɗɗo goonɗini Iisa Almasiihu non.
48003024	Ndenne, Tawreeta ɗowi en naako Almasiihu wari heɓa nde nii en ngoonɗinii mo, ndaareɗen jom'en dartinaaku.
48003025	Joonin ko wakkati goonɗinol Almasiihu ngool waɗi, en kaajaaka ɗowol Tawreeta.
48003026	Joonin on fuu, on ɓiɓɓe Alla daliila ko ngoonɗinɗon Iisa Almasiihu.
48003027	On fuu daliila gaɗol batisma mooɗon, on peŋake he Iisa Almasiihu. O lamni ɓerɗe mooɗon ngam nyemminon mo.
48003028	Ndenne, walaa ko senndata Yahudanke he mo hanaa Yahudanke, dimo he maccuɗo, gorko he debbo. Ngam on fuu on go'o nder kawtal mooɗon he Iisa Almasiihu.
48003029	Se tawi Almasiihu jeyi on, on lenyol Ibrahim, on ndonan alkawal ngal Alla fodinoo ngal.
48004001	Alal misaali, nde nii donoowo no suka, walaa fuu ko senndata ɗum he maccuɗo. Baa nde kanko ronata njawdi ndiin fuu,
48004002	omo haani ɗowtanaade jogiiɓe mo, e reenooɓe njawdi makko sey wakkati mo baabiiko taƴi oon yottii.
48004003	Non enen duu, fadde Almasiihu rimɗinde en, en tawaakana ley dabareeji ginni marɗi baawɗe duuniyaaru.
48004004	Amma nde wakkati mo Alla resi oon yottii, Alla lili Ɓiyum. Debbo gom rimi mo nder wakkati mo sariya Tawreeta nawtortee.
48004005	O warii o rimɗina en he maccangaaku Tawreeta ngam laatoɗen ɓiɓɓe Alla.
48004006	En ɓiɓɓe makko goonga e goonga, waɗi o watti Ruuhu Ɓiyiiko nder ɓerɗe meeɗen. Ruuhu oo duu waɗata eɗen nodda Alla eɗen mbi'a : « Abba ».
48004007	Ndenne, en kanaa maccuɓe kaden, en ɓiɓɓe makko. Ngam en ɓiɓɓe Alla duu waɗi, Alla waɗi en ronooɓe ɗum.
48004008	Ndenno on anndaano Alla, waɗi oɗon ndewa tooruure.
48004009	Amma joonin ko annduɗon Alla, naa mbi'en ko Alla anndi on, noy watta tottitoɗon Alla, kokkon mo ɓaawo, coƴƴoɗon ley dabareeji ginni marɗi baawɗe duuniyaaru, dabareeji ɗi ngalaa fuu semmbe gom. Naa oɗon ngiɗi laataade maccuɓe majji non ?
48004010	Oɗon kakkilii he balɗe gom, oɗon kakkilii he lebbi gom, oɗon kakkilii he wakkatiiji gom, oɗon kakkilii he kitaale gom.
48004011	Miɗo hula to golle ɗe ngollumi hakkune mooɗon laatoo meere.
48004012	Banndiraaɓe, ko ngiɗumi woni nyemminon kam. Ko mbi'umi nyemminon kam ɗum hanaa gacce gom ngaɗanɗon kam. Miin e hoore am, mi laatakeno hano mooɗon.
48004013	Oɗon anndi ko rafi cellal am hokki kam laawol warde waajaade Habaru lobbo hakkune mooɗon.
48004014	Baa nii ko rafi jam am oo sulnanii on faa noy walaa, ɗum fuu waɗaay mboppon kam naa mboɗɗoɗon kam. On njaɓɓitake kam, njaɓɓitaaki lilaaɗo Alla. On njaɓɓitake kam hano miin he hoore am woni Iisa Almasiihu.
48004015	Mi tabbintini ko wakkati mum, nde nii no waɗo, nden neɗɗo mooɗon fuu ittiino gite mum hokka kam. Amma hannden toy nanol belɗum mooɗon ngool tokki ?
48004016	Mi laatake ganyo mooɗon naa, ngam miɗo haalana on goonga ?
48004017	Oɗon nder ɓerɗe himɓe ɓee faa noy walaa, amma ɓerɗe maɓɓe mbooɗaa. Ko ɓe ngiɗi tan woni senndude on he am ngam tokkiron ɓe ɓerne worre.
48004018	Ko ɓuri woni wattude wakkati fuu hakkillo mum he ko nafata baa nde mi tawaaka hakkune mooɗon.
48004019	Yaa onon ɓiɓɓe am, ɗiɗaɓere am nii ko miɗo yara naawɗum mawɗum daliila mooɗon. Naawɗum, ɗum tooke mum nanndi tooke ŋatawere. Mi yaran ɗum sey nyannde hidde Almasiihu ɓenndi nder ɓerɗe mooɗon.
48004020	Kay, daliila mooɗon, hannden hakkillo am fuu ummake sanne faa noy walaa. Da wi'ee miɗo wonnoo hakkune mooɗon non, nden mi anndannoo ko mbi'anmi on.
48004021	Mi ƴaman on, onon hiɗuɓe tokkude Tawreeta : On nanaay ko winndaa wi'aa nder Tawreeta ?
48004022	Nder mayre no winndaa wi'aa ko Ibrahim rimi worɓe ɗiɗo. Isma'el, ɓii-korɗo Saratu he Isiyaaku, mo Saratu he hoore mum rimi.
48004023	Isma'el rimaama no himɓe ndimirtee nder duuniyaaru, amma Isiyaaku kay rimaama daliila alkawal Alla.
48004024	Rewɓe ɗiɗo ɓee, no misaali tinndinoowo amaanaaji ɗiɗi ɗi Alla waɗi. Hajara, no tinndina amaana mo Alla waɗani ɓiɓɓe Isra'el dow waamnde Sinayi. O rimii ɓiɓɓe makko ley maccangaaku amaana oo.
48004025	Hajara no tinndinoore waamnde wi'eteene waamnde Sinayi wonnde nder leydi Arabiya. O tinndinoore huɓeere Ursaliima hannden, ngam kanko he ɓiɓɓe makko ɓe fuu ɓe maccuɓe.
48004026	Saratu no tinndinoore huɓeere Ursaliima wonnde dow, huɓeere nde anndaa maccangaaku, nder mayre duu ƴuwɗen.
48004027	No winndaa wi'aa : Herkita jaleeɗe, aan dimaro. Ilina, aan mo anndaa naawɗum ŋatawere, ngam ɓiɓɓe debbo boppaaɗo no ɓuran ɓiɓɓe kaɓɓanaaɗo ɗudde.
48004028	Onon banndiraaɓe, on ɓiɓɓe alkawal hano no Isiyaaku laatori ɓii-alkawal Alla.
48004029	Nder jamaanu Ibrahim, ɓiɗɗo dimaaɗo hano no himɓe ndimirtee nder duuniyaaru torri dimaaɗo nder baawɗe Ruuhu Alla oon. Baa hannden duu non ɗum worri.
48004030	Amma ɗume winndaa wi'aa ? No winndaa wi'aa : Riiwu korɗo oon e ɓiyum, ngam ɓii-korɗo oo ronidataa e ɓii-dimo oon.
48004031	Ndenne banndiraaɓe, en ƴuwaay he korɗo oon, en ƴuwaana he debbo dimo oon.
48005001	Almasiihu rimɗini en ngam laatoɗen rimɓe goonga e goonga. Ndenne tarsinee faa wooɗa, to accee neɗɗo fuu wartira on nder maccangaaku kaden.
48005002	Korkitee noppi mooɗon, miin Pol, wi'i on, nde nii on njaɓi njuulneɗon, ndenne on kolli ko walaa ko Almasiihu nafiri on.
48005003	Miɗo miccintina on duu ko neɗɗo fuu jaɓi njuulnaa, tilay joomum tokka tilsinooje Tawreeta ɗeen fuu.
48005004	Onon tefooɓe laataade jom'en dartinaaku nder tokkol Tawreeta, on ceedii he Almasiihu, on mboɗɗake moƴƴere Alla.
48005005	Amma minen, min ngattii gokka ko Alla wartiran min jom'en dartinaaku yeeso mum. Ɗum duu woni ko keɗiɗen sanne keɓol mum daliila Ruuhu Alla gonɗo no golla nder ɓerɗe meeɗen ngam en goonɗinɓe.
48005006	Neɗɗo fuu hawti he Iisa Almasiihu, julneede e rafi julneede, fuu no go'o. Ko ɓuri nafude joomum woni goonɗinol tabbintinaagol he hollude himɓe fuu hidde.
48005007	On puɗɗi yahde yeeso nder goonɗinol mooɗon no wooɗiri. Moy haɗi on tokkude goonga ?
48005008	Hanaa Alla nodduɗo on haɗi on tokkude goonga oon.
48005009	Oɗon nana himɓe no mbi'a : « Ƴuufinirɗum seɗɗa tan heƴii ƴuufina conndi budaani no ndi foti fuu. »
48005010	Amma miin, mi wattaana hoolaare am dow Joomiraawo meeɗen, ɗum duu waɗi mi tabbintini ko en fuu en miiloo wooto. Neɗɗo fuu wari watti fitina hakkune mooɗon, joomum hiitetee, mo non fuu.
48005011	Banndiraaɓe, nde mi waajake mi wi'i, accon njuulneɗon, nden Yahudankooɓe torrataano kam. Nde nii mi waajakeno juulnol, nden maayde Iisa Almasiihu dow bardugal mettataano ɓerne neɗɗo fuu.
48005012	Ndenne, wonɓe no kuɓɓa hiite hakkune mooɗon ɓee manta ko'e mum'en !
48005013	Banndiraaɓe, Alla noddi on ngam waɗa on rimɗuɓe. To muree accon dimɗinol mooɗon ngol laatanoo on daliila tokkude muuyɗe ɓanndu. Ndurwee ngol laatanoo on laawol hidde gollonodirde he ɓerne worre.
48005014	Ngam Tawreeta fuu hawraa nder tilsinoore worre ndee wi'ude : Ngiɗaa gondo maa no ngiɗirɗaa hoore maa.
48005015	Kakkilee nde nii oɗon kaɓa, oɗon nyaamodira hano liƴƴi, ko'e mooɗon ngonɗon oɗon liɓa.
48005016	Njooɗee no Ruuhu Alla holliri on njooɗoroɗon, ngam to on tokku muuyɗe ɓalli mooɗon.
48005017	Ngam hanaa ko ɓalli mooɗon ngiɗi fuu, Ruuhu Alla hiɗi. Non duu hanaa ko Ruuhu Alla hiɗi fuu, ɓalli mooɗon ngiɗi. Pooɗodirol woni hakkune muuyɗe ɓanndu neɗɗo he Ruuhu Alla. Ko ɗum rimata duu woni neɗɗo waawaa waɗi ko hiɗi fuu.
48005018	Ndenne, nde Ruuhu Alla woni no ɗowa on, on ngalaa ley dabare Tawreeta.
48005019	Jeenu, golle nyiddiniiɗe, ngoni ko muuyɗe ɓanndu ndimanta ɓii-aadama.
48005020	Ɗe ndimana ɓe na dewol tooruuje, korte, banyodirol, habdo, haasidaaku, ɓerne ɓaleeraaku, ɓurnodirol, hedran-hedran.
48005021	Ɗe ndimana ɓe na suuno bonngo, jarɗe, fijirde bonde he ko nanndi he mum. Miɗo miccintina on, hano no kaalirnoomi ɗum, gollooɓe ir golle ɗee naatataa nder Laamu Alla.
48005022	Amma Ruuhu Ceniiɗo kay, ko rimanta en woni : Hidde, welwelo, jam, munyal, yurmeene, moƴƴude, hoolaare,
48005023	ɓerne feewne, he dawranol hoore mum. Hakiika, tilsinoore fuu walaa haɗude kujje ɗee fuu ngaɗee.
48005024	Ɓe Almasiihu jeyii fuu mbari suunooji ɓalli mum'en bonɗi, he ko nanndititta he mum'en dow bardugal.
48005025	Nde nii Ruuhu Alla keɓirten mbuurnam kesam, ndenne no haani tawee Ruuhu Alla oon woni no ɗowa en.
48005026	To neɗɗo meeɗen fuu fii gabaare wi'a kam no goɗɗum. Accen fitina he haasidaaku hakkune meeɗen.
48006001	Banndiraaɓe am, nde nii goɗɗo mooɗon nanngaama nder gaɗol hakke, onon ɓe Ruuhu Alla wondi he mum'en, ngartiree mo dow laawol. Ngattee hakkillo he leesinaaku, ngartiron mo heese heese. Amma onon duu, kakkilee dow tefol wartirde mo, to njehon ngaɗon hakke.
48006002	Mballodiree hakkune mooɗon, ɗum hollata ko on tokkii tilsinoore nde Almasiihu hokki on ndee no wooɗiri.
48006003	Nde nii goɗɗo fiyi gabaare wi'i ko kam no goɗɗum, tawi joomum hanaa fuy, too joomum hoore mum woni no jammboo.
48006004	Amma neɗɗo mooɗon fuu tayko gollal mum daara. Nde nii gollal joomum wooɗii, joomum no waawi fiyude gabaare mum dow maggal, hanaa sey to joomum fiyi hoore mum he goɗɗo.
48006005	Neɗɗo fuu donngal muuɗum ronndotoo.
48006006	Neɗɗo fuu ekkitaa goɗɗum dow haala Alla, no haani fecca njawdi mum, itta mbaka ekkintinɗo mo oon.
48006007	To njammbee ko'e mooɗon, Alla jaltintaake. Ko neɗɗo aawi fuu, hettata.
48006008	Neɗɗo fuu aawi ko welnataa ɓerne mum, hettan maayde. Amma neɗɗo fuu aawi ko weli Ruuhu Alla, hettan mbuurnam nduumiiɗam.
48006009	To en comu waɗude ko wooɗi. Ngam nde nii en comaay, en kettan nyannde fuu wakkati oon waɗi.
48006010	Ndenne nder wakkati mo hoddi oo, ndurwen ngaɗanen neɗɗo fuu moƴƴere. Amma ko ɓuri woni, ngaɗanen banndiraaɓe meeɗen goonɗinɓe Almasiihu.
48006011	Ndaaree binndi ɓutti binndaaɗi ɗii, miin he hoore am winndani on ɗi he junngo am.
48006012	Wonɓe no tilsina njuulneɗon ɓee, himɓe non donndiiɓe ko'e, tefooɓe wi'ee kam'en no goɗɗum. Iɓe tilsina on ngam iɓe ndogga ɓe torree daliila waaju dow maayde Iisa Almasiihu dow bardugal.
48006013	Wonɓe no tilsina njuulneɗon ɓee, kamɓe he ko'e maɓɓe ɓe tokkaay ko Tawreeta wi'i. Iɓe ngiɗi njuulneɗon tan, ngam ɓe piya gabaare daliila ɓe keɓii on njuulnaama.
48006014	Miin kay, huune worre piiranmi gabaare, kanƴum woni maayde Iisa Almasiihu Joomiraawo meeɗen dow bardugal. Har maayde makko, kujje duuniyaaru fuu ngartii meere to am. Miin he hoore am, miin duu mi wartii meere to majje.
48006015	Juulneede e rafi juulneede fuu no go'o, amma ko ɓuri woni, Alla waɗi en himɓe tagitaaɓe.
48006016	Jam e moƴƴere Alla tabbita he neɗɗo fuu tokkuɗo laawol ngol njannginmi ngool. Jam e moƴƴere tabbita duu dow Isra'ilankooɓe, himɓe Alla goongaaɓe.
48006017	Ɓaawo hannden to neɗɗo fuu torru kam, ngam ɓatatte gonɗe dow ɓanndu am daliila Iisa Almasiihu.
48006018	Banndiraaɓe, moƴƴere Iisa Almasiihu Joomiraawo meeɗen wonda e mooɗon. Aamiin !
49001001	Miin Pol mo, Alla suɓii, waɗi lilaaɗo Iisa Almasiihu winndani on ɗerol ngool, onon himɓe Alla tawaaɓe nder Efeesu, wattuɓe hoolaare mum'en he Iisa Almasiihu.
49001002	Alla Baaba meeɗen he Iisa Almasiihu Joomiraawo meeɗen kokka on jam he moƴƴere.
49001003	Jettooje ngoodani Alla, Baaba Iisa Almasiihu Joomiraawo meeɗen. Alla mo nder kawtal meeɗen he Almasiihu, jippini dow meeɗen iri barke fuu taweteeɗe hakkune beɗi kammu ɗe Ruuhu makko hokkata.
49001004	Daliila kawtal meeɗen he Iisa Almasiihu waɗi fadde duuniyaaru tageede, Alla suɓii en, wartiri en feere ngam hoore mum, waɗi en ɓe ngalaa fuu feloore yeeso mum. Alla no hiɗi en waɗi
49001005	o hoddiri illa arannde, laatoɗen ɓiɓɓe makko daliila Iisa Almasiihu. Ɗum wonnoo muuyɗe makko, ɗum duu woni ko weli mo.
49001006	Ndenne en njetta mo, teddinen mo ngam moƴƴe makko mawɗe ɗe o hokki en daliila Ɓiyiiko korsuɗo.
49001007	Ɓiɗɗo mo har ƴiiƴam mum ndufaaɗam, ɓiɗɗo mo nder kawtal meeɗen he mum, ndimɗinaɗen, hakkeeji meeɗen njaafaa. Alla waɗii ɗum fuu ngam moƴƴere makko no mawni sanne.
49001008	Moƴƴe ɗe Alla hokkata en ngalaa keddi, o hokkiri en ɗe hikmaaku he anndal kuuɓungal.
49001009	O wannginani en sirri makko, siri cuuɗiiɗo, siri belɗo mo, mo o nufi illa arannde humnirde har Almasiihu.
49001010	Ko Alla nufi woni : Nde nii wakkati oon waɗi, o hawran huune fuu ko woni dow he ko tawa ley, o waɗa Almasiihu hooreejo majjum.
49001011	Nder kawtal meeɗen he Iisa Almasiihu, Alla hokki en mbaka mo o fodani en, ngam o suɓake en illa arannde nder siri makko. Omo tabbintina huune fuu no o hiɗiri ɗum he no o muuyiri ɗum.
49001012	Ndenne, enen artuɓe ngatti tammude mum'en fuu he Almasiihu, en njetta Alla teddinen mo.
49001013	Onon duu, wakkati kettiniɗon Habaru lobbo, habaru goonga e goonga oo, habaru gaddanɗo on kisinam, on ngartii himɓe Alla. On ngattii hoolaare mooɗon he Almasiihu, Alla duu fiyi haatimiire Ruuhu mum dow mooɗon, Ruuhu Ceniiɗo mo o fodaniino on.
49001014	Ruuhu Ceniiɗo oo woni mbaka meeɗen arano nder ndonu ngu keɓoyten to Alla. Nyannde fuu ndimɗinaɗen he gaɗol ko boni, en njoddoto he makko. Ndenne en njetta Alla, teddinen mo.
49001015	Illa ko keɓumi habaru no ngoonɗinirɗon Iisa Joomiraawo meeɗen, he ko nanumi hidde nde ngoodanɗon goonɗinɓe mo,
49001016	illa ndeen, wakkati fuu mo ngaɗanmi du'aa'u, miɗo yetta Alla ngam mooɗon.
49001017	Miɗo eela Alla Iisa Almasiihu Joomiraawo meeɗen, Baabiraawo Jom teddungal hokka on Ruuhu mum, Ruuhu oon janngina on hikmaaku he laawol taykaaki. O holla on laawol anndude mo no wooɗiri.
49001018	Miɗo eela Alla uddita ɓerɗe mooɗon heɓa paamon tammude nde o hokki on wakkati o noddunoo on. Paamon duu no ɗuuɗirka he wodde ndonu himɓe makko poti.
49001019	Miɗo eela Alla uddita ɓerɗe mooɗon heɓa paamon baawɗe ɗe o itti ngam wallude en, enen dekuɓe tammude mum'en dow makko ngalaa walde. Baawɗe ɗe o itti
49001020	ngam wallude en, kanƴe o wattunoo o ummintini Iisa Almasiihu he maayde. O ƴencini mo, o joƴƴini nyaamo makko hakkune beɗi kammu.
49001021	Ndenne, Almasiihu no heedani huune fuu dow, nde laamu non naa nde semmbe gom non, nde ardiiɗo non no semmbe mum foti fuu. Innde fuu hokketeene, innde makko ɓuri ɗum. Kanko heedani ɗe dow nder duuniyaaru nduu, kanko duu heedanta ɗe dow nder duuniyaaru warooru.
49001022	Alla wattii huune fuu ley baawɗe Almasiihu. Alla wattii mo o dawrana huune fuu, o waɗii mo hoore hawriine goonɗinɓe.
49001023	Hawriine goonɗinɓe woni ɓanndu Almasiihu, inde heewi mbuurnam makko. Omo nder huune fuu, nokku fuu to ɗum tawaa.
49002001	Ko on ngoonɗinaayno, on nanndaana hano maayɓe ngam on ɗowtanaaki Alla, oɗon nii nder waɗude hakke.
49002002	Nder wakkati oo, oɗon tokkitii laabi duuniyaaru bonɗi, ɗowtaniɗon Ibiliisa gonɗo no laamii hakkune dow e ley, gonɗo no uppa ɓerɗe caliiɓe ko Alla wi'i.
49002003	Ndenno en fuu nii ngonnoɗen, eɗen tokkitii giɗaale ɓerɗe meeɗen, eɗen ngaɗa ko ɗe kolliti en. Ndenne har ɓii-aadamaaku meeɗen tikkere Alla warannoo dow meeɗen hano no nde warirnoo dow woɓɓe.
49002004	Amma Alla no keewɗo yurmeene, hidde makko nde o woodani en duu no mawni sanne.
49002005	O hawri en, enen he Almasiihu, o hokki en mbuurnam kesam. O hokkii en ɗam baa nii ko wakkati mum, en nanndaana maayɓe ngam en murtuɓe he Alla. Ngam omo moƴƴi waɗi o hisini on.
49002006	Enen he Almasiihu fuu o hawri o ummintini, o jonni hakkune beɗi kammu.
49002007	Alla waɗii ɗum ngam hollude jamanuuji garooji ko moƴƴe mum, ɗe o waɗani en daliila Iisa Almasiihu ɗuuɗirka mum walaa walde.
49002008	Moƴƴere ndee duu waɗi o hisini on ngam on ngoonɗini Almasiihu. Kisinam ɗaam ƴuwaay to mooɗon, ɗam kokkal Alla.
49002009	Alla hokkaay on ɗam ngam golle mooɗon heɓa to neɗɗo mooɗon fuu fiyu gabaare mum wi'a kam no goɗɗum.
49002010	En gollal Alla lobbal sanne. Enen he ko'e meeɗen kanko waɗi en. Daliila kawtal meeɗen he Iisa Almasiihu, o heyɗintinii en ngam ngollen golle lobbe, ɗe illa arannde o siryi ngaɗen.
49002011	Miccitee fa, no ngonnoɗon ndenno. On ndimaaka Yahudankooɓe, Yahudankooɓe no mbi'a kam'en no juulnaaɓe, onon on kanaa juulnaaɓe. Juulnol huune waɗeteene he ɓanndu non.
49002012	Miccitee, ko wakkati mum on ngondaano he Almasiihu. On ngalaa fuu baawɗe gom hakkune Yahudankooɓe. On ngalaano nder amaana mo Alla waɗani himɓe mum, tammude fuu walanaa on, on ngalaano ko ndewoton.
49002013	Onon, ɓe illa ndenno, on woɗɗinooɓe Alla, amma hannden dow ƴiiƴam Iisa Almasiihu ndufaaɗam on ɓattinaama Alla.
49002014	Almasiihu he hoore mum waddi jam hakkune Yahudankooɓe he ɓe kanaa Yahudankooɓe, o wartirii ɓe sewre worre. Wakkati o mursunoo yonki makko, o liɓi koogol paliingol hakkune maɓɓe. Kam woni o itti huune fuu ko waddata nganyaandi hakkune maɓɓe.
49002015	Semmbe Tawreeta he tilsinooje Yahudankooɓe fuu o itti ɗum, o wartiri potal hakkune Yahudankooɓe he ɓe kanaa Yahudankooɓe. Nder kawtal makko he maɓɓe, o waɗi ɓe sewre worre.
49002016	Har maayde makko dow bardugal, o itti nganyaandi hakkune Yahudankooɓe he ɓe kanaa Yahudankooɓe, o hawri ɓe, o waɗi sewre worre. O wartiri potal hakkune maɓɓe he Alla.
49002017	Almasiihu wari waajaade on habaru mo jam, onon ɓe kanaa Yahudankooɓe, ɓurɓe woɗɗaade Alla. O wari waajaade duu Yahudankooɓe ɓadiiɓe Alla.
49002018	Daliila Almasiihu waɗi Yahudankooɓe he ɓe kanaa Yahudankooɓe fuu keɓi laawol darowaade yeeso Alla Baabiraawo meeɗen nder balla Ruuhu gooto.
49002019	Ndenne, onon ɓe kanaa Yahudankooɓe, on kanaa weerɓe, himɓe ƴuwɓe to gom. Amma hannden on ɓiɓɓe leydi, jeyaaɓe Alla, wonduɓe he suɓaaɓe makko.
49002020	On nyiɓaama dow diidol ngol lilaaɓe he annabiiɓe ndiidi. Iisa Almasiihu he hoore mum woni bonjariyal nyibdi ndiin.
49002021	Kanko duu, o waɗi ndi fuu ndi nanngodiri faa ndi toowi, ndi laatii Juulirde mawne, seniine waɗanaade Joomiraawo.
49002022	Nder kawtal mooɗon he makko, on ngattidaama onon he ɓeeto nder nyibdi ndiin heɓa ndi laatoo Juulirde mawne to Ruuhu Alla jooɗii.
49003001	Ngam majjum waɗi miin Pol, uddaaɗo daliila golle ɗe Iisa Almasiihu halfini kam hakkune mooɗon ngam nafude on, onon ɓe kanaa Yahudankooɓe, miɗo yetta Alla ngam mooɗon.
49003002	Sikka fuu walaa on nani habaru golle ɗe Alla nder moƴƴere mum halfini kam ngam nafude on.
49003003	Alla wannginani kam siri mum cuuɗiiɗo. Mi winndanii on duu seɗɗa dow majjum.
49003004	Nde nii on njanngi ɗum, on paaman ko miɗo anndi siri mo o waɗirta har Almasiihu.
49003005	Nder jamanuuji bittiiɗi, siri oo haalanaaka ɓiɓɓe aadama. Amma joonin kay Alla watti Ruuhu mum wanngini mo yahde he lilaaɓe mum seniiɓe. O wannginaama yahde he annabiiɓe makko seniiɓe.
49003006	Ndaa siri oo nii : Har Habaru lobbo oon, Yahudankooɓe he ɓe kanaa Yahudankooɓe kawta moƴƴere nde Alla resani himɓe mum, ɓe laatii sewre worre, ɓe keɓii fodoore nde Alla waɗi daliila Iisa Almasiihu.
49003007	Habaru lobbo oo waɗi laatiimi gollanoowo Alla. Ɗum duu woni moƴƴere nde Alla hokki kam nder moƴƴuki mum he har baawɗe mum.
49003008	Baa nii ko miin ɓuri famɗude nder himɓe Alla, miin Alla suɓii, hokki teddungal waajaade hakkune ɓe kanaa Yahudankooɓe barke ɗe limtataako tawaaɗe nder Habaru lobbo, habaru dow Almasiihu.
49003009	Alla hokkii kam duu baawɗe hollude neɗɗo fuu faa laaɓa tar noy o humniri siri oo. Alla, taguɗo huune fuu he hoore mum, suuɗi siri oo illa fil'ajal.
49003010	Ndenne jooni, daliila hawriine goonɗinɓe Iisa Almasiihu, laamu fuu naa baawɗe fuu tawaaɗe hakkune beɗi kammu waawan faamude ko Alla no jom hikmaaku. Hikmaaku nguu duu, omo holla ngu nder laabi re'ataa
49003011	hano no o siryori ɗum illa fil'ajal. Siri oo, o humnii ɗum har Iisa Almasiihu Joomiraawo meeɗen.
49003012	Kawtal meeɗen he Iisa Almasiihu e goonɗinde mo hokki en laawol ɓadaade Alla nder hoolaare mawne.
49003013	Ndenne, to torraaji ɗi ngonmi miɗo yara daliila mooɗon waɗu coƴƴoroɗon gaɗa ngam yahde yeeso ɗi ɓeydaari mooɗon.
49003014	Torraaji am no ɓeydaari mooɗon, waɗi miɗo hofano Baabiraawo,
49003015	ɗaɗol lenyi gonɗi dow he ley fuu.
49003016	Mi eelii mo kanko jom teddungal manngal, nder baawɗe Ruuhu makko, o semmbinɗina ɓerɗe mooɗon.
49003017	Mi eelii Alla, waɗa Almasiihu wara jooɗoo nder ɓerɗe mooɗon ngam goonɗinol mooɗon. Mi eelii mo duu o sinnga hidde mawne hakkune mooɗon,
49003018	heɓa onon he himɓe Alla fuu paamon noy hidde Almasiihu mawniri, noy nde luggiɗiri he no nde yaajiri faa nde walaa keerol.
49003019	Miɗo hiɗi duu anndon hidde Almasiihu no ɓuri to hakkillo neɗɗo waawi nanngude ngam jikku Alla heewa on kap.
49003020	Teddungal laatanoo Alla, mo baawɗe mum no ɓuri to hakkillo neɗɗo waawi nanngude ɗum. Alla mo har baawɗe mum gonɗe nder meeɗen, no waɗa kujje ɓurɗe ko eeluɗen ɗum.
49003021	Teddungal laatanoo mo daliila Iisa Almasiihu, daliila hawriine goonɗinɓe, nder jamanuuji fuu faa abada abadin. Aamiin !
49004001	Miin Pol, uddaaɗo ngam golle Joomiraawo, mi eeli on mbuuron mbuurnam njaadoojam he noddol ngol Alla noddi on.
49004002	Mi eeli tawdeɗon leesinaaku, ɓerne fewne, munyal he hidde walloore on ngiɗodiron.
49004003	Ndurwee njogoɗon potal ngal Ruuhu Alla hokki on, daliila hakkillo fukkiiŋo wonngo hakkune mooɗon.
49004004	On terɗe ɓanndu worru, Ruuhu gooto duu woni no ɗowa on. Tammude nde Alla noddani on duu no worre.
49004005	Joomiraawo gooto woodi, goonɗinol gootol woodi, gaɗol batisma duu no gootol.
49004006	Alla no gooto, kanko woni Baaba himɓe fuu, laamiiɗo huune fuu, gonɗo nder ɓerne neɗɗo meeɗen fuu, golliroowo neɗɗo fuu.
49004007	Neɗɗo meeɗen fuu heɓii moƴƴere Alla ndee, dey-dey no Almasiihu hokkiri joomum,
49004008	hano no ɗum winndiraa wi'aa : Wakkati o ƴenci dow, o jaalii wayɓe makko, o waɗi ɓe maccuɓe, o waɗani himɓe kokke.
49004009	Ndenne, ɗume woni maana « o ƴenci dow » ? Maana majjum woni, Almasiihu jippake, wari nder duuniyaaru.
49004010	Jippinooɗo oon, kam duu ƴeenyi faa hewti beɗi kammu fuu, ngam hebbina huune fuu.
49004011	Jippinooɗo oon duu suɓii woɓɓe, waɗi lilaaɓe, woɓɓe duu o waɗi ɗum'en annabiiɓe. O waɗi woɓɓe baajotooɓe, woɓɓe o waɗi ɗum'en paster'en, woɓɓe duu jannginooɓe.
49004012	O waɗi ɗum ngam siryaade himɓe Alla golla golle makko heɓa tokkuɓe mo cemmbiɗaa.
49004013	Enen duu, laatoɗen daane worre nder goonɗinol meeɗen he nder anndal Ɓii-Alla. Laatoɗen mawɓe ko'e meeɗen, ndaroɗen darne worre hano Almasiihu.
49004014	Ɗum waɗaama heɓa to en ngartu hano sukaaɓe hiileteeɓe, naa hano laana ka benkeƴƴe njaarata to ngiɗi fuu. En accataa jannginooɓe fewre gom ngara mbaylita ɓerɗe meeɗen, ƴoyna en itta en dow laawol goonɗinol meeɗen.
49004015	Nde nii eɗen kaalana himɓe goonga nder kollol hidde, en ɓuran ɓadaade Almasiihu. En ngartan aahiiɓe ɓennduɓe nder goonɗinol mum'en yeeso Almasiihu, hooreejo goonɗinɓe fuu.
49004016	Daliila makko waɗi hawriine goonɗinɓe kappa kuula mum nanngodiri, laatii hano ɓanndu worru. Nde nii terɗe ɓanndu fuu no nanngodiri, no ngolla no haaniri. Too, ɓanndu nduun fuu semmbiɗan, nyiɓo nder hidde.
49004017	Too, ko eelanmi on woni : Ngam barke Joomiraawo, to nyemminee ɓe anndaa Alla. Himɓe sinnguɓe mbuurnam mum'en dow miilooji ko'e mum'en ɗi he meere fuu no go'o.
49004018	Yoora ɓernaaku he rafi anndal maɓɓe waɗi ɓerɗe maɓɓe mbumi, ɓe kakkitaa he mbuurnam ɗam Alla hokkata neɗɗo.
49004019	Ɓe cemtataa, ɓe naatii faa noy walaa nder waɗude ko nyiddinii, ɓe naatii suuno he ko nanndititta he mum.
49004020	Amma onon, hanaa ɗum woni ko njannginaɗon dow Almasiihu.
49004021	On nani habaru Iisa Almasiihu. On ekkintinaama no haaniri ngaɗon mbuurnam mooɗon dey-dey he goonga gonɗo no jannginee dow makko.
49004022	Ndenne, oɗon kaani mboppon jikku mooɗon kinngu, kewngu majjere, jikku ndimoongu mursere.
49004023	Accon Ruuhu Alla heyɗintina hakkillooji mooɗon,
49004024	ɓorna on neɗɗaaku kesu ngu Alla waɗi nder nanndi mum. Neɗɗaaku kesu ngu o mahi nder dartinaaku he senaare ƴuwne he goonga.
49004025	Ndenne, celee fewre, neɗɗo fuu to fenan gondo mum, ngam en fuu en terɗe ɓanndu worru.
49004026	Nde ɓerne mooɗon ummake, to ngaɗee hakke.To naange yanu tawa nde jippaaki.
49004027	To accee Ibiliisa heɓa laawol he mooɗon.
49004028	Gujjo woɗɗoo guyka, gollira semmbe mum ngam wuurda no haaniri, heɓa kam duu ko walliri talkaaɓe.
49004029	To haala mbonka fuu wurto nder kunndule mooɗon. Kaalee ko wooɗi tan, ko nafata, ko semmbinɗinta neɗɗo, ko rimanta wonɓe no ndeki gite dow mooɗon, moƴƴere.
49004030	To mettinee ɓerne Ruuhu Ceniiɗo, haatimiire nde Alla fiyi dow mooɗon. Ruuhu mo Alla watti dow mooɗon ngam hollude ko nyannde darŋal kam jeyii on, o hisina on.
49004031	Accee yaawa ɓernaaku fuu, ittee borondi fuu nder ɓerɗe mooɗon, gaabaaki, habdo, jennodirol, he gollal bonngal fuu nder ɓerɗe mooɗon.
49004032	Moƴƴinodiree hakkune mooɗon, njurmodiron, njaafonodiron hano no Alla yaafori on daliila kawtal mooɗon he Almasiihu.
49005001	Nder ko ngatton fuu nyemminee Alla ngam joonin on ɓiɓɓe makko horsuɓe.
49005002	Tokkee laawol hidde hano no Almasiihu hiɗiri en faa mursi yonki mum ngam meeɗen. O waɗi hoore makko hadiya he sadaka urɗo belɗo Alla.
49005003	On himɓe Alla, ndenne haanaa jeenu, ko nyiddinii, naa suuno tawee baa seɗɗa he mooɗon, ngam kujje ɗee njaadataa he senaaku.
49005004	Haanaa haalaaji puuyɗi, haalaaji ɗi ngalaa hoore, naa haalaaji nyiddiniiɗi tawee hakkune mooɗon. Amma ko haani woni njetton Alla.
49005005	Sikka fuu walaa, jeenoowo naa gaɗoowo golle nyidduɗe naa cuunaaɗo suuno bonngo, paamee ko tabbat ir neɗɗo oo ronataa Laamu Alla he Almasiihu. Guugaaɗo fuu duu naatataa nder maggu, ngam hiɗande hoore mum tan huune, kam duu hano sujidande tooruure non.
49005006	To accee neɗɗo fuu ƴoyna on, majjinira on haalaaji mum belɗi, ngam ir nii he banndum fooɗata tikkere Alla dow tottitiiɓe mo.
49005007	Ndenne, to tokkodiree he ir maɓɓe.
49005008	Ndenno nder nimre ngonnoɗon, amma hannden daliila kawtal mooɗon he Joomiraawo, oɗon nder jeyngol. Ndenne sey njooɗoɗon jonnde wonɓe nder jeyngol.
49005009	Mi haalani on ɗum ngam jeyngol rimataana waɗude moƴƴere, dartinaaku e goonga.
49005010	Ndurwee paamon ko welata Joomiraawo.
49005011	To ngattee juuɗe mooɗon nder golle jaayɗe, golle gatteeɗe nder nimre, golle ɗe ngalaa fuu nafakka gom. Amma ko haani woni kollon ko ɓe ngaɗata ɗum wooɗaa baa isilam.
49005012	Ko woni no waɗee nder cuccukka, ɗum no semtini baa haaleede.
49005013	Amma wakkati huune fuu waddaa nder jeyngol anniya maɓɓe no foti fuu no anndetee.
49005014	Jeyngol no holla huune fuu, ngam majjum waɗi wi'aa : « Finu ! Aan ɗaaniiɗo. Aan maayɗo, ummita. Jeyngol Almasiihu wannginoyte. »
49005015	Ndenne, paamee no njooɗortoɗon hakkune himɓe, to on ngaɗee ko'e mooɗon ɓe ngalaa hakkillo amma laatee jom'en hikmaaku.
49005016	Wakkati fuu mo mbaawɗon waɗude ko wooɗi, ndurwee ngaɗee ɗum, ngam nder jamaanu bonɗo ngonɗen.
49005017	Ndenne to ngartee loɓi, amma ndurwee paamon muuyɗe Joomiraawo.
49005018	Celee jarɗe cabiijam faa ko'e mooɗon copto, ngam iɗam watta neɗɗo waɗa ko ummanaaki, amma accee Alla heewnira on he Ruuhu mum.
49005019	Cemmbinɗinodiree hakkune mooɗon he jimi Jabuura, jimi teddinooji Alla naa jimol fuu ngol Alla watti nder ɓerɗe mooɗon. Njimanon Joomiraawo, njetton mo he ɓerɗe mooɗon fuu.
49005020	Wakkati fuu njetton Alla Baaba meeɗen ngam huune fuu, dow innde Iisa Almasiihu Joomiraawo meeɗen.
49005021	Neɗɗo mooɗon fuu ɗowtanoo banndum ngam sabbu teddungal Almasiihu gonngal to mooɗon.
49005022	Onon rewɓe, ɗowtanoɗon goriraaɓe mooɗon hano no ɗowtirantoɗon Joomiraawo.
49005023	Ngam gorko woni hooreejo deekum hano no Almasiihu woniri hooreejo hawriine goonɗinɓe ɗum. Hawriine goonɗinɓe mo woni ɓanndu makko, kanko duu woni kisinoowo maɓɓe.
49005024	Rewɓe no kaani ɗowtanaade goriraaɓe mum'en nder huune fuu hano no hawriine goonɗinɓe ɗowtiranto Almasiihu.
49005025	Onon worɓe, ngiɗee deekiraaɓe mooɗon no Almasiihu hiɗiri hawriine goonɗinɓe mum, faa mursi yonki mum ngam maɓɓe.
49005026	O lamnirii ɓe ndiyam he haala makko ngam wartirde ɓe himɓe Alla.
49005027	Almasiihu waɗii ɗum ngam darnude hawriine goonɗinɓe ɗum yeeso mum, hawriine nde no wondi teddungal, nde walaa fuu to jancirtee, naa ko welaa fuu gom hi'ataake he mayre. O waɗii ɗum ngam nde warta seniine, nde walaa fuu feloore gom.
49005028	Nii gorko haani hiɗira deekum. O hiɗaa mo no o hiɗiri ɓanndu makko. Neɗɗo fuu hiɗi deekum, hoore mum hiɗi.
49005029	Walaa banyoowo ɓanndu mum, amma sey hakkiloo he mayru, nyawta ndu. Joomum watta hakkillo mum fuu he mayru hano no Almasiihu hakkiliri hawriine goonɗinɓe ɗum,
49005030	ngam en fuu, en goonɗinɓe mo, en terɗe ɓanndu makko.
49005031	Hano no ɗum winndiraa wi'aa : Gorko accan innum he bammum, nanngondira he deekum, ɓe fuu ɗiɗo ɓe laatoo ɓanndu worru.
49005032	Nder ko winndaa wi'aa ɗo, kippol haala mawka waɗa ɗon. Miin, miɗo wi'a ko no Almasiihu he hawriine goonɗinɓe ɗum ngorri hippa ɗon.
49005033	Dey haala kaa, ika daara on, onon duu. Ndenne neɗɗo mooɗon fuu, hiɗa deekum no hiɗiri hoore mum. Debbo fuu duu teddina gorum.
49006001	Onon sukaaɓe, ngam barke Joomiraawo, ɗowtanee saarooɓe mooɗon ngam kanƴum woni ko haani.
49006002	Teddin inna maa he bammaa.Tilsinoore ndee woni tilsinoore arandeere feŋodiraade he fodoore.
49006003	Fodoore ndee woni : Nana belɗum, ngaɗaa sabbuŋo junngo.
49006004	Aan baaba, to uppu ɓiɓɓe maaɗa murta. Eltu ɓe, njannginaa ɓe dow laawol Joomiraawo.
49006005	Onon maccuɓe, ɗowtanee joomiraaɓe mooɗon. Kulee ɓe, teddinee ɓe he ɓerne worre hano no teddinirton Almasiihu.
49006006	Ɗowtanee ɓe, hanaa ngam oɗon ley gite maɓɓe, hanaa duu ngam ɓe njetta on. Amma ɗowtanee ɓe he ɓerne worre hano no Alla hiɗiri maccuɓe Almasiihu ngaɗa.
49006007	Ngolliranee ɓe anniya lobbo hano Joomiraawo ngollanton, hanaa ɓiɓɓe aadama ngollanton.
49006008	Oɗon anndi neɗɗo fuu golli ko wooɗi, nde joomum no dimo naa joomum no maccuɗo, Joomiraawo yoɓan ɗum dey-dey golle mum.
49006009	Onon marɓe maccuɓe, onon duu no tilsi ngaɗanon maccuɓe mooɗon ko ɓe kaani waɗaneede. To mbi'ee on piyan ɓe, ngam oɗon anndi ko mawɗo gooto ngooduɗon gonɗo dow, mo walaa fuu hedran-hedran.
49006010	Banndiraaɓe goonɗinɓe, walaa ko hoddi se hanaa wi'ude cemmbiɗon nder kawtal mooɗon he Joomiraawo, tuugoɗon dow baawɗe makko.
49006011	Njogoɗon kaɓorɗe fuu ɗe Alla hokki on, heɓa tittinkinoɗon, njaaloɗon Ibiliisa he dabareeji mum.
49006012	Hanaa tagaaɓe kabdeten, amma ko kabdeten ɗum woni seyɗaniiji bonɗi gonɗi hakkune beɗi kammu, gooduɗi baawɗe e laamu nder duuniyaaru, duuniyaaru ndu jamaanu nimre.
49006013	Ngam majjum waɗi miɗo wi'a on kooƴon kaɓorɗe fuu ɗe Alla hokki on, heɓa tittinkinoɗon, ndurwon ngam nyannde fuu nyalaane sattune ndeen wari, taweɗon oɗon ndarii, oɗon njogii kaɓorɗe mooɗon fuu.
49006014	Ndenne, ummee ndaree, tunndoɗon goonga, ɓornoɗon dartinaaku hano toggoore mooɗon njamndi.
49006015	Ɓornee anniya waajaade Habaru lobbo, habaru dow Iisa Almasiihu gaddoowo jam hano paɗe mooɗon.
49006016	Nder ko tawaɗon fuu njogee goonɗinol mooɗon kam duu hano wawaade. Wawaade nde mbaawirton taɓɓoraade kure hiite ɗe Seyɗan fiɗɗirta on.
49006017	Adee kisinam hano hufuneere njamndi, njogee haala Alla duu hano takubaahi ki Ruuhu Alla hokki on.
49006018	To comee du'aade, ndu'ee, eelon Alla hano no Ruuhu makko holliri on. Tittinkinee nder du'aa'u, to njeggitee du'anaade himɓe Alla.
49006019	Miin duu, ndu'anee kam Alla hokka kam hikmaaku mi heɓa cuusal haalude sirri tawaaɗo nder Habaru lobbo, habaru Iisa Almasiihu.
49006020	Baa nii ko miɗo faddaa nder kasu, miɗo faasano Habaru lobbo oon. Ndu'anee kam ngam mi waajoroo mo cuusal, hano no ɗum tilsiniraa dow am.
49006021	Tikikus, banndii'en korsuɗo, gollanoowo Joomiraawo he holnaare, humpitan on dow no ngontirmi fuu.
49006022	Mi lilii mo he mooɗon o haalana on no min ngorri, o semmbinɗina ɓerɗe mooɗon.
49006023	Banndiraaɓe, Alla Baaba meeɗen he Iisa Almasiihu Joomiraawo meeɗen kokka on jam, hidde, he goonɗinol.
49006024	Moƴƴere Alla laatanoo woodanɓe Iisa Almasiihu Joomiraawo meeɗen fuu hidde nde timmataa.
50001001	Miin Pol e Timote, minen maccuɓe Iisa Almasiihu, mbinndani on, onon hawriine goonɗinɓe huɓeere Filipi. Miɗen canna on, onon ardiiɓe e wallooɓe hawriine goonɗinɓe. Miɗen canna on, on fuu, seniiɓe jeyaaɓe Iisa Almasiihu.
50001002	Alla Baabiraawo men e Iisa Almasiihu Joomiraawo men hokka on jam e moƴƴere.
50001003	Miɗo yetta Alla am wakkati fuu nde miccitiimi on.
50001004	Wakkati fuu mo ngaɗananmi on du'aa'u, on fuu, he welwelo ngaɗiranmi ɗum,
50001005	ngam on mballii kam sankitidde Habaru lobbo nder duuniyaaru, illa nyanndere arandere nde nanuɗon mo faa hannden.
50001006	Mi tabbintinii ko Alla puɗɗuɗo golle lobbe nder mooɗon, tinnotoo no waɗa ɗe faa ɗe kuuɓa nder nyalaane nde Iisa Almasiihu wartoyta.
50001007	No haani mi miilanoo on, on fuu, ir miilooji ɗii ngam mi wattii on nder ɓerne am. On fuu on naatii nder moƴƴere nde Alla hokki kam, wakkati uddaami naa wakkati noddaami ngam heedannde Habaru lobbo naa ngam tabbinɗinde mo.
50001008	Alla no seedii ko miɗo hiɗiri on, on fuu, he yurmeene Iisa Almasiihu mawne.
50001009	Wakkati ndu'otoomi fuu, miɗo ƴama Alla ɓeyda hidde mooɗon, nde ɓeydoroo nder anndal e paamal lobbal
50001010	ngam mbaawon senndirde no laaɓiri goonga e fewre cuɓoɗon ko wooɗi sanne. Ndenne, on laatoto laaɓuɓe ɓe ngalaa feloore nder nyalaane nde Almasiihu wartoyta,
50001011	hebbinaa on golleeji dartiiɗi ƴuwɗi to Iisa Almasiihu, ngam Alla teddinee, yettee.
50001012	Banndiraaɓe am, miɗo hiɗi paamon ko torra ka ngonmi nder mum kaa yaarii Habaru lobbo yeeso.
50001013	Ngam hakkiltooɓe kasu ɓeen fuu e himɓe nokkuuje ɗuɗɗe no anndi ko mi uddaama ngam goonɗinol am nder Almasiihu.
50001014	Uddol am ngool waɗi ko ɗuɓɓe nder banndiraaɓe am duu ɓeydi hoolaade Joomiraawo. Ɓe kulataa kaden, amma he cuusal ɓe kaalirta haala Alla.
50001015	Goonga non, ko woɓɓe no mbaajoroo habaru Almasiihu oon he kirodirol e pooɗodirol, amma woɓɓe no ngaɗira ɗum he anniyaaji lobbi.
50001016	Iɓe ngollira hidde ngam iɓe anndi Alla halfini kam hakkilanaade Habaru lobbo oon.
50001017	Amma ɓeeto no mbaajoo habaru Almasiihu he pooɗodirol, anniyaaji maɓɓe duu laaɓaa, ko ɓe miilotoo kaden, kam woni ɓeydude torra am nder uddol am ngool.
50001018	Ɗum kay bonnataa baafuy ! Ko hennon fuu, se nii ɗum laatake fewre naa goonga, nde habaru Almasiihu waajaama, miɗo nana belɗum. Goonga non, mi nanan belɗum kaden,
50001019	ngam miɗo anndi ko nder torraaji ɗii fuu, ko waɗi fuu, ɗi ndimanan kam kisinam daliila du'aa'uuji mooɗon e balla Ruuhu ƴuwɗo to Iisa Almasiihu.
50001020	Ngam majjum, ko ngiɗumi sanne e ko ndekumi gokka dow mum woni mi semtataa dow baafuy. Amma miɗo hoolii sanne mi teddina Almasiihu nder am illa jooni faa abada, mbuurmi naa maaymi.
50001021	Ngam he giiɗe am, Almasiihu woni mbuurnam am, maayde am duu no riiba.
50001022	Amma mbuurnam am nder duuniyaaru no ɓeydanan kam waɗude golle nafooje. Ndenne, mi anndaa ko cuɓotoomi.
50001023	Hakkillo am senndake ɗiɗi, miin kay ko ɓurmi hiɗude woni mi yaha mi jooɗidowoo he Almasiihu, ɗum jaati ɓuri wooɗude.
50001024	Amma ngam naforoɗon kam mi wuura nder duuniyaaru ɓurani on.
50001025	Mi tabbintinii ko mi jooɗoto mi wonda he mooɗon, on fuu, ngam ɓeydon yahde yeeso he welwelo nder goonɗinol mooɗon
50001026	faa gartol am hakkune mooɗon ɓeydana on teddinde Iisa Almasiihu ngam am.
50001027	Onon, ko waɗi fuu, mbuuree nder Habaru lobbo, filla Iisa Almasiihu he ndimaaku ngam se mi warii tuntaade on naa se mi waraay, mi nana habaru mooɗon, mi annda oɗon ngondi he anniya gooto ndaroɗon kabdon he ɓerne worre ngam goonɗinol Habaru lobbo.
50001028	To on accee wayɓe mooɗon kulƴina on dow huune fuu. To maɓɓe ɗum laatoto alaama halkere, amma onon, ɗum laatanto on alaama kisinam mooɗon. Ɗum fuu ƴuwi to Alla.
50001029	Ngam har ko daarata Almasiihu, Alla hokki on moƴƴere, hanaa ngam ngoonɗinon mo tan amma ngam torroɗon sabu makko duu.
50001030	On naatii nder habdo ngo ngi'unoɗon miɗo waɗa e ngo nanuɗon miɗo haɓee dow mum faa jooni.
50002001	Se oɗon ngoodi semmbe ngam Iisa Almasiihu, e cemmbinɗinol nder hidde Alla, se oɗon ngoodi kawtal he Ruuhu Ceniiɗo, se oɗon ngoodi yurmeene e moƴƴere.
50002002	Nden kam, kuumnee welwelo am heɓa kawton nder jonnde mooɗon : Njoddee hidde worre e ɓerne worre e daane worre.
50002003	To on ngaɗee baafuy he pooɗodirol naa mawnitaare, amma nder leesinaaku adee neɗɗo fuu no ɓuri on.
50002004	To gooto mooɗon tefu ko nafata ɗum kam tan, amma tefa ko nafata woɓɓe duu.
50002005	Njogee nder mooɗon miiloo ngo Iisa Almasiihu woodunoo :
50002006	Baa ko omo nder nanndi Alla, o miilaay fonndude hoore makko he Alla hano ko o haani teetude.
50002007	Dey o adi hoore makko hano baafuy, o nanndinii hoore makko maccuɗo, o laatii hano tagaaɓe, o annditaama hano neɗɗo hakkune himɓe.
50002008	O leyni hoore makko, o tokki Alla faa o maayi, maayde dow bardugal.
50002009	Ngam majjum Alla mawnini mo sanne, hokki mo duu innde ɓurne inɗe fuu,
50002010	ngam innde Iisa howru fuu no hofoto yeeso makko nde nder kammu non, nde dow leydi non naa nde hakkune maayɓe non,
50002011	heɓa ɗemngal fuu seedoo ko Iisa Almasiihu woni Joomiraawo, ngam Alla Baabiraawo men teddinee.
50002012	Noon, giɗaaɓe am, nde ngondunoomi he mooɗon, oɗon tokki kam wakkati fuu. Baa jooni ko mboɗɗiimi on duu, tokkee. Tinnee nder golle ngam kisinam mooɗon. Tittinkinee nder waɗude mbuurnam lobbam nder kulal Alla manngal
50002013	ngam Alla no golla nder ɓerɗe mooɗon ngam ngiɗon, ngaɗon ko weli mo.
50002014	Ko ngaɗoton fuu, to ngaɗiree ɗum nguntaaki naa jeddodirol,
50002015	heɓa laatoɗon laaɓuɓe ɓe ngalaa feloore, laatoɗon ɓiɓɓe Alla ɓe ngalaa gacce hakkune himɓe jamaanu oonyiiɗo e bonɗo. On njaynan hakkune maɓɓe hano no koode njaynirta nder kammu nii
50002016	njogoɗon haala mbuurnam no wooɗiri. Nden on laatoto hollooɓe welwelo am nyalaane nde Almasiihu wartoyta ngam golle am e tampiri am to laatoo ko nafataa.
50002017	Baa se ƴiiƴam am rufaama hano cakkol ngol ngaɗanmi on to Alla ngam goonɗinol mooɗon yaha yeeso, mi nandan belɗum he mooɗon, on fuu.
50002018	Onon duu, naniree belɗum hano non, nanidee belɗum he am.
50002019	Se nii Joomiraawo men Iisa jaɓi, mi lildanan on Timote nder wakkati seɗɗa heɓa nde nanumi habaruuji mooɗon, miin e hoore am, ɗum semmbinɗinan ɓerne am.
50002020	Ngam kanko tan wallata kam miilaade dow miilooji am e miilooji mon.
50002021	Hoddiiɓe fuu ko'e mum'en tan miilantoo, hanaa Iisa Almasiihu.
50002022	Amma oɗon anndi ko Timote hollii dartinaaku mum. Ɗum waɗi o walli kam waajaade Habaru lobbo hano no ɓiɗɗo wallirta baaba mum nii.
50002023	Kanko ngiɗumi lilude wakkati paamumi no jonnde am laatoto ɗo.
50002024	Miɗo hoolii ko Joomiraawo hokkan kam laawol, miin e hoore am, mi wara to mooɗon nder wakkati seɗɗa.
50002025	Mi miili no haani mi lildana on banndii'en Epaforoditus, gollidoowo am. O wallii kam nder habdo ngam sankitidde Habaru lobbo nder duuniyaaru. Kanko woni mo lilunoɗon faa waddana kam ko humtataa haajuuji am.
50002026	On fuu, omo beeganoo hi'ude on, o wemmbaama jaati ko o faami oon nanii o yamɗaa.
50002027	Goonga non, o nyawiino faa o hosi maayde. Amma Alla yurmake mo, hanaa kanko tan, miin duu Alla yurmake kam, ngam to mi heɓu mettal ɓerne dow mettal ɓerne.
50002028	Ɗum waɗi miɗo hari faa mi lila mo to mooɗon, ngam nanon belɗum se on ngi'ii mo, miin duu mettal ɓerne am no ɓuytoto.
50002029	Ndenne, njaɓɓoree mo he welwelo hano no wonduɓe he Joomiraawo njaɓɓitortee nii. Teddinee ir himɓe ɓee
50002030	ngam golle Almasiihu ɗee waɗi o hosi maayde. O hokkitiri yonki makko faa o waddana kam balla mo on mbaawtaa waddande kam ngam on ngondaa he am.
50003001	Ndenne, banndiraaɓe am, mbelnee ngam oɗon ngondi he Joomiraawo. Ɗum tampintaa kam baa seɗɗa mi winnditano on kujje ɗee, ngam kanƴe kokkata on hoolaare.
50003002	Kakkilee e dawaaɗi, kam woni gollooɓe ko mboni, iɓe tilsina himɓe njuulnee ngam iɓe miila kanƴum hisinta en.
50003003	Ngam enen ngoni juulnaaɓe goonga e goonga, enen rewuɓe Alla he Ruuhu muuɗum, eɗen teddina Iisa Almasiihu, en ngattaay hoolaare meeɗen dow ko'e men.
50003004	Miin kay, miɗo waawunoo dekude hoolaare dow am. Se woɓɓe miilii ko kam'en no mbaawi dekude hoolaare dow ko'e mum'en, miin, miɗo ɓuri ɓe waawude ɗum.
50003005	Ngam mi juulnaama illa he nyanndere am jeetataɓere, mi Isra'ilanke ƴuwɗo e lenyol Benyamin, mi Ibranke ɓii-Ibranke. Har ko daarta Tawreeta Muusa miɗo jeydaa e Fariisa'en,
50003006	har ko daarta hiraane diina, mi torriino goonɗinɓe Iisa, har ko daarta dartinaaku, baa gooto waawaano yinngude kam ngam miɗo foccitanii Tawreeta.
50003007	Amma ko ndaarannomi riiba fuu, joonin mi adi ɗum hano ɓolum ngam Almasiihu.
50003008	Goonga mi adi ɗum fuu no ɓolum, ngam anndude Joomiraawo am Iisa Almasiihu no ɓurani kam kujje ɗee fuu. Ngam makko waɗi mboppumi ko njoginoomi fuu, miɗo daara huune fuu hano buudi ngam Iisa Almasiihu no laatanoo kam riiba.
50003009	Ko ngiɗumi kam woni mi wonda he makko, hanaa ngam dartinaaku am ƴuwngu he Tawreeta, amma ngam dartinaaku ƴuwngu nder goonɗinde Almasiihu, dartinaaku ngu Alla hokki goonɗinɓe ɗum.
50003010	Ko ngiɗumi woni anndude Almasiihu, e faamude baawɗe ɗe Alla ummintiniri mo, mi hawta e makko torraaji, mi nannda he makko maayde
50003011	ngam miin duu, se Alla jaɓi, mi heɓa ummintineede hakkune maayɓe nyannde darŋal.
50003012	Mi wi'aay ko mi yottake keerol durwo am, mi wi'aay duu ko mi laatake mo walaa feloore, amma miɗo wondi he doggudu hano no himɓe daɗodirta nii faa mi heɓa mi nannga ɗum hano no Iisa Almasiihu nanngirnoo kam nii.
50003013	Aa'a, banndiraaɓe am, mi wi'aay ko mi heewtake ɗum. Amma ko ngaɗanmi nii : Miɗo yeggita ko witti fuu, miɗo fooɗanoo ko warata.
50003014	Miɗo doggira har keerol ngool faa mi heɓa njobdi ndi Alla Toowɗo noddi kam faa mi heɓa nder kawtal e Iisa Almasiihu.
50003015	En fuu laatiiɓe ɓennduɓe nder goonɗinol, ir miilooji ɗii haani ardoo en, dey se woɓɓe njeddodiri dow goɗɗum, Alla no lamnanan ɓe ɗum.
50003016	Amma no wa'i fuu, tinnoɗen eɗen tokka laawol ngool hano no tokkirnoɗen ngol faa jooni.
50003017	Banndiraaɓe am, ngaɗee hano no ngaɗumi nii, ƴeewee ekkitee mbuuron hano no min mbuurdunoo hakkune mon nii.
50003018	Ngam ɗuɓɓe no mbuuri hano wayɓe bardugal Almasiihu. Mi haalanii on ɗum kile ɗuɗɗe, mi haaliranan on ɗum jooni duu e gonɗi.
50003019	Timmorde maɓɓe woni halkere, deeɗi maɓɓe ngoni reweteeɓe maɓɓe, ko haani semtinde ɓe woni ko ɓe nyaaƴirta, kujje duuniyaaru tan ngoni nder ɓerɗe maɓɓe.
50003020	Amma enen, wuro meeɗen woni nder kammu, eɗen ndoomi Kisinoowo meeɗen ƴuwoowo ton oon, kanko woni Joomiraawo meeɗen Iisa Almasiihu.
50003021	Kanko, o waylitowan ɓalli meeɗen tampuɗi ɗii, ɗi laatoo hano ɓanndu makko ndu teddungal nduun, ngam omo woodi baawɗe gaɗooje huune fuu hofo yeeso makko.
50004001	Ngam majjum banndiraaɓe am ɓe ngiɗumi, on njewnii kam sanne. Onon laatiiɓe welwelo am e lefol am, onon ɓe piiranmi gabaare. Hano nii, giɗaaɓe am, tiiɗee no wooɗiri nder tokkol Joomiraawo.
50004002	Mi ŋaarake Ewodi e Sintis laatoo daane worre ngam Joomiraawo.
50004003	Aan Sinsigis, gollidoowo am kolniiɗo oo duu, mi ƴamii maa mballaa rewɓe ɗiɗo ɓee, ngam ɓe mballii kam nder habdo waaju Habaru lobbo, kamɓe, Keleman e gollidooɓe am gom, ɓe inɗe mum'en mbinndaa nder dewtere mbuurnam.
50004004	Wakkati fuu mbelnee ngam Joomiraawo. Miɗo wi'a kaden, mbelnee ngam makko !
50004005	Himɓe fuu annda peewirka ɓerɗe mooɗon. Gartol Joomiraawo no ɓadii.
50004006	To on cuulee dow huune fuu, amma ko hennon fuu anndinee Alla haajuuji mon fuu nder du'aa'u, ngaɗiree ɗum e yettoore duu.
50004007	Nden Alla no hokka on jam ɓurɗo faama tagaaɓe fuu, jam oo no jogoto ɓerɗe mooɗon e miilooji mooɗon ngam on ngondii he Iisa Almasiihu.
50004008	Banndiraaɓe am, joonkay, miilooji mon tiiɗa e ko laatii goonga fuu, ko rimɗi fuu, ko dartii fuu, ko laaɓi fuu, ko haani hiɗeede e ko foti yetteede. Miilee dow ko wooɗi e ko heewi teddungal fuu.
50004009	Ngolliree ko ekkitiɗon to am e ko keɓuɗon to am, ko narruɗon kam e ko ngiiruɗon kam. Se on ngaɗii non, Alla mo jam wondan he mooɗon.
50004010	Ɓerne am no weli sanne ngam Joomiraawo. Jooni on keyɗintinii miilooji mooɗon har am. Baa ko wakkati mum duu, miilooji mooɗon no ngonnoo e am, amma on keɓaayno wakkati hollude kam ɗum.
50004011	Hanaa goɗɗum kaajaa mi waɗi kaalumi ɗum, amma mi arti mi ekkitake heƴude hoore am nder ko ngonmi fuu.
50004012	Miɗo waawi wuurde nder talkaaku naa nder riiku. Wakkati fuu, nokku fuu, mi ekkitake wuurde nder haarande naa nder rafo, nder ɗuuɗal naa nder rafi.
50004013	Miɗo waawi huune fuu ngam Almasiihu cemmbinɗinoowo kam.
50004014	Amma, on ngaɗii ko wooɗi wakkati mballunoɗon kam nder torra am.
50004015	Onon himɓe Filipi, oɗon anndi ko illa wakkati ndiilunoomi leydi Makedoniya, wakkati puɗɗunoɗon nanude Habaru lobbo, walaa hawriine goonɗinɓe wallude kam, hokki kam goɗɗum se hanaa hawriine mooɗon.
50004016	Ngam baa wakkati ngonnoomi wuro Tesalonika duu, on lildii kam ko kaajaami fuu, hanaa nde wootere, hanaa nde ɗiɗi !
50004017	To on miilee ko kokkal ngonmi miɗo tefa e mooɗon. Aa'a. Keɓon riiba ngonmi miɗo tefa.
50004018	Ko lilduɗon Epaforoditus ɗum heƴi, huumtii haajuuji am fuu, ɗum heƴi faa wittake. Kokkal mooɗon ngal laatake uurngol mbelngol hano cakkol lobbol ngol Alla jaɓi nii.
50004019	Alla am huumtiran haajuuji mooɗon fuu he riiku makko manngu ngam Iisa Almasiihu.
50004020	Teddungal laatanoo Alla Baabiraawo meeɗen faa abada abadin. Aamiin !
50004021	Cannee laaɓuɓe jeyaaɓe Iisa Almasiihu fuu. Banndiraaɓe wonduɓe he am ɓeen duu no canna on.
50004022	Laaɓuɓe ɓee fuu no canna on, sako gollooɓe nder hoggo Kaysar, laamiiɗo Rooma.
50004023	Moƴƴere Joomiraawo meeɗen Iisa Almasiihu wonda he mooɗon !
51001001	Miin Pol mo, Alla suɓii waɗi lilaaɗo Iisa Almasiihu he banndii'en Timote mbinndani on ɗerol ngool, onon himɓe Koloosi.
51001002	Miɗen njewta on, onon jeyaaɓe Alla, banndiraaɓe goonɗinɓe feŋiiɓe he Almasiihu wonɓe Koloosi. Alla Baabiraawo meeɗen hokka on jam e moƴƴere.
51001003	Miɗen njetta Alla Baaba Iisa Almasiihu Joomiraawo meeɗen daliila mooɗon. Miɗen ndu'anoo on wakkati fuu.
51001004	Min keɓii habaru goonɗinol mooɗon dow Iisa Almasiihu. Min keɓii habaru hidde nde ngoodanɗon jeyaaɗo Alla fuu.
51001005	Nde goonga on ngattii tammude he ko o siryanii on dow kammu. Wakkati Habaru lobbo, habaru goonga e goonga warnoo to mooɗon, o anndinii on tammude ndee.
51001006	Habaru lobbo oo no ɗon no waɗa barke. Omo ɗon omo sankitoo nder duuniyaaru fuu, hano no o sankitirnoo hakkune mooɗon wakkati puɗɗuɗon nanude habaru moƴƴere Alla, paamuɗon duu no nde wa'i goonga e goonga.
51001007	Epafaras banndii'en korsuɗo kam waɗani on filla habaru moƴƴere Alla ndee. Minen he makko, min fuu, min gollanooɓe Almasiihu. O kolniiɗo, kanko woni no golla hakkune mooɗon nokku amin.
51001008	O waɗanii min filla hidde himɓe nde Ruuhu Alla watti nder ɓerɗe mooɗon.
51001009	Illa wakkati min nanunoo filla kaa, miɗen ndu'anoo on. Miɗen eela Alla, min accataa eelude mo duu ngam mooɗon. Miɗen eela, o holla on dalla-dalla muuyɗe makko ngam keɓon hikmaaku ƴuwngu to Ruuhu Alla, keɓon faamude muuyɗe makko ɗeen duu faa wooɗa.
51001010	Miɗen ndu'anoo on ngam mbuuron no weliri Joomiraawo, ngaɗon ko o hiɗi fuu. Ngaɗon barke nder gollal golle lobbe feere-fereeje, ɓeydon yahde yeeso nder anndol Alla.
51001011	Miɗen eela Alla watta baawɗe mum tedduɗe semmbinɗina on laatoɗon ɓe huune fuu waawaa hepporde ɗum'en, mbaawon munyude huune fuu ko wari he mooɗon.
51001012	Nder welwelo, njetton Alla Baabiraawo gaɗuɗo on fotuɓe heɓude ndonu wonngu nder laamu mum ngu darja, ndonu desanaagu jeyaaɓe mum.
51001013	O soptini en baawɗe gonɗe nder nimre, o nanni en nder laamu Ɓiyiiko korsuɗo
51001014	mo nder sabbu mum ndimɗinaɗen he maccangaaku hakke, hakkeeji meeɗen njaafaa.
51001015	Almasiihu woni nannduɗo Alla mo hi'ataake, afo ɓurɗo huune fuu ko tagaa.
51001016	Ngam har makko huune fuu ko tawaa dow he ley tagaa : Ko hi'etee he ko hi'ataake, maleykaaɓe he ruuhuuji ko woodi baawɗe e laamu. Ko waɗetee fuu, waɗaama har makko he ngam makko.
51001017	Omo ɗon illa huune fuu walaano, har makko duu huune fuu duumoto.
51001018	Kanko woni hoore hawriine goonɗinɓe mo, laatiine ɓanndu makko. Kanko woni wuddu mayre, kanko duu woni arano maayɗo, ummitii, ngam wartude ardiiɗo nder huune fuu.
51001019	Alla muuyi ko woni he mum fuu wona he makko,
51001020	kanko duu waɗi laawol wattude potal hakkune mum he duuniyaaru. Har ƴiiƴam makko ndufaaɗam dow bardugal, Alla waddii potal hakkune mum he ko tawaa dow e ley fuu.
51001021	Ndenno on fuu on woɗɗinooɓe Alla, on wayɓe makko nder ko miilotoɗon he nder golle mooɗon bonɗe.
51001022	Amma joonin har maayde Ɓiyiiko jarɗo torra nder ɓanndu mum, o wartiri potal hakkune mooɗon he makko ngam laatoɗon seniiɓe, ɓe ngalaa fuu laru e ko felirtee yeeso Alla.
51001023	On ngartan jeyaaɓe Alla nde nii on tittinkinake nder goonɗinol mooɗon, ɓerɗe mooɗon cemmbiɗaa. To accee mboɗɗineɗon he tammude mooɗon nde nanuɗon nder Habaru lobbo. Habaru lobbo oo waajaama hakkune duuniyaaru fuu. Habaru lobbo oo miin Pol ngollananmi.
51001024	Jooni miɗo nana belɗum torraaji fuu ɗi njarmi daliila mooɗon. Torraaji am ɗii ngoni torraaji ɗi kawtidinmi Iisa Almasiihu ngam nafude hawriine goonɗinɓe mo fuu, hawriine tinndinoore ɓanndu makko.
51001025	Alla suɓii kam ngam mi laatoo gollanoowo hawriine goonɗinɓe Iisa Almasiihu. O suɓake kam ngam mi waajoo Habaru makko lobbo oon fuu hakkune mooɗon.
51001026	Haala kaa, sirri cuuɗanaaɗo jamanuuji re'ataa non illa ko ɓooyi. Amma joonin haala kaa wannginaama ngam jeyaaɓe Alla fuu.
51001027	Ngam ko Alla anniyi woni anndinde ɓe kanaa Yahudankooɓe moƴƴere wonnde no suuɗi nder sirri oo. Moƴƴere nde sirri oo wondi woni Almasiihu no hakkune mooɗon, kanko hokkata tammude naatude Laamu Alla ngaroowu, ngu teddungal.
51001028	Filla Almasiihu oo min mbaajoo. Miɗen pooɗa hakkillo himɓe, miɗen njanngina ɓe ko Alla anndini min fuu, nder ir hikmaaku fuu ngam waddude neɗɗo maɓɓe fuu yeeso Alla, tawee joomum ɓenndi nder kawtal mum he Almasiihu.
51001029	Golle majjum ndurwananmi keddi semmbe e baawɗe Almasiihu gonɗe no ngolla faa noy walaa nder am.
51002001	Miɗo hiɗi anndon durwo manngo ngo ndurwanmi daliila mooɗon, daliila himɓe Lawdikiya he ɓe ngi'aay kam abada.
51002002	Ko ndurwananmi woni hidde hawra on, ɓerɗe mooɗon cemmbiɗaa, ngam nii watta ko keɓon barke mawɗe keɓeteeɗe har anndal goonga e goonga. Anndon sirri Alla oo, kam woni anndon ko Almasiihu he hoore mum woni sirri oo.
51002003	Kanko Almasiihu oon duu tan woni baawɗo hokkude on hikmaaku e anndal kuuɓungal dow hoore mum.
51002004	Ko waɗi miɗo haalana on ɗum woni to goɗɗo hiilir on haalaaji belɗi.
51002005	Ngam baa nii ko miɗo woɗɗi, hakkillo am no he mooɗon. Miɗo nana belɗum hi'ude narral gonngal hakkune mooɗon, he no peŋoriɗon he goonɗinde Almasiihu.
51002006	Ko nii waɗi on njaɓi Iisa Almasiihu woni Joomiraawo mooɗon, ndenne sey tinnoɗon tokkon mo.
51002007	Tinnee tefee semmbe mooɗon fuu nder kawtal mooɗon he makko, cinngon mbuurnam mooɗon fuu dow makko. Tittinkinoɗon nder goonɗinde mo hano no min ekkintiniri on, njetton Alla wakkati fuu.
51002008	Tinnee to neɗɗo fuu wattu anndal mum feere'al gom hiila on, woɗɗina on laawol goonga. Iri anndal ngaal walaa ko nafirta, nde hanaa majjinde himɓe. Iri anndal ngaal ƴuwaay to Almasiihu, ngal finaa-tawaa himɓe e dabareeji ginni marɗi baawɗe duuniyaaru.
51002009	Ko woni he Alla fuu no hi'ee he Almasiihu.
51002010	Kanko woni hooreejo laamu fuu e baawɗe fuu. Onon duu, nder kawtal mooɗon he makko mbuurnam mooɗon fuu huuɓi.
51002011	Kawtal mooɗon he Almasiihu waɗi njuulneɗon, juulnol ngool hanaa iri ngol neɗɗo waɗataa. Amma juulnol ngool woni ngol Almasiihu waɗani on, juulnol ittoowol giɗaale ɓerne he mooɗon.
51002012	Nder gaɗol batisma mooɗon, hano nii on ufidaama he Almasiihu, on ummitidake he makko ngam on ngoonɗini baawɗe Alla ummintinɗo mo.
51002013	Ndenno on maaynooɓe ngam hakkeeji mooɗon he ngam on kanaa himɓe Alla. Amma joonin Alla wattii mbuurnam mum nder mooɗon har kawtal mooɗon he Almasiihu, o yaafi hakke meeɗen fuu.
51002014	O moyti ko winndaa nder ɗerol kiite tuumooje en ngol, o itti ɗe wakkati Almasiihu tontanoo dow bardugal.
51002015	Dow bardugal ngaal o heɓi jaalorgal dow ginni e baawɗe fuu gonɗe dow e ley. O teeti baawɗe maɓɓe, o semtini ɓe yeeso himɓe fuu.
51002016	Ndenne, to neɗɗo fuu felir on ko nyaamton naa ko njarton. To neɗɗo fuu felu on ngam juulɗe naa daarɗe lewru naa ngam nyalaane fowteteene.
51002017	Kujje ɗee fuu no alamaaji kollooji ko waroyta non, amma Almasiihu woni goonga majje.
51002018	Ndenne, to accee cujjidanoowo maleykaaɓe, gaɗoowo hano kam no leesiniiɗo fuu haɗa on jaalorgal. Iri neɗɗo oo, ko hi'i nder koyɗi fiirirta gabaare, miila ko kam no ɓuri neɗɗo fuu.
51002019	Iri neɗɗo oo wondaa he Almasiihu laatiiɗo hooreejo hawriine goonɗinɓe fuu. Tawi duu he Almasiihu hawriine ndeen fuu woni no jokki, no mawna no Alla hiɗiri daliila potal he nanngodirol goonɗinɓe fuu.
51002020	On maaydii he Almasiihu, on ceedi he ginni bonɗi fuu ngonɗi no laamii nder duuniyaaru. Nde nii goonga fuu on ceedi he majji, ndenne ɗume waɗi oɗon ndeki mbuurnam mooɗon fuu dow duuniyaaru hano kayru jeyii on. Ɗume waɗi oɗon tokka tilsinooje jannginooɓe fewreeɓe bi'ooje :
51002021	« To meemu, to hooƴu, to meeɗu. »
51002022	Iri tilsinooje ɗe kaalataana dow kujje, ɗe ɓooyataa nde ɗe nawtoraama ngam ɗe golle ɓiɓɓe aadama he ekkintinooje mum'en.
51002023	He giiɗe himɓe, iɗe nanndi he ko woodi hikmaaku. Iɗe ekkita neɗɗo wattude semmbe mum fuu dow tilsinooje diina. Iɗe ekkintina leesinaaku fewrehu, iɗe ekkintina ekkitol ɓanndu torra. Amma iri tilsinooje ɗee, tilsinooje non laatiiɗe ngalaa fuu nafakka gom nde hanaa humtude giɗaale ɓerne ɓii-aadama.
51003001	Ko nii waɗi Alla ummintini on, onon he Almasiihu, ndenne tefee kujje gonɗe dow kammu to Almasiihu woni no jooɗii nyaamo Alla.
51003002	Ndekee hakkillo mooɗon dow kujje gonɗe dow, to accee kujje duuniyaaru ada hakkillo mooɗon,
51003003	ngam on maayɓe, mbuurnam mooɗon kesam duu no suuɗii nder juuɗe Almasiihu gonɗo hadde Alla.
51003004	Nyannde fuu Almasiihu, mo mbuurnam mooɗon fuu sinngi dow mum wanngi on mbanngidan he makko nder teddungal makko.
51003005	Mboppee kujje duuniyaaru fuu gonɗe nder ɓerɗe mooɗon, kam woni mboppee jeenu, golle nyidduɗe, suuno, miilooji bonɗi, e hidde seedere ngam hidde seedere kam duu hano ir dewol tooruure non.
51003006	Ngam waɗude ir kujje bonɗe ɗee no jippinan tikkere Alla dow saliiɓe goonɗinde mo.
51003007	Onon duu ndenno nii mbuurduɗon.
51003008	Amma joonin mboppon kujje ɗee fuu kam woni mboppon ir tikkere fuu, ɓerne ɓaleeraaku, to accee ƴettoore naa haala mbonka wurtoo nder kunndule mooɗon.
51003009	To neɗɗo mooɗon fuu fenan banndum, ngam joonin on mboppi jikku mooɗon kinngu he ko ngu gollata,
51003010	aduɗon jikku kesu. Alla taguɗo jikku kesu nguun, tinnotoo no heyɗina ngu faa ngu nannda he mum, ngam anndon ɗum no wooɗiri.
51003011	Ko nii waɗi on keɓi jikku kesu, ndenne joonin walaa fuu ko feerodiri hakkune mooɗon. Yahudanke he mo hanaa Yahudanke fuu no go'o. Juulnaaɗo he mo juulnaaka fuu no go'o. Walaa ko feerodiri hakkune mo janngaay he neɗɗo ladde, naa ko feerodiri maccuɗo he dimo. Walaa ko feerodirta himɓe ɓee fuu ngam Almasiihu woni huune fuu, kanko duu woni nder ɓerne goonɗinɗo fuu.
51003012	Ko nii waɗi Alla suɓake on, waɗi on seniiɓe, ɓe o hiɗi sanne sanne, ndenne njurmodiree, moƴƴonodiron, leesinoɗon, ɓerɗe mooɗon peewaa, munyon.
51003013	Munyodiree, nde nii goɗɗo waɗani banndum gacce, njaafonodiree. Hano no Joomiraawo yaafori on, onon duu njaafodiree hano non.
51003014	Nder kujje ɗee fuu, ko ɓuri woni ngiɗodiree, ngam hidde kam haɓɓodirta himɓe fuu faa wooɗa.
51003015	Accee jam Almasiihu dawrana miilooji mooɗon, daliila jam oo waɗi Alla noddi on ngam nanngodiron, laatoɗon terɗe ɓanndu worru, laatoɗon duu jettooɓe mo wakkati fuu.
51003016	Accee haala Almasiihu jooɗo nder ɓerɗe mooɗon faa noy walaa. Neɗɗo mooɗon fuu janngina banndum, neɗɗo mooɗon fuu naforoo anndal he hakkillo hollita banndum. Njettee Alla he ɓerɗe mooɗon fuu. Njimee jimi Jabuura, jimi teddinooji Joomiraawo he jimi ɗi Ruuhu Alla hokki on fuu nder ɓerɗe mooɗon.
51003017	Huune fuu ko mbaawton haalude naa waɗude, kaalee ɗum naa ngaɗee ɗum dow innde Iisa Almasiihu Joomiraawo meeɗen. Ngaɗee ɗum daliila makko, oɗon njetta Alla Baaba meeɗen.
51003018	Onon rewɓe, ɗowtanee goriraaɓe mooɗon hano no tokkuɓe Joomiraawo ngaɗata.
51003019	Onon worɓe, onon duu, ngiɗee deekiraaɓe mooɗon, to tinnanee ɓe.
51003020	Onon sukaaɓe, ɗowtanee saarooɓe mooɗon nder huune fuu, ngam kanƴum weli Joomiraawo.
51003021	Onon saarooɓe, onon duu, to tinnanee sukaaɓe mooɗon faa ɓerɗe maɓɓe metta.
51003022	Onon maccuɓe, ɗowtanee joomiraaɓe mooɗon nder huune fuu. Ɗowtanee ɓe hanaa ngam oɗon ley gite maɓɓe, hanaa duu ngam ɓe njetta on. Amma ɗowtanee ɓe he ɓerne worre nder kulal Joomiraawo.
51003023	Huune fuu ko ngatton, ngaɗiree ɗum ɓerne lamnde, ngam Joomiraawo ngollanton hanaa goɗɗo ngollanton.
51003024	Paamee ko Joomiraawo woni joɓoowo on, on keɓan moƴƴereeji ɗi o resani himɓe makko. Almasiihu ngollanton hanaa goɗɗo ngollanton.
51003025	Gaɗɗo ko boni fuu no jukketee daliila bone mo waɗi, hedran-hedran fuu walaa nder majjum.
51004001	Onon rimɓe, njogoree maccuɓe mooɗon jogaaɗe lobbe, to ɓurdinee ɓe. Paamee ko no maccuɗo woodiri joomiiyo non, onon duu ngoodirɗon Joomiraawo gonɗo dow.
51004002	Tinnee he du'aa'u, to comee yettude Alla.
51004003	Ndu'anee min, minen duu, heɓa Alla omtana min laawol min mbaajoo haala mum kaa. Min mbaawa haalande himɓe dow sirri mo Alla wanngini har Iisa Almasiihu, mo ngam mum uddaami hannden ley kasu.
51004004	Eelee Alla heɓa mi waajoo sirri oo faa laaɓa tar.
51004005	Wakkati fuu mo kawruɗon he ɓe ngoonɗinaay, laatee jom'en hikmaaku hakkune maɓɓe. Nawtoree he wakkati mo o hokki on.
51004006	Accee duu haala mooɗon laatoo wakkati fuu haala pewnooka ɓerne, haala lamsuka, ngam keɓon no nootoriɗon gooto maɓɓe fuu.
51004007	Tikikus, banndii'en korsuɗo, kolniiɗo ley golle Joomiraawo, gollidoowo he am waran itta kumpa mooɗon dow am.
51004008	Ko waɗi lilumoomi he mooɗon woni o famtina on no min ngorri, heɓa hakkillooji mooɗon pukko.
51004009	O wardan he Onesimus, ɓii-leydi mooɗon. Banndii'en korsuɗo, mo min kooli sanne. Kamɓe ɗiɗo, ɓe ngaran ɓe kumpita on dow ko woni no waɗa ɗo fuu.
51004010	Markus denɗu Barnabas mo mbi'unoomi nde wari to mooɗon njaɓɓoɗon ɗum, no yewta on. Aristarkus uddidaaɗo he am, kam duu no yewta on.
51004011	Iisa noddirteeɗo Yustus duu no yewta on. Kamɓe tan ngoni Yahudankooɓe gollidooɓe he am dow habaru Laamu Alla. Ɓe cemmbinɗinii kam sanne.
51004012	Epafaras, gollanoowo Iisa Almasiihu, no yewta on. Kanko duu o ɓii-leydi mooɗon. Wakkati fuu omo tinni he du'aa'u ngam ndartoɗon, laatoɗon huuɓuɓe, waɗooɓe ko Alla hiɗi.
51004013	Miin he hoore am mi seedake, mi hi'ii no o woni omo tampana on, no o woni omo tampana himɓe Lawdikiya he himɓe Hiyerapolis.
51004014	Demas he Luka, lokotoroojo mo min korsini, no njewta on.
51004015	Miɗen njewta banndiraaɓe wonɓe Lawdikiya fuu, miɗen njewta Nimfa he hawriine goonɗinɓe hawroore nder suudu makko.
51004016	Nde nii on njanngi ɗerol ngool, lildee ngol hawriine goonɗinɓe Lawdikiya ngam kamɓe duu ɓe njannga ngol. Onon duu, njanngee ɗerol, ngol goonɗinɓe wonɓe Lawdikiya lildoyta on.
51004017	Mbi'ee Arkipus durwa humna golle ɗe Joomiraawo halfini ɗum ɗeen.
51004018	Miin Pol he junngo am mbinndanmi on cannooje ɗee. Nder kasu ngonmi, to njeggitee ndu'anoɗon kam. Moƴƴere Alla wonda he mooɗon !
52001001	Miin Pol, Silas he Timote kawri mbinndani on ɗerol ngool, onon jeyaaɓe Alla Baabiraawo e Iisa Almasiihu Joomiraawo meeɗen. Onon hawriine goonɗinɓe Iisa Almasiihu wonnde huɓeere Tesalonika, jam e moƴƴere Alla wonda he mooɗon.
52001002	Miɗen njetta Alla wakkati fuu ngam mooɗon, on fuu. Miɗen miccitoo he mooɗon wakkati fuu nder du'aa'u amin.
52001003	Yeeso Alla Baabiraawo meeɗen, miɗen miccitoo wakkati fuu he golle goonɗinol mooɗon. Miɗen miccitoo he tittinkinaaku mooɗon manngu ngu ngatton nder hidde. Miɗen miccitoo no tiɓinoriɗon sanne sanne tammude mooɗon dow Iisa Almasiihu Joomiraawo meeɗen.
52001004	Banndiraaɓe, miɗen anndi ko Alla no hiɗi on. O suɓake on duu o wartiri on jeyaaɓe makko,
52001005	ngam Habaru lobbo mo min ngaddani on oo, wardaay haala ɓola tan. Amma o wardidaana baawɗe, Ruuhu Ceniiɗo he tammude mawne nde wondaa sikka fuu. Kaden on tabbintini ko habaru oo no goonga. Oɗon anndi no min njooɗori hakkune mooɗon ngam nafude on.
52001006	On nyemmini min, on nyemmini Joomiraawo meeɗen duu ngam on njaɓɓake haala Alla nder torraaji mawɗi, on njaɓɓorake ka duu belɗum ɓerne mo Ruuhu Ceniiɗo hokkata.
52001007	Nii ngaɗon ko laataniiɗon goonɗinɓe wonɓe nder leyɗe Makedoniya he Akaya fuu ko ƴeewetee ekkitee.
52001008	Ngam to mooɗon haala Joomiraawo fuɗɗirii faa ka yottowi nder leyɗe Makedoniya e Akaya. Filla goonɗinol mooɗon dow Alla nanaama nokkuuje ɗee fuu, ndenne fotaay min njeccoo.
52001009	Himɓe he ko'e mum'en ngoni no kaala dow no njaɓɓoriɗon min, dow no mboppirɗon tooruuje mooɗon, ngartuɗon he Alla, Alla goongaajo, duumiiɗo, ngaɗuɗon ko'e mooɗon maccuɓe makko,
52001010	oɗon keɗi gartol Ɓiyiiko ƴuwde dow kammu, Iisa Almasiihu ummintinaaɗo he maayde, kisinoowo en he tikkere Alla waroore.
52002001	Banndiraaɓe, onon he ko'e mooɗon, oɗon anndi ko taɓɓitaaki mooɗon ki ngaɗanɗon min laataaki meere.
52002002	Fadde amin warde to mooɗon, min torraama, min njennaama nder huɓeere Filipi. Amma Alla hokki min semmbe waajaade Habaru mum lobbo he cuusal hakkune mooɗon baa nii ko himɓe heewɓe no he haɗude ɗum.
52002003	Ngam waaju amin tiigaaki dow fewre, ko boni naa hiila gom fuu tawaaka nder ɓerɗe amin.
52002004	Amma ngam Alla etii ɓerɗe amin daari, halfini min waaju Habaru mum lobbo, ndenne miɗen mbaajoo mo, hanaa ngam welude himɓe amma ngam welude Alla etoowo ɓerɗe himɓe.
52002005	Oɗon anndi ko waaju amin hanaa filla mbelirka ɗemngal non, non duu Alla no seedi, min cuuɗaay suuno njawdi fuu nder ɓerɗe amin.
52002006	Min ngalaa miɗen tefa himɓe teddina min, min tefaay teddinon min, min tefataa woɓɓe duu teddina min.
52002007	Baa nii ko miɗen mbaawnoo dekude teddirka amin dow mooɗon ngam min lilaaɓe Almasiihu, min ngaɗaay ɗum. Wakkati min ngondunoo he mooɗon, min kakkilake he mooɗon hano no inna hakkilorto ɓiyum.
52002008	Miɗen korsini on sanne, ngam majjum waɗi min ciryinoo waddande on Habaru lobbo, hanaa Habaru lobbo oon tan, min ciryakeno duu mursude yonkiiji amin ngam mooɗon ngam oɗon korsi he amin.
52002009	Banndiraaɓe, wakkati min mbaajotonoo Habaru lobbo ƴuwɗo to Alla hakkune mooɗon, oɗon miccitoo golle ɗe min ngolli he tampiri ndi min ngi'ii. Jemma e nyalooma, miɗen nder golle ngam to min tilsin neɗɗo mooɗon fuu.
52002010	Onon goonɗinɓe, on ngi'irii gite mooɗon, Alla duu no seedi ko min kolli jikku lobbu hakkune mooɗon, on fuu, min kolli on dartinaaku, walaa ko goɗɗo waawi felirde min.
52002011	Oɗon anndi duu ko min ngaɗanii on keddi baawɗe ɗe baaba waawi waɗande ɓiyum.
52002012	Min kolliti on, min cemmbinɗini on, min eeli on mbuurdon no weliri Alla nodduɗo on, ngaron naaton nder laamu he nder teddungal mum.
52002013	Daliila gom nii kaden mo ngam mum miɗen njetta Alla wakkati fuu. Daliila oo woni wakkati ngoonɗinɗon haala Alla, haala ka min mbaajii on, on adaay ka hano huune ƴuwne to ɓii-aadama amma on adi ka hano ko ƴuwi to Alla. Tabbat haala kaa, ka ƴuwka to Alla, kanka duu woni no golla nder ɓerɗe mooɗon, onon goonɗinɓe.
52002014	Banndiraaɓe, on nyemminii kawriiɗe goonɗinɓe Alla, tokkuɗe Iisa Almasiihu gonɗe nder Yahudiya. On njari torra nder juuɗe lenyi mooɗon, hano no kawriiɗe goonɗinɓe Yahudiya njariri torra ngam Yahudankooɓe.
52002015	Yahudankooɓe mbari Iisa Almasiihu Joomiraawo meeɗen he annabiiɓe gom. Kamɓe duu torri min, minen he ko'e amin. Waɗude ko welata Alla adaay hakkillooji maɓɓe, ɓe wayɓe himɓe fuu.
52002016	Iɓe kaɗa min waajaade Habaru lobbo hakkune lenyi ɗi kanaa Yahudankooɓe ngam to ɗi keɓu kisinam. Nii ɓe ngaɗata, iɓe kebbinira eterɗe maɓɓe hakke wakkati fuu. Amma ko sakitii, borondi Alla saami dow maɓɓe.
52002017	Banndiraaɓe, en ngaɗii wakkati ko en ngiidaay. On mboɗɗake gite amin amma on mboɗɗaaki ɓerɗe amin. Miɗen ngiɗi sanne wartude tuntaade on, min ndurwi ngam majjum keddi semmbe amin.
52002018	Miɗen ngiɗi warde to mooɗon. Nde goonga, miin Pol, mi tefiino kile keewɗe warde to mooɗon, amma Seyɗan haɗii min.
52002019	Dow moy'en tammude amin woni ? Moy'en ngoni belɗum ɓerɗe amin ? Moy'en min piyirta gabaare yeeso Iisa Almasiihu Joomiraawo meeɗen, nyannde fuu o warti, nde hanaa onon ?
52002020	Nde goonga onon ngoni teddungal amin, onon ngoni belɗum ɓerne amin.
52003001	Ko nii waɗi min mbaawaa munyude min ngi'aay on, min mbaawaay warde to mooɗon duu sey min ngi'ii ko ɓuri wooɗude woni min njooɗoo huɓeere Ateena, minen tan.
52003002	Nden min lili Timote banndii'en, gollanoowo Alla, baajotooɗo Habaru lobbo, filla Iisa Almasiihu, ngam o semmbinɗina on nder goonɗinol mooɗon.
52003003	O semmbinɗina on ngam torraaji mooɗon ɗii, heɓa to neɗɗo mooɗon fuu accu torra kaan jaaloo ɗum. Onon he ko'e mooɗon, oɗon anndi ko kujje ɗee fuu podaama ngam meeɗen.
52003004	Oɗon anndi ɗum ngam wakkati min ngonnoo hadde mooɗon, walaa ko min cuuɗi on. Min kaalani on, ko en fuu en torretee. Non duu waɗi, oɗon anndani ɗum.
52003005	Mi waawaa munyi waɗi lilumi Timote tuntowoo on ngam mi faama no ngontirɗon nder goonɗinol mooɗon. Miɗo hula to tawee Cii'otooɗo oon jaalake on, golle amin laatoo meere.
52003006	Amma jooni ko Timote wari ƴuwi to mooɗon, o waddani min habaru belɗo. O yottinii to amin habaru goonɗinol mooɗon he hidde mooɗon. O haalanii min duu ko oɗon miccitoo he amin. On njewni min sanne hano no minen duu min njewniri on.
52003007	Ngam majjum waɗi banndiraaɓe, habaru goonɗinol mooɗon semmbinɗini ɓerɗe amin nder torra he nder ɓillaare amin.
52003008	Jooni no ndaroriɗon nder kawtal mooɗon he Joomiraawo, hokki min semmbe mbuurnam.
52003009	Iri yettoore ndeye min mbaawi waɗande Alla daliila mooɗon, he daliila welwelo ngo min nani yeeso Joomiraawo meeɗen.
52003010	Jemma e nyalooma miɗen eela Alla laawol fottude he mooɗon ngam min kumna ko jacci nder goonɗinol mooɗon.
52003011	Joonin miɗen eela Alla Baabiraawo meeɗen he Iisa Almasiihu Joomiraawo meeɗen fiirtana min laawol warde tuntowaade on.
52003012	Min eeli Joomiraawo ɓeyda hidde faa noy walaa hakkune mooɗon, ngiɗodiron, ngiɗon himɓe fuu hano no min ngiɗiri on.
52003013	Mi eeli Iisa Almasiihu Joomiraawo meeɗen semmbinɗina on, laatoɗon himɓe ɓe ngalaa fuu ko jancirtee, himɓe seniiɓe yeeso Alla Baabiraawo meeɗen nder wakkati mo o wardata he seniiɓe makko. Aamiin !
52004001	Banndiraaɓe, ko min ngiɗi hollitidde he eelude on woni ngam barke Iisa Almasiihu Joomiraawo meeɗen mbuuree mbuurnam mbelɗam Alla hano no min njannginiri on ɗum. Baa nii ko oɗon ngaɗa ir mbuurnam ɗaam, tittinkinee ɓeydon yahde yeeso nder majjam.
52004002	Tabbat oɗon anndi kollitooje ƴuwɗe to Iisa Almasiihu Joomiraawo meeɗen ɗe min ngaɗani on.
52004003	Ko Alla hiɗi woni senaare mooɗon, faddaade ko'e mooɗon yahde he jeenu.
52004004	Neɗɗo mooɗon fuu waawa hoore mum ngam wuurdude senaare he darja.
52004005	To neɗɗo mooɗon fuu tokku giɗaale ɓerne mum hano mo anndaa Alla tokkiri muuyɗe ɓerne mum.
52004006	To baa gooto mooɗon bonnu ɓerne banndum naa jammboo ɗum, ngam Joomiraawo woni kiitotooɗo waɗooɓe ir kujje ɗee hano no illa arannde min kaalirannoo on ɗum wakkati mo min pooɗannoo hakkillooji mooɗon.
52004007	Alla noddaay en ngam njooɗoɗen nder waɗude ko nyiddinii amma o noddaana en na ngam mbuuren nder senaare.
52004008	Ndenne, neɗɗo fuu salii ko wi'a ɗum, hanaa bi'uɗo ɗum joomum salii, amma Alla kokkuɗo on Ruuhu mum Ceniiɗo joomum salii.
52004009	Har ko daarata giɗodirol hakkune mooɗon on kaajaaka kolliteɗon, ngam onon he ko'e mooɗon, Alla anndini on no ngiɗodirton.
52004010	Miɗen anndi oɗon ngoodani banndiraaɓe goonɗinɓe tawaaɓe nder leydi Makedoniya fuu hidde. Banndiraaɓe, miɗen eela on ɓeydon yahde yeeso nder hiɗodirde.
52004011	Ndurwee njooɗoɗon nder jam, kinnoɗon he harakaaji mooɗon. Neɗɗo mooɗon fuu wuurda semmbe mum, hano no min mbi'irnoo on ɗum.
52004012	Nde nii on mbuurdirii nii, on laatoto heƴuɓe ko'e mum'en, teddinteeɓe hakkune ɓe ngoonɗinaay.
52004013	Banndiraaɓe, ngam to hakkillooji mooɗon ummoo hano ɓe ngalaa fuu tammude gom, miɗen ngiɗi paamon goonga e goonga huune fuu ko wi'aa dow maayɓe.
52004014	Nde nii en ngoonɗini maayde e ummitaaki Iisa Almasiihu, ndenne en ngoonɗinan duu ko sikka fuu walaa Alla ummintinan goonɗinɓe Iisa Almasiihu maayɓe, wadda ɓe to makko.
52004015	Miɗen kaalana on haala ƴuwka to Joomiraawo miɗen mbi'a, enen gi'ooɓe gartol Iisa Almasiihu, en artataa ɓoynooɓe maayde ummitaade.
52004016	Daane mawɗo maleykaaɓe nanetee, daane luwal Alla, nden Joomiraawo he hoore mum jippoo, ƴuwa dow kammu. Maayɓe no goonɗinɓe artee umminee,
52004017	nden enen laatiiɓe wuurɓe ɓeen duu adeɗen, enen he maɓɓe sey dow duule ngam potten he Joomiraawo, ngonden he makko faa abada abadin.
52004018	Ndenne, cemmbinɗinodiree he haalaaji ɗii.
52005001	Banndiraaɓe, har ko daarata gartol Joomiraawo meeɗen fotaay mbinndaneɗon dow nyalaane he wakkati mum.
52005002	Onon he ko'e mooɗon oɗon anndi ko nyalaane Joomiraawo no juha neɗɗo hano no gujjo juhirta neɗɗo jemma.
52005003	Wakkati himɓe mbi'ata : « Jam e sago », nden balaa'u juhata saama dow maɓɓe hano no ŋatawere juhirta caawɗo. Ɓe mbaawaa daɗi baa seɗɗa.
52005004	Amma banndiraaɓe, onon on ngalaa nder nimre, ndenne nyalaane ndeen waawaa juhi on hano no gujjo moloto juha neɗɗo.
52005005	On fuu, on ɓiɓɓe jeyngol, jeyngol nyalooma. En ƴuwaay he jemma, en ƴuwaay duu he nimre.
52005006	Ndenne, to en ɗaano hano ɓeeto, amma en peertu gite meeɗen nanngen ko'e meeɗen.
52005007	Ngam ɗaanotooɓe jemma ɗaanoto, yarooɓe faa ko'e mum'en copto duu jemma njarta.
52005008	Amma enen en himɓe nyalooma non. Ndenne mbaawen ko'e meeɗen, ngatten goonɗinol he hidde laatanoo en toggoore njamndi, tammude kisinam duu laatoo hufuneere meeɗen konu.
52005009	Alla fodanaaki en tikkere mum, ko o fodani en woni keɓol kisinam daliila Iisa Almasiihu Joomiraawo meeɗen.
52005010	Iisa Almasiihu mursi yonki mum ngam meeɗen, heɓa baa nde nii tawaama en maayɓe naa en wuurɓe tawee eɗen ngondi he makko.
52005011	Ndenne cemmbinɗinodiree, mballodiree nder yaadu yeeso hakkune mooɗon hano no ngonɗon oɗon ngaɗa.
52005012	Banndiraaɓe, miɗen eela on teddinon tittinkiniiɓe no ngollana Joomiraawo hakkune mooɗon, wonɓe no ardo on, wonɓe no kollita on.
52005013	Teddinon ɓe sanne, kollee ɓe hidde ngam golle maɓɓe. Hakkillo fukkiingo duuma hakkune mooɗon.
52005014	Ngaɗee kaseeta he janɗo, cemmbinɗinon ɓe ɓerɗe mum'en keli, mballee ɓe ngalaa baawɗe. Mbaawee munyal neɗɗo maɓɓe fuu.
52005015	Tinnoɗon to baa gooto mooɗon yoptoro gacce he gacce. Amma wakkati fuu tittinkinee nder gaɗol ko wooɗi hakkune mooɗon he hakkune himɓe fuu.
52005016	Accee welwelo jooɗo wakkati fuu hakkune mooɗon,
52005017	ndu'oɗon wakkati fuu,
52005018	njetton Alla nder ko wari he mooɗon fuu. Ɗum Alla doomiri on nder kawtal mooɗon he Iisa Almasiihu.
52005019	To kaɗee Ruuhu Ceniiɗo waɗa golle mum hakkune mooɗon.
52005020	To njawee haalaaji annabaaku,
52005021	amma taykee huune fuu, adon ko wooɗi nder majjum,
52005022	mboɗɗoɗon bone no wa'i fuu.
52005023	Alla jom jam he hoore mum, wartira on senngo ngam hoore mum, reena neɗɗo mooɗon fuu, o reena ɓerne, yonki, e ɓanndu neɗɗo mooɗon ngam laatoɗon ɓe ngalaa fuu feloore gom nyannde gartol Iisa Almasiihu Joomiraawo meeɗen.
52005024	Alla nodduɗo on no kolniiɗo, sikka fuu walaa duu o tabbintinan ɗum.
52005025	Banndiraaɓe, ndu'anee min.
52005026	Njottinee sannoore amin to banndiraaɓe meeɗen nder hidde.
52005027	Mi eelii on ngam barke Joomiraawo, njanngee ɗerol ngool hakkune banndiraaɓe meeɗen fuu.
52005028	Moƴƴere Iisa Almasiihu Joomiraawo meeɗen wonda he mooɗon.
53001001	Ɗerol ngool ƴuwi to am, miin Pol, Silas e Timote. Miɗen njewta hawriine goonɗinɓe wonnde Tesalonika, jeyaaɓe Alla Baabiraawo meeɗen e Iisa Almasiihu Joomiraawo.
53001002	Alla Baabiraawo meeɗen he Iisa Almasiihu Joomiraawo barkin on, hokka on jam e moƴƴere.
53001003	Banndiraaɓe amin goonɗinɓe, no tilsi min njetta Alla wakkati fuu ngam mooɗon. No haani min njetta mo, ngam goonɗinol mooɗon no he yahde yeeso, kaden hidde wonnde hakkune mooɗon kam duu no he yahde yeeso.
53001004	Daliila kujje ɗee waɗi miɗen mbi'a nder kawriiɗe goonɗinɓe ko min nani belɗum mooɗon faa noy walaa. Miɗen mbi'a ɓe ɗum daliila munyal e goonɗinol mooɗon ngol kolluɗon nder torra e ɓillaare fuu nde tawaɗon nder mum.
53001005	Munyal mooɗon ngaal he goonɗinol mooɗon ngool ngoni seeda ko kiite Alla ngalaa fuu hedran-hedran. Ɗum duu no holla ko Alla waɗi neɗɗo mooɗon fuu potuɗo naatude nder laamu mum, laamu ngu ngonɗon oɗon torree ngam mum.
53001006	Sikka fuu walaa Alla no dartiiɗo, wonɓe no torra on ɓeen, o torran ɓe kamɓe duu ngam yoptanaade on.
53001007	Amma onon wonɓe no torree joonin ɓee, en fuu, minen he mooɗon, o hokkowan en powtiri nyannde Iisa Almasiihu Joomiraawo meeɗen wanngata nder ɗemle hiite, wara ƴuwa dow, kanko he maleykaaɓe makko jom'en baawɗe.
53001008	Iisa Almasiihu nde wari, jukkan saliiɓe anndude Alla he saliiɓe tokkude ko waajaa dow Habaru lobbo filla Iisa Almasiihu Joomiraawo meeɗen.
53001009	O torra ɓe torra ka hantataa faa abada, ɓe mboɗɗinee yeeso Joomiraawo e teddungal mum manngal.
53001010	Ɗum waɗowan nder wakkati mo Iisa Almasiihu wartoyta, jeyaaɓe makko fuu teddinan mo, goonɗinɓe mo fuu, o wela ɓe sanne. On tawetee hakkune maɓɓe ngam on ngoonɗini waaju mo min ngaɗani on.
53001011	On tawetee hakkune maɓɓe, ngam majjum waɗi, miɗen ndu'anoo on wakkati fuu. Miɗen eela Alla mo ndewuɗen waɗa on fotuɓe heɓude mbuurnam ɗam o noddini on ɗam. Miɗen eela Alla nder baawɗe mum wallan on kumnon anniya mooɗon lobbo fuu e gollal ngal naatuɗon fuu daliila goonɗinol mooɗon.
53001012	Nii waɗata ko innde Iisa Almasiihu Joomiraawo meeɗen teddaa hakkune mooɗon, keɓon teddungal to makko daliila moƴƴere Alla meeɗen he daliila moƴƴere makko, kanko Iisa Almasiihu Joomiraawo meeɗen.
53002001	Banndiraaɓe, har ko daarata gartol Iisa Almasiihu Joomiraawo meeɗen he kawrol meeɗen to makko, miɗen mbi'a on
53002002	to accee hakkillooji mooɗon ummilawo ngam goɗɗo wi'i on nyalaane gartol Joomiraawo yottake. To kulee baa se goɗɗo wi'i on kam nani ɗum nder annabaaku gom, naa nde goɗɗo waajake ɗum, naa nde joomum wi'i minen mbinndi ɗum mbi'i.
53002003	To accee neɗɗo fuu hiilira on laawol ngool hen non fuu, ngam nyalaane garki kiin warataa nde hanaa wakkati mo himɓe heewɓe murtata he Alla oon waru non, bonɗo podanaaɗo halkere oon duu wanngaa.
53002004	Bonɗo oo no ganyo Alla, o mawninan hoore makko ɓurde ko rewetee fuu, naa ko sujidantee fuu, faa o jooɗowoo nder suudu Alla, omo wi'a ko kanko e hoore makko o Alla.
53002005	Wakkati mo ngondunoomi he mooɗon, miɗo haalanannoo on ɗum. Oɗon miccitoo naa ?
53002006	Oɗon anndi joonin ko faddii bonɗo oo, ko faddii mo o wannga illa wakkati makko waraay.
53002007	Bonɗo oo baawɗe mum no ɗon no golla nder cuccukka. Amma gonɗo no faddoo ɗe oon tinnotoo no faddoo ɗe sey nyannde o sottinaa to o woni. Nyannde fuu o sottinaa,
53002008	nyannde mum bonɗo oo wanngata. Amma wakkati Iisa Almasiihu Joomiraawo meeɗen warti, o wattan foofaango hunnduko makko o wara bonɗo oo, o watta teddungal garki makko o sankita bonɗo oon.
53002009	Wakkati bonɗo oo warta, o wardan baawɗe Ibiliisa. O waɗan kujje fewreeje kaayɗiniiɗe, o waɗan alamaaji ɗi kanaa goonga. O waɗan dobo-dobooji ngam majjinde himɓe.
53002010	O golliran huune fuu ko waawi eytude neɗɗo ngam majjinde kalkuɗo fuu. Himɓe no kalka ngam ɓe calake hiɗude goonga baawɗo hisinde ɓe.
53002011	Ngam majjum waɗi, Alla lildi majjere mawne he maɓɓe, ngam ɓe ngoonɗina pene bonɗo oon.
53002012	Alla lildi majjere ndeen duu he maɓɓe ngam hiitaade nanuɓe belɗum gaɗol golle bonɗe, calii goonɗinde goonga oon.
53002013	Banndiraaɓe horsuɓe he Joomiraawo, daliila mooɗon miɗen kaani yettude Alla wakkati fuu, onon Alla artii suɓii ngam hisinde on. On kisuɓe duu ngam Ruuhu Ceniiɗo waɗii on seniiɓe. On kisuɓe ngam on ngoonɗinii goonga oon.
53002014	Daliila kisinam ɗaam waɗi Alla noddi on har waaju amin mo min mbaajii dow Habaru lobbo. O noddii on ngam keɓon mbaka nder teddungal Iisa Almasiihu Joomiraawo meeɗen.
53002015	Ndenne banndiraaɓe, kakkinkinee ko ngoonɗinton, tiɓinoɗon no wooɗiri ekkintinooje ɗe min ekkintini on he kunndule amin he ɗe min mbinndani on. To accee ekkintinol kesol gom fuu wara ada hakkilo mooɗon.
53002016	Mi eelii Iisa Almasiihu Joomiraawo meeɗen he hoore mum, mi eelii Alla Baabiraawo meeɗen, giɗuɗo en, moƴƴani en, fewni ɓerɗe meeɗen faa abada, hokki en tammude lobbere.
53002017	Mi eeli ɓe, ɓe pewna ɓerɗe mooɗon. Ɓe kebbina ɗe semmbe nder ko ngatton fuu he nder ko kaaloton fuu ngam ɗum laatoo ko wooɗi.
53003001	Banndiraaɓe, ndenne ko mbi'anmi on woni ndu'anee min. Ndu'ee ngam Habaru lobbo filla Joomiraawo sankitoo law nder nokkuuje keewɗe. Ndu'ee o teddinee hano no teddinirɗon mo.
53003002	Ndu'anoɗon min duu, min kisa bonɓe gollooɓe ko wooɗaa, ngam hanaa himɓe fuu ngoonɗini.
53003003	Joomiraawo no kolniiɗo, o semmbinɗinan on, o hiina on sarri bonɗo oon.
53003004	Joomiraawo waɗi ko miɗen koolii, ko oɗon tokki hannden he ko jaaŋo duu, on tokkan tilsinooje ɗe min kokki on.
53003005	Mi eelii Joomiraawo huybita ɓerɗe mooɗon har hidde Alla, ɗe keewa tittinkinaaku hano no Almasiihu heewiri tittinkinaaku.
53003006	Banndiraaɓe, miɗen mbi'a on ngam barke Iisa Almasiihu Joomiraawo meeɗen, mboɗɗee banndiraaɓe meeɗen jaayɓe, saliiɓe waaju mo nanuɗon to amin.
53003007	Onon he ko'e mooɗon, oɗon anndi no nyemnirton min, ngam wakkati min ngondunoo he mooɗon on ngi'aay jaayre fuu he amin.
53003008	Walaa fuu mo min eeli hokka min nyaamdu. Jemma e nyalooma miɗen nder jaggu ngam to min laatanoo neɗɗo mooɗon fuu donngal.
53003009	Miɗen ngoodi laawol tilsinde on, adon donngal amin, amma min ngaɗaay ɗum, ngam min laatanoo on ko ƴeewetee ekkitee.
53003010	Baa nii wakkati min ngondunoo he mooɗon, miɗen kaalana on miɗen mbi'a caliiɗo gollude fuu, to nyamnee.
53003011	Min mbi'iino on ɗum ngam min nani no wi'ee ko yanɓe no tawa hakkune mooɗon, yanɓe ɓee ngalaa fuu ko keedani se hanaa naatude nder ko walanaa ɓe.
53003012	Too, iri himɓe ɓee, miɗen kollita ɓe miɗen mbi'a ngam barke Iisa Almasiihu Joomiraawo meeɗen no tilsi ɓe ngiɗa gollal, ɓe ngolla golle kaanuɗe, ɓe mbuurda semmbe maɓɓe.
53003013	Banndiraaɓe, to comee waɗude ko wooɗi.
53003014	Nde nii no woodi caliiɗo tokkude ko min kaali nder ɗerol ngool, kollee mo himɓe, ngatton mo furyer, ngam semteene nannga mo.
53003015	To adee joomum hano ganyo, amma kollitee mo hano o banndii'on.
53003016	Mi eeli Joomiraawo jom jam, hokka on jam wakkati fuu he nder huune fuu. Joomiraawo wonda he mooɗon, on fuu.
53003017	Miin Pol he junngo am, winndi sannoore ndee yahde he mooɗon. Binndol sannoore ndee duu woni seeda am taweteeɗo nder ɗereeji ɗi mbinndumi fuu.
53003018	Moƴƴere Iisa Almasiihu Joomiraawo meeɗen wonda he mooɗon, on fuu.
54001001	Ɗerol ngool ƴuwi to Pol, lilaaɗo Iisa Almasiihu dow tilsinoore Alla Kisinoowo he Iisa Almasiihu mo ngattuɗen gokka meeɗen he mum,
54001002	yahde to Timote suka am goongaajo nder goonɗinol. Alla Baabiraawo, he Iisa Almasiihu Kisinoowo meeɗen moƴƴane, yurme, hokke jam.
54001003	Wakkati njahannoomi nder leydi Makedoniya mi ŋaarake ma njooɗoɗaa nder huɓeere Efeesu ngam kaɗaa himɓe gom njanngina laabi oonyiiɗi.
54001004	Ɓe itta hakkillo maɓɓe he taale-taaleeji, he limtol jippotooɓe he annabiiɓe ngol re'ataa. Ngam ir miilooji ɗii pooɗataana haalaaji ir iriiji ɗi nafataa en baa seɗɗa nder siri kisinol ngol Alla fodani en nder goonɗinol.
54001005	Ko kaɗol ngool hiɗi hollude woni tefude hidde ƴuwoore nder ɓerne laaɓune, miilo dartiingo, he goonɗinol goonga e goonga.
54001006	Himɓe gom njoofii laawol meeɗen, ɓe kalki nder haalaaji meereeji.
54001007	Iɓe ada ko'e maɓɓe jannginooɓe Tawreeta, amma ɓe anndaa ko ɓe ngoni iɓe mbi'a he ko ɓe piirata gabaare.
54001008	Eɗen anndi ko Tawreeta no wooɗi amma say se golliraama laabi mum.
54001009	Paamen ko Tawreeta darnaaka ngam gollooɓe ko dartii amma o waɗaama ngam bonɓe, murtuɓe, pamtinooɓe Alla, waɗooɓe hakke, ɓe teddintaa Alla he ko senii fuu, warooɓe inna he baaba, ittooɓe yonki,
54001010	yeenooɓe, luutankooɓe, sonnooɓe maccuɓe, fenooɓe, hunotooɓe dow fewre, kamɓe e waɗooɓe ko jannginoore goongaare wi'aay.
54001011	Jannde ndee no yahda he Habaru lobbo mo kalfinaami, ƴuwɗo to Alla tedduɗo, kanko woni wuddu barke.
54001012	Miɗo yetta Iisa Almasiihu Joomi'en kokkuɗo kam baawɗe humnude golle makko. O hoolake kam ngam o suɓake kam mi ngollana mo.
54001013	Baa ko ndenno mi bonniino innde makko, torrumi himɓe makko, njennumoomi, amma jooni o yurmake kam ngam wakkati mum nder jahillaaku tawanoomi, mi hanaa goonɗinɗo.
54001014	Joomiraawo meeɗen jippini moƴƴere mum nde walaa keerol dow am. O funni nder am goonɗinol e hidde, ɗum fuu tawaama nder kawtal ngam Iisa Almasiihu.
54001015	Haala kaa no hoolnii, sikka fuu walaa ika haani jaɓeede : « Iisa Almasiihu wari nder duuniyaaru ngam hisina waɗooɓe hakke. » Miin e hoore am, miɗo tawaa nder maɓɓe, mi waɗi ko jaasi ɓe.
54001016	Amma Alla yurmake kam, miin jaasuɗo waɗooɓe hakke. Ngam majjum waɗi Iisa Almasiihu hiɗi hollude kam munyal mum manngal heɓa mi laatoo goonɗinɗo ƴeeweteeɗo ekkitee ngam hi'uɓe ekkiti keɓa mbuurnam nduumiiɗam.
54001017	Alla Joomiraawo no gooto, oo laamiiɗo duumiiɗo. Buurɗo wakkati fuu mo hi'ataake. Teddungal e darja laatanoo mo faa abada abadin. Aamiin !
54001018	Suka am Timote, mi halfinte hollitoore ndee, inde yahda he annabaaku ngaɗanoongu dow maa : Tiiga dow haalaaji ɗii, durwa durwo manngo.
54001019	Durwira goonɗinol, he miilo dartiingo ngo himɓe gom tokkaay faa goonɗinol maɓɓe yoolii.
54001020	Nder himɓe ɓeen ɗon Himene e Skandaaru ngoni, mi accidii ɓe he Seyɗan ngam to ɓe pilloo soɓude Alla.
54002001	Arannde nii miɗo ŋaarake on ndu'anee himɓe fuu, eelanon ɓe Alla, cawrinon mo ngam maɓɓe, njetton mo duu.
54002002	Ndu'anee laamiiɓe, ndu'anee neɗɗo fuu gonɗo nder nokkuuje dawrirɗe heɓa mbuuren nder jam, hakkillo fukkiingo, ndimaaku, he wondude Alla he ɓerne worre.
54002003	Ɗum woni ko wooɗi ko welata Alla Kisinoowo meeɗen,
54002004	giɗɗo neɗɗo fuu hisa, annda goonga.
54002005	Ngam Alla no gooto, neɗɗo gooto duu woni baawɗo wartirde potal hakkune himɓe he makko, kanko woni Iisa Almasiihu
54002006	mursuɗo yonki mum ngam yoɓude nyamaane hakke men. Kanƴum woni ceedaaku ngu Iisa waɗi nder wakkati mo Alla darni.
54002007	Ngam majjum ngaɗaami baajotooɗo e lilaaɗo heɓa mi faamina ɓe kanaa Yahudankooɓe ko woni goonɗinol goongaawol. Mi fenataa, goonga kaalanmi.
54002008	Ngam majjum waɗi miɗo hiɗi nokku fuu to worɓe ndu'otoo, ɓe ɓantira juuɗe maɓɓe dow he ɓerɗe laaɓuɗe, tawee tikkere e jeddodirol fuu walaa.
54002009	Miɗo hiɗi rewɓe duu ɓornoo kolte kaanduɗe ɓorneede, no ɗum ɓuri hoyande ɓe. To ɓe peɗoo, ɓe mooro morɗi caadiiɗi, ɓe ngatta kaŋŋe naa jamɗe dime naa kolte caadiiɗe
54002010	amma ɓe ngaɗa golle lobbe hano ir rewɓe teddinooɓe Alla he ɓerne worre.
54002011	Wakkati waaju, debbo fuu nannga hunnduko mum, jogoo mo nder ɓerne mum, he nder leesinaaku.
54002012	Mi hokkaay debbo fuu laawol janngina worɓe naa heɓa baawɗe dow maɓɓe. Amma o tiiɗa he hunnduko makko,
54002013	ngam Aadamu artii Haawa tageede.
54002014	Hanaa Aadamu woni eytaaɗo, amma deekiiko Haawa eytaa, murti he tilsinoore Alla.
54002015	Amma rewɓe no kisintee wakkati ɓe keɓi ɓiɓɓe, nde nii ɓe tittinkinake nder goonɗinol maɓɓe, nder hidde he nder mbuurnam ceniiɗam he leesinaaku.
54003001	Ndaa haala gasuka nii : « Giɗɗo laatoo ardiiɗo nder hawriine goonɗinɓe hiɗa golle lobbe. »
54003002	Ardiiɗo oo no haani laatoo neɗɗo mo walaa fuu feloore, gorko mo debbo gooto, dawranoowo hoore mum, gaɗoowo mbuurnam mum no haandiri, bernoowo weerɓe, tawee omo waawii jannginde duu.
54003003	O haandaa laataade jaroowo naa kaɓeteeɗo. Amma omo haani laataade neɗɗo giɗɗo himɓe, jom jam, mo seedeere adaay hakkillo mum,
54003004	baawɗo hakkilaade he wuro mum no wooɗiri, mo ɓiɓɓe mum duu martantoo nder ndimaaku manngu.
54003005	Ngam noy neɗɗo mo jogaaki wuro mum no wooɗiri waawirta hakkilaade he hawriine goonɗinɓe Alla ?
54003006	Neɗɗo oo duu to laatoo goonɗinɗo keso, se hanaa non omo waawi mawnitaade, ɗum waɗan o hiitee hano no Seyɗan hiitoraa nii.
54003007	Omo haani laataade jom jikku ngasungu heɓa o teddinee hakkune ɓe ngoonɗinaay ngam to o famɗinee. Se hanaa non, o saaman nder tunnirgal Seyɗan.
54003008	Wallooɓe hawriine goonɗinɓe, kamɓe duu ɓe laatoo jom'en ndimaaku, waɗooɓe ko mbi'i fuu, to ɓe ƴaartin nder jarɗe maɓɓe, to ɓe ngiɗu njawdi ndi laaɓaa.
54003009	Nder miilo lamngo ngoo, Alla wanngini sirri goonɗinol, sirri oo ɓe kaani tiɓinaade.
54003010	Iɓe kaani eteede ginan, gaɗa ɗum nde nii hi'aaka fuu ko ɓe pelirtee, iɓe mbaawi fuɗɗude golle maɓɓe.
54003011	Non deekiraaɓe maɓɓe duu no kaani laatoo rewɓe wooduɓe ndiyam ndimaaku, ɓe kaanaa laataade rewɓe nyo'ooɓe himɓe, ɓe laatoo rewɓe waawooɓe ko'e mum'en, hoolniiɓe nder huune fuu.
54003012	Balloowo hawriine goonɗinɓe fuu no haani laataade gorko mo debbo gooto, kakkiltooɗo ɓiɓɓe mum he wuro mum,
54003013	ngam waɗooɓe golle mum'en no wooɗiri ngoni waawɓe heɓude teddinoore he hoolaare mawne ngam ɓe ngoonɗini Iisa Almasiihu.
54003014	Mi winndanii ma ɗerol ngool nder gokka ka mi ɓooyataa mi waraay to maa.
54003015	Amma se mi ɓooyii mi waraay, binndi am ndii wallete faamude no njooɗortoɗaa hakkune lenyol Alla duumiiɗo, kam woni hawriine goonɗinɓe. Kayre woni bonjariyal goonga.
54003016	Sikka fuu walaa, sirri diina meeɗen no mawni : Almasiihu wannginaama hano tagaaɗo, Ruuhu Alla dartinii mo, maleykaaɓe ngi'ii mo. O waajaama hakkune lenyi, o goonɗinaama nder duuniyaaru, nder teddungal o hooƴaama dow.
54004001	Ruuhu Ceniiɗo wanngini no laaɓiri ko nder jamaanu cakitiiɗo oo, himɓe gom accan goonɗinde Alla, tokka seyɗaniiji gonɗi no eyta ɗum'en, he jannginooje ƴuwɗe to ginnaaji.
54004002	Munafikiiɓe e fenooɓe ɓe ɓerɗe baaɗɗe kalkata ɓe.
54004003	Bonɓe ɓee no njanngina ko himɓe kaanaa dewlude naa nyaamude nyaamduuji gom. Amma Alla tagi nyaamduuji ɗii fuu ngam goonɗinɓe annduɓe goonga naforoo ɗum nder jettol Alla.
54004004	Huune fuu ko Alla tagi no wooɗi. Walaa fuu ko harmi, se nii en njaɓirii ɗum yettoore.
54004005	Ngam haala Alla e du'aa'u no lamna huune fuu yeeso makko.
54004006	Yottin ɗum to banndiraaɓe meeɗen, nden a laatoto gollanoowo Iisa Almasiihu lobbo, ɓeydotooɗo wakkati fuu nder goonɗinol meeɗen, he jannde lobbere nde njanngunoɗaa.
54004007	Amma woppu ɓila ɓilaaji meereeji ɗi njaadataa he goonɗinol meeɗen. Eeltu hoore maa nder kulal Alla nyannde fuu.
54004008	Se goonga, connyinol ɓanndu no woodi nafa, amma kulal Alla no nafa nder huune fuu. Ngam no hokka en mbuurnam jooni e nder wakkati garoowo.
54004009	Ɗum woni haala goongaha, sikka fuu walaa ika haani jaɓeede.
54004010	Eɗen torroo eɗen durwa ngam en ngatti gokka meeɗen he Alla duumiiɗo, Kisinoowo neɗɗo fuu, sako goonɗinɗo mo.
54004011	Ɗum woni ko kaanuɗaa jannginde he hollitinde ɓe.
54004012	Neɗɗo fuu to yawe ngam cukaaku maaɗa, amma laatana goonɗinɓe ko ƴeewetee ekkitee nder haalaaji maa, nder jonnde maa, nder hidde maa, nder goonɗinol maa, he nder laaɓal maa.
54004013	Fadde am warde tittinkina he jannde Dewtere Alla, nder waaju e jannginol hakkune himɓe.
54004014	Taa yeeba kokkal tawaangal nder maaɗa, ngal Ruuhu Alla Ceniiɗo hokki ma har annabaaku e wakkati ardiiɓe ndekunoo juuɗe dow maa ngam barkinde ma.
54004015	Wattu kujje ɗee nder ɓerne maa, durwa heɓa neɗɗo fuu hi'a ko a yehi yeeso.
54004016	Hakkila he hoore maa, kakkiloɗaa he ko njanngintaa. Taa soƴƴora gaɗa nder kujje ɗee fuu. Nde nii a waɗiri nii, a hisinan hoore maa, kisinaa hettiniiɓe maa duu.
54005001	Taa haja dottiijo fuu, amma leesin daane maa kaalda he makko hano o baaba maa. Sukaaɓe worɓe duu, ada ɓe hano banndiraaɓe maa worɓe,
54005002	yeyraaɓe hano inniraaɓe maa. Sukaaɓe rewɓe duu, ada ɓe hano sakikiraaɓe maa rewɓe he ɓerne laaɓune.
54005003	Saanu ɓe goriraaɓe mum'en maayi ɓe ngalaa fuu balla.
54005004	Nde nii nder maɓɓe debbo gom no woodi sukaaɓe naa nee taaniraaɓe, iɓe kaani ekkitaade no ɓe kakkilorto he wuro maɓɓe. Nde nii ɓe ngaɗiri nii, ɓe mbarjoto saarooɓe maɓɓe mbarjaari lobbiri. Ngam ɗum woni ko weli Alla.
54005005	Mo gorum maayi mo walaa doondiiɗo ɗum, mo walaa fuu balla gom, halfinii hoore mum he Alla, omo du'oo jemma e nyalooma, omo eela Alla walla mo.
54005006	Mo gorum maayi gattuɗo ɓerne mum he belɗum duuniyaaru no maayɗo baa ko no wuuri da.
54005007	Yottin haalaaji ɗii to maɓɓe heɓa ɓe ngaɗa mbuurnam ɗam walaa fuu feloore.
54005008	Neɗɗo fuu mo saanaay himɓe mum, sako wuro mum, jammbake goonɗinol mum, joomum jaasii mo anndaa Alla !
54005009	Rewɓe kaanduɓe limeede nder ɓe goriraaɓe mum'en maayi, ɓe hawriine goonɗinɓe haani wallude ɓeen ngoni : Rewɓe ɓe duuɓi lasooji tati yahde dow, laataniiɓe goriraaɓe mum'en dartiiɓe.
54005010	Iɓe kaani anndireede golle lobbe, marol sukaaɓe no wooɗiri, weernooɓe weerɓe, lootooɓe koyɗe goonɗinɓe, wallooɓe tawaaɓe nder ɓillaare, hiɗuɓe waɗude gollal lobbal fuu.
54005011	Amma har ko daarata sukaaɓe rewɓe, ɓe goriraaɓe mum'en maayi, taa winndu inɗe maɓɓe ngam cukaaku maɓɓe no waawi uppude ɓe, ɓe itta hakkillo maɓɓe he Almasiihu, ɓe tefa ɓaŋiteede.
54005012	Ndenne, kiite Alla doggi dow maɓɓe ngam ɓe kuumnaay amaana maɓɓe arano mo ɓe kooƴunoo.
54005013	Gaɗa majjum ngam ɓe ngalaa fuu ko ɓe ngaɗata, ɓe tokkan suudu yahde suudu, hanaa ngam ɓe ngaɗa goɗɗum, amma ngam ɓe tinno iɓe olka, ɓe mbaawtaa faddii kunndule maɓɓe, iɓe naata nder ko daarataa ɓe.
54005014	Ngam majjum waɗi, miɗo hiɗi sanne sukaaɓe rewɓe ɓee kaɓɓanee, ɓe ndimaa, ɓe njogoo cuuɗi maɓɓe no wooɗiri heɓa to wayɓe men keɓu laawol jancude en.
54005015	Amma ɗum fuu haɗaay no woodi nder maɓɓe yoofuɓe laawol dartiingol ngool, tokki Seyɗan.
54005016	Nde nii tawaama debbo goonɗinɗo gom no woodi nder lenyi mum ɓe goriraaɓe mum'en maayi, o walla ɓe to o accu hawriine goonɗinɓe walla ɓe heɓa nde walla ɓe ngalaa balloo ɓeen.
54005017	Ardoriiɓe hawriine goonɗinɓe no wooɗiri, no kaani teddineede sanne sako waajotooɓe e jannginooɓe.
54005018	Ngam Dewtere Alla wi'i : A wattataa sumre he ngaari ngondi no sokka. Kaden, « No haani golloowo fuu heɓa njobdi mum. »
54005019	Taa jaɓu tuumol fuu gaɗaangol dow ardiiɗo gom nde hanaa himɓe ɗiɗo naa tato ceedi dow ko o tuumiraa ɗum.
54005020	Nde nii ardiiɗo gom no tittinkini nder gaɗol hakke, felu mo yeeso jama'aare fuu, heɓa ɓeeto duu kula.
54005021	Mi eeli ma yeeso Alla e yeeso Iisa Almasiihu e maleykaaɓe mum suɓaaɓe ngollira tilsinooje ɗee. Taa naatan oo, accaa ooto, ngiɗaa ooto, accaa ooto.
54005022	Taa yaawu dekude juuɗe dow goɗɗo ngam halfinde mo golle nder hawriine goonɗinɓe. Taa haɓɓidin daane he waɗooɓe hakke. Fadda hoore maa he tuuni fuu.
54005023	Hanaa ndiyam ɓolam tan kaanuɗaa yarde amma aɗa waawi yarde cabiijam seɗɗa ngam nawalla bujugu maa e ngam nawallaaji maaɗa jehooji no ngarta.
54005024	Hakke himɓe gom no mbannga fadde kiite waɗeede. Woɓɓe duu sey gaɗa ɓe kiitaama ko ɗe mbanngaa.
54005025	Hano non duu golle lobbe mbanngirtaa. Goɗɗe wakkati mum da ngi'etee amma baa se ɗe mbanngaay no waɗi fuu nyannde gom ɗe mbanngowan.
54006001	Maccuɓe goonɗinɓe no kaani teddina rimɓe mum'en heɓa to neɗɗo fuu famɗin innde Alla he jannginol meeɗen.
54006002	Onon maccuɓe ɓe rimɓe mum'en no goonɗinɓe, to miilee ngam on fuu on goonɗinɓe on teddintaa ɓe, amma ɓuree gollande ɓe no wooɗiri ngam ɓe goonɗinɓe hiɗaaɓe haanuɓe gollaneede. Ɗum woni ko kaanuɗaa hollitinde he waajaade himɓe.
54006003	Nde nii goɗɗo no waajoo waaju mo yaadataa he haalaaji goongaaji ɗi Iisa Almasiihu Joomiraawo meeɗen, naa se jannginol joomum no yedda laawol kulal Alla,
54006004	nden kay, joomum no keewɗo mawnitaare, o jaahili, giɗɗo haala e geddi dow karfeeje. Ɗume ɗum rimanta en se hanaa kirodirol, habdo, jennodirol, tuumodirol,
54006005	he geddi ndi hantataa hakkune himɓe ɓe hakkillooji mum'en uddaa. Ɓe njoofii goonga kaden, iɓe ada kulal Alla hano laawol heɓude njawdi.
54006006	Se goonga, kulal Alla no keɓal manngal, nde nii neɗɗo fuu no welna dow ko jogii.
54006007	Ngam juuɗe ɓole ngarɗen nder duuniyaaru, juuɗe ɓole duu coƴƴotoɗen.
54006008	Ndenne, nde eɗen ngoodi ko nyaameten he ko kolteten, iɗum haani heƴude en.
54006009	Amma tefooɓe riikude semmbe semmbe ndeki ko'e mum'en dow laawol suuno, ɓe caami nder tunnirgal e nder kujje baahiiɗe ɗuɗɗe ɗe mboɗɗaa majjinde ɓe, tutoo ɓe nder bonnere e nder halkere.
54006010	Ngam hidde seedere woni wuddu bone fuu. Woɓɓe cuunaama ɗe faa ɓe njoofi laawol goonɗinol, ɓe pooɗani ko'e maɓɓe torra mawka.
54006011	Amma aan, neɗɗo Alla, doggu kujje ɗee fuu. Tefu dartinaaku, kulal Alla, goonɗinol, hidde, tittinkinaaku e ɓerne fewne.
54006012	Durwu durwo gasungo ngam goonɗinol. Tiɓinaa mbuurnam nduumiiɗam ɗam Alla noddani ma, wakkati kokkunoɗaa ceedaaku lobbu yeeso himɓe ɗuɓɓe.
54006013	Mi eeli ma yeeso Alla wuddu mbuurnam fuu he yeeso Iisa Almasiihu gaɗuɗo ceedaaku lobbu yeeso Pontiyus Pilaatus kawjinooɗo leydi Yahudiya, mi eeli ma,
54006014	gollir tilsinooje ɗee no wooɗiri nder rafi feloore sey nyannde Iisa Almasiihu Joomiraawo meeɗen warti.
54006015	Gartol ngool no waɗan nder wakkati mo Alla darni. Kanko marɗo barke, Jom baawɗe mo walaa walde, Laamiiɗo laamiiɓe fuu, Joomiraawo joomiraaɓe fuu.
54006016	Kanko tan woni Duumotooɗo, jooɗiiɗo nder jeyngol ngol neɗɗo fuu suusaa ɓadaade. Neɗɗo fuu hi'iraay mo gite mum, walaa baawɗo hi'ude mo. Teddungal he baawɗe laatanoo mo faa abada abadin. Aamiin !
54006017	Hollitin riikuɓe duuniyaaru nduu ɓe kakkilo he mawnitaare to ɓe ngattu hoolaare nder njawdi maɓɓe ngam ndi tabbitittaa, amma ɓe kalfina ko'e maɓɓe he Alla mo saɗaa, kokkoowo en huune fuu ngam nanen belɗum hoore men.
54006018	Wi'u ɓe ɓe ngaɗa ko wooɗi, to ɓe cortu juuɗe maɓɓe nder golle lobbe, ɓe laatoo ɓe juuɗe mum'en caɗaa, warooɓe njawdi mum'en ngam wallude ɓe ngalaa.
54006019	Nde nii ɓe ngaɗii ɗum, sikka fuu walaa ɓe kawrani ko'e maɓɓe njawdi lobbiri laatotoondi bonjariyal maɓɓe jaaŋo, ngam ɓe tiɓinoo mbuurnam ngoongaajam.
54006020	Too Timote, joga no wooɗiri ko kalfinaɗaa. Doggu haalaaji jeddooji, he haalaaji ɗi njahdataa he laawol goonɗinol meeɗen bi'eteeɗi no goonga.
54006021	Ngam himɓe gom tokki ɗi, ƴuwi dow laawol goonɗinol meeɗen. Moƴƴere Alla wonda he mooɗon.
55001001	Ɗerol ngool ƴuwi to am min Pol, mo Alla suɓii waɗi lilaaɗo Iisa Almasiihu ngam wannginde mbuurnam nduumiiɗam ɗam Alla wi'unoo no hokka en daliila Iisa Almasiihu,
55001002	yahde to Timote, suka am korsuɗo. Alla Baabiraawo, he Iisa Almasiihu Kisinoowo meeɗen moƴƴane, yurme, hokke jam.
55001003	Miɗo yetta Alla mo ngonmi miɗo ngollana he miilo laaɓungo ngo felataa kam hano no maamiraaɓe am ngollirani mo nii. Jemma e nyalooma, wakkati fuu mo ndu'otoomi, miɗo miccitoo he maa.
55001004	Miɗo miccitoo he gonɗi maa. Miɗo hiɗi tumtaade ma ngam welwelo am huuɓa.
55001005	Miɗo miccitoo he goonɗinol maaɗa ngol walaa fuu munafikaare tawaangol illa hanaa hannden to maama maa debbo Lo'is, he inna maa Ewnike. Joonin duu sikka fuu walaa ingol he maaɗa.
55001006	Ngam majjum waɗi miɗo miccintine, hano no nduncirtaa hiite nii, heyɗintin no wooɗiri kokkal ngal Alla waɗani ma wakkati ndekunoomi juuɗe dow maa mbarkinmaami.
55001007	Ngam hanaa Ruuhu kuloowo o hokki en, amma Ruuhu oon no semmbinɗina en, hokka en hidde he dawrande ko'e men.
55001008	Ndenne, taa semtu seedanaade Iisa Joomiraawo meeɗen. Taa semtam ngam miɗo nder kasu ngam makko. Amma torrida he am ngam Habaru lobbo har baawɗe Alla.
55001009	Kanko hisini en, noddi en faa laatoɗen laaɓuɓe, hanaa ngam golle men amma ngam ko o darni e moƴƴere makko. Kayre o hokki en ngam sabbu Iisa Almasiihu illa fil'ajal.
55001010	Joonin moƴƴere ndee wannginaama he garki Iisa Almasiihu Kisinoowo meeɗen, jaaliiɗo maayde, bannginɗo mbuurnam, he ko duumoto nder Habaru lobbo.
55001011	Ngam Habaru lobbo oo waɗi Alla suɓii kam waɗi kam baajotooɗo, lilaaɗo e jannginoowo.
55001012	Ngam majjum waɗi miɗo tampa hannden, amma ɗum semtinaaki kam ngam miɗo anndi mo ngoonɗinmi. Miɗo anndi duu ko sikka fuu walaa, omo woodi baawɗe reenude ko kalfinaami faa nyannde darŋal.
55001013	Gollir haalaaji goongaaji ɗi nanuɗaa to am, ɗi laatane ƴeeweteeɗi ekkitee, njogaa ɗi nder goonɗinol he hidde keɓeteene nder kawtal he Iisa Almasiihu.
55001014	Jogira kaliifa lobbo oo no wooɗiri nder balla Ruuhu Ceniiɗo tawaaɗo nder meeɗen.
55001015	Hano no anndirɗaa ɗum nii, himɓe leydi Asiya ƴuwii gaɗa am, nder maɓɓe no tawaa Fijela e Hermoseena.
55001016	Amma Onesifoor, Joomiraawo yurmoo koreeji makko fuu ngam o semmbinɗini kam kile keewɗe, o semtaay kam baa nde worre ngam miɗo nder kasu.
55001017	Ngam illa o yottinoo nder huɓeere Rooma, o tinni omo tefa kam, faa o hiiti kam.
55001018	Mi eelii Joomiraawo yurmoo mo nyannde darŋal. Aɗa ɓuri neɗɗo fuu anndude kile foti o wallunoo kam nder huɓeere Efeesu.
55002001	Ndenne aan suka am, semmbiɗin nder moƴƴere tawaane nder kawtal meeɗen he Iisa Almasiihu.
55002002	Ko njannginmaami yeeso seedeeɓe ɗuɓɓe ɗum fuu, halfin ɗum himɓe hoolniiɓe, waawɓe jannginde woɓɓe.
55002003	Munyu tampiri hano soogeeru Iisa Almasiihu gasundu.
55002004	Ciryiiɗo konu fuu wattataa kujje duuniyaaru nder ɓerne mum heɓa welna ɓerne mawɗo mum.
55002005	Nde himɓe no tefa daɗodirde, daɗuɗo oon heɓataa gooro mum, se tokkiraay to haani.
55002006	Demoowo torriiɗo sanne nder ngesa mum, kam haani arta heɓude barke kettol.
55002007	Tayka dow ko kaalanmaami, Joomiraawo wallete paamaa ɗum.
55002008	Miccita he Iisa Almasiihu maayɗo, ummitii, kanko woni jippotooɗo he Daawda hano no ɗum haalira nder Habaru lobbo mo ngonmi miɗo waajoo.
55002009	Ngam sabbu Habaru lobbo oon ngonmi miɗo tampa faa nanngaami uddaami hano neɗɗo bonɗo. Amma haala Alla kay uddaaka.
55002010	Ngam majjum waɗi mi munyan torra kaa fuu heɓa suɓaaɓe Alla ɓeen kewta kisinam ngonɗam nder Iisa Almasiihu, ɓe naata nder teddungal makko duumingal.
55002011	Ndaa haala hoolniika nii : Nde nii en maaydii he makko, en mbuurdan he makko duu.
55002012	Nde nii eɗen munya, en laamodoto he makko. Amma nde nii en calake mo, kanko duu o saloto en.
55002013	Baa nde en kanaa hoolniiɓe, kanko kay o kolniiɗo, ngam o waawtaa yeddude hoore makko.
55002014	Ɗum woni ko kaanuɗaa miccintinde wakkati fuu, ŋaara ɓe yeeso Alla ɓe mboɗɗoo jeddodirol dow karfeeje ngam ɗum hantantaa ɓe baafuy se hanaa halkude hettiniiɓe.
55002015	Tarsina durwa keddi baawɗe maa ngam keɓaa no ndaroriɗaa yeeso Alla hano jaɓaaɗo, laatoɗaa hano golloowo mo gollal mum semtintaa ɗum, jottinoowo haala Alla goongaha kaan no wooɗiri.
55002016	Woɗɗa haalaaji meereeji ngam ɗi njaadataa he laawol goonɗinol meeɗen, ngam iɗi ɓeyda woɗɗinde waɗooɓe ɗi he Alla.
55002017	Haalaaji maɓɓe no cankitoo yahde hano ɓuure wonnde no nyaama. Himene e Filitus no tawaa hakkune maɓɓe.
55002018	Ɓe mboppi laawol goonga, iɓe njanngina ko ummitaaki maayɓe ɓooyi wittaade. Nii ɓe ngoni iɓe kalkira goonɗinol woɓɓe.
55002019	Amma bonjariyal semmbenteyal ngal Alla sinngi ngaal sottataa. Dow maggal haalaaji ɗii tawaa : Joomiraawo no anndi ɓe jeyii. No tawee kaden : Noddoowo innde Joomiraawo fuu woɗɗoo bone.
55002020	Nder suudu mawnu hanaa gineeji gaɗiraaɗi kaŋŋe he cardi tan tawetee. Gineeji gaɗiraaɗi leɗɗe, he loopal duu, no tawee nder mayru. Amma gineeji arani ɗiin no ndesanee juulɗe, ɗiito duu ngolliree wakkati fuu.
55002021	Nde nii neɗɗo lamnii hoore mum itti kujje tunnuɗe ɗe kaalunoomi dow mum, joomum no laatoto hano ginewol gollirteengol ko wooɗi, ceniingol, nafoowol jom suudu, ciryeteengol ngam gollal lobbal fuu.
55002022	Doggu belɗum cukaaku, durwu tan ɓeydoɗaa nder goonɗinol, dartinaaku, e hidde. Jooɗira jam he noddirooɓe innde Joomiraawo he ɓerne laaɓune.
55002023	Woɗɗa haalaaji meereeji, ɗi ngalaa fuu hoore. Aɗa anndi ko ɗi ngaddataana habdo.
55002024	Tawi ɗum hegaaki maccuɗo Joomiraawo habda he himɓe. Amma omo haani hollude neɗɗo fuu hidde, o laatoo neɗɗo baawɗo jannginde, jom munyal.
55002025	O laatoo peloowo caliiɓe nder koyirnam ngam moy anndi se Alla waɗata ɓe tuuba ɓe annda goonga,
55002026	ɓe ngarta he hakkillooji maɓɓe, ɓe coptoo tunnirgal Seyɗan gonngal no jogiiɓe nder maccangaaku mum he muuyo mum.
55003001	Paama ko nder jamaanu cakitiiɗo wakkatiiji tiɗɗi no ngaran,
55003002	ngam himɓe ko'e mum'en tan ngiɗata, seedeere adata hakkillooji maɓɓe, iɓe mana ko'e maɓɓe, ɓe ndoondoo ko'e, iɓe pamɗina Alla, ɓe teddintaa saarooɓe maɓɓe, bonnooɓe moƴƴere, ɓe teddintaa ko laaɓi,
55003003	ɓe ngalaa fuu yurmeene, ɓe njaafantaako woɓɓe, ɓe nyo'ooɓe himɓe, ɓe mbaawtaa ko'e maɓɓe, ɓe ɓerɗe ɓaleeje, wanyuɓe ko wooɗi fuu,
55003004	jammbotooɓe, wulɓe, heewɓe mawnitaare, hiɗuɓe mbelirka duuniyaaru dina hidde Alla.
55003005	Iɓe ngoodi ndiyam hulooɓe Alla, amma iɓe njedda baawɗe makko. Woɗɗa ir himɓe ɓee.
55003006	Nder maɓɓe, woɓɓe no molo naata nder cuuɗi ngam pooɗa hakkillo ndewoy koy ko'e kuyfuɗe, koy hakke haɓɓi ko'e mum'en e cuunaakoy huune fuu,
55003007	wakkati fuu ikoy tefa anndal amma abada koy keɓataa anndude goonga oon.
55003008	Hano no Yannes e Yamberes kabdirnoo he Muusa nii, non himɓe ɓee duu ngoni no kabdira he goonga oon. Ɓe ngalaa fuu hakkillo, goonɗinol maɓɓe duu walaa fuu ko nafataa.
55003009	Amma kiite maɓɓe njuutataa sanne ngam rafi hakkillo maɓɓe no wanngan yeeso himɓe fuu hano no ɗum laatori he Yannes e Yamberes nii.
55003010	Amma aan, a hi'i no njannginirmi, a hi'i duu jikku am, anniyaaji am, goonɗinol am, munyal am, hidde am, tittinkinaaku am,
55003011	e torraaji ɗi njarmi fuu. A hi'i ko hewti kam nder gure Antiyokiya, Ikoniyum e Listira. A hi'i duu no munyirmi torraaji kewtiiɗi kam. Amma Joomiraawo soptinii kam he majji ɗii fuu.
55003012	Ndenne kawtuɗo he Iisa Almasiihu fuu nde nii anniyake jogaade kulal Alla he ɓerne worre, joomum no hi'an torra.
55003013	Amma himɓe bonɓe he hiilooɓe himɓe no ɓeydan gaɗol bone, iɓe majjina himɓe, iɓe majjina ko'e maɓɓe duu.
55003014	Amma aan kay, dara tan he ko njannguɗaa he ko ngoonɗinɗaa, ngam aɗa anndi jannginɓe ma.
55003015	Illa cukaaku maa aɗa anndi dewte ceniiɗe. Iɗe mbaawi faaminde ma laawol kisinam tawaaɗam nder goonɗinol Iisa Almasiihu.
55003016	Dewte ceniiɗe fuu ƴuwaana nder hunnduko Alla, iɗe nafa nder jannginol, nder kollol neɗɗo boofi mum, iɗe nafa duu ngam felude himɓe e ngam ekkitinde ɓe wuurude mbuurnam daartiiɗam,
55003017	heɓa tokkuɗo Alla fuu tawee dow siri kuuɓuɗo ngam waɗude iri gollal lobbal fuu.
55004001	Ngam majjum waɗi, miɗo eele yeeso Alla e yeeso Iisa Almasiihu Kiitotooɗo wuurɓe he maayɓe, miɗo eele duu ngam gartol makko e ngam laamu makko :
55004002	Waaja dow Habaru lobbo, tittinkina wakkati fuu weli naa welaa, hollu himɓe boofi mum'en, wartir ɓe dow laawol, semmbinɗinir ɓe jannginol maa nder munyal manngal.
55004003	Ngam wakkati no waran mo himɓe caloto jannginol goongaawol fuu, iɓe ngaɗa muuyo maɓɓe, faa ɓe cuɓanoo ko'e maɓɓe jannginooɓe haalooɓe ko ɓe ngiɗi. Nder giɗaaɗe maɓɓe ɓe cuɓoto jannginooɓe ɗuɓɓe, haalannooɓe ɓe ko weli ɓerɗe maɓɓe tan.
55004004	Ɓe uddan noppi maɓɓe ngam to ɓe nanu goonga oon, ɓe kettinanoo taaleeji meereeji.
55004005	Amma aan kay, nanngu hoore maa wakkati fuu. Munyu torra, waaja Habaru lobbo oo, kumnaa golle maa fuu.
55004006	Joonin miɗo dow laawol hokkude yonki am hano sadaka, wakkati am accude duuniyaaru yottake.
55004007	Mi durwii durwo gasungo. Mi yottake keerol doggudu am. Mi jogake goonɗinol am.
55004008	Illa jooni Joomiraawo Kiitotooɗo dartiiɗo no resani kam mbarjaari ndi o hokkata kam nyannde darŋal. Hanaa miin tan, amma miin he himɓe fuu haaɓuɓe gartol makko.
55004009	Durwu ngaraa to am law law,
55004010	ngam Demas woppii kam tokki belɗum duuniyaaru, o yehi huɓeere Tesalonika. Keresna yehi leydi Galatiya, Titus duu yehi leydi Dalmaatiya.
55004011	Luka tan wondi he am. Waddu Markus to am ngam omo waawi wallude kam nder golle am.
55004012	Tikikus duu, mi lilinoo mo nder huɓeere Efeesu.
55004013	Wakkati ngartaa, fantiranam alkubbaare nde accanmi Karapo nder wuro Torowas, he dewte ɗeen. Ko ɓurmi hiɗude woni ngaddanaa kam dewte guri ɗeen.
55004014	Skandaaru bahillo oon torri kam sanne, Joomiraawo yoɓan mo golle makko.
55004015	Aan duu, hakkila he makko ngam o yeddii waaju meeɗen sanne.
55004016	Nyalaane arannde nde puɗɗumi faasanaade hoore am yeeso hiitotooɓe, walaa balluɗo kam, ɓe fuu ɓe mboppii kam, amma mi eelii Joomiraawo to nanngir ɓe ɗum.
55004017	Joomiraawo faabake kam, o hokki kam semmbe humnude waaju am ngam himɓe ɓe kanaa Yahudankooɓe duu nana haala makko. O soptinii kam e hunnduko dawaaɗi ladde.
55004018	Joomiraawo no soptinan kam wakkati fuu he ir bone fuu, o nanniran kam jam nder laamu makko tawaangu nder kammu. Kanko jeyii teddungal faa abada abadin. Aamiin !
55004019	Sannu Piriskilla e Akilas, he koreeji Onesiforus.
55004020	Erastus no jooɗii nder huɓeere Korintu, Torofimus duu yamɗaa, mi acci mo nder huɓeere Miletus.
55004021	Durwu war ɗo yahde dabbune waroore. Ebulus, Pudes, Linus, Kalawdiya e banndiraaɓe meeɗen fuu no canne.
55004022	Joomiraawo reene, moƴƴere makko wonda he mooɗon.
56001001	Ɗerol ngool ƴuwi to Pol, golloowo wakkiliiɗo he Alla, lilaaɗo Iisa Almasiihu, binnduɗo ngol ngam maaɗa, aan Titus. Mi halfinaama waddude suɓaaɓe Alla nder goonɗinol, he anndinde ɓe goonga tawaaɗo nder kulal Alla
56001002	faa ɓe ngatta gokka keɓol mbuurnam nduumiiɗam ɗam Alla mo fenataa wi'unoo illa huune fuu tagaaka.
56001003	Nder wakkati darnaaɗo oon, Alla Kisinoowo meeɗen wannginii haala mum nder waaju mo o halfinnoo kam nder tilsinoore makko.
56001004	Miɗo sanne, Titus, suka am goongaajo nder goonɗinol ngol kawtuɗen. Mi eelii Alla Baabiraawo he Iisa Almasiihu Kisinoowo meeɗen hokke jam e moƴƴere.
56001005	Mi dilli mi accii ma nder duune Kereta ngam kumnaa ponnditaa golle meeɗen koddiiɗe, ndarnaa nder wuro fuu ardiiɓe hawriine goonɗinɓe hano no kaalirannomaami nii.
56001006	Ardiiɗo fuu no haani laatoo gorko mo walaa fuu to felirtee, gorko mo debbo gooto, ɓiɓɓe makko duu laatoo sukaaɓe hoolniiɓe, ɓe tuumirtaake ko boni, naa rafi ɗowtanaade.
56001007	Ndenne, no haani hooreejo hawriine goonɗinɓe laatoo neɗɗo mo walaa fuu to felirtee ngam dow makko Alla deki donngal golle mum. Ngam majjum waɗi o haanaa laataade neɗɗo donndiiɗo hoore, jaawɗo ɓerne, jaroowo, kaɓeteeɗo, naa giɗɗo seedere.
56001008	Omo haani laataade neɗɗo bernoowo weerɓe, giɗɗo ko wooɗi, taykotooɗo, dartiiɗo, laaɓuɗo, baawɗo hoore mum,
56001009	gollidoowo he haalaaji ɗi njannginaɗen goonga e goonga. Nii o waawirta semmbinɗinde ɓeeto dow jannginol goongaawol tikitakawol ngool, o waawa liɓude yeddooɓe mo duu.
56001010	Ngam saliiɓe tokkude goonga oon no ɗuuɗi sako woɓɓe nder goonɗinɓe ƴuwɓe he Yahudankooɓe, nder haalaaji maɓɓe ɗi ngalaa fuu hoore ɗiin, ɓe majjinirta himɓe.
56001011	Iɓe kaani haɗeede haala ngam iɓe ɗon iɓe cankita kowle. Iɓe njanngina ko haandaa janngineede ngam ɓe keɓa njawdi karmundi.
56001012	Keretanke gom jom anndal wi'i : « Illa fil'ajal Keretankooɓe no fenooɓe, dabbaaji bonɗi, yanɓe hiɗuɓe nyaamdu. »
56001013	Sikka fuu walaa, goonga Keretanke oo wi'i. Ngam majjum, felu ɓe no wooɗiri heɓa goonɗinol maɓɓe laatoo goongaawol.
56001014	To ɓe kettinanoo taale-taaleeji Yahudankooɓe, he tilsinooje ƴuwɗe to himɓe murtuɓe he goonga oon.
56001015	Huune fuu no laaɓi to himɓe laaɓuɓe. Amma walaa fuu ko laaɓi to ɓe laaɓaa e to ɓe ngoonɗinaay, ngam miilooji maɓɓe he hakkillooji maɓɓe fuu laaɓaa.
56001016	Iɓe mbi'a iɓe anndi Alla amma golle maɓɓe no njedda mo. Ngam ɓe wanyaaɓe, ɓe murtuɓe, ɓe mbaawtaa waɗude ko wooɗi fuu.
56002001	Aan kay, waaju maa yaada he jannginol goongaawol.
56002002	Wi'u dottiiɓe nayeeɓe etirooɓe huune fuu he hakkillo, ɓe laatoo wooduɓe dottingaaku, waawɓe ko'e mum'en, ɓe goonɗinol goongaawol, wooduɓe hidde he tittinkinaaku.
56002003	Yeyraaɓe nayeeɓe duu laatoo wuurɓe nder laaɓal, to ɓe laatoo rewɓe ɓe mbaawtaa kunndule mum'en naa yarooɓe, amma ɓe ɓeyda hokkude kollitooje gasuɗe
56002004	ngam ɓe pooɗa hakkillooji sukaaɓe rewɓe dow no ɓe ngiɗirta goriraaɓe maɓɓe he ɓiɓɓe maɓɓe.
56002005	Ɓe laatoo rewɓe waawooɓe ko'e mum'en, dartiiɓe, dewleteeɓe, yeɗɗuɓe, nananooɓe goriraaɓe mum'en ngam to neɗɗo fuu yawoo haala Alla.
56002006	Hollitin sukaaɓe worɓe duu, ɓe mbaawa ko'e maɓɓe nder huune fuu.
56002007	Aan he hoore maa laatana ɓe ko wooɗi ko ƴeewetee, ekkitee. Jannginol maaɗa laatoo tikitakawol e dimɗungol.
56002008	Haala maaɗa laatoo goongaha ka walaa fuu geddi ngam wayɓe meeɗen cemtaa, to ɓe keɓu fuu ko ɓe pelirta en.
56002009	Maccuɓe ɓeen duu kaalana ɓe, ɓe martanoo joomiraaɓe maɓɓe nder huune fuu. Ɓe mbelna ɓerɗe maɓɓe, to ɓe njeddodir he maɓɓe.
56002010	To ɓe tefu wujjude ɓe. Ɓe kolla ko iɓe koolnii wakkati fuu, ngam teddinde jannginol Alla Kisinoowo meeɗen nder huune fuu.
56002011	Alla wannginanii ɓiɓɓe aadama fuu moƴƴere mum, kayre woni wuddu kisinam.
56002012	Inde janngina en mboɗɗoɗen ko Alla wanyi, accen hidde duuniyaaru duu heɓa nder mayru mbaawen ko'e men, mbuuren no dartori nder kulal Alla.
56002013	Hano nii mbaawirɗen dekude gokka no wooɗiri dow bannginol teddungal Alla meeɗen mawɗo e Kisinoowo meeɗen Iisa Almasiihu.
56002014	O mursi yonki makko ngam yoɓude nyamaane nde hakke meeɗen rimani en, heɓa kisen bone fuu. O laaɓina en heɓa laatoɗen himɓe makko, kargiiɓe dow gaɗol golle lobbe.
56002015	Ɗum woni ko kaanuɗaa jannginde. Nder majjum aɗa haani eeltude himɓe, cemmbinɗinaa ɓe, kollitaa ɓe nder dabareeji maaɗa fuu. Taa jaɓu neɗɗo fuu yawe.
56003001	Miccintin goonɗinɓe fuu, ko iɓe kaani leesinde ko'e maɓɓe yeeso laamiiɓe, he dawrooɓe fuu. Iɓe kaani waɗude ko ndarna fuu, ɓe ciryoo waɗude ko wooɗi fuu.
56003002	To ɓe mbonnu innde neɗɗo fuu amma ɓe laatoo tefooɓe potal, feewɓe ɓerɗe, ɓe kolla himɓe fuu leesinaaku.
56003003	Ngam enen duu, waɗiino wakkati mo mbuurnoɗen nder murtol, nder bahimaare, e nder boofi. En laatakeno maccuɓe belɗum duuniyaaru, ko weli ɓerɗe men tan ngaɗannoɗen. En mbuuriino nder borondi e kiram, eɗen ngaɗa ko'e men wanyaaɓe, eɗen mbanyodira.
56003004	Amma wakkati Alla Kisinoowo meeɗen wanngini moƴƴere mum e hidde mum,
56003005	o hisinii en. Hanaa ngam en ngaɗi golleeji lobbi, amma ngam o yurmake en. O hisinirii en lootaaki kokkuki en laawol rimteede. O heyɗintinii en har Ruuhu Ceniiɗo
56003006	mo o loowiri en pet har Iisa Almasiihu Kisinoowo meeɗen.
56003007	Ndenne, nder moƴƴere makko o adi en dartiiɓe, o hokki en laawol ronude mbuurnam nduumiiɗam ɗam ngattuɗen gokka he mum.
56003008	Sikka fuu walaa, haala kaa no hoolnii. Miɗo hiɗi tiiɗa sanne he makka, heɓa goonɗinɓe Alla fuu ndurwa waɗude golle lobbe. Kanƴum woni ko wooɗi, ko nafata ɓiɓɓe aadama fuu.
56003009	Amma woɗɗa haalaaji meereeji, woɗɗa geddi jaayni, he pooɗodirol dow karfeeje Tawreeta he dow inɗe maamiraaɓe ngam walaa fuu ko ɗum nafata.
56003010	Nde goɗɗo waɗi ko senndata himɓe, cappanee mo nde worre faa nde ɗiɗi, nde nii o jaɓaay, mboɗɗoɗaa mo.
56003011	Aɗa waawi tabbintinde ko ir neɗɗo oo yoofi laawol, omo tittinkinoo nder gaɗol gacce, ndenne kanko hiitani hoore makko.
56003012	Nde mi lilii Artema naa Tikikus to maaɗa, yaawɗaa war tawaa kam nder Nikopolis, ngam ɗon ngiɗumi dabbude.
56003013	Waɗu keddi baawɗe maa ngam wallude Jenas, pansatooɗo himɓe nder kiite, he Apolos, to ɓe keppu baafuy dow laawol maɓɓe.
56003014	Himɓe meeɗen duu no kaani tefa waɗude golle lobbe ngam fiirtude haajuuji mawɗi. Se ɓe ngaɗii non, mbuurnam maɓɓe laatataako meere.
56003015	Wonduɓe he am fuu no canne, sannu higiraaɓe men goonɗinɓe Iisa. Moƴƴere Alla wonda he mooɗon, on fuu.
57001001	Ɗerol ngool ƴuwi to amin, miin Pol, uddaaɗo ngam waaju Habaru lobbo dow Iisa Almasiihu e banndii'en Timote. Miɗen canne, aan Filemon, giɗaaɗo amin, he gollidoowo amin.
57001002	Miɗen canna banndii'en debbo Apiya e Arkipus ballo men nder durwo. Miɗen canna duu goonɗinɓe fuu warooɓe no kawra nder ɓaade maaɗa.
57001003	Alla Baabiraawo e Iisa Almasiihu Joomiraawo men kokka on jam e moƴƴere.
57001004	Nder du'aa'u am fuu, miɗo yetta Alla ngam maaɗa.
57001005	Miɗo yetta mo ngam mi nanii no ngiɗirɗaa banndiraaɓe meeɗen goonɗinɓe he no ngoonɗinirɗaa Iisa Almasiihu Joomiraawo meeɗen.
57001006	Du'aa'u am woni kawtal gonngal hakkune meeɗen nder goonɗinol Iisa Almasiihu walle kumna barke ɗe ngooduɗen nder makko.
57001007	Banndam, mi nani belɗum sanne, ɓerne am fukkake ngam aɗa holla goonɗinɓe Iisa hidde, aɗa semmbinɗina ɓe.
57001008	Almasiihu hokki kam laawol haalande ma gaɗa ko haani waɗeede,
57001009	amma ngam hidde wonnde hakkune meeɗen, mi suɓake mi eele, miin Pol nayeejo, uddaaɗo ngam Iisa Almasiihu.
57001010	Mi winndani ma ɗerol ngool ngam Onesimus, mo daliila am tuubii, goonɗini Alla. Hannden o laatake hano ɓiyam.
57001011	Ndenno o nafataano ma, amma hannden, en fuu ɗiɗo o nafata.
57001012	Miɗo hiɗi mo faa noy walaa, amma mi waɗan o warta to maa.
57001013	Nde nii mi heɓiino no ngiɗirmi non, nden mi jogoto mo ɗo to am nder kasu to paddaami ngam sabbu Habaru lobbo, habaru dow Iisa Almasiihu.
57001014	Amma mi hiɗaa waɗude goɗɗum tawa mi saawiraay ma. Nde a jaɓi mballaa kam nde a jaɓaay duu, ɗum tilsaay.
57001015	Moy anndi, tawte ɗum fodoore makko, o dogge wakkati seɗɗa nden o warta ko o seedataa he maaɗa kaden faa abada abadin.
57001016	To miilu joonin ko o maccuɗo maaɗa tan. Hannden omo ɓuri maccuɗo, o bannda goonɗinɗo, mo mbaawɗaa hiɗi. Miɗo horsini mo, aan duu aɗa haani horsinde mo sanne ɓurde kam. Ngiɗaa mo ngam o maccuɗo maaɗa, ngiɗaa mo duu ngam o bannda goonɗinɗo Iisa Almasiihu.
57001017	Ndenne, mi eeli ma ngam sabbu ko hawti en, jaɓɓa mo hano no njaɓɓortoɗaa kam.
57001018	Se o waɗii ma gacce gom, naa se aɗa tokka mo goɗɗum, accu miin yoɓete.
57001019	Miin Pol, miin he hoore am haali wi'i mi yoɓete. Amma to yeggitin ko miɗo tokke nyamaane nde mbuurnam maaɗa fuu a waawaa yoɓi kam ngam daliila am ngoonɗinɗaa Almasiihu.
57001020	Too, banndam, mi eelii ma ngam barke Joomiraawo, njaɓɓoɗaa mo no mbi'irmaami.
57001021	Miɗo hoolii ma, waɗi mbinndanmaami. Miɗo anndi duu ko aɗa ɓuri semmbe ko ƴamumaami ɗum.
57001022	Non miin duu, ciryonoɗaa kam weerirde ngam mi tammi ko Alla njaaboto du'aa'uuji mooɗon, o waɗa mi yoofee.
57001023	Epafaras, uddaama kam duu ɗo ngam no waaju habaru Iisa Almasiihu. Omo sanne,
57001024	kanko he Markus, Aristarkus, Demas e Luka wonɓe ɗo no ngollida he am.
57001025	Moƴƴere Iisa Almasiihu, Joomiraawo meeɗen wonda he mooɗon.
58001001	Illa fil'ajal, kile keewɗe Alla haaldi maamiraaɓe meeɗen har annabiiɓe mum he har laabi iri-iriiji.
58001002	Amma nder wakkati cakitiiɗo oo, o haaldirii en har Ɓiyiiko, mo o suɓii, o waɗi donoowo huune fuu. Kanko duu o tagiri huune fuu.
58001003	Kanko laatii annuura mawɗo kolloowo teddungal Alla. Omo nii no Alla wa'i goonga e goonga. Har haala makko ngooduka baawɗe, omo dawrana huune fuu. Gaɗa ko o laatii laawol laaɓinol himɓe yahde he hakkeeji mum'en, o ƴencinaa, o jooɗowi nyaamo Alla Jom baawɗe e teddungal.
58001004	Nii waɗi ko Iisa ɓuri maleykaaɓe fuu manngu hano no innde nde o hokkaa ndee ɓurdi inɗe maɓɓe.
58001005	Iisa ɓuri maleykaaɓe fuu manngu ngam walaa maleykaajo mo Alla wi'anii : Aan a Ɓiyam. Ɓaawo hannden, miin woni Baaba maa. Naa kaden walaa maleykaajo mo o wi'anii kam laatoto Baabamum, maleykaajo oon duu laatoto Ɓiyiiko.
58001006	Wakkati o lilannoo Afo makko oo nder duuniyaaru, o wi'i : Maleykaaɓe makko fuu cujidana mo.
58001007	Dow maleykaaɓe ɓeen o wi'i : Kam no lila ɓe hano keni. Omo waɗa ɓe ngollana mo hano ɗemle hiite.
58001008	Amma dow Ɓiyiiko, o wi'i : Aan a Alla hano am, laamu maa duuman faa abada abadin ! Sawru potal woni sawru ndu laamortoɗaa.
58001009	Aɗa hiɗi dartinaaku, aɗa wanyi oonyaare. Ngam majjum waɗi, o wi'i : Miin, Alla Joomiraawo suɓii ma, wujii ma nebbam, hokki ma belɗum ɓerne ɓurde wondiraaɓe ma fuu.
58001010	No winndaa duu, wi'aa : Illa fuɗɗorde, aan Joomiraawo, joƴƴini beɗi leydi, e juuɗe maa tagirɗaa beɗi kammu.
58001011	Kanƴi, ɗi timman. Amma aan kay, a heddoto. Ɗi fuu ɗi kiɗɗan hano no koltal hiɗɗirta.
58001012	A sowiran ɗi no alkubbaare sowirtee, ɗi mbattitirtee hano no koltal wattitirtee. Amma aan kay, a wattitittaa, mbuurnam maa duu walaa timmoode.
58001013	Baa nde worre, Alla wi'aay maleyka oo naa ooto : War, njooɗaa nyaamo am, faa mi sorna wayɓe maa ley teppere maa.
58001014	Maleykaaɓe nee kanaa ruuhuuji gollanooji Alla non naa ? Hanaa kamɓe lilaa mballowa ronooɓe kisinam naa ?
58002001	Ko nii Alla waɗi Iisa no ɓuri maleykaaɓe fuu manngu, ndenne eɗen kaani wattude hakkillooji meeɗen sanne he ko nanɗen ɗum ngam to en celu laawol goonga.
58002002	Tawreeta, haala Alla ka maleykaaɓe njottini to maamiraaɓe meeɗen kaan tabbitii. Neɗɗo fuu mo teddinaay ka naa jedduɗo ka, heɓi kiite ɗe haani.
58002003	Noy ndaɗirten se en njeebake iri kisinam mawɗam ɗam ? Kisinam ɗam, Iisa Joomiraawo meeɗen arti haali dow majjam, nden hettinaniiɓe mo ɓeen duu njottini ɗam to meeɗen.
58002004	Alla he hoore mum har alamaaji, golle mawɗe e kaayɗe feere-fereeje holli ko tabbat haalaaji maɓɓe ɗii no goonga. O holli ɗum nder yeddande goonɗinɓe Ruuhu Ceniiɗo no o muuyiri.
58002005	Duuniyaaru heyru warooru, ndu ngonɗen eɗen kaala dow mum nduu, Alla hokkaay maleyka fuu baawɗe laamaade ndu.
58002006	Amma nder dewtere gom winndaama, wi'aa : Noy ɓii-aadama foti faa ndekaa hakkillo maa dow mum ? Ko jaasi tagaaɗo faa kakkiloɗaa he mum ?
58002007	A leynii mo wakkatiyel seɗɗa ley maleykaaɓe. A melliri mo darja he teddungal,
58002008	a watti huune fuu ley mardi makko. Walaa fuu ko ɓii-aadama walaa baawɗe dow mum ngam Alla watti huune fuu nder mardi makko. Amma hannden eɗen ngi'ana ko'e meeɗen kujje kepporɗe ɓii-aadama ngam hanaa dow huune fuu ɓe ngoodi baawɗe.
58002009	Ko ngi'uɗen woni Iisa mo leesinaa ley maleykaaɓe nder wakkatiyel seɗɗa, kam nii joonin mellaa darja e teddungal ngam sabbu torra maayde ka o yari. Ndenne, nder moƴƴere Alla o maayi ngam ɓiɓɓe aadama fuu.
58002010	Alla taguɗo huune fuu ngam huune fuu teddina ɗum, no hiɗi ɗuuɗal ɓiɓɓe mum naata nder teddungal mum. Iisa duu woni wuddu kisinam himɓe, ngam majjum no haani Alla humna mo har torra.
58002011	Lamnoowo e lamnaaɓe fuu baaba gooto. Iisa duu woni lamnoowo himɓe he hakkeeji mum'en, ngam majjum waɗi Iisa semtataa inndirde ɓe banndiraaɓe mum, wakkati
58002012	o wi'unoo Alla : Mi haalanan banndiraaɓe am innde maa, mi manete hakkune hawriine maɓɓe.
58002013	O wi'i mo kaden : Mi dekan hoolaare am dow maa. Ndaa miin nii, miin he sukaaɓe ɓe kokkuɗaa kam, aan Alla.
58002014	Ngam sukaaɓe ɓeen no ɓiɓɓe aadama, jom'en tewu he ƴiiƴam, ko tawa he maɓɓe fuu no tawa he makko. O wa'ii he maɓɓe ngam har maayde makko o jaalo Seyɗan jogiiɗo baawɗe maayde.
58002015	O soptina himɓe, ɓe mbuurnam mum'en fuu kulkulal maayde waɗi ɗum'en maccuɓe.
58002016	O waraay ngam wallude maleykaaɓe, amma ngam meeɗen, enen jippotooɓe he Ibrahim waɗi o wari.
58002017	Ngam majjum waɗi nder huune fuu omo haani wa'ude he meeɗen ngam o laatoo mawɗo cakkanooɓe Alla keewɗo yurmeene he hoolaare nder golle Alla ngam tabbintinde jaafol hakkeeji duuniyaaru fuu.
58002018	Joonin omo waawa hisinde cii'aaɗo fuu ngam kanko e hoore makko, o yari iri torra fuu wakkati o sii'anoo.
58003001	Banndiraaɓe seniiɓe, onon heɓuɓe Alla noddi ɗum'en ngam kawton he muuɗum dow kammu, ndekee hakkillooji mooɗon dow Iisa Almasiihu. Alla lili mo ngam o laatoo mawɗo cakkanooɓe mum, mawɗo cakkanooɓe mo mbi'eten himɓe fuu en tokki.
58003002	Alla suɓake mo. Har golle makko, o holli aadilaaku, ir aadilaaku ngu Muusa holli hakkune jama'aare Alla.
58003003	Se goonga, nyiɓuɗo no ɓuri nyibdi mum manngu, nii Iisa ɓurdi Muusa manngu.
58003004	Suudu fuu he nyiɓuɗo ɗum, amma nyiɓuɗo huune fuu oon woni Alla.
58003005	Muusa golli ngam seedanaade dow ko Alla wi'ata yahde yeeso. O laatake golloowo kolniiɗo hakkune jama'aare Alla fuu.
58003006	Amma Almasiihu no ɓiɗɗo kolniiɗo, ardinaaɗo yeeso jama'aare Alla fuu. Enen ngoni jama'aare Alla ndeen, se tawi en tittinkinake he ɓerne worre nder hoolaare, he nder tammude meeɗen, kujje ɗe piyirten gabaare.
58003007	Enen wonɓe jama'aare Alla goonga e goonga en kettinoo ko Ruuhu Ceniiɗo woni no wi'a en : Hannden, se on nani daane Alla,
58003008	to laatee tiiɗa-nyireeɓe hano maamiraaɓe mooɗon wakkati ɓe murtunoo he Alla, nyannde ɓe cikkunoo Alla nder ladde yeeruure.
58003009	Alla wi'i : Toon ɓe ponni ko'e maɓɓe he am, baa ko ɓe ngi'ii golle ɗe ngaɗumi nder duuɓi lasooji ɗiɗi, ɓe tinni, iɓe tefa hunnduko am.
58003010	Tefol hunnduko am ngool waɗi tikkanmi ɓe, mbi'umi : Wakkati fuu iɓe cela laabi am, iɓe mbanyi tokkude kam !
58003011	Faa ɓerne am metti, kuniimi, mbi'umi : Ɓe naatataa faa abada nder powtiri ndi ciryiimi ndiin.
58003012	Ndenne banndiraaɓe, kakkilee to baa gooto mooɗon tawree hakke he rafi goonɗinol nder ɓerne mum, tutoore ɗum tottito he Alla Duumiiɗo.
58003013	Hannden Alla nii no nodda on. Ndenne, nyannde fuu cemmbinɗinodiree ɓerɗe, cemmbinɗinol nafoongol nyalaane hannden ndee, ngam to gooto mooɗon fuu laatoo tiiɗa-nyireejo, hiilee naata nder waɗude hakke.
58003014	Sabu sikka fuu walaa, en kawridooɓe he Almasiihu nde nii en njogake no wooɗiri goonɗinol meeɗen gootol, ngol ngoodunoɗen wakkati puɗɗuɗen goonɗinde faa wara he timmoode meeɗen.
58003015	Ngam no winndaa wi'aa : Hannden, se on nani daane Alla, to laatee tiiɗa-nyireeɓe hano maamiraaɓe mooɗon wakkati ɓe murtunoo he Alla.
58003016	Moy'en ngoni nanuɓe daane Alla dey murti he makko ɓeen ? Murtuɓe ɓeen ngoni tawaaɓe nder jama'aare nde Muusa ardi wakkati burtaaki mum'en nder leydi Misira.
58003017	Moy'en ngoni himɓe ɓe Alla tikkani duuɓi lasooji ɗiɗi ɓeen ? Murtuɓe caami, maayi nder ladde ɓeen, kam'en ngoni ɓe Alla tikkani ɓeen.
58003018	Moy'en ngoni ɓe o hunii naatataa nder powtiri ndi o siryi ndiin ? Saliiɓe mo ɓeen, kam'en ngoni hunaaɓe naatataa abada nder powtiri ndiin.
58003019	En ngi'ii duu ko rafi goonɗinol maɓɓe waɗi ɓe keɓaay sorude ley powtiri ndiin.
58004001	Alkawal naatol meeɗen nder powtiri Alla ndiin no ɗon faa hannden, ndenne kakkiloɗen to neɗɗo meeɗen fuu tawee wettori heppa naatude.
58004002	Ngam enen duu, en nanii Habaru lobbo oo hano no ɓe nanirnoo mo nder ladde yeeruure. Amma kamɓe kay, wakkati ɓe nanunoo mo, o nafaay ɓe ngam ɓe kettinaaki mo goonga e goonga.
58004003	Amma enen goonɗinɓe, enen ngoni naatooɓe nder powtiri Alla ndiin. En tayko haala Alla mbi'uka : Nder tikkere am kuniimi, mbi'umi : Ɓe naatataa nder powtiri am abada ! Alla wi'i ɗum baa ko tawi o humni golle makko fuu illa wakkati cinngol duuniyaaru.
58004004	Ngam dow nyalaane jeɗɗaɓere ndeen, nder dewtere gom winndaama wi'aa : Gaɗa golle balɗe jeegom Alla fowti nyalaane jeɗɗaɓere ndeen.
58004005	Nden nder cotol gom Alla wi'i kaden : Ɓe naatataa nder powtiri am faa abada.
58004006	Artuɓe nani Habaru lobbo oon nden calii goonɗinde mo, naataay nder powtiri Alla ndiin ngam ɓe murti he makko. Amma woɓɓe keɓan laawol naatude nder mayri.
58004007	Ngam majjum waɗi Alla darni nyalaane gom wi'eteene « hannden ». Alla haali dow nyalaane ndeen har hunnduko Daawda gaɗa ɗum waɗi duuɓi e duuɓi hano no ɗum tawa nder dewtere wi'ude : Hannden, se on nanii daane makko, to tinnee ɓerɗe mooɗon laatoɗon tiiɗa-nyireeɓe.
58004008	Ngam sikka fuu walaa nde nii tawaama Yosu'a waddaniino ɓiɓɓe Isra'el powtiri, Alla haalataano dow nyalaane gom.
58004009	Huune ndee hollata ko faa warde hannden powtiri jama'aare Alla ndeen no ɗon.
58004010	Ngam naatuɗo nder powtiri Alla, kam duu fowtan no Alla fowtiri nder golleeji mum.
58004011	Ndenne, no tilsi tinnoɗen no mbaawirɗen fuu faa naaten nder powtiri Alla ndiin to baa gooto meeɗen heppu naatude ngam sabbu tokkitaare wayɓe Alla ɓeen.
58004012	Hakiika haala Alla no wuuri, ika woodi semmbe. Ika ɓuri takubaahi ki ɗemle ɗiɗi ƴaraaki welude. Ika naata neɗɗo faa nder, ka senndodira ruuhu e yonki, gi'al he mbusam. Ika faama miilooji e anniyaaji gonɗi nder ɓerne.
58004013	Nder ko Alla tagi fuu, walaa ko suuɗanii mo. Huune fuu no daɗɗi yeeso makko no fiirtii. Kanko duu limtanten ko ngaɗuɗen nder mbuurnam meeɗen fuu.
58004014	Ndenne, en tiɓino no wooɗiri goonɗinol meeɗen, ngol mbi'eten himɓe fuu en tokkii. Ngam en keɓii mawɗo cakkanoowo Alla, Iisa Ɓii-Alla, ƴencuɗo dow yottowi faa hadde Alla.
58004015	Mawɗo cakkanoowo Alla meeɗen oon, hanaa baawɗo yurmaade en wakkati njaccuɗen non. Walaa fuu no o sii'iraaka amma walaa fuu hakke gi'aaɗe he makko.
58004016	Ndenne, to en kulu ɓattaade jooɗorgal Alla to moƴƴere makko woni, keɓen yaafa he moƴƴere, mballa en wakkati ɗum nafata en fuu.
58005001	Mawɗo cakkanooɓe Alla fuu no suɓee hakkune himɓe, nden halfinee golle Alla ngam maɓɓe. O yottina iri sadakaaji gaɗeteeɗi fuu ngam sabbu hakkeeji maɓɓe.
58005002	Omo haani hollude ɓe anndaa he woofooɓe faamo, ngam kanko he hoore makko omo woodi jaccere.
58005003	Ngam jaccere makko ndee waɗi, no tilsi o waɗana hoore makko sadaka, nden ko o waɗa sadakaaji himɓe.
58005004	Neɗɗo fuu waawaa waɗi hoore mum mawɗo cakkanoowo Alla, se hanaa Alla suɓii joomum noddi ɗum hano no o suɓori, o noddi Haaruuna nii.
58005005	Almasiihu duu, hanaa kam waɗi hoore muuɗum mawɗo cakkanoowo Alla. Alla waɗi mo ɗum, wi'i mo : Aan woni Ɓiyam, ɓaawo hannden miin woni Baaba maa.
58005006	Kanko duu wi'i to gom : A cakkanoowo Alla iri Malkisedek faa abada.
58005007	Wakkati Iisa wonnoo nder duuniyaaru, o fiyi wullaanu mawnu, o rufi gonɗi, o waɗi du'aa'uuji. O eeli Alla, o eeliti mo ngam hisina mo maayde. Alla jaɓi du'aa'uuji makko, ngam he ɓerne worre o hokki hoore makko Alla.
58005008	Baa ko o Ɓiyiiko, o ekkitake ɗowtanaade mo ley torraaji ɗi o yari.
58005009	Gaɗa ko Alla waɗi mo jottiiɗo to haani yotteede fuu, o laatani ɗowtaniiɓe mo wuddu kisinam nduumiiɗam.
58005010	Alla suɓii mo waɗi mo mawɗo cakkanooɓe ɗum iri Malkisedek.
58005011	Dow habaru oo miɗen njogii haalaaji keewɗi, amma fiirtande on ɗi no tiiɗi ngam on kanaa paamilawooɓe.
58005012	Oɗon kaannoo laataade jannginooɓe illa ko ɓooyii, amma faa hannden oɗon ngiɗi janngineede kujje ɓurɗe hoyne nder haala Alla. Kosam kaanuɗon hanaa nyaamdu tekkunu,
58005013	ngam nyaamdu tekkunu mawɓe kaani ɗum. Baddo fuu faamanaa habaru dartinaaku, amma mawɗo kay nder mbuurnam hannden e jaaŋo no waawi senndodirde ko wooɗi e ko boni.
58006001	Ndenne, en accu jannde arandere warde dow Almasiihu ndeen, ngaren dow jannde ɗiggune. To en ngartu dow habaru tuubol e goonɗinol Alla,
58006002	ekkitaaki dow gaɗol batisma feere feere, jowol juuɗe, ummitaaki maayɓe, he kiite duumiiɗe, laatiiɗe ɗaɗol jannde arandere ndeen.
58006003	Ɗum woni ko ngaɗeten nde Alla jaɓi.
58006004	Sikka fuu walaa yoofuɓe laawol Alla, heɓuɓe jeyngol Alla, meeɗuɓe moƴƴere makko, hawtuɓe he Ruuhu Ceniiɗo,
58006005	annduɓe belɗum haala Alla moƴƴuka, meeɗuɓe baawɗe gaɗeteeɗe nder wakkati garoowo,
58006006	nde nii ɓe kokki Alla ɓaawo, ɓe mbaawaa tuubii kaden. Ngam iɗum nanndi hano kamɓe he ko'e maɓɓe tonti Ɓii-Alla, ɓe cemtini mo caka himɓe fuu.
58006007	Nde nii ngesa haari ndiyam, se nga funni aawdiiri nafoori remuɓe nga, Alla barkini nga.
58006008	Amma nde nga funni kebbe e tuppe, ɗe ngalaa nafakka fuu, ɗum ɓooyataa ko nga huɗee, nga wulee.
58006009	Banndiraaɓe am horsuɓe, baa se min kaali iri haalaaji ɗii, sikka fuu walaa miɗen anndi ko oɗon dow laawol lobbol, laawol kisinam.
58006010	Ngam Alla no dartiiɗo, o yeggitittaa golle mooɗon lobbe he hidde nde kolluɗon, wakkati mballannoɗon himɓe Alla hano no ngonɗon oɗon ngaɗira nii faa warde hannden.
58006011	Ko min ngiɗi woni neɗɗo mooɗon fuu tarsiino faa wooɗa ngam yaarude goonɗinol mum yeeso faa yotto he nyalaane mum sakitittoone heɓa ko keɗiɗon.
58006012	Ndenne, on kaanaa yoofude amma on kaanaana nyemminde, ɓe nder goonɗinol mum'en he munyal mum'en keɗi faa keɓi tammude nde Alla waɗani ɗum'en.
58006013	Wakkati Alla waɗannoo Ibrahim alkawal, Alla hunorii hoore mum, walaa fuu ɓurɗo mo, mo o hunorto.
58006014	O huni, o wi'i Ibrahim : Tabbintin ko mi barkinte, mi ɗunnan jippotooɓe he maaɗa.
58006015	Gaɗa munyal manngal Ibrahim heɓi ko Alla fodi hokkude ɗum.
58006016	Nde nii himɓe no kunoo, ɓurɗo ɗum'en manngu ɓe kunorto. Hunayeere ndeen no tabbintina ko haala maɓɓe no goonga. Inde sennda geddi fuu.
58006017	Wakkati Alla hiɗunoo hollude himɓe heɓooɓe fodoore mum, ko sikka fuu walaa ko haala mum ummataako, o huni non ngam o tabbintina ka.
58006018	Kujje ɗiɗi gom no ɗon ɗe mbattitittaa abada. Kujje ɗee ngoni fodoore e hunayeere Alla. Kujje ɗiɗi ɗe mbaawtaa laatii fewre, ngam majjum waɗi iɗe cemmbinɗina ɓerɗe meeɗen, enen woppuɓe fuu ndoggiri mo ngam heɓude tammude nde o waɗani en.
58006019	Gokka meeɗen kaa woni bonjariyal semmbenteyal, jogiingal yonkiiji meeɗen hannden. Gokka meeɗen kaa, kam fedditi Riido birnoowo nokkuure ɓurne senaade dow kammu.
58006020	Ɗon Iisa ardi en, o naati faa yeeso ngam fiirtande en laawol. O laatii mawɗo cakkanoowo Alla iri Malkisedek faa abada.
58007001	Malkisedek, cakkanoowo Alla Toowɗo laatakeno laamiiɗo huɓeere Saliima. Wakkati Ibrahim ƴuwannoo to konu naatungu hakkune mum he laamiiɓe gom, ɓe o jaali. Malkisedek taɓɓitowi mo, barkini mo.
58007002	Ibrahim itti jakka nder huune fuu ko o heɓunoo, o hokki Malkisedek. Maana innde Malkisedek woni : « Laamiiɗo dartinaaku ». O laamiiɗo Saliima, naa mbi'en laamiiɗo « jam ».
58007003	Dewtere faaminaay fuy dow inniiko naa baabiiko, naa maamiraaɓe makko. Dewtere haalaay fuy dow dimeeki makko naa dow maayde makko. Amma inde nanndina mo he Ɓii-Alla. Ngam majjum waɗi o cakkanoowo Alla faa abada abadin.
58007004	Ndaaree no teddungal Malkisedek foti manngu, faa maamii'en Ibrahim he hoore mum itti jakka dow ko heɓunoo nder konu, hokki mo.
58007005	Jippotooɓe he Lewi kam'en tan Tawreeta hokki laawol jaɓude jakka he ɓiɓɓe leydi Isra'el e banndiraaɓe maɓɓe baa nii ko ɓe fuu ɓe go'o. Ɓe fuu ɓe taaniraaɓe Ibrahim.
58007006	Amma baa ko Malkisedek jeydaaka he Lewi, o jaɓi jakka dow njawdi Ibrahim, o barkini mo, kanko keɓuɗo podooje Alla.
58007007	Sikka fuu walaa, ɓurɗo manngu kam barkinta ɓurɗo famɗude.
58007008	Jippotooɓe he Lewi ɓee, jaɓooɓe jakka, ɓe fuu ɓe maayooɓe, amma Malkisedek no buurɗo hano no Dewtere seedorii ɗum.
58007009	Har laawol kokkol jakka Ibrahim ngool, eɗen mbaawi wi'ude ko Lewi fadde mum jaɓude jakkaaji, yoɓaana jakka hoore mum.
58007010	No waawi wi'eede non ngam wakkati Ibrahim fottunoo he makko ndeen, Lewi rimaakano amma no tawa nder duhol maamiiɗum Ibrahim.
58007011	Tawreeta kokkaaɗo ɓiɓɓe Isra'el, sinngaakana dow golle cakkanol Alla ɗe Lewinkooɓe ngaɗi. Joonin nde nii tawanooma ko golle cakkanol Alla ɗeen kuuɓiino, garol cakkanoowo Alla feereejo gom hano Malkisedek, mo ƴuwaay he Haaruuna sam sam, haajaakano.
58007012	Ndenne, se ardaŋal diina waylitake, tilay duu tilsinooje ɗeen mbattitee.
58007013	Haalaaji ɗii kaalaama dow Joomiraawo meeɗen, o ƴuwaay he lenyol Lewi, o ƴuwaana he lenyol feerewol gom. Nder maggol duu walaa fuu golluɗo golle cakkanoowo Alla, baa nde worre.
58007014	Ngam neɗɗo fuu no anndi ko Joomiraawo meeɗen he lenyol Yahuuda ƴuwi. Muusa wi'aay fuy dow maggol wakkati o haalannoo dow golle cakkanol Alla.
58007015	Ko ngonɗen eɗen kaala ɗum nii hannden wanngi yaasin wakkati cakkanoowo Alla feereejo gom iri Malkisedek wanngi.
58007016	O laataaki cakkanoowo Alla hano no tilsinooje ɗeen kaalirnoo ɗum ngam o ƴuwi he Lewi. Amma o laatake cakkanoowo Alla nder baawɗe mbuurnam ɗam hantataa.
58007017	Ngam no winndaa wi'aa : A cakkanoowo Alla iri Malkisedek faa abada.
58007018	Ndenne, tilsinoore arandere ndeen hennaama senngo ngam nde walaa semmbe, nde nafataa.
58007019	Tawreeta Muusa waɗaay himɓe laatoo huuɓuɓe, ngam majjum waɗi kokkaɗen tammude ɓurde wodde, tammude nde har mum mbaawɗen ɓadaade Alla.
58007020	Hanaa tammude ndee tan Alla hokki en, o ɓeydani en hunayeere makko duu. Ngam wakkati Lewinkooɓe naatannoo nder golle cakkanol Alla, Alla hunaaki,
58007021	amma wakkati Iisa naatannoo o huni non, o watti mo. Nder dewtere no winndaa wi'aa : Joomiraawo hunake, o umminta haala makko. A cakkanoowo Alla faa abada.
58007022	Ngam sabbu hunayeere ndee, Iisa laatii tabbintinoowo amaana keso ɓurɗo amaana arano oon.
58007023	Ko seedi amaana keso oo he arano oon duu woni : Cakkanooɓe Alla aranɓe ɗuuɗinoo sanne ngam maayde haɗi ɓe ɓe nduuma nder golle maɓɓe.
58007024	Amma Iisa wuuran faa abada, buurol makko ngol waɗi golle cakkanol Alla ɗe o waɗi ɗeen duuma faa abada.
58007025	Ngam majjum waɗi, har laawol makko, o baawɗo hisinde neɗɗo fuu ɓadiiɗo Alla faa abada. Sikka fuu walaa Iisa no wuuri, ndenne omo waawi du'anaade himɓe to Alla.
58007026	Iisa woni mawɗo cakkanoowo Alla mo kaajaɗen. O ceniiɗo, o walaa fuu feloore gom, laru fuu walaa he makko. Omo seedi he waɗuɓe hakke, o teddinaaɗo ɓurɗo huune fuu ko tawa dow kammu.
58007027	O nanndaa he mawɓe cakkanooɓe Alla ɓeeto, waɗanooɓe ko'e mum'en sadaka nyannde fuu ngam hakkeeji mum'en, nden ko ngaɗana himɓe duu sadaka. Iisa kay, gaba go'o mursi yonki mum ngam laatanoo himɓe fuu sadaka moytoowo hakke fuu.
58007028	Tawreeta no watta mawɓe cakkanooɓe Alla jaccuɓe, amma hunayeere Alla gaɗa jippaaki Tawreeta watti Ɓiɗɗo laatiiɗo kuuɓuɗo faa abada.
58008001	Nder ko ngonɗen eɗen kaala ɗum ko ɓuri woni : Eɗen ngoodi mawɗo cakkanoowo Alla gonɗo dow, no jooɗii nyaamo Alla Jom baawɗe e teddungal.
58008002	Omo golla, golle makko nder nokkuure seniine, hukumuuru goongaaru. Hukumuuru nduu, Joomiraawo waɗi ndu, hanaa neɗɗo gom waɗi ndu.
58008003	Mawɗo cakkanooɓe Alla fuu no suɓee ngam yottinde to Alla hadiyaaji he sadakaaji kirseteeɗi. Ngam majjum waɗi no tilsi Iisa mawɗo cakkanoowo Alla heɓa ko yottinta.
58008004	Nde nii omo wonnoo nder duuniyaaru nduu non, nden o laatataakono cakkanoowo Alla baa seɗɗa, ngam no woodi yottinooɓe sadakaaji ɓe Tawreeta hokki laawol.
58008005	Cakkanooɓe Alla ɓeen ngollata nder nokkuure tinndinoore en ko woni dow kammu. Wakkati Muusa siryinoo waɗa hukumuuru nduun, Alla wi'i mo : Tinnaa, waɗir huune fuu no kollirmaami ɗum dow waamnde.
58008006	Amma joonin, Almasiihu halfinaa golle dewal, golle ɓurɗe ɗe maɓɓe wodde, ngam kanko watti amaana keso gonɗo hakkune himɓe he Alla. Amaana oo sinngaama dow podooje lobbe sanne.
58008007	Nde nii tawanooma, ko amaana arano oon walaano fuu laru gom, nden ɗiɗaɓo oon waɗataakeno.
58008008	Alla hi'i boofi keewɗi ɗi himɓe mum ngaɗi, nden feli ɓe wi'i : Miin Joomiraawo, miɗo wi'a on nyalaaɗe no ngaran, ɗe ngaɗidanmi he himɓe leydi Isra'el, he himɓe leydi Yahuuda amaana keso.
58008009	Amaana keso oo, nanndataa he amaana mo ngaɗidinoomi he maamiraaɓe maɓɓe, wakkati ɗowunoomi ɓe faa ɓe mburtii leydi Misira. Ngam ɓe njogaaki amaana am, waɗi miin duu mi saanaay ɓe.
58008010	Ndaa, nde ɓeydake seɗɗa : Amaana mo ngaɗidanmi he ɓiɓɓe Isra'el oon nii : Mi wattan tilsinooje am nder hakkillooji maɓɓe, mi winnda ɗe nder ɓerɗe maɓɓe, mi laatoo Alla maɓɓe, ɓe laatoo himɓe am.
58008011	Kaden fotaay neɗɗo fuu tinndina gondo mum, naa wi'a banndum : Aɗa haani annda Joomiraawo, ngam himɓe fuu no anndan kam, pamaro yahde mawɗo maɓɓe.
58008012	Ngam mi yaafoto hakkeeji maɓɓe, mi moytan hakkeeji maɓɓe pat nder hakkillo am. Ɗum woni ko mbi'umi, miin Joomiraawo.
58008013	Wakkati o haali habaru amaana keso oo, o hiɗɗini amaana arano oon. Joonin kay, ko naywi faa hiɗɗi ɗum, ɓadake halkude.
58009001	Amaana arano oon no jogii tilsinooje kawjiiɗe laabi dewal Alla he tilsinooje kawjiiɗe nokkuure ittanaane Alla nder duuniyaaru.
58009002	Hukumuuru peccaanu pecce ɗiɗi gom no tawa nder nokkuure ndeen. Innde feccere arandere ndeen woni nokkuure seniine. Nder mayre no tawa fitilla e teebur gom, mo dow mum buuru ittanaaɗo Alla oon deketee.
58009003	Feccere ɗiɗaɓere ndeen no tawa gaɗa riido palaaɗo nder hukumuuru nduun. Inde inndiree nokkuure ɓurne senaade.
58009004	Ley mayre no tawa urorde waɗiraane kaŋŋe e Keesuwal amaana moytirangal kaŋŋe nder e yaasin fuu. Nder Keesuwal ngaal no woodi tummbugel kaŋŋe gom, nder maggel no tawa nyaamdu gom wi'eteenu « manna ». Sawru Haaruuna wilitindu, alluuje ɗe dow mum amaana arano oon winndaa no tawa nder maggal.
58009005	Dow Keesuwal ngaal no tawa nate gom tinndinooje maleykaaɓe ɗiɗo gom kollooɓe teddungal Alla wi'eteeɓe keruba'en. Ɗowdi bippoole majje no kuura ommbirgal Keesuwal ngaal. Amma joonin en ngalaa wakkati ngam famtinde kujje ɗee fuu gootel gootel.
58009006	Nii kujje ɗee fuu moƴƴiniraa. Nyannde fuu cakkanooɓe Alla ɓeen, daliila golle maɓɓe iɓe naata, iɓe mburtoo nder feccere arandere ndeen.
58009007	Amma ley hitaane, mawɗo cakkanoowo Alla oon tan woni naatoowo faa nder feccere ɗiɗaɓere ndeen, kam duu nde worre. No tilsi duu o nadda he ƴiiƴam ndabba kirsaaŋa sakkaa ngam hakkeeji makko he hakkeeji himɓe gaɗaaɗi nder rafi anndal fuu moytee.
58009008	Ko Ruuhu Ceniiɗo hiɗi holla ɗo nii : Nde nii feccere arandere ndeen no darii, too laawol naatude nokkuure ɓurne senaade ndeen walaa.
58009009	Ko Ruuhu holli ɗum no misaali tinndinoowo dow jamaanu hannden. Maana majjum woni : Hadiyaaji e sadakaaji kirseteeɗi ngam Alla mbaawtaa itti wamre hakke wonnde nder ɓerɗe himɓe.
58009010	Ko woni no hiɗee haaleede ɗo woni filla nyaamɗe, jarɗe e lootaaki ngam laaɓal. Tilsinooje non daarooje mbuurnam ɓanndu, gonnooɗe no ngolliree fadde Alla wattitide huune fuu.
58009011	Almasiihu wanngi joonin hano mawɗo cakkanoowo Alla, ngam waddande en moƴƴereeji lobbi. O naati hukumuuru ɓurnu manngu e ɓurnu huuɓude. Hukumuuru ndu junngo ɓii-aadama waɗaay. Hukumuuru ndu tawaaka nder duuniyaaru meeɗen.
58009012	O naati gaba go'o nder nokkuure ɓurne senaade. O naddaay ƴiiƴam ilooji, naa ƴiiƴam ga'i gom. Ƴiiƴam hoore makko o naddi, o rimɗini en faa abada abadin.
58009013	Ƴiiƴam ilooji, ƴiiƴam ga'i e ndooni nyale wulaange, kam'en mbiccetee dow waɗuɓe hakke ngam laaɓinde ɓe hano no finaa-tawaaji tilsiniri ɗum.
58009014	Nde nii goonga fuu, nii haani waɗeede, too no woodi ko ɓuri ƴiiƴam Almasiihu baawɗe naa ? Kanko mo nder ardaŋal Ruuhu duumiiɗo sakkani Alla hoore mum. O laatii sadaka mo walaa fuu feloore. Ƴiiƴam makko ɗam laaɓinta ɓerɗe meeɗen, itta ɗe nder gaɗol golleeji bonɗi ngam ɗowtanoɗen Alla duumiiɗo.
58009015	Ko waɗi Iisa laatii gartiroowo potal hakkune himɓe he Alla, kam woni himɓe ɓe Alla noddi keɓa ndonu nduumiingu, ngu Alla he hoore mum fodanii ɓe nder amaana keso. Maayde Iisa wari rimɗini himɓe, waɗunooɓe hakke nder jamaanu amaana arano.
58009016	Nokku fuu to ɗerol cenndol ndonu tawa, no tilsi lamnee ko binnduɗo ngol oon maayii.
58009017	Ngam tabbat ɗerol ngool gollataa nde hanaa binnduɗo oon maayu non. Ndenne, nde nii binnduɗo ngol oon maayaay, ngol gollataa.
58009018	Ngam majjum waɗi, amaana arano oon tabbitittaa, nde ƴiiƴam rufaaka.
58009019	Ko Muusa janngi tilsinooje tawaaɗe nder Tawreeta ɗeen yeeso himɓe fuu, o hooƴi ƴiiƴam ga'i, ƴiiƴam ilooji, o hawrodiri e ndiyam. O suuwi leeɓi baali boɗeeji he licce isop nder ƴiiƴeele ɗeen, o wicci he dewtere Tawreeta, nden o wicci he himɓe fuu.
58009020	O wi'i : Ɗum woni ƴiiƴam tabbintinoojam amaana mo Alla tilsini tokkon.
58009021	O wicci ɗam kaden dow hukumuuru wonndu nder nokkuure ittaane Alla ndeen. O wicci ɗam he gineeji dewirɗi Alla ɗiin fuu.
58009022	Ndenne hano no Tawreeta holliri ɗum, ƴiiƴam no lamna huune fuu, amma nde ƴiiƴam rufaaka, jaafol hakke walaa.
58009023	Nde nii no tilsi kujje tinndinooje kujje gonɗe dow laaɓiniree sadakaaji, ndenne kujje goongaaje gonɗe dow ɗeen kay kaanaana laaɓiniree sadaka gom ɓurɗo sadakaaji ɗiin.
58009024	Almasiihu naataay nder nokkuure ɓurne senaade nde ɓii-aadama waɗi. Amma, nder nokkuure ɓurne senaade wonnde dow kammu o ƴeenyi, to o woni omo darani en yeeso Alla. Nokkuure ɓurne senaade nde juuɗe ɓiɓɓe aadama ngaɗaay ndeen, nokkuure tinndinoore nokkuure ɓurne senaade goonga e goonga wonnde dow kaamu non.
58009025	Mawɗo cakkanooɓe Alla hitaane warde hitaane no naata nder nokkuure ɓurne senaade, hanaa ngam sakkude ƴiiƴam hoore mum amma ngam sakkude ƴiiƴam fereejam gom. Amma en ngi'ii ko Almasiihu kay gaba go'o naati ngam sakkude hoore mum.
58009026	Se tawinoo kile keewɗe o naatunoo, nden o torretenoo kile keewɗe illa fuɗɗorde duuniyaaru. Amma nde goonga nder wakkatiiji cakitiiɗi ɗii, nde worre o wanngi. Har banngol makko ngool, o mursi yonki makko gaba go'o ngam moytude hakke himɓe.
58009027	Ɓii-aadama fuu, nde worre tan maayata, gaɗa mum Alla hiito joomum.
58009028	Hano non duu Almasiihu mursiri yonki muuɗum gaba go'o ngam o ronndo hakke himɓe heewɓe. O wanngowan nde ɗiɗaɓere, hanaa ngam ronndaade hakke himɓe, amma ngam hisinde doomuɓe gartol makko.
58010001	Tawreeta Muusa no tinndinoore kujje lobbe garooje tan, amma nde hanaa ɗe goonga e goonga. Baa nii ko nde tilsinii sadakaaji ngaɗee hitaane warde hitaane nde waawaa waɗi, hiɗuɓe ɓadaade Alla har gaɗol sadakaaji ɗii laatoo huuɓuɓe.
58010002	Nde nii sadakaaji ɗii mbaawiino ɓadinde himɓe, nden waɗooɓe ɗi ngayniino golle mum'en. Ngam nde nii rewooɓe ɓeen laaɓinaama ngam hakkeeji mum'en nde worre lok, nden hakkillooji maɓɓe ummataakono kaden.
58010003	Amma nde goonga, hitaane fuu sadakaaji ɗii miccintinta ɓe hakke maɓɓe.
58010004	Ƴiiƴam ga'i e ilooji ɗam waawaa moyti hakke sam,
58010005	waɗi, wakkati Almasiihu naatannoo duuniyaaru, o wi'i Alla : A hiɗaa hadiyaaji e sadakaaji kirseteeɗi, amma a waɗani kam ɓanndu ngam mi ɗowtane.
58010006	Sadakaaji bulaaɗi e sadakaaji gaɗaaɗi ngam moytol hakke duu mbelaa ɓerne maa.
58010007	Yaa Alla ! Ndaa, mi wari ngam waɗude muuyɗe maaɗa. Nii ɗum winndiraa dow am nder dewte.
58010008	Arannde nii ko Almasiihu wi'i Alla nii : A hiɗaa hadiyaaji, a hiɗaa sadakaaji kirseteeɗi naa buleteeɗi. A hiɗaay ɗi, ɗi mbelaa ma.Amma Tawreeta tilsini sadakaaji ɗii fuu ngaɗee.
58010009	Gaɗa mum, o wi'i Alla : Ndaa, mi warii ngam mi waɗa muuyɗe maa.Almasiihu itti sadakaaji arani ɗiin, waddi sadaka keso gom.
58010010	Wakkati Iisa Almasiihu waɗunoo muuyɗe Alla ɗeen, en fuu en laaɓinaama he hakkeeji meeɗen. Ngam, o hokki ɓanndu makko laatanoo en sadaka. O hokkii ndu gaba go'o faa abada abadin.
58010011	Cakkanooɓe Alla no daroo nyannde fuu dow koyɗe mum'en ngam waɗude golle mum'en. Iɓe njottina sadakaaji ɗiin wakkati fuu, amma sadakaaji ɗiin mbaawtaa moyti hakkeeji himɓe.
58010012	Amma Almasiihu kay no seedi he cakkanooɓe Alla ɓee. Gaba go'o o sakki hoore makko ngam hakkeeji himɓe. Sadaka oo duu, heƴi kam tan faa abada. Gaɗa gaɗol sadaka oo o jooɗoowi nyaamo Alla,
58010013	to o doomi Alla sorna wayɓe makko ley teppere makko.
58010014	Ndenne he sadaka gooto oo, o waɗi ɓe o laaɓinnoo he hakke mum'en huuɓuɓe faa abada abadin.
58010015	Ruuhu Ceniiɗo duu no seedanoo en dow majjum, no wi'a :
58010016	Alla Joomiraawo wi'i : Ndaa amaana mo ngaɗidanmi he maɓɓe nder balɗe garooje nii : Mi wattan tilsinooje am nder ɓerɗe maɓɓe, mi watta ɗe nder hakkillooji maɓɓe. Ruuhu Ceniiɗo duu no seedanoo en no wi'a kaden : Alla Joomiraawo wi'i :
58010017	Mi moytan sam hakkeeji maɓɓe he bonandaaji maɓɓe nder hakkillo am.
58010018	Ndenne, nde nii hakkeeji fuu njaafaama, sadaka moytoowo hakkeeji fuu haajaaka kaden.
58010019	Banndiraaɓe am, ƴiiƴam Iisa ndufaaɗam ɗam hokki en semmbe naatude nokkuure ɓurne huune fuu senaade.
58010020	O udditani en laawol kesol goodungol yonki, laawol kesol naatirteengol har riido hukumuuru seniinu nduun. Laawol ngool woni maayde makko.
58010021	Eɗen ngoodi mawɗo cakkanoowo Alla, ardinaaɗo suudu Alla.
58010022	Ndenne, en ɓado Alla he ɓerne lamnde he tammude mawne nde goonɗinol meeɗen hokki en. Ɓerne lamnde, nde ko boni fuu walaa nder mum, he ɓanndu lamniraanu ndiyam laaɓɗam.
58010023	En tiɓinoo sanne tammude meeɗen, tammude nde annduɗen fakat no goonga, ngam gaɗanɗo en fodoore ndeen, no kolniiɗo.
58010024	En ngattu hakkillo meeɗen ndaaren no mballodirten hakkune meeɗen, faa hidde he gaɗanodirol golleeji lobbi naata hakkune meeɗen.
58010025	To en paddo koyɗe he kawriiɗe meeɗen hano no woɓɓe paddorto koyɗe mum'en. Amma en cemmbinɗinodir ɓerɗe, ngam en ngi'ii nyalaane Joomiraawo ɓadake.
58010026	Nde nii eɗen keero, eɗen ngaɗa hakke gaɗa ko annduɗen goonga oon faa laaɓi, paamen ko sadaka ittoowo hakkeeji gom fuu walaa gaɗa kaden.
58010027	Amma ko horani en woni keɗoɗen kiite Alla nder kulkulal manngal. Kiite gardooje hiite haaɗunge, halkoowe wayɓe Alla.
58010028	Se neɗɗo murti he Tawreeta Muusa, nde himɓe ɗiɗo naa tato ceedake, joomum no waretee non, yurmeene fuu walanaa joomum.
58010029	Ndenne, ɗume laatoto kiite neɗɗo banyuɗo ɓii-Alla, ndaari meere ƴiiƴam makko ndufaaɗam ngam amaana, ƴiiƴam laaɓinoojam, dey kaden yenni Ruuhu Alla, Ruuhu kokkoowo moƴƴere ? Oɗon mbaawi miilaade iri kiite, ɗe iri neɗɗo oo haani naa ?
58010030	Ngam eɗen anndi Alla bi'uɗo : Miin jeyi yottitaare, miin yoptoto neɗɗo fuu dey-dey ko waɗi. Alla wi'i duu : Miin, Joomiraawo mi hiitoto himɓe am.
58010031	Hey, naatol neɗɗo nder juuɗe Alla duumiiɗo no hulƴinii sanne !
58010032	Miccitee he ko waɗunoo nder mbuurnam mooɗon aranam, wakkati ngoonɗinɗon Iisa Almasiihu. On munyii keddi baawɗe mooɗon.
58010033	Wakkatiiji gom on njennaama, on cemtinaama caka jama'aare. Wakkatiiji gom on torraama, wakkatiiji gom oɗon mballa wonɓe no torree hano mooɗon gom.
58010034	On njurmake wonnooɓe ley kasu. Wooɗi, on njaɓi teetaɗon ko njogiɗon fuu. On njaɓirii ɗum welwelo, ngam oɗon anndi, ko oɗon ngoodi ko ɓuri kujje ɗee fuu wooɗude, kujje ɗe tabbititta faa abada abadin.
58010035	Ndenne, to mboppee hoolaare mooɗon, ngam inde woodi mbarjaari mawni.
58010036	Munyal kaanuɗon, ngam waɗude ko Alla hiɗi, keɓon ko o fodani on.
58010037	No winndaa wi'aa : Seɗɗa hori, seɗɗa tan hori kaanuɗo wara oon, wara, o warilawan.
58010038	Alla wi'i : Goonɗinɗo kam, no dartiiɗo. Goonɗinol mum no wurnan ɗum. Amma nde o hokkii kam ɓaawo, mi nanataa belɗum joomum.
58010039	Enen kay, en njeydaaka he kokkooɓe Alla ɓaawo, kalkooɓe. En goonɗinɓe Alla, en kisintee duu.
58011001	Goonɗinol Alla, tabbintinde keɓol ko neɗɗo tammi non, laawol anndude goongaaji ɗi neɗɗo hi'ataa.
58011002	Ngam maggol Alla yardi he maamiraaɓe meeɗen.
58011003	Ngam en ngoonɗini waɗi paamuɗen ko he haala makko o tagiri dow e ley. Ko hi'etee fuu tagiraama he ko hi'ataake.
58011004	Haabiila, ngam goonɗinii waɗi o ittani Alla sadaka ɓurɗo sadaka Kayinu. Ngam o goonɗinii waɗi Alla jaɓi sadakaaji makko, famtini mo ko o dartiiɗo. Goonɗinol makko ngool waɗi baa nii ko o maayi, omo he waajaade.
58011005	Enok, ngam goonɗinii Alla waɗi ƴencinaa dow ngam to meeɗu maayde sam. Neɗɗo fuu hi'aay mo kaden, ngam Alla ƴencinii mo. Se goonga duu, dewte ceedanake mo, mbi'i illa o ƴencinaaka, omo weli Alla.
58011006	Neɗɗo fuu waawtaa weli Alla, nde nii joomum goonɗinaay. Neɗɗo fuu ɓadii Alla, tilay goonɗina ko Alla no ɗon, omo moƴƴana tefooɓe mo duu.
58011007	Nuhu, ngam goonɗinii waɗi o ɗowtani Alla cappiiɗo mo dow fii, garoowo mo o hi'aay. O waɗi ko Alla wi'i mo. O seki laana ndiyam kaan ngam o danna koreeji makko. O holli ko himɓe ngaɗi hakke. Ngam goonɗinol makko ngool, o laatii dartiiɗo to Alla.
58011008	Ibrahim, ngam goonɗinii Alla waɗi, o jaɓi ko Alla wi'i, o yaha nder leydi ndi kam fodi hokka mo. Ibrahim dilli, tawi anndaa to fa'i.
58011009	Ngam o goonɗinii Alla waɗi o hoɗi ley hukumuuru makko nder leydi ndi o fodanaa ndiin. Isiyaaku he Yakuuba duu njooɗii ley hukumuuji mum'en hano no Ibrahim jooɗori nder mayri. Nii waɗi ko Isiyaaku e Yakuuba ndoni kam'en duu fodoore ndeen.
58011010	Ibrahim waɗi ɗum ngam o haaɓi o hi'aay huɓeere duumiine nde Alla diidi, nyiɓani mo ndeen.
58011011	Ibrahim, ngam goonɗinii waɗi heɓi ɓeyngu baa nii ko naywi. Saratu, deekiiko duu no dimaro. O tabbintinii ko Alla no yottinan haala mum.
58011012	Ngam majjum waɗi he nayeejo gooto oo, naywuɗo faa no heɗi maayde, jippotooɓe ɗuɓɓe ƴuwi. Dimma maɓɓe no fota dimma koode kammu, naa taasiiri daane maayo ndi limataako.
58011013	Himɓe ɓee fuu maaydi goonɗinol Alla, ɓe keɓaay podooje ɗe Alla waɗi ɗeen. Amma ɓe kolliri ɗe to woɗɗi, ɓe nani belɗum. Ɓe njaɓi ko ɓe weerɓe nder duuniyaaru.
58011014	Haaluɓe iri haalaaji ɗii kolli ko kam'en no tefa leydi halal mum'en.
58011015	Nde nii ɓe miccitakeno leydi ndi ɓe ndillunoo nder mum, nden ɓe keɓiino laawol soƴƴaade.
58011016	Amma ɓe ndekii hakkillo maɓɓe dow nokkuure ɓurne wodde, nokkuure wonnde dow. Ngam majjum waɗi, ɗum semtinaaki to Alla, Alla noddiree Alla maɓɓe, ngam o siryanake ɓe huɓeere gom.
58011017	Ibrahim, ngam goonɗinii waɗi, o sakkani Alla ɓiyiiko wakkati Alla sii'iino goonɗinol makko. Baa nii ko Alla waɗani mo fodoore nde nder mum o wi'i : Har Isiyaaku jippotooɓe maaɗa ɓee ƴuwata. Ibrahim hosi sakkude ɓiyum bajjo.
58011019	Ibrahim tabbintinii ko Alla no waawi ummintinde maayɗo, ngam majjum waɗi eɗen mbaawi wi'ude ko Alla hokkiti Ibrahim ɓiyum, hano maayɗo ummitii.
58011020	Isiyaaku, ngam goonɗinii waɗi, o eeli Alla barkinɗina Yakuuba e Isuwa dow ko warata yahde yeeso.
58011021	Yakuuba, ngam goonɗinii Alla waɗi, wakkati o ɓadinoo maayde, o barkinɗini ɓiɓɓe Yusufu ɗiɗo ɓeen gooto gooto. O tuugi dow sawru makko, omo teddina Alla.
58011022	Yusufu, ngam goonɗinii Alla waɗi, wakkati ɓadinoo maayde, haali dow burtaaki ɓiɓɓe Isra'el nder leydi Misira. O tinndini ɓe, no ɓe ngaɗirta ɓanndu makko.
58011023	Saarooɓe Muusa, ngam ngoonɗinii Alla waɗi ɓe cuuɗi Muusa lebbi tati gaɗa dimeeki mum. Ngam ɓe ngi'ii Muusa no cukalel lobbel, ɓe kulaay tilsinoore laamiiɗo oon.
58011024	Muusa, ngam goonɗinii Alla waɗi, wakkati mawnunoo, salii wi'ee ko ɓii-Firawna debbo rimi mo.
58011025	Muusa ngam goonɗinii Alla waɗi suɓii wondude he himɓe Alla nder torraaji mum'en, baa nii ko omo waawi wuurude mbuurnam mbelɗam nder wakkatiyel seɗɗa.
58011026	O hi'i ko o yennee no Almasiihu yenniroytee, no ɓurani mo heɓude njawdi Misira fuu. Ngam gite makko ngalaana no ndeki dow mbarjaari ndi o heɓoyta.
58011027	Muusa, ngam goonɗinii Alla waɗi o hulaay tikkere laamiiɗo Misira, o dilli Misira. O darii nokkuure worre, hakkillo makko no fukkii hano neɗɗo gi'uɗo Alla mo neɗɗo fuu hi'aay.
58011028	Ngam o goonɗinii Alla waɗi o waɗi himɓe Isra'el puɗɗi waɗude Juulɗe dimɗinol Isra'ilankooɓe. O wi'i ɓe, ɓe mbicca ƴiiƴam he dammbule cuuɗi maɓɓe to maleykaajo ittoowo yonki oon waru afo dimaaɗo maɓɓe fuu.
58011029	Ɓiɓɓe leydi Isra'el, ngam ngoonɗinii waɗi, he koyɗe maɓɓe, ɓe njaaɓi dow leydi njoorni ɓe pedditi maayo Maaliya. Amma wakkati ɓiɓɓe Misira tefunoo peddita, ɓe njoolii nder maggo.
58011030	Ɓiɓɓe leydi Isra'el, ngam ngoonɗinii waɗi, wakkati ɓe ngaɗunoo balɗe jeɗɗi iɓe piiloo huɓeere Yeriko, birniyol huɓeere ndeen saami.
58011031	Rahab, debbo pijoowo oon, ngam goonɗinii Alla waɗi wardaaka he tottitiiɓe Alla. Seyo e jam, o jaɓɓori ɓiɓɓe Isra'el horuɓe leydi makko.
58011032	Ɗume mbi'anmi kaden ? Wakkati oo heƴataa kam mi haala, mi senndodira haalaaji dow Gideyon, Barak, Samson, Yefta, Daawda, Samuwiila, naa dow annabiiɓe gom.
58011033	Ɓe fuu, ngam ɓe ngoonɗinii Alla waɗi, ko ɓe koni leyɗe ɗuɗɗe, ɓe nyaami ɗe. Ɓe laamorii dartinaaku, ɓe keɓi podooje ɗe Alla waɗani ɓe, ɓe maɓɓi kunndule muusuuji ladde.
58011034	Ɓe keli baawɗe hiite haaɗunge, ɓe kisi coppol takubaaje belɗe. Ɓe tampuɓe amma ɓe ngartii semmbenteeɓe. Ɓe laatii suusuɓe nder koni, ɓe ndiiwii konuuji garɗi he maɓɓe.
58011035	Rewɓe gom, ngam ngoonɗinii waɗi maayɓe maɓɓe gom ummintinaa. Himɓe gom torraama faa ɓe kosi maayde, amma ɓe calii tettineede ngam ɓe maaya, ɓe ummintinee nyannde darŋal no ɓurani ɓe.
58011036	Woɓɓe duu njennaama, ɓoccaama. Ɓe nanngaama, ɓe kaɓɓiraama callali, ɓe uddaama.
58011037	Nder maɓɓe, woɓɓe paɗɗaama kaaƴe faa maayi. Woɓɓe taƴaa, cenndaa ɗiɗi, woɓɓe mbardiraama takubaaje. Woɓɓe no wakkati fuu nder perol, iɓe ɓorno guri be'i naa baali. Ɓe teetaama huune fuu ko ɓe njogii. Ɓe torraama, ɓe ngaɗaama ko metti fuu.
58011038	Iɓe piilo nder laddeeji e ley baamle, iɓe njooɗoo nder lowi, nder gayɗe. Duuniyaaru nduu fotaay baa to ɓe ngarta ɓe njooɗoo nder mum.
58011039	Himɓe ɓee fuu, manaama ngam ɓe ngoonɗinii Alla, amma nder maɓɓe walaa keɓuɗo fodoore Alla.
58011040	Ngam Alla siryanake en goɗɗum nafoojum sanne, waɗi ɓe mbaawaa heewtude huune ndee, nde hanaa min keewti nde non.
58012001	Enen wonɓe no tummbi caka goonɗinɓe re'ataa, holluɓe noy goonɗinol mum'en foti eɗen kaani woppude donngal fuu goongal no haɗa en yahde yeeso. Accen waɗude hakke fuu gonɗe no jiiɓa en, tittinkinoɗen illa fuɗɗorde nder ko ƴameɗen, faa njottoɗen he timmoode majjum.
58012002	En ndeku gite meeɗen dow Iisa, omtanɗo en laawol goonɗinde Alla, balloowo en goonɗinol meeɗen huuɓa cap. Ngam belɗum ɓerne nde o heɓata, waɗi o suusi maayde dow leggal bardugal. O wannaaka semteene nde o yarata ngam maayde makko dow maggal. Joonin, omo jooɗii nyaamo jooɗorgal Laamu Alla.
58012003	Miccitee no Iisa munyiri nganyaandi ndi waɗooɓe hakke kolli mo, heɓa to tampiri helu ɓerɗe mooɗon.
58012004	Habdo mooɗon he hakke, heewtaaki to ndufoton ƴiiƴam ginan.
58012005	On njeggitii haala cemmbinɗinooka, iri haala ka baaba haalanta ɓiyum, no wi'a : Ɓiyam, taa yawa eeltol Joomiraawo, taa nanu naawɗum, se o felii ma.
58012006	Ngam mo Joomiraawo hiɗi eltata, o fela mo o daari hano ɓiyum.
58012007	Munyee eltol ngool, ingol moƴƴina mbuurnam mooɗon, ingol holla ko Alla no ada on hano ɓiɓɓe mum. Ɓiɗɗo oye woni mo baaba mum eltataa ?
58012008	Ɓiɗɗo fuu no eltee. Nde nii Alla eltaay on, ndenne hanaa kanko jeyii on, on kanaa ɓiɓɓe Alla.
58012009	Wooɗi duu, eɗen ngoodi baabiraaɓe nder duuniyaaru, eltooɓe en, en teddinii ɓe, sako Baaba meeɗen gonɗo dow eltoowo en ngam keɓen mbuurnam faa abada.
58012010	Baabiraaɓe meeɗen no elta en, ngarten no ɓe ngiɗi ngam wakkati seɗɗa. Amma Alla no elta en ngam ɓeydaari meeɗen, ngarten seniiɓe hano makko.
58012011	Wakkati eltol, belɗum walaa, sey nii naawɗum. Amma gaɗa mum, ingol rimana jaɓuɓe eltee ɓeen jam e dartinaaku.
58012012	Ngam majjum cemmbinɗinee juuɗe mooɗon tampuɗe, cemmbinɗinee koppi mooɗon comuɗi.
58012013	Moƴƴinanee koyɗe mooɗon laabi dartiiɗi, ngam to koyɗe mooɗon laƴooje larɗu amma ɗe nyawta.
58012014	Tittinkinee, ngaɗee keddi baawɗe mooɗon, njooɗodoɗon himɓe he jam. Ngarton seniiɓe, ngam nde hanaa jonnde seniine walaa gi'oowo Joomiraawo.
58012015	Kakkilee, to neɗɗo mooɗon fuu saloo moƴƴere nde Alla waɗani ɗum. To neɗɗo mooɗon fuu laatoo wabbere bonde, raaɓa heewɓe hakkune mooɗon.
58012016	Kinnee to baa gooto mooɗon laatoo jaahili, mo wannaaka he ko Alla wi'i ɗum hano Isuwa, connuɗo mawniraaku mum ngam le'al.
58012017	Oɗon anndi gaɗa mum, o yehii to baabiiko ngam barkina mo, amma baabiiko salii. O tefi fuu no o waɗata ngam baabiiko heɓa moƴƴere gom hokka mo, amma meere. Baa nii ko o woyi walaa ko ɗum nafi.
58012018	Onon, wakkati ɓadiɗon Alla, on ngaraay fuu to waamnde gom nde mbaawɗon meemude, ir waamnde Sinayi, to hiite huɓɓaa, to niɓɓi, to ɓalinde waɗi.
58012019	On nanaay daane luwal, on nanaay haala fuu. Ɓiɓɓe Isra'el nanunooɓe ɗum duu ndaraaki kettinani haala fuu kaden.
58012020	Ɓe mbaawaay hettinaade tilsinoore Alla wi'ude : Yonki fuu meemi waamnde ndee, baa se laatii ndabba non, no faɗɗetee kaaƴe, waree.
58012021	Ko ɓe ngi'ata ɗum no hulƴini, ngam Muusa e hoore mum wi'i ko kam huli sannefaa kam no diwna.
58012022	Amma onon, on ngari waamnde Siyon, huɓeere Alla duumiiɗo, kayre woni Ursaliima keso, huɓeere wonnde dow, to maleykaaɓe ujunaaji ujunaaji kawriti nder welwelo.
58012023	On ngari nder hawriine goonɗinɓe Alla aranɓe, ɓe inɗe mum'en mbinndaa toon dow. On ngari to Alla kiitotooɗo himɓe fuu. On ngari to himɓe dartiiɓe, ɓe Alla waɗi huuɓuɓe.
58012024	On ngari to Iisa gartirɗo potal hakkune himɓe he Alla ley amaana keso. Iisa mo ƴiiƴam mum rufaa, ƴiiƴam makko no waajoo en sanne ɓurde ƴiiƴam Haabiila dufaaɗam.
58012025	Ndenne, tinnee to caloɗon hettinaade Alla gonɗo no haala. Ngam nder duuniyaaru, Muusa haalani ɓiɓɓe Isra'el amma ɓe calake hettinaade mo. Kamɓe duu ɓe kisaay tikkere Alla. Enen, illa dow Alla haaldi he meeɗen nde nii en tottitake mo, sikka fuu walaa en kisataa.
58012026	Ndenno daane Alla yinngii leydi, amma hannden o waɗani en fodoore gom, o wi'i : Mi yinngan leydi ndii, kaden hanaa kayri tan, mi yinngan kammu nguu duu.
58012027	Konngol kaden ngool no holla ko tagaa fuu no yinngetee, moytee heɓa kujje ɗe njinngataako ɗeen nduumo.
58012028	Ngam majjum nde nii en keɓi laamu ngu yinngataako, kulen Alla, njetten mo, teddinen mo nder leesinaaku ngu o hiɗi.
58012029	Ngam nde goonga, Alla meeɗen no hiite nyaamoowe.
58013001	Tintinkinee nder hiɗodirde ngam on banndiraaɓe.
58013002	To njeebee jippinol weerɓe, ngam woɓɓe nder rafi anndal mbernii maleykaaɓe.
58013003	Miccitee he uddaaɓe hano on fuu uddidaa. Miccitee he torraaɓe hano on fuu torridaa.
58013004	Neɗɗo mooɗon fuu teddina dewngal. Worɓe he rewɓe wonɓe nder dewngal, tilay neɗɗo mooɗon fuu daroo he banndum. Ngam Alla no hiitoto piijooɓe nder dewngal he ɓe ngalaa nder dewngal fuu.
58013005	Kakkitee ko'e mooɗon he hidde seedere. Ceyoroɗon ko ngooduɗon, ngam Alla wi'ii : Abada mi woppataa ma. Abada mi yeebataako ma !
58013006	Ngam majjum waɗi eɗen mbaawi mbi'i he ɓerne worre : Joomiraawo woni ballo am, mi hulataa. Ɗume neɗɗo waawani kam ?
58013007	Miccitee ardiiɓe aranɓe, waajiiɓe dow haala Alla. Miccitee noy ɓe njooɗori nder mbuurnam maɓɓe, ndaaree no ɓe timminiri mbuurnam maɓɓe, nyemminon goonɗinol maɓɓe.
58013008	Iisa Almasiihu, no wontirnoo keeŋa, non o woniri hannden, non duu o jooɗorto faa abada abadin.
58013009	To njaɓee waaju fereejo gom, waaju mo tokkaay laawol goonɗinol meeɗen hooƴa hakkillooji mooɗon. Ko ɓuri wodde, woni moƴƴere Alla semmbinɗina ɓerɗe mooɗon. Amma tokkol tilsinooje dow nyaamdu, tilsinooje non ɗe nafataa tokkuɓe ɗum'en.
58013010	Enen, eɗen ngoodi sakkirde, amma cakkanooɓe Alla gollooɓe nder hukumuuru ceniinu ngalaa laawol nyaamude huune fuu ko sakkaa dow mayre.
58013011	Mawɗo cakkanooɓe Alla no nadda ƴiiƴam ko hirsaa sakkanaa Alla ley nokkuure ɓurne nokku fuu senaade ngam moytol hakkeeji, amma tewu ko hirsaa sakkaa yaasin hoɗorde ndeen wuletee.
58013012	Ngam majjum waɗi Iisa duu maayi gaɗa wuro, ƴiiƴam mum rufi ngam har majjam o laaɓina himɓe he hakkeeji mum'en.
58013013	Ndenne enen duu, en mburto, tawowen mo gaɗa wuro, njaɓen cemtineɗen no o semtiniraa.
58013014	En ngalaa huɓeere duumotoone nder duuniyaaru nduu, amma eɗen tefa huɓeere duumotoone waroore gom.
58013015	Sadaka meeɗen mo ngaɗanten Alla woni tinnoɗen eɗen teddinan mo nder haalude he nder jardaaki ko Iisa Almasiihu woni kisinoowo meeɗen.
58013016	To njeebee waɗude ko wooɗi. Cenndee ko njogiɗon, kokkaron ɓeeto. Ɗum woni sadaka belɗo Alla.
58013017	Ɗowtanoɗon ardiiɓe mooɗon. Leesinee ko'e mooɗon, ngaɗon ko ɓe mbi'i on, ngam kamɓe ndoomi on. Alla duu ƴamtan ɓe noy ɓe anndiri on. Tokkee ko ɓe mbi'i, accon ɓe ngolla, golle maɓɓe nder belɗum ɓerne, hanaa nder mettal ɓerne. Ngam nde ɓe ngaɗirii ngal mettal ɓerne, ɗum nafataa on.
58013018	Miɗen eela on du'aa'u. Min tabbintinii ko ɓerɗe amin no laaɓi. Miɗen ngiɗi waɗude ko haani nder huune fuu.
58013019	Miɗo eela on faa noy walaa ndu'anoɗon kam, Alla hokka kam laawol wartoyde to mooɗon law.
58013020	Alla jom jam, ummintini Iisa he maayde, Joomiraawo meeɗen laatiiɗo duroowo baali mawɗo, dufuɗo ƴiiƴam mum, watti amaana keso duumotooɗo hakkune himɓe he Alla.
58013021	Alla hokka on baawɗe waɗude ko wooɗi no ɗum wa'i fuu, ngam ngaɗon muuyɗe makko. O wartira on ko welnanta mo ɓerne ngam Iisa Almasiihu. Teddungal laatanoo Iisa Almasiihu faa abada. Aamiin !
58013022	Banndiraaɓe, ko mbinndanmi on ɗum juutaa sanne, mi eeli on kettinee waajuuji cemmbinɗinooji ɗii.
58013023	Miɗo haalana on ko banndii'en Timote yoofaama. Nde o warilawi to am, mi wardan he makko to mooɗon.
58013024	Miɗen njewta ardiiɓe mooɗon he hiɗuɓe Alla wonduɓe he mooɗon fuu. Banndiraaɓe meeɗen ƴuwɓe leydi Italiya duu no njewta on.
58013025	Moƴƴere Alla wonda he mooɗon, on fuu !
59001001	Miin Yakuuba, golloowo wakkiliiɗo he Alla he Iisa Almasiihu Joomiraawo meeɗen, winndani on ɗerol ngool, onon cuuɗi baaba sappo e ɗiɗi cankitiiɗi nokku fuu. Miɗo sanna on.
59001002	Banndiraaɓe am, nde nii torraaji feere-fereeji keewtake on, njaɓiree ɗi welwelo manngo.
59001003	Ngam oɗon anndi, nde nii goonɗinol mooɗon daartake nder torraaji ɗiin, ɗi ngaɗan on tittinkiniiɓe.
59001004	Amma, sey nde tittinkinaaku mooɗon ɓenndi, ko laatoɗon huuɓuɓe kap, ɓe huune fuu ŋakkanaay.
59001005	Ndenne, nde nii goɗɗo nder mooɗon ŋakki hikmaaku, joomum eela Alla, hokka ɗum ngu. Ngam Alla woni geɗo kokkoowo, mo ƴamtataa.
59001006	Amma sey nii joomum eeliraa goonɗinol, tawee sikkaay. Ngam cikkuɗo fuu no nanndi he benkeƴƴe, ɗe henndu soggata no hiɗiri.
59001007	Neɗɗo fuu ga'uɗo nii, to miilo kam no heɓan goɗɗum he Joomiraawo.
59001008	Ngam neɗɗo oo, ɓerne mum senndake. O anndaa fuu ko o hiɗi. O walaa hoolaare hoore makko nder ko o watta fuu.
59001009	Banndiraawo goonɗinɗo fuu, no haani nde nii no talka, nana belɗum, ngam yeeso Alla joomum no tedduɗo.
59001010	Goonɗinɗo diikuɗo duu, no haani nana belɗum, ngam Alla ɓurdinaay mo ɓeeto. Diikuɗo, pinndi nder ngesa non, balɗe seɗɗa sooto.
59001011	Nde nyawli, naange ɗaylina aawitirdi ndiin, pinndi mayri sooto saama, wodde mayri fuu majjaa. Nii diikuɗo saamirta, maaya, golleeji mum ɗi tokkitii fuu mbona.
59001012	Belɗo hoore woni munyuɗo wakkati naati nder cii'aaki. Ngam nde o tittinkinake, Alla melliran mo mbuurnam nduumiiɗam, ɗam o fodani hiɗuɓe mo.
59001013	Nde neɗɗo no woodi anniya waɗude ko boni, to joomum wi'u Alla uppi ɗum, waɗa bone oo. Ngam Alla uppataa neɗɗo waɗa bone. Neɗɗo fuu duu waawaa uppi Alla waɗa bone.
59001014	Amma neɗɗo fuu suuno mum bonngo uppata ɗum, fooɗa ɗum waɗa ko wooɗaa.
59001015	Gaɗa majjum, aawdiiri suuno bonngo, nde fuɗi rimataana hakke. Wakkati hakke mawni faa ɓenndi, kam duu rimataana maayde.
59001016	Banndiraaɓe am horsuɓe, to majjinee ko'e mooɗon.
59001017	Moƴƴere e kujje lobbe fuu ɗe kokketeɗen, dow ƴuwanta en. Ɗum fuu, ɗum ƴuwataana to Alla Baabiraawo, taguɗo ko woni no yayna nder kammu fuu. Alla waylataako, o sottataa, o niɓɓataa.
59001018	Kanko muuyi, waɗi en ɓiɓɓe makko. Har haala makko goongaha, o waɗi en rimitaaɓe, ngam laatoɗen artuɓe nder ko o tagi fuu.
59001019	Banndiraaɓe am horsuɓe, paamee ko no haani neɗɗo mooɗon fuu horkita nowru mum hettinoo, amma to ɗuuɗu hunnduko. To yaawu ɓernude,
59001020	ngam ɓernuɗo wattaa ko dartii yeeso Alla.
59001021	Ndenne mboppee huune fuu ko tunninta on he ko wattata borondi nder ɓerɗe mooɗon. Leynee ko'e mon njaɓɓoɗon haala ka Alla aawi nder ɓerɗe mooɗon, ngam ika waawi hisinde yonkiiji mooɗon.
59001022	To ndaree he kettinaaki tan, amma ngaɗee ko haala Alla wi'i on. Nde hanaa non on njammbake ko'e mon.
59001023	Kettintooɗo ka tan, dey waɗaay ko ka wi'i, wa'aana ƴeewuɗo yeeso mum nder danndorgal,
59001024	ngam hi'a no wa'i. Amma wakkati seɗɗa gaɗa mum o yeggita no ngo wa'i.
59001025	Amma neɗɗo fuu watti hakkillo janngi tilsinooje kuuɓɗe, dimɗinooje, feŋi he majje, hettinanii ɗe, yeggitaay ɗe, waɗi ko ɗum wi'i nder majje, Alla no welnan neɗɗo oo nder ko waɗata fuu.
59001026	Neɗɗo fuu adi hoore mum no wakkiliiɗo he Alla goonga e goonga, ko waawaa dawrani ɗemngal mum, majji. Wakkilaaku mum duu no meere.
59001027	To Alla Baabiraawo meeɗen, wakkilaaku goonga e goonga woni : Wallude rewɓe ɓe goriraaɓe mum'en maayi, alatuumi'en nder mettal ɓerɗe mum'en he faddaade hoore mum he tuuni duuniyaaru fuu.
59002001	Banndiraaɓe, onon goonɗinɓe Iisa Almasiihu Joomiraawo men jom teddungal, to ɓurdinee ɓiɓɓe aadama.
59002002	Nde jom njawdi, ɓorniiɗo kolte lobbe ɗe hano mum fuu ngalaa, no watti hootannde kaŋŋe, warii nder hawriine mooɗon, nde nii talka gom, ɓorniiɗo tekke kam duu warii.
59002003	Nde nii on kuybiti hakkillo mooɗon fuu har jom njawdi oo, teddinɗon mo, mbi'uɗon : « Jooɗorgal lobbal nii, jooɗa. » Dey mbi'on talka oon duu : « To jooɗa, dara. » Naa mbi'on mo : « Jooɗa ley. »
59002004	Nde nii on ngaɗii nii, hakkune mooɗon on ɓurdinaay ko'e himɓe naa ? On kiitoraaki miilooji bonɗi naa ?
59002005	Banndiraaɓe am horsuɓe ! Hanaa Alla suɓii talkaaɓe yeeso duuniyaaru fuu ngam riikinde ɓe nder goonɗinol, ɓe naata Laamu Alla, Laamu ngu o fodani hiɗuɓe mo naa ?
59002006	Amma onon, oɗon kaɗa talka ndimaaku mum. Hanaa riikuɓe ngoni no kaɗa on foofude naa ? Hanaa kamɓe duu ngoni no njaara on yeeso hiitotooɓe naa ?
59002007	Hanaa kamɓe duu ngoni bonnooɓe innde Iisa, innde lobbere nde Alla waddi hakkune mooɗon naa ?
59002008	Nder Tawreeta no winndaa wi'aa : Ngiɗaa gondo maa no ngiɗirɗaa hoore maa. Goonga non, nde on tokki tilsinoore mawne ndee, tilsinoore Laamu Alla, nde nii on tokkiri no nde wi'iri, on ngaɗii ko wooɗi.
59002009	Amma nde on ɓurdini ko'e ɓiɓɓe aadama, on ngaɗii hakke, on njukketee ngam on tokkaay ko Tawreeta wi'i.
59002010	Ngam nde neɗɗo woofii worre tan nder tilsinooje Tawreeta ɗeen, baa nde neɗɗo tokkii koddiiɗe ɗeen fuu, too joomum woofii tilsinooje ɗeen fuu.
59002011	Ngam Alla wi'i : To yeenu, o wi'i duu : To ittu yonki goɗɗo. Ndenne, baa nde neɗɗo yeenaay, nde nii joomum itti yonki goɗɗo, too joomum tokkaay ko tilsinooje ɗeen mbi'i.
59002012	Ndenne, accee haala mooɗon e mbuurnam mooɗon laatoo hano haala e mbuurnam himɓe hiiteteeɓe dow tilsinooje rimɗinooje.
59002013	Tabbat ! Nyannde kiite ɗeen, yurmeene walanaa ɓe njurmaakino banndiraaɓe mum'en. Amma yurmeene ɓurata kiite ɗeen semmbe.
59002014	Banndiraaɓe, toy nafakka wi'ude mi goonɗinii dey alamaaji goonɗinde goonga e goonga ngi'ataake nder golle am ? Ir goonɗinol ngool no hisina neɗɗo naa ?
59002015	Alal-misaali, banndiraawo debbo naa gorko goonɗinɗo gom walaa ko holtoo, o nyaama hannden, o nyaamataa jaaŋo.
59002016	Dey goɗɗo nder mooɗon wi'a mo : « Jam wara to maa, Alla hokke ko ɓornotoɗaa e ko nyaamata », dey hokkaay mo ko holtee e ko nyaamee. Ɗume haalaaji ɗii nafi ?
59002017	Non duu goonɗinol fuu darii kam tan ko seŋodiraay he golle lobbe, he ko waati fuu no go'o.
59002018	Nde goɗɗo wi'ii kam, aan a goonɗinɗo, miin mi gaɗoowo golle lobbe. Mi jaaboto joomum, mi wi'a holla kam goonɗinol ngol walaa golle lobbe nder mum. Miin duu, mi hollete har golle am lobbe ko mi goonɗinɗo.
59002019	A goonɗini ko Alla no gooto naa ? Gasi ! Baa ginnaaji bonɗi ngoonɗini ɗum, iɗi ndiwna yeeso makko.
59002020	Aan bahiima ! Aɗa hiɗi tabbintinaa ko goonɗinol ngol walaa golle lobbe, walaa fuu nafakka gom naa ?
59002021	Hanaa ngam maamii'en Ibrahim tefi sakkude Isiyaaku mum dow sakkirde, waɗi Alla daari mo dartiiɗo naa ?
59002022	A hi'i ko goonɗinol makko e golle makko lobbe no ceŋodiri. Ko o golli ɗum duu humni goonɗinol makko.
59002023	Ndenne ko Dewtere Alla wi'i ɗum tabbiti : Ibrahim goonɗinii Alla, ngam majjum waɗi Alla daari mo dartiiɗo. Ɗum duu waɗi o noddiraa higo Alla.
59002024	Ndenne, on ngi'ii ko neɗɗo no noddiree dartiiɗo yeeso Alla, ngam golle muuɗum lobbe, hanaa ngam goonɗinol muuɗum tan.
59002025	Non duu, Rahab, debbo jeenoowo gom, laatake dartiiɗo, ngam golleeji mum lobbi ɗi ngollunoo, wakkati o jaɓɓinoo horooɓe ɓeen. O walli ɓe, ɓe kootiri laawol feerewol gom.
59002026	Neɗɗo nde foofaango walaa he mum, no maayɗo. Non duu goonɗinol fuu ngol seŋodiraay he golle lobbe, he ko waati fuu no go'o.
59003001	Banndiraaɓe, heewɓe nder mooɗon to tefu laataade jannginooɓe. Ngam oɗon anndi ko minen jannginooɓe, min kiitetee kiite caɗɗe ɓurde woɓɓe.
59003002	En fuu, eɗen mboofa laabi keewɗi. Nde nii neɗɗo woofataa nder haala, joomum no kuɓɗo, joomum no jaalii hoore mum.
59003003	Eɗen ngatta labangal nder hunnduko puccu ngam ndawranen ngu.
59003004	Ƴeewee laana ndiyam no ka foti manngu, keni mawɗi ngatta ka dogga dow ndiyam. Amma fuu nii haɗataa loocel pamarel ka awƴirtee, awƴoowo oon yaara ka to hiɗi fuu.
59003005	Non ɗemngal duu worri. Ɗemngal neɗɗo no ɓuri ɗum famɗude, amma ɗum fuu haɗataa ingal mana hoore maggal ngam ingal waɗa kujje mawɗe. Ndaaree da ! No ladde foti manngu fuu, pettel no waawi wulude nde.
59003006	Ɗemngal hiite non, wuddu bononda, doccal jahannama. Ingal he ɓanndu meeɗen amma ingal bonna en. Ingal sankita mbuurnam meeɗen, illa dimeeki meeɗen faa maayde meeɗen.
59003007	Ɓiɓɓe aadama no elta ir dabbaaji fuu : Dabbaaji ladde, dabbaaji ɓodooji e ladooji, pooli, he liƴƴi.
59003008	Amma ɗemngal kay, neɗɗo fuu waawaa dawrande ɗum. Ɗemngal balaa'u non, ngal jooɗotaako heese, ingal heewi tooke barooje.
59003009	Ɗemngal njettirten Baabii'en, Alla Joomiraawo. Kanngal duu kuɗirten ɓiɓɓe aadama, ɓe Alla tagi nder nanndi mum.
59003010	Jettooje e kuddi fuu nder hunnduko wooto mburtotoo. Banndiraaɓe, ɗum haanaa worrude nii.
59003011	Ndiyam mbelɗam e kaɗɗam no ɓula nder ɓulirde worre naa ?
59003012	Banndiraaɓe, ibbi no rima jaytuuje naa ? Cabiihi duu no rima ibbe naa ? Non duu, ɓunndu lamɗam ɓulnataa ndiyam mbelɗam.
59003013	Hakkune mooɗon, moy woni jom hikmaaku e anndal ? Nde joomum no ɗon, holla ɗum nder mbuurnam mum lobbam, nder golleeji mum gaɗaaɗi nder leesinaaku e hikmaaku. Ɗum woni woodude hikmaaku e anndal goonga e goonga.
59003014	Amma, nde nii haasidaaku mbonngu e muuyo ɓurde woɓɓe no tawa nder ɓerɗe mooɗon, to piyee gabaare mbi'on on jom'en hikmaaku, on mbattiti fewre ngaɗon goonga.
59003015	Ir hikmaaku nguu ƴuwataa to Alla, amma nder duuniyaaru ngu ƴuwata. Ngu ƴuwaana he miilooji himɓe, to Ibiliisa ngu ƴuwi.
59003016	Ngam to haasidaaku mbonngu e muuyo ɓurodirol tawaa, toon duu piyodirol ko'e e golle bonɗe tawtee.
59003017	Amma hikmaaku ƴuwngu to Alla, arannde nii hokkataana ɓerne lamnde, nden jam e hakkillo fukkiiŋo. Ingu seŋa enɗam, ingu heewi yurmeene, ingu rima golle lobbe. Ngu walaa hedran-hedran, munafikaare fuu walaa nder maggu.
59003018	Waddooɓe jam, aawataana jam, ketta ko dartii.
59004001	Toy pooɗodirol e kaɓe gonɗe hakkune mooɗon ƴuwata ? Hanaa nder suuno mooɗon bonngo, wonngo no durwa nder ɓerɗe mooɗon, ɗe ƴuwi naa ?
59004002	Oɗon cuuna huune, on keɓataa nde. Oɗon ciryii ittude yonki, oɗon keewi haasidaaku, on mbaawaa heɓude ko ngiɗɗon. Oɗon kaɓa, oɗon ndukodira, on keɓaay ko ngiɗɗon ngam on eelaay ɗum Alla.
59004003	On eelii, on keɓaay ko eeluɗon, ngam anniyaaji mooɗon mbooɗaa. On eelataana tan ngam humnude muuyɗe mooɗon bonɗe.
59004004	Nyaamoohoy amaana ! On anndaa ko hidde duuniyaaru no wanyude Alla naa ? Giɗɗo duuniyaaru, waɗii hoore mum ganyo Alla.
59004005	Hanaa meere waɗi ko nder Dewtere Alla no winndaa wi'aa : Ruuhu mo Alla watti nder meeɗen oon no hiɗi en, omo hira faa noy walaa ngam laatoɗen jogotooɓe amaana.
59004006	Alla waɗanii en moƴƴere ɓurne huune fuu manngu. Ngam no winndaa nder mayre wi'aa : Alla no wanyi piyooɓe gabaare, amma omo moƴƴana leesinooɓe ko'e mum'en.
59004007	Ɗowtanee Alla, dey kollon Seyɗan tiiɗa-nyiiraaku. O doggan o woɗɗoo on.
59004008	Ɓadee Alla, o ɓadoto on. Onon waɗooɓe hakke, tuubee laaɓinee ko'e mooɗon. Lamnee ɓerɗe mooɗon, onon munafikiiɓe !
59004009	Ɓalinee, cimee, mbanjee gonɗi, accee ko njaltintoo on laatoo ko woynata on. Belɗum mooɗon laatoo ɓalinaaku.
59004010	Leynee ko'e mooɗon yeeso Joomiraawo, o ƴettan on.
59004011	Banndiraaɓe, to njancodiree. Nde nii neɗɗo janci banndum naa hiitake mo, neɗɗo janci tilsinooje Alla, hiitake ɗe duu. Nde nii a hiitake tilsinooje ɗeen duu, a tokkaay ko ɗe mbi'i, a waɗi hoore maa kiitotooɗo majje.
59004012	Alla tan woni kokkoowo tilsinoore, kanko tan woni Kiitotooɗo duu. Kanko tan woni baawɗo hisinde naa halkude yonki neɗɗo. Amma aan woni moy, faa kiitoɗaa bannda ?
59004013	Kettinanee kam, onon wi'ooɓe : « Hannden naa jaaŋo, min njahan huɓeere maaneere he huɓeere maaneere. Min ngaɗan hitaane miɗen luumoo toon, min keɓa ceede. »
59004014	Onon ɓe anndaa noy mbuurnam mum'en laatotoo jaaŋo. On saawawre wanngoore wakkati seɗɗa, nden majjaa.
59004015	Nii kaanuɗon, mbi'on : « Nde Joomiraawo muuyi, min mbuuran, min ngolla ɗum naa ɗumtoo. »
59004016	Amma joonin, oɗon ndonndi ko'e oɗon piya gabaaje dow on goɗɗum. Fiyude gabaare hano nii wooɗaa.
59004017	Jooni, neɗɗo fuu anndi ko no waawi wadde golle lobbe, ko waɗaay ɗe, joomum waɗii hakke.
59005001	Onon jom'en njawdi, kakkilee, kettinee ko mbi'anmi on. Townee daaɗe mooɗon, cimee ngam torraaji cattuɗi kewtoytooɗi on.
59005002	Njawdi mon boni, kolte mon duu mooƴii.
59005003	Kaŋŋe e cardi mooɗon tuttidii. Tuttol majje felata on, nyaama on hano no hiite nyaamirta gommbal. Duuniyaaru no taggan nder wakkati seɗɗa, amma ɗum fuu haɗaay oɗon mooɓi njawdi.
59005004	Baa njobdi hettooɓe gese mooɗon, oɗon njogii ɗum. Iɗum nyiddinii yeeso Alla dawranoowo dow e ley, omo nana bojji maɓɓe.
59005005	Nder duuniyaaru nduu, on mbuuri nder njawdi, on nyaamii, on njari ko ngiɗɗon. Oɗon payni ɓalli hano ga'i turkaaɗi ngam hirseede.
59005006	On torrii, on kiitake, on mbarii mo waɗaay baafuy. O daraaki fuu o durwida he mooɗon.
59005007	No demoowo munyirta illa ndiyam aawre faa wara ƴaawol, nden hetta. Hano non, onon duu banndiraaɓe, tiiɗee he munyal faa nyannde Joomiraawo warti.
59005008	Munyee, cemmbinɗinee ɓerɗe mooɗon, ngam gartol Joomiraawo ɓadake.
59005009	To mboytodiree ngam to Alla hiitoo on. Ndaa, Kiitotooɗo oon nii no darii dammbugal !
59005010	Banndiraaɓe, nyemminee annabiiɓe haalunooɓe dow Joomiraawo. Ndaaree ngi'ee no ɓe torriraa ko ɓe munyi.
59005011	Ngam eɗen mbi'a welɓe ko'e ngoni munyuɓe nder torraaji mum'en. On nanii no Ayuuba munyiri faa noy walaa, kaden oɗon anndi duu moƴƴere nde Joomiraawo hokki mo. Ngam Joomiraawo no heewi yurmeene e moƴƴere.
59005012	Ko ɓuri woni banndiraaɓe, to kunoree kammu naa leydi, naa goɗɗum feere gom. Nde nii on njaɓi, mbi'ee tan on njaɓi, nde nii on njaɓaay duu, mbi'ee tan on njaɓaay, ngam to Alla hiito on.
59005013	No woodi hakkune mooɗon gonɗo nder torra naa ? Too, joomum du'oo ! No woodi hakkune mooɗon gonɗo nder welwelo naa ? Too, joomum yima yetta Alla.
59005014	No woodi hakkune mooɗon nyawɗo naa ? Too, joomum nodda mawɓe hawriine goonɗinɓe, ɓe mbuja mo nebbam, ɓe ndu'anoo mo dow innde Joomiraawo.
59005015	Nde nii ɓe ndu'ake he goonɗinol, du'aa'u oon waɗan joomum nyawta. Joomiraawo nyawtan mo. Nde nii o waɗi hakke duu, hakke makko yaafetee.
59005016	Ngam majjum, neɗɗo mooɗon fuu anndita, haalana banndum hakkeeji mum, ngaɗonodiron du'aa'u ngam nyawteɗon. Du'aa'u neɗɗo dartiiɗo no woodi baawɗe mawɗe.
59005017	Eliya, tagaaɗo non hano meeɗen. O du'ii sanne, o eeli Alla to ndiyam toɓu. Duuɓi tati e lebbi jeegom, ndiyam toɓaay dow leydi.
59005018	O du'itii gaɗa majjum, ndiyam toɓi, barke leydi heɓaa.
59005019	Banndiraaɓe, nde nii gooto nder mooɗon waɗi hakke, woɗɗi laawol goonga, ko goɗɗo mooɗon wartiri mo dow maggol.
59005020	Too, paamee ko gartirɗo mo oo hisini yonki makko he maayde, hakkeeji makko duu moytetee no ɗi ɗuuɗiri fuu.
60001001	Miin Piyer lilaaɗo Iisa Almasiihu winndi ɗerol ngool yahde he mooɗon, onon suɓaaɓe Alla, weerɓe duuniyaaru, sankitiiɓe nder leyɗe Pontus, Galatiya, Kapadokiya, Asiya e Bitiniya.
60001002	Onon ɓe Alla Baaba meeɗen artii, suɓii dow siri mum, wartiri feere har laaɓinol ngol Ruuhu Ceniiɗo laaɓinta neɗɗo, ngam ɗowtanoɗon Iisa Almasiihu, ngaɗon ko o wi'i on, laaɓon nder barke ƴiiƴam makko ndufaaɗam. Alla ɓeydan on jam e moƴƴere !
60001003	Jettooje tabbita dow Alla, Baaba Iisa Almasiihu, Joomiraawo meeɗen. Har ummitaaki Iisa Almasiihu, o funnii mbuurnam kesam nder meeɗen ngam keɓen gokka mawka. Nder yurmeene makko mawne,
60001004	o siryanake en dow kammu, ndonngu ngu bonataa, ngu ɓuytataako, ngu majjataa.
60001005	Ɗum woni ndonngu mooɗon, onon ɓe Alla nder baawɗe mum reeni faa keɓon kisinam ngam sabbu goonɗinol mooɗon. Kisinam ɗam o haɓɓi anniya wannginde nder wakkati cakitiiɗo.
60001006	Keewee welwelo ngam sabbu ndonngu nguu, baa nii ko ngam tabbintinde goonɗinol mooɗon, joonin no waawi laatoo torraaji feere-fereeji mettina ɓerɗe mooɗon nder wakkati seɗɗa.
60001007	Torraaji ɗii kollata no darja goonɗinol mooɗon foti. No kaŋŋe wattirtee nder hiite ngam ƴeewude ndimaaku majje, hano non onon duu torrirteɗon ngam etude goonɗinol mooɗon. Ingol ɓuri kaŋŋe duu ngam kaŋŋe duumataako. Etol maggol watta njetteɗon, keɓon darja e teddungal nyannde fuu Iisa Almasiihu wanngi nder teddungal mum.
60001008	On ngi'aay Iisa amma oɗon ngiɗi mo. Baa nii ko on ngi'aay mo, on ngoonɗini mo. Oɗon keewi welwelo manngo daɗungo hakkillo.
60001009	On keɓan kisinam ngam goonɗinol mooɗon.
60001010	Kisinam ɗam keɓoyton ɗaam, annabiiɓe taykake, taykaaki luggiɗinki dow majjam ngam faamude maana majjam. Ɓe ngaɗi annabaaku dow moƴƴere nde Alla fodani on ndee.
60001011	Ruuhu Alla gonɗo nder maɓɓe holli ɓe no Almasiihu torrirtee, nden gaɗa mum o teddinee. Ngam kujje ɗe ɓe kollaa ɗee, waɗi ɓe tittinkini nder taykaaki maɓɓe ngam faamude wakkati oye kujje ɗee fuu ngaɗoyta he noy ɗum warrata.
60001012	Wakkati mo ɓe kaali dow fii mo nanuɗon oo joonin, Ruuhu Alla wi'ii ɓe, onon ɓe ngaɗani annabaaku nguu, hanaa ko'e maɓɓe ɓe ngaɗani ngu. On nanii fii oo he hunnduko waajotooɓe Habaru lobbo nder barke Ruuhu Alla ƴuwɗo dow. Baa maleykaaɓe no ngiɗi paama faa hanaa seɗɗa dow makko.
60001013	Miɗo wi'a on ciryoɗon faa wooɗa, to accee huune fuu ada hakkillo mooɗon. Ndenne ngattee gokka mooɗon fuu dow moƴƴere nde kokketeɗon nyannde gartol Iisa Almasiihu.
60001014	Njooɗee jonnde ɗowtaniiɓe Alla. Wakkati on anndanoo Almasiihu, oɗon ngondi suuno-sunooji gom. To njaɓee hannden ɗi ada hakkillooji mooɗon.
60001015	Amma kollee senaaku nder ko ngatton fuu ngam Alla bi'uɗo ngoonɗinon ɗum no ceniiɗo.
60001016	Ngam no winndaa nder Dewtere Alla wi'aa : Laatee seniiɓe, ngam miin, mi ceniiɗo.
60001017	Nder du'aa'uuji mooɗon, oɗon noddira Alla « Baaba ». Alla woni kiitotooɗo neɗɗo fuu dow gollal mum. O hollataa hedran-hedran fuu, ndenne mbeeree nder duuniyaaru nduu nder kulal makko.
60001018	Oɗon anndi no tonngitiraaɗon e tonngoode mbuurnam nyidduɗam, ɗam ndonuɗon he baabiraaɓe mooɗon. Oɗon anndi no coptinol mooɗon waɗiraa. Ingol seedi he cardi naa kaŋŋe bonooje.
60001019	Amma ƴiiƴam Almasiihu ɗam darja coptiniraɗon. Almasiihu duu woni njawdiri ndi walaa fuu laru naa feloore gom.
60001020	Alla suɓake mo illa duuniyaaru tagaakano, nden wanngini mo ngam mooɗon nder balɗe cakitiiɗe.
60001021	Har makko ngoonɗinirton Alla, ummintinɗo mo he maayde, hokki mo teddungal. Ngam majjum waɗi goonɗinol mooɗon, he tammude mooɗon no haani tawee dow Alla.
60001022	Goonɗinol mooɗon goonga e goonga, lamni ɓerɗe mooɗon. Ndenne he ɓerne laaɓune ndee, ngiɗodiree hidde mawne.
60001023	Ngiɗodiree hidde mawne ngam Alla hokki on mbuurnam kesam nder barke haala makko mbuurka tabbitooka faa abada abadin.
60001024	Ngam no winndaa wi'aa : Ɓii-Aadama no nanndi huɗo hecco, teddungal muuɗum duu no nanndi pinndi. Huɗo koon yooran, pinndi makko duu sooto,
60001025	amma haala Joomiraawo kay, duuman faa abada abadin. Haala kaa duu woni Habaru lobbo, mo mbaajaɗon.
60002001	Onon seniiɓe Alla, accee borondi fuu, mboɗɗee fewre. Accee munafikaare, mboɗɗee haasidaaku e nyo'oore.
60002002	No cukaloy keccoy ngiɗiri kosam enndu inniraaɓe mum'en, laɓɗam tar, hano non onon duu kaanuɗon hiɗirde haala Alla, ngam sabbu makka, mawnon, kewton kisinam.
60002003	Ngam Dewtere Alla wi'ii : On meeɗi moƴƴere Joomiraawo.
60002004	Ɓadee Joomiraawo, ngam kanko woni hayre wuurne nde himɓe mboppi, Alla suɓii mo, horsini.
60002005	Onon duu, on kaaƴe buurɗe naforteeɗe nder nyiɓanol Ruuhu Alla suudu semmbenteeru. On cakkanooɓe Alla seniiɓe, waɗanooɓe Alla sadakaaji, ɗi Ruuhu holliti, ɗi Alla jaaboto ngam sabbu Iisa Almasiihu.
60002006	Ngam no winndaa nder Dewtere Alla wi'aa : Mi suɓake hayre nde darja, kayre woni bonjariyal suudu. Mi sinngii nde nder Siyon. Neɗɗo fuu wakkili he mayre, semtataa baa seɗɗa.
60002007	Goonga non, onon goonɗinɓe Iisa, to mooɗon nde teddune, amma dow ɓe ngoonɗinaay ɓeen no winndaa nder dewte ɗeen, wi'aa : Hayre nde nyiɓooɓe mboppi, kayre laatii hoore nyibdi ndiin.
60002008	No winndaa kaden : Hayre fergoore non, hayre non, liɓoore neɗɗo. Saliiɓe tokkude haala kaa, no pergoo he mayre hano no ɗum fodora he maɓɓe.
60002009	Amma onon, on suɓaaɓe Alla, on cakkanooɓe Alla, gollanooɓe Laamiiɗo mawɗo. On lenyol ceniingol ngol Alla jeyii. Alla suɓake on ngam mbaajoɗon moƴƴere makko mawne. O wurtini on nimre, heɓa naaton nder jeyngol makko, jeyngol ngol walaa keddi.
60002010	Arannde on kanaano himɓe makko, amma joonin on himɓe makko. Ndenno on keɓaayno yurmeene makko, amma joonin on keɓi nde.
60002011	Banndiraaɓe am horsuɓe, on hoɓɓe, on feruɓe warɓe njooɗii nder duuniyaaru. Paddee ko'e mooɗon he muuyɗe ɓerɗe, gonɗe no ndurwida he mooɗon wakkati fuu.
60002012	Ngaɗee ko wooɗi hakkune ɓe ngoonɗinaay, heɓa nder ko ɓe pelata on fuu, ɓe ngi'a golleeji mooɗon lobbi, ɓe teddina Alla nyannde o wanngani ɓe.
60002013	Mi ŋaarake on ngam hidde Joomiraawo, leesinee ko'e mooɗon yeeso ardiiɗo fuu gooduɗo baawɗe dow mooɗon. Leesinee ko'e mooɗon yeeso laamiiɗo ngam omo woodi baawɗe dow neɗɗo fuu.
60002014	Leesinee ko'e mooɗon yeeso lilaaɓe laamiiɗo, lilaaɓe njukkowa waɗuɓe gacce, naa njettowa waɗuɓe ko wooɗi.
60002015	Ngam ko Alla hiɗi woni : Ngaɗon ko wooɗi yeeso bahimaaɓe ngam ɓe moɗa haalaaji maɓɓe ɗi ngalaa hoore fuu.
60002016	On kanaa maccuɓe, on rimɓe. Ndenne, to accee ndimaaku mooɗon warta laawol gaɗol golle nyidduɗe. Njooɗee no maccuɓe Alla njooɗorto.
60002017	Teddinee neɗɗo fuu, ngiɗee banndiraaɓe mooɗon goonɗinɓe. Kulee Alla, teddinee laamiiɗo mooɗon.
60002018	Onon maccuɓe, leesinee ko'e mooɗon yeeso joomiraaɓe mooɗon, teddinon ɓe sanne. Hanaa joomiraaɓe mooɗon lobbuɓe, hiɗuɓe on tan teddinton. Amma teddinee baa ɓe ndartaaki ɓeen duu, leynon ko'e mooɗon yeeso maɓɓe.
60002019	Nde neɗɗo munyii torra ka haandaa ngam sabbu kulal Alla, too joomum waɗii ko wooɗi.
60002020	Nde nii onon he ko'e mooɗon ngaɗi gacce, nde on ɓoccaama, baa se on munyi, on ngalaa fuu teddungal gom. Amma nde nii nder golle mooɗon lobbe, on torraama ngam on ngaɗii ko wooɗi, ko munyuɗon torra keewtiika on kaan, too on ngaɗii ko weli Alla.
60002021	Iri torra kaa, waɗi Alla noddi on, ngam Almasiihu he hoore mum torraama sabbu mooɗon. Almasiihu holli on duu laawol ngool, heɓa tokkitoɗon gaɗa koyɗe makko.
60002022	O waɗaay hakke abada, abada hunnduko makko duu wurtinaay fewre.
60002023	Wakkati ɓe njennunoo mo, o yottitaaki. Wakkati ɓe kollunoo mo bone, o wi'aay neɗɗo fuu o yoptoto. Amma Alla, kiitirtooɗo dartinaaku he mum o halfini hoore makko.
60002024	Wakkati ɓe tontannoo mo dow bardugal, kanko ronndi hakkeeji meeɗen. O mursii yonki makko har maayde makko ngam ceeden he hakke, njooɗoɗen jonnde dartiiɓe hano no ɗum winndiraa wi'aa : On kisinaama sabbu barme makko.
60002025	Ndenno on baali majjuɗi, amma hannden on ngartii to Duroowo kakkiltooɗo he yonkiiji mooɗon.
60003001	Onon rewɓe goonɗinɓe, neɗɗo mooɗon fuu ɗowtanoo gorum, ngam baa nde nii no woodi hakkune mooɗon ɓe goriraaɓe mum'en ngoonɗinaay haala Alla, goriraaɓe ɓeen ngi'an no mbuurnam mooɗon ndartori he no teddinirton goriraaɓe mooɗon. Jikku mooɗon waɗa ɓe ngoonɗina, baa nii ɓe njeccanaaka.
60003003	To peɗaaki mooɗon kii ngatton hano ir morɗi'en naa ɓornaaki kaŋŋe naa kolte caadiiɗe, laatoo peɗe ɓanndu.
60003004	Amma ki laatoo peɗaaki nafooki ɓerne nder waɗude ko wooɗi, peɗaaki leesiniiɓe ko'e, curooki hoore. Iri peɗaaki kii woodi darja mawɗo to Alla.
60003005	Ngam illa fil'ajal, ir peɗaaki kii woni peɗaaki rewɓe seniiɓe, wattuɓe tammude mum'en he Alla, ɗowtaniiɓe goriraaɓe mum'en.
60003006	Alal-misaali Saratu ɗowtanake gorum Ibrahim faa omo noddira mo joomiiko. Nde nii on ngaɗii golle lobbe, nde nii on kulaay, onon duu sikka fuu walaa on ɓiɓɓe Saratu.
60003007	Non onon duu worɓe, ngondee he deekiraaɓe mooɗon no haaniri. Mawninee ɓe ngam ɓe potaa on semmbe. Teddinon ɓe heɓa on fuu ndonon mbuurnam ngoongaajam, moƴƴere Alla. Teddinee ɓe, heɓa to huune fuu haɗu on, on fuu ɗiɗo du'aade.
60003008	Joonin ko ngiɗumi haalande on woni, on fuu laatee daane worre. Ngiɗodiron, laatoɗon inna gooto baaba gooto. Leesinon ko'e mooɗon, njurmodiron.
60003009	To njoptoree gaɗanɗo on gacce ko boni, naa njennitoɗon jennuɗo on. Amma mbarkinee joomum, ngam majjum waɗi Alla noddi on faa keɓon barke.
60003010	Ngam no winndaa nder Dewtere Alla wi'aa : Neɗɗo fuu giɗɗo nana belɗum mbuurnam lobbam, sabbuŋo mum juuta, faddoo ɗemngal mum he ko boni. Joomum faddoo hunnduko mum he fewre,
60003011	Joomum woɗɗoo ko boni, dey waɗa ko wooɗi, filoo jam he ɓerne worre.
60003012	Alla no deki hitere dow dartiiɓe, noppi makko duu no kettini du'aa'uuji maɓɓe, amma omo tottitii waɗooɓe ko boni.
60003013	Nde nii on tittinkinake nder waɗude ko wooɗi, moy waawi waɗande on bone gom ?
60003014	Amma baa nde nii on torraama ngam sabbu dartinaaku mooɗon, to kulee, to hakkillooji mooɗon ummoo ngam barke ɗum woodani on.
60003015	Teddinee Almasiihu nder ɓerɗe mooɗon, njaɓee o laatoo Joomiraawo mooɗon. Wakkati fuu, tawee on siryiiɓe ngam jaabaade neɗɗo fuu ƴamuɗo on ko waɗi oɗon ndeki gokka mooɗon dow makko.
60003016	Nde nii on ƴamaama, njaaboroɗon ƴamuɓe on ɓeen heese-heese, nder teddungal he miilo lamngo heɓa tuumirɓe on goɗɗum dow golleeji mooɗon lobbi, naa ngam on ngoonɗini Almasiihu cemtaa.
60003017	Alla fodoo, neɗɗo torree sabbu golle mum lobbe, no ɓuri neɗɗo torree ngam golle mum bonɗe.
60003018	Sabu Iisa Almasiihu e hoore mum yari torra daliila hakkeeji meeɗen. Kanko dartiiɗo oon, maayi ngam sabbu meeɗen, enen jom'en hakke. O maayi gaba go'o ngam o ɓanna en he Alla. Ɓe mbari mo, amma Ruuhu Ceniiɗo ummintini mo, omo wuuri.
60003019	Wooɗi duu, nder baawɗe Ruuhu oon Iisa haali dow jaalorgal mum hakkune uddaaɓe nder kasu laahara.
60003020	Uddaaɓe ɓee ngoni murtunooɓe he Alla nder jamaanu Nuhu. Wakkati Nuhu nyiɓannoo laana kaan, maayɓe ɓee ɗowtanaaki Alla baa nii ko o munyi ɓe. Himɓe seɗɗaaɓe tan, ɓe jeetato naatuɓe laana kaan, kisi ndiyam tuufaana.
60003021	Ndiyam ɗaam, misaali non kolloowo alaama gaɗol batisma mo ngatten. Gaɗol batisma hanaa ittude tuuni he ɓanndu, amma adude anniya nder miilo lamngo yeeso Alla. Onon duu, on kisan har batisma oo nder barke ummitaaki Iisa Almasiihu.
60003022	Iisa Almasiihu ƴencinaama, omo jooɗii nyaamo Alla. Omo laami maleykaaɓe, laamiiɓe e wooduɓe baawɗe fuu.
60004001	Almasiihu yari torra ɓanndu, ndenne onon duu, oɗon kaani adande mo, kaɓɓon anniya ngam munyude torra mooɗon. Neɗɗo fuu yari torra nder ɓanndu muuɗum, seedi he gaɗol hakke.
60004002	Ndenne illa joonin nder balɗe koddaniiɗe on nder mbuurnam mooɗon, celee giɗaale himɓe heɓa tokkon muuyɗe Alla.
60004003	Nder mbuurnam mooɗon aranam, on mbonniino wakkati mooɗon sanne nder iri jonnde welude ɓe anndaay Alla. Nannguɗon waɗude golle nyidduɗe, suuno, fijooji nyidduɗi he jarɗe. Oɗon ndewa tooruuje, laabi karmuɗi ɓoli.
60004004	Joonin ko waɗi on ngalaa oɗon ndogga gaɗa maɓɓe, haayne mum nanngi ɓe. Iɓe njenna on ngam on ngalaa oɗon kawtida he maɓɓe nder gaɗol golleeji maɓɓe nyidduɗi.
60004005	Amma ɓe nootoyto dow ko ɓe ngaɗi fuu yeeso Alla, ciryiiɗo hiitaade wuurɓe e maayɓe.
60004006	Ngam sabbu kiite ɗee, waɗi Habaru lobbo, habaru Iisa Almasiihu waajaa hakkune maaynooɓe illa no mbuuri heɓa ɓe mbaawa wuurde har Ruuhu yeeso Alla, baa nii ko no tawa maayde woni fodoore maɓɓe.
60004007	Taggol duuniyaaru ɓadake, kakkilee he ko'e mooɗon. Paddee ko'e mooɗon, ngam nde hanaa non on mbaawaa du'aade.
60004008	Ko ɓuri fuu, woni ngiɗodiron sanne, sabu hidde no wadda yaafa hakkeeji keewɗi.
60004009	Mbeernodiree, tawee on nguunitaaki baa seɗɗa.
60004010	Alla hokki goonɗinɗo Iisa fuu baawɗe wallude goɗɗo. Ndenne, ngolliree no wooɗiri baawɗe ɗee, hakkune mooɗon har nafude banndiraaɓe meeɗen hano paamanɗo moƴƴe feere-fereeje ɗe Alla hokki ɗum waɗirta.
60004011	Neɗɗo fuu adi haala, no haani haala Alla wurto nder hunnduko mum. Balloowo fuu, no haani wallira semmbe mo Alla hokki ɗum fuu, ngam nder ko waɗaa fuu, innde Alla teddinee ngam sabbu Iisa Almasiihu. Baawɗe e teddungal tabbita he makko faa abada abadin. Aamiin !
60004012	Banndiraaɓe am horsuɓe, to kaata torra haayɗin on ngam nder wakkati mum ngonɗon, kaata kaa etata goonɗinol mooɗon. To miilee mbi'i on ko heyɗi gom heɓi on.
60004013	Se on torraama iri torraaji Iisa Almasiihu, nanee belɗum majjum, ngam wakkati fuu Iisa warti nder teddungal mum, nanon belɗum.
60004014	Ko'e mooɗon mbeli nde on njennaama ngam sabbu Almasiihu, ngam Ruuhu Alla gooduɗo teddungal no wondi he mooɗon.
60004015	Amma to baa gooto mooɗon torree ngam ittol yonki, nguyka, ko wooɗaa naa ngam naatude ko walanaa ɗum.
60004016	Nde neɗɗo mooɗon torraama ngam no tokkuɗo Almasiihu, to semteene majjum nanngu ɗum, joomum yetta Alla ngam tokki Almasiihu.
60004017	Joonin wakkati mo Alla fuɗata hiitaade himɓe oon yottake. Rewooɓe mo ɓeen, o fuɗɗirta. Nde nii kiite ɗeen fuɗɗirii en, enen goonɗinɓe, too, noy ɗe kantirta dow ɓe ngoonɗinaay Habaru Alla lobbo ɓeen ?
60004018	Ngam no winndaa wi'aa : Nde nii kisinol dartiiɓe tiiɗi, yedduɓe Alla e waɗooɓe hakke ɓeen nee, ɗume hewtotoo ɓe ?
60004019	Ngam majjum wonɓe no torree ngam hidde Alla, tinno ngaɗa ko wooɗi. Ɓe kalfina ko'e maɓɓe he Alla taguɗo huune fuu, mo taƴataa alkawal mum.
60005001	Mi seedorake hitere am torraaji ɗi Iisa Almasiihu yari. Miɗo woodi duu mbaka nder teddungal makko nyannde o wartowi. Mawɓe ardiiɓe kawriiɗe goonɗinɓe wonɓe hakkune mooɗon, miɗo fooɗa hakkillooji maɓɓe ngam miin duu mi ardiiɗo hano maɓɓe.
60005002	Ɓe kakkiloo he coggal ngal Alla halfini ɓe. To ɓe nduru ngal ngam no tilsi, amma ngam iɓe ngoodi hidde ardaaki maggal nder ɓerɗe maɓɓe hano no Alla hiɗiri. To ɓe nduru ngal ngam ceede, amma ngam hidde.
60005003	To ɓe tilsin ngal, amma ɓe laatanoo ngal ko ƴeewetee, ekkitee faa ngal woowta tokkol.
60005004	Ngam nde Almasiihu, mawɗo durooɓe wari, ɓe keɓan lefol teddungal ngol tuttataa faa abada abadin.
60005005	Jokolɓe onon duu, leesinee ko'e mooɗon, tokkon tilsinooje mawɓe mooɗon. On fuu, leesinodiron hakkune mooɗon, ngam no winndaa wi'aa : Leesiniiɗo fuu Alla no hoynana ɗum. Mawnitiiɗo fuu omo satti he mum.
60005006	Ndenne, sey leesinon ko'e mooɗon yeeso Alla Jom semmbe, ngam o ƴetta on nder wakkati mo o fodi.
60005007	Kalfinee mo, ko haɓɓi ko'e mooɗon fuu, ngam kanko hakkilii he mooɗon.
60005008	Ndoomee ko'e mooɗon, laatoɗon siryiiɓe, ngam Seyɗan, ganyo mooɗon no yaha no warta, no hunnga hano no muusuuru ladde rafaanu, wonndu no fiiloo mo nyaamata.
60005009	To kokkee mo daama fuu. Tittinkinee nder goonɗinol mooɗon. Miccitee ko banndiraaɓe mooɗon wonɓe nder seraaji duuniyaaru fuu, kam'en duu no ngondi he iri torraaji ɗii.
60005010	On njaran torraaji wakkati seɗɗa, amma Alla marɗo moƴƴere fuu, noddi on har Almasiihu, njooɗoɗon nder teddungal mum faa abada abadin. Kanko he hoore makko waɗata on huuɓuɓe. O tabbintina on, o hokka on semmbe. O sinnga on faa ngaɗon ɗaɗi.
60005011	Baawɗe tabbita he makko faa abada abadin. Aamiin !
60005012	Mi winndani on ɗerol ngool nder balla Silas, mo nder giiɗe am foti noddiree goonɗinɗo kolniiɗo. Mi winndani on seɗɗa ngam semmbinɗinde ɓerɗe mooɗon, he ngam wi'ude on no laaɓiri no moƴƴere Alla wontiri goonga e goonga. Ndenne tiiɗee ŋyet he mayre.
60005013	Hawriine goonɗinɓe Iisa wonnde Baabiila, nde Alla suɓii no suɓori on nii, no yewta on. Markus, suka am duu no yewta on.
60005014	Cannodiree nder hidde. Jam wonda he mooɗon on fuu, onon goonɗinɓe Almasiihu !
61001001	Miin Simon Piyer, lilaaɗo Iisa Almasiihu, miin maccuɗo makko winndi ɗerol ngool. Mi winndanii ngol heɓuɓe goonɗinol ngol darja, iri goonɗinol amin daliila dartinaaku Iisa Almasiihu Alla meeɗen, kisinoowo meeɗen.
61001002	Jam he moƴƴere heewa on daliila ko annduɗon Alla he Iisa Almasiihu Joomiraawo meeɗen.
61001003	Alla nder baawɗe mum, hokki en huune fuu ko kaajaɗen ngam mbuurden he kulol mum. O hokki en ɗum, heɓa annditen Iisa Almasiihu nodduɗo en ngaren kawren nder teddungal he yerre.
61001004	Nder kujje ɗee fuu, o hokki en moƴƴe mawɗe sanne gooduɗe darja ɗe o fodani en. O hokki en ɗe heɓa nde nii on keɓii ɗe, kison muuyɗe bonɗe gonɗe no laamii nder duuniyaaru, kawton he makko, kanko Alla he hoore makko.
61001005	Ndenne, tinnee, ngaɗee ko mbaawuɗon waɗuɗe ngam dow goonɗinol mooɗon ɓeydon moƴƴuki, dow moƴƴuki duu ɓeydon anndol Alla.
61001006	Dow anndol Alla ɓeydon waawude hoore mum. Dow baawol hoore mum ɓeydon tittinkinaaku. Dow tittinkinaaku kam duu ɓeydon kulol Alla.
61001007	Dow kulol Alla ɓeydon hidde banndiraaɓe mooɗon. Dow hidde banndiraaɓe mooɗon, ɓeydon hiɗirde neɗɗo fuu he hidde huuɓune.
61001008	Nde nii kujje lobbe ɗee fuu no tawee he mooɗon, nde nii iɗe ɓeydoo yahde yeeso to mooɗon, ɗe kaɗan on jonnde meere, gollal mooɗon waɗan barke walla on anndon Iisa Almasiihu Joomiraawo meeɗen.
61001009	Ngam neɗɗo fuu mo walaa ir jikku nguu, no bumɗo, o yeggiti Alla laaɓinɗo mo itti he hakkeeji makko arani.
61001010	Ndenne banndiraaɓe, tiɓinee sanne faa wooɗa noddaango he cuɓaaki ki Alla suɓani on. Nde nii on tiɓinake kujje ɗee faa wooɗi, on pergataako abada !
61001011	Hano non duu, Alla jaɓɓorto on he teddungal manngal nder laamu ngu hantataa, laamu Iisa Almasiihu Joomiraawo meeɗen, kisinoowo meeɗen.
61001012	Ngam majjum waɗi, miɗo miccintina on wakkati fuu kujje ɗee. Baa nde nii tawi oɗon anndi ɗum, heɓa cemmbiɗon nder goonga mo keɓuɗon.
61001013	Nde nii miɗo foofa, no tilsi mi findina hakkillooji mooɗon, mi miccintina on kujje ɗee.
61001014	Hano no Iisa Almasiihu Joomiraawo meeɗen holliri kam ɗum, miɗo anndi ko hoddi nder sabbungo am ɗuuɗaa.
61001015	Amma mi waɗan keddi baawɗe am, heɓa tawee wakkati fuu oɗon mbaawi jogaade kujje ɗee fuu nder ɓerɗe mooɗon, baa nde tawi mi maayi.
61001016	Wakkati min ngaɗannoo on filla gartol Iisa Almasiihu Joomiraawo meeɗen nder baawɗe mum fuu, min tokkiraay taale-taale naa ƴoƴe gom. Min ngi'u mo non he gite amin nder teddungal makko.
61001017	O heɓaana teddungal he manngu, wakkati daane Alla Baabiraawo jom darja ƴuwi dow, wi'i : « Oo woni Ɓiyam mo korsinmi, mo mbelniranmi. »
61001018	Min nani daane ƴuwne dow ndee, wakkati min ngondunoo he makko dow waamnde seniine.
61001019	Iri kujje ɗee fuu he banndum ɓeydi tabbintinde ko annabiiɓe kaalunoo ɗum no goonga. Ndenne, no haani ngatton hakkillo dow annabaaku, ngam haalaaji annabiiɓe nga'aana fitilla njaynooka nder nimre faa weeta. Hoodere fajiri yayna ɓerɗe mooɗon.
61001020	Arannde nii, no haani paamon ko walaa annabiijo baawɗo nder hikmaaku mum kam tan, hokka maana annabaaku ngaɗaangu nder dewte.
61001021	Ngam walaa annabaaku warngu nder hikmaaku ɓii-aadama. Ruuhu Ceniiɗo, kam hokkata annabiiɓe baawɗe haalude ko Alla wi'i, ɓe mbi'a.
61002001	No annabiiɓe fewreeɓe naatirnoo nder lenyol Isra'el ndenno, non jannginooɓe fewreeɓe duu naatiroyta hakkune mooɗon. Ɓe nawtorto ƴoƴe ɓe njannginan iri jannde halkoore neɗɗo fuu, ɓe njannginan himɓe pene hano no ɓe mboowirnoo jannginirde ɗe. Ɓe mbi'an duu ɓe anndaa Joomiraawo rimɗinɗo ɓe, iɓe pooɗana ko'e maɓɓe halkere nde ɓooyataa heewtaaki ɓe.
61002002	Himɓe ɗuɓɓe tokkan laawol maɓɓe bonngol ngool, ɓe laatoo daliila bonnol innde laawol goonga ngool.
61002003	Nder hidde seedere maɓɓe ndee, ɓe nawtorto pene ngam nyaamude barke mooɗon. Amma illa ko ɓooyii kiite maɓɓe taƴaama, bone duu doomi ɓe.
61002004	Baa maleykaaɓe gom wakkati ngaɗunoo hakke, Alla accaay ɓe. Callali o watti o haɓɓiri ɓe, o faɗɗi nder nimre jahannama, ɓe njooɗoo ɓe ndooma darŋal.
61002005	Waɗunooɓe hakke ndenno, Alla accaay ɓe, ndiyam tuufaana o waɗi halki ɓe. Nuhu baajotooɗo dartinaaku he himɓe jeɗɗo gom, tan o hisini.
61002006	Alla waɗi norɗe hiite nyaami kuɓeeje Sodooma e Gomoora faa ɗe laatii ndooni heɓa ɗum laatanoo, mo hulataa mo fuu misaali.
61002007	O hisini Luutu, neɗɗo dartiiɗo, mo golle bonɓe nyawni ɓerne mum.
61002008	Luutu no jom dartinaaku, amma no jooɗii hakkune bonɓe. Fini fuu omo nana, omo hi'a golle jaayɗe gonɗe no ngaɗee, golle jaayɗe gonɗe no mettina ɓerne makko.
61002009	Ndenne, Joomiraawo no waawi hisini hulooɓe ɗum, torra waɗooɓe hakke duu, henna ɓe senngo ngam hiitaade ɓe nyannde darŋal.
61002010	O ɓoccan doggooɓe gaɗa muuyɗe ɓalli mum'en, huyfinɓe ardaŋal fuu. Jannginooɓe fewreeɓe, ɓe cemtataa baa isilam. Iɓe mawniti, ɓe cemtataa duu haalude haalaaji mettuɗi dow jom'en baawɗe wonɓe dow kammu.
61002011	Baa maleykaaɓe ɓurɓe jannginooɓe fewreeɓe ɓe semmbe e baawɗe, kaalataa haalaaji mettuɗi yeeso Joomiraawo dow jom'en baawɗe wonɓe dow kammu.
61002012	Amma jannginooɓe fewreeɓe ɓee no kaala haalaaji mettuɗi dow huune nde ɓe anndaa. Ɓe ngalaa hakkillo, iɓe nanndi marle ladde, dimaaɗe ngam nanngee, waree. Alla waran ɓe no marle ladde ɗee mbarirtee.
61002013	No ɓe torriri himɓe gom, non kamɓe duu ɓe torrirtee. Ko weli ɓerɗe maɓɓe woni ɓe ngaɗa ko nyiddinii yeeso himɓe. Nde ɓe njooddake iɓe nyaamda he mooɗon, ko ɓe ngiɗi fuu, ɓe ngaɗata, iɓe cemtina on.
61002014	Daarude rewɓe yeenooɓe tan woni miilo maɓɓe, ɓe celataa waɗude hakke. Iɓe majjina ɓe cemmbiɗaa nder goonɗinol Iisa Almasiihu. Ɓerɗe maɓɓe no cuuna seedere. Sikka fuu walaa iɓe nder kiite Alla.
61002015	Ɓe celi laawol goonga. Ɓe majji ngam ɓe tokki laawol Balaama ɓii-Bosora, jaɓoowo ceede, waɗa bone.
61002016	O felaama ngam boofi makko. Ara makko he hoore mum he daane tagaaɗo yeccani mo ngam haɗude mo waɗude bahimaare ndeen.
61002017	Waajotooɓe fewreeɓe no nanndi ɓulli jooruɗi. Iɓe nanndi duule ɗe henndu mawnu soggi. Alla resani ɓe nokku ɓurɗo nimre niɓɓude.
61002018	Iɓe ndonndo ko'e dow haalaaji meereeji. Iɓe nawtoroo muuyɗe bonɗe, iɓe eyta ɓe ɓooyaay hisineede, wonnooɓe no ngaɗa hakke.
61002019	Iɓe mbi'a eytaaɓe ɓeen fakat ɓe ngartirtee rimɓe, tawi duu kamɓe he ko'e maɓɓe, ɓe maccuɓe hakke. Ngam huune fuu ko jaali neɗɗo, neɗɗo no maccuɗo mum.
61002020	Nde nii neɗɗo anndi ko Iisa Almasiihu no Joomiraawo e kisinoowo, ko joomum hisinaa laawol golle bonɗe, dey joomum warti dow maggol faa ɗum adi hakkillo mum, too mbuurnam mum cakitiiɗam, jaasan aranam ɗam bonde.
61002021	Nde nii neɗɗo oo anndaayno laawol dartinaaku ngool baa nde worre non, nden no ɓurannoo ɗum. Amma jannginooɓe fewreeɓe, gaɗa ko ɓe anndunoo laawol dartinaaku ngool, ɓe coƴƴiti gaɗa, ɓe tottiti tilsinooje Alla ɗe ɓe kokkanoo.
61002022	Ndenne, ko ɓe ngaɗi ɗum yahdi dey-dey he kippol haala mbi'ungol : Rawaanu tuuti, soƴƴii nyaami turre mum. Wi'aama kaden : « Ngiroowa lootaanga, soƴƴii tallitii nder loɓokke. »
61003001	Banndiraaɓe am horsuɓe, ɗerol ngool woni ɗerol ɗiɗaɓol ngol mbinndanmi on. Nder ɗereeji am ɗiɗi ɗii fuu, miɗo tefa findinde hakkillooji mooɗon ngam wallude on miiloɗon no wooɗiri.
61003002	Miɗo hiɗi miccintinde on ko annabiiɓe seniiɓe kaalunoo illa arannde. Mi miccintina on duu tilsinooje Joomiraawo meeɗen, kisinoowo meeɗen. Tilsinooje ɗe lilaaɓe makko ekkintini.
61003003	Arannde nii, miɗo hiɗi anndon ko wi'aa ɗum : Nder balɗe cakitittooɗe, tokkooɓe muuyɗe ɓalli mum'en gom ngarowan, njaltinoo on,
61003004	mbi'a : « Hanaa Iisa Almasiihu waɗani on alkawal wartoyde ? Too, toy o woni ? Maamiraɓe meeɗen gom maayii illa ko ɓooyi. Amma faa warde hannden walaa ko wattiti. Huune fuu no anndiranoo illa puɗɗol duuniyaaru non worri. »
61003005	Wi'ooɓe iri haalaaji ɗii no keeri, calii wi'ude ko kammu he leydi fuu Alla tagiraana ɗum na he haala mum. Nder haala makko duu o wi'i leydi wurto nder ndiyam, he ndiyam duu o tagiri ndi.
61003006	Kaden, ndenno ndiyam o waɗi halki duuniyaaru.
61003007	He haala makko goota kaan, o jogii kammu e leydi. Kammu e leydi no njogetee ngam hiite halka ɗe nyannde darŋal. Nyalaane ndee waɗooɓe hakke kiitetee, kiite kalkooje ɓe.
61003008	Banndiraaɓe am horsuɓe, huune worre nde mi hiɗaa njeggiton, woni njogoɗon ko to Joomiraawo, nyalooma gooto wa'aana hano duuɓi ujunere. Duuɓi ujunere duu no nga'ani mo hano nyalooma gooto.
61003009	Woɓɓe duu no miila ko Joomiraawo ɓooyi tabbintinaay alkawal mum. Hanaa o waawaa tabbintinde ngal non, o walaana omo watti munyal ngam o hiɗaa neɗɗo mooɗon fuu halka amma neɗɗo mooɗon fuu tuuba acca waɗude hakke.
61003010	Amma nyalaane garki Joomiraawo no juha neɗɗo hano no gujjo juhirta neɗɗo. Nder wakkati oo, majjol kammu waɗiran he daane mawne. Kujje buurɗe dow fuu kalkirtee hiite. Leydi he ko woni dow mum fuu no halketee.
61003011	Nde huune fuu nii halkirtee, ndenne iri himɓe ɓeye kaanuɗon wartude ? No haani njooɗoɗon jonnde seniine, mbuurdon kulol Alla.
61003012	No haani laatoɗon doomuɓe nyalaane Alla ndeen, ngaɗon ko mbaawɗon waɗude fuu heɓa nyalaane ndeen warilawa. Nder nyalaade ndeen, kammu halkirtee hiite, kujje gonɗe dow fuu taayan nder hiite.
61003013	Amma enen, ko keɗiɗen woni kammu kesu he leydi heyri to dartinaaku tawetee hano no Alla haalirannoo en ɗum nder alkawal mum.
61003014	Ngam majjum banndiraaɓe am horsuɓe, nde nii oɗon keɗii nyalaane ndeen, ngaɗee no mbaawɗon waɗude fuu, njooɗoɗon jonnde laaɓune he jonnde dartinaaku yeeso Joomiraawo nder ɓerne fukkiine.
61003015	Paamon duu ko munyal Joomiraawo meeɗen ngal no hokkan on laawol heɓude kisinam. Pol, banndii'en korsuɗo, nder hikmaaku ngu Alla hokki ɗum winndi wi'i on haala kaa.
61003016	Wakkati fuu omo haala dow ir kujje ɗee nder ɗereeji makko ɗi o winndata. Ɗereeji makko no coomi haalaaji ɗi maana mum'en no tiiɗi faameede. Haalaaji ɗi ɓe ngalaa anndal he ɓe ɓenndaay nder goonɗinol mum'en ɓoylata maana mum'en hano no ɓe mboowri waɗirde ɗum he haalaaji Alla gom, ɓe ngaddana ko'e maɓɓe halkere.
61003017	Amma onon banndiraaɓe am horsuɓe, ko annduɗon ɓe halkuɓe, to njaɓee ekkintinol maɓɓe ada hakkillo mooɗon. Ɓe cottina on dow ko tarsiniɗon he semmbe mooɗon fuu.
61003018	Ɓeydee yahde yeeso nder moƴƴere e anndol Iisa Almasiihu Joomiraawo meeɗen Kisinoowo meeɗen. Teddungal tabbita he makko illa joonin faa abada ! Aamiin.
62001001	Mi winndani on ngam haalande on dow gonnooɗo ɗon illa fuɗɗorde. Min nanii haala makko, min ngi'irii mo gite amin, min ƴeewi mo, min meemirii mo juuɗe amin. Kanko woni haala kokkooha mbuurnam.
62001002	Mbuurnam ɗam wannginaama, min ngi'ii ɗam : Miɗen ceedanoo ɗam. Mbuurnam nduumiiɗam ngonnooɗam to Baabiraawo, ɗam min mbannginanaa.
62001003	Ndenne, ko min ngi'ii he ko min nani, min kaalanta on, onon duu, faa kawton he amin nder kawtal Baabiraawo he Ɓiyum Iisa Almasiihu.
62001004	Miɗen mbinndana on ɗum, heɓa belɗum amin huuɓa.
62001005	Habaru mo min narrii Almasiihu, mo min kaalanta on nii : Alla no jeyngol non, nimre fuu takkaaki mo.
62001006	Nde nii en mbi'ii eɗen nder kawtal makko, dey eɗen ndilla nder nimre, en penii, goonga tawaaka nder golle meeɗen.
62001007	Amma nde nii eɗen ndilla nder jeyngol hano no Alla he hoore mum wontiri nder maggol nii, ndenne enɗam naatii hakkune meeɗen. Ƴiiƴam Ɓiyiiko, Iisa Almasiihu duu no lamnan en he hakke fuu.
62001008	Nde nii en mbi'ii en ngalaa hakke fuu, en kiilii ko'e meeɗen, goonga fuu tawdaaka he meeɗen.
62001009	Amma se en njardake, en mbanngini yeeso Alla dow hakkeeji meeɗen, ngam o kolniiɗo, dartiiɗo, o yaafoto en, o lamna en he hakke fuu.
62001010	Nde nii en mbi'ii en ngaɗaay hakke, en ngaɗii mo penoowo, haala makko naataay ɓerɗe meeɗen.
62002001	Sukaaɓe am, mi winndanii on ɗum, ngam to on ngaɗu hakke. Amma nde nii gooto nder mooɗon waɗii hakke, eɗen ngoodi paasantooɗo en to Baabiraawo, kanko woni Iisa Almasiihu dartiiɗo.
62002002	Kanko mursi yonki mum, ƴiiƴam makko rufaa ngam hakkeeji meeɗen njaafee, hanaa hakkeeji meeɗen, enen tan, amma hakkeeji duuniyaaru fuu.
62002003	Nde nii en njogake tilsinooje Alla, sikka fuu walaa ko eɗen anndi mo.
62002004	Bi'uɗo no anndi mo dey tokkaay tilsinooje makko no penoowo, goonga fuu tawdaaka he joomum.
62002005	Amma tokkuɗo haala Alla, tabbat hidde Alla goonga he goonga no huuɓi dow joomum. Nii annditirten ko eɗen ngondi he makko.
62002006	Bi'uɗo no wondi he makko, no haani wuurda no Iisa Almasiihu wuurdunoo nii.
62002007	Banndiraaɓe am horsuɓe, ko ngonmi miɗo winndana on ɗum hanaa tilsinoore heyre, amma ɗum tilsinoore ɓooynde, nde keɓunooɗon illa arannde. Tilsinoore ndee woni hiɗodirde, haala kaa duu on naniino ka.
62002008	Amma baa ko nii waɗi, tilsinoore ndee, nde heyre duu, ngam goonga mayre no wannga he Almasiihu, no wannga duu he mooɗon. Ngam nimre no timma, jeyngol goongaawol ngool duu fuɗɗii yeynude.
62002009	Bi'uɗo nder jeyngol ngool woni, tawi no wanyi banndum, joomum kay nder nimre tawa faa hannden.
62002010	Giɗuɗo banndum nder jeyngol wuuri, walaa fuu ko fergata ɗum.
62002011	Banyuɗo banndum nder nimre woni, joomum no yaha nder mayre, anndaa fuu to fa'i ngam nde wumnii ɗum.
62002012	Sukaaɓe am, miɗo winndana on ngam wi'ude on hakkeeji mooɗon njaafaama ngam sabbu Almasiihu.
62002013	Onon baabiraaɓe, miɗo winndana on ngam oɗon anndi Gonnooɗo ɗon illa fuɗɗorde. Onon jokolɓe, miɗo winndana on ngam on njaalake Seyɗan bonɗo oon.
62002014	Sukaaɓe am, mi winndanii on ɗum, ngam oɗon anndi Baabiraawo. Onon baabiraaɓe, mi winndanii on ɗum, ngam oɗon anndi Gonnooɗo ɗon illa fuɗɗorde. Onon jokolɓe, mi winndanii on ɗum, ngam oɗon njogii semmbe, haala Alla no nder ɓerɗe mon, kaden duu on jaaliiɓe bonɗo oon.
62002015	To ngiɗee duuniyaaru nduu e ko woni nder mayru fuu. Ngam giɗɗo duuniyaaru fuu, hidde Baabiraawo tawaaka to joomum.
62002016	Ngam huune fuu ko woni nder duuniyaaru nduu : Muuyɗe ɓerɗe, suuno heɓude ko hi'i fuu, e fiyude gabaare dow njawdi. Ɗum fuu ƴuwaay to Baabiraawo, amma ɗum ƴuwaana nder duuniyaaru.
62002017	Duuniyaaru he muuyooji muuɗum fuu tabbitataa, amma gaɗoowo muuyɗe Alla duuman faa abada.
62002018	Sukaaɓe am, nder wakkati cakitiiɗo ngonɗen. On nani wi'aama ganyo-Almasiihu no warowan. Haya, illa joonin wayɓe-Almasiihu heewɓe ngari. Kujje ɗe anndirten timmoode ndeen.
62002019	Hakkune meeɗen ɓe mburtii, amma ɓe njeydaaka he meeɗen. Ngam nde nii iɓe njeydanoo he meeɗen, ɓe njooɗoto hakkune meeɗen. Amma ɓe mburtake ngam hollude ko ɓe njeydaakano he meeɗen.
62002020	Onon kay, Ceniiɗo wuji ko'e mon, on fuu on paamii goonga oon.
62002021	Mi winndanaay on ngam on anndaa goonga oon, amma ngam oɗon anndi mo waɗi mbinndanmi on. Oɗon anndi duu ko fewre fuu tawdaaka e goonga.
62002022	Ndenne, moy woni penoowo oon ? Jedduɗo ko Iisa woni Almasiihu, kam woni penoowo. Jedduɗo Baabiraawo e Ɓiyum bajjo oon, too joomum no ganyo-Almasiihu.
62002023	Sabu jedduɗo Ɓiɗɗo bajjo oon walaana Baabiraawo, amma ceedaniiɗo mo kay, no wondi he makko.
62002024	Ngam majjum, tinnee he ko nanuɗon illa arannde. Nde oɗon tokki Habaru lobbo mo nanuɗon illa arannde oon, too onon duu on ngondan he Ɓiɗɗo bajjo oon, he Baabiraawo oon duu.
62002025	Fodoore nde Almasiihu waɗani en ndeen woni mbuurnam nduumiiɗam.
62002026	Ɗum woni ko ngiɗumi winndande on dow himɓe tefooɓe majjina on.
62002027	Amma onon kay Iisa Almasiihu wujirii on Ruuhu Ceniiɗo, Ruuhu oo duu wondan he mooɗon. Ndenne, fotaay njanngineɗon, ngam Ruuhu oo jannginan on huune fuu. Ko o jannginta ɗum duu no goonga ngam o fenataa. Ndenne, ngondee he Almasiihu hano no o jannginiri on.
62002028	Joonin sukaaɓe am, ngondee he Almasiihu, heɓa keɓen gokka wakkati o wartoyta, to semteene fuu hi'ee dow yeeso meeɗen nyannde gartol makko.
62002029	Oɗon anndi ko Almasiihu no dartiiɗo, ndenne oɗon kaani anndude ko golluɗo golleeji dartiiɗi fuu, joomum no ɓiyiiko.
62003001	Ƴeewee, ngi'ee no Baabiraawo hiɗiri en, faa noddiraɗen ɓiɓɓe Alla. En ɓiɓɓe makko jaati. Amma ngam duuniyaaru anndaa Baabiraawo waɗi ko ndu anndaa en.
62003002	Banndiraaɓe am horsuɓe, joonin en ɓiɓɓe Alla. Ko laatoytoɗen ɗum, wannginaaka ginan. Amma eɗen anndi ko wakkati Iisa Almasiihu wanngowi fuu, en nanndan he makko, ngam en ngi'an jaati no kanko he hoore makko worri.
62003003	Neɗɗo fuu watti gokka mum dow makko, laaɓini hoore muuɗum hano no o laaɓiri nii.
62003004	Golluɗo ko wooɗaa fuu, murti he tilsinoore Alla, ngam hakke fuu no murtol he tilsinoore Alla.
62003005	Oɗon anndi ko Iisa Almasiihu wanngi ngam ronndaade hakkeeji meeɗen. Oɗon anndi ko kanko duu, o waɗaay hakke fuu.
62003006	Gonduɗo he makko fuu, duumataako no waɗa hakke. Amma duumiiɗo no waɗa hakke, hi'aay mo, anndaa mo duu.
62003007	Sukaaɓe am, to accee neɗɗo fuu majjina on ! Golloowo ko dartii no dartiiɗo, hano no Iisa Almasiihu woniri dartiiɗo nii.
62003008	Amma gaɗoowo hakke fuu no ley mardi Seyɗan, ngam Seyɗan no gaɗɗo hakke illa fuɗɗorde. Ngam majjum waɗi Ɓii-Alla wari faa sankita golleeji makko.
62003009	Laatiiɗo ɓii-Alla fuu duumataako no waɗa hakke ngam baawɗe Alla no fuɗa nder ɓerne joomum. Joomum waawtaa waɗi hakke kaden ngam no ɓii-Alla.
62003010	Ndaa, ɗum woni ko senndi ɓiɓɓe Alla he ɓiɓɓe Ibiliisa : Gollude ko dartii he hiɗude banndum.
62003011	Ngiɗodiren, ɗum woni habaru mo nanuɗon illa arannde.
62003012	En kaanaa nanndude he Kayinu tokkitiiɗo bonɗo oon, faa wari minyum. Ɗume waɗi ko o wari mo ? O warii mo ngam golleeji makko no bonɗi, golleeji minyiiko duu no lobbiɗi.
62003013	Ndenne banndiraaɓe, to ɗum haayɗin on nde nii duuniyaaru nduu wanyi on.
62003014	Amma enen, eɗen anndi ko en mburtake nder ɗowdi maayde naatuɗen nder mbuurnam, ngam eɗen ngiɗi banndiraaɓe meeɗen. Banyuɗo banndum fuu no nder ɗowdi maayde.
62003015	Neɗɗo fuu banyuɗo banndum no ittoowo yonki. Oɗon anndi ko mbuurnam nduumiiɗam walaana ittoowo yonki.
62003016	Ndaa, no anndirten ko woni hidde nii : Iisa Almasiihu mursii yonki muuɗum ngam meeɗen. Ndenne enen duu, eɗen kaani mursude yonkiiji men ngam banndiraaɓe meeɗen.
62003017	Neɗɗo fuu keƴuɗo hoore mum se hi'i banndum no ɓillii ko maɓɓi gite mum, yurmaaki mo, noy joomum waawi wi'ude hidde Alla no nder ɓerne mum ?
62003018	Sukaaɓe am, to hidde meeɗen jooɗoo dow ɗemle meeɗen tan, amma nde hi'ee goonga e goonga nder ko ngolluɗen.
62003019	Ndaa, nii anndirten nde eɗen tawa nder goonga. Nii duu, hakkillo meeɗen waawiri fukkaade yeeso Alla.
62003020	Ngam baa nde nii tawaama ɓerɗe meeɗen peli en, eɗen anndi ko Alla no ɓuri ɗe manngu. Omo anndi duu huune fuu.
62003021	Ndenne banndiraaɓe am horsuɓe, se nii ɓerɗe meeɗen pelaay en, en tawdetee hoolaare yeeso Alla.
62003022	O hokkan en huune fuu ko eeluɗen mo, ngam en tokki tilsinooje makko, eɗen ngaɗa ko weli mo.
62003023	Ndaa, ko Alla tilsini ɗum nii : Goonɗinde Iisa Almasiihu Ɓiyiiko, he ngiɗodiren hano no o tilsiniri en ɗum.
62003024	Tokkoowo tilsinooje Alla fuu, no wondi he makko, kanko duu omo wondi he joomum. Ndaa, ngam o hokki en Ruuhu makko, kam watta annditen ko omo wondi he meeɗen.
62004001	Banndiraaɓe am horsuɓe, kakkilee to ngoonɗinee warooɓe wi'a kam'en no ngondi he Ruuhu Ceniiɗo, koree ɓe ngi'on ginan heɓa paamon se goonga fuu Alla hokki ɓe Ruuhu oon. Ngam annabiiɓe fewreeɓe ɗuɓɓe cankitake nder duuniyaaru nduu.
62004002	Ndaa no annditirten Ruuhu Alla nii : Hunnduko fuu jaɓi ko Iisa Almasiihu laatake neɗɗo, too Ruuhu Alla no wondi he makko.
62004003	Hunnduko fuu ko jaɓaay ko o laatake neɗɗo, hanaa Ruuhu Alla wondi he makko, amma ganyo-Almasiihu kam wondi he makko. On naninoo habaru garol ganyo-Almasiihu, too joonin o yottake.
62004004	Sukaaɓe am, onon, on himɓe Alla, on njaalake annabiiɓe fewreeɓe ɓeen. Ngam Ruuhu Alla gonduɗo he mooɗon oon no ɓuri gonɗo nder duuniyaaru nduu semmbe.
62004005	Annabiiɓe fewreeɓe, himɓe ƴuwɓe nder duuniyaaru non, ngam majjum waɗi dow kujje duuniyaaru tan ɓe kaalata, duuniyaaru duu no hettinanoo ɓe.
62004006	Amma enen, en jeyaaɓe Alla, annduɗo Alla fuu hettinanto en. Ɓe kanaa jeyaaɓe Alla kettinantaako en. Nii cenndirten Ruuhu goongaajo e ruuhu majjere.
62004007	Banndiraaɓe am horsuɓe, ngiɗodiren ngam Alla no wuddu hidde. Neɗɗo fuu mo hidde tawaa nder ɓerne mum no ɓii-Alla, joomum no anndi Alla duu.
62004008	Mo hidde tawaaka nder ɓerne mum, joomum anndaa Alla, ngam Alla no hidde.
62004009	Ndaa no Alla wanngirani en hidde mum nii : O lili Ɓiyiiko bajjo nder duuniyaaru nduu ngam keɓen mbuurnam sabbu mum.
62004010	Ɗume woni hidde ndee ? Kayre woni hidde nde Alla woodani en faa o lili Almasiihu mursuɗo yonki mum, ƴiiƴam mum rufaa ngam hakkeeji meeɗen fuu njaafee. Ndenne hanaa enen ngiɗi Alla, amma kanko hiɗi en.
62004011	Banndiraaɓe am horsuɓe, ko Alla hiɗiri en nii, enen duu, eɗen kaani hiɗodirde.
62004012	Neɗɗo fuu hi'aay Alla abada. Se nii eɗen ngiɗodiri, Alla no wondan he meeɗen, hidde makko duu ɓenndan nder men.
62004013	Ndaa, no paamirten ko eɗen ngondi he makko, kanko duu omo wondi he meeɗen nii : He Ruuhu makko mo o hokki en oon paamirten ɗum.
62004014	Minen e ko'e amin, min ngi'ii, miɗen ceedo ko Baabiraawo lili Ɓiyum ngam hisina duuniyaaru nduu.
62004015	Neɗɗo fuu jaɓuɗo ko Iisa no Ɓii-Alla, too joomum no wondi he Alla, Alla duu no wondi he joomum.
62004016	Enen duu, eɗen anndi, en ngoonɗini duu ko Alla no hiɗi en. Alla no hidde. Buurɗo nder hidde fuu no wondi he Alla, Alla duu no wondi he joomum.
62004017	Nde nii hidde ɓenndi nder ɓerɗe meeɗen, ndenne hoolaare mawne wonani en nyannde darŋal. Ngam mbuurnam meeɗen nder duuniyaaru nduu nanndii he ɗam Iisa Almasiihu.
62004018	Kulol walaa nde nii hidde no woodi, ngam hidde ɓenndunde riiwata ngol. Ngam jukkol gacce neɗɗo hulanta, kuloowo fuu, hidde Alla ɓenndaay nder ɓerne joomum.
62004019	Enen duu, hidde no nder ɓerɗe meeɗen ngam kanko arti hiɗude en.
62004020	Bi'uɗo kam no hiɗi Alla, dey tawi no wanyi banndum, joomum no penoowo. Ngam mo hiɗaay banndum tawaaɗo ley gite mum, waawaa hiɗude Alla mo joomum hi'aay abada.
62004021	Tilsinoore ndee Almasiihu waddani en : Giɗɗo Alla fuu, hiɗa banndum.
62005001	Neɗɗo fuu goonɗinii ko Iisa woni Almasiihu, joomum laatake ɓii-Alla. Giɗɗo saaro fuu no hiɗan ɓiɓɓe makko duu.
62005002	Ndaa ko ngaɗeten heɓa annditen ko eɗen ngiɗi ɓiɓɓe Alla nii : Kollen Alla hidde, tokken tilsinooje makko duu.
62005003	Ngam tokkude tilsinooje makko, ɗum woni hidde Alla, tilsinooje makko duu kanaa donngal.
62005004	Ɓii-Alla fuu no jaali duuniyaaru nduu, goonɗinol meeɗen woni laawol ngol njaalortoɗen ndu.
62005005	Moy woni jaalotooɗo duuniyaaru nduu ? Nde hanaa goonɗinɗo ko Iisa woni Ɓii-Alla.
62005006	Iisa Almasiihu woni garduɗo he alaama ndiyam he ƴiiƴam. Hanaa ndiyam batisma tan o wardi, amma faa he ƴiiƴam makko dufaaɗam o wardi. Ruuhu Ceniiɗo holli ko ɗum goonga, sabu Ruuhu oon duu no goonga.
62005007	Ngam kujje tati no kolla ko Iisa woni Almasiihu,
62005008	kanƴe ngoni : Ruuhu, ndiyam e ƴiiƴam, ceedaaku majji fuu no go'o.
62005009	Eɗen njaɓa ceedaaku himɓe, amma ceedaaku Alla ɓuri semmbe. Ngam kanngu woni ngu o waɗi dow Ɓiyiiko.
62005010	Neɗɗo fuu goonɗini Ɓii-Alla, no woodi ceedaaku nguun nder ɓerne mum. Mo goonɗinaay Alla waɗi mo penoowo, ngam jaɓaay ceedaaku ngu o waɗi dow Ɓiyiiko nguun.
62005011	Ndaa ceedaaku nguun nii : Alla hokki en mbuurnam nduumiiɗam, har Ɓiyiiko duu keɓirten ɗam.
62005012	Neɗɗo fuu wondi he Ɓii-Alla, heɓi mbuurnam ɗam. Mo wondaay he makko duu heɓataa ɗam.
62005013	Onon goonɗinɓe Ɓii-Alla ɓeen, mi winndani on ɗum fuu ngam anndon ko on keɓi mbuurnam nduumiiɗam.
62005014	Eɗen ngoodi hoolaare to makko : ngam se en ndu'ake, eeluɗen mo huune yaadoore he muuyɗe makko, o jaabanto en.
62005015	Eɗen anndi ko omo hettinanii en, ndenne sikka fuu walaa ko eeluɗen mo, en keɓan ɗum.
62005016	Ndenne, nde goɗɗo hi'ii banndum no waɗa hakke nde yottinta ɗum he maayde, joomum du'oo eelana mo, nden Alla duu no hokkan mo mbuurnam. Ngam no woodi hakke yottinoore neɗɗo he maayde, mi wi'aay ndu'anoɗon gaɗoowo iri hakke oon.
62005017	Oonyaare fuu no hakke, amma hanaa hakke fuu yottinta neɗɗo he maayde.
62005018	Eɗen anndi ko ɓii-Alla fuu duumataako no waɗa hakke, ngam Iisa Almasiihu Ɓii-Alla faddoto mo, bonɗo oon duu heewtataako joomum.
62005019	Eɗen anndi ko en himɓe Alla, eɗen anndi duu ko duuniyaaru nduu fuu ley maral bonɗo oon woni.
62005020	Eɗen anndi Ɓii-Alla wari, hokki en hakkillo ngam anndude Deweteeɗo goonga e goonga oon. Joonin eɗen ngondi he Deweteeɗo goonga e goonga oon, ngam eɗen ngondi he Iisa Almasiihu Ɓiyiiko. Kanko woni Alla goonga e goonga, kanko duu woni mbuurnam nduumiiɗam.
62005021	Sukaaɓe am, ndeenee ko'e mooɗon e reweteeɓe fereeɓe gom.
63001001	Miin, ardiiɗo hawriine goonɗinɓe winndi ɗerol ngool fa'ude to mooɗon, onon hawriine goonɗinɓe Iisa Almasiihu nde Alla suɓii, onon tedduɓe hano debbo dimo he ɓiɓɓe mum. Miɗo sanna on, onon giɗaaɓe am goonga e goonga. Hanaa miin tan hiɗi on, annduɓe goonga ɓeen fuu no ngiɗi on,
63001002	ngam goonga oon no wondan he meeɗen, o duumoto duu hakkune meeɗen faa abada.
63001003	Moƴƴere, yurmeene he jam Alla Baabiraawo meeɗen he Ɓiyum Iisa Almasiihu no ngonda he meeɗen faa abada nder goonga he hidde.
63001004	Mi nani belɗum sanne wakkati nanunoomi ko nder mooɗon woɓɓe tokkiri goonga e goonga hano no Baabiraawo tilsiniri en ɗum nii.
63001005	Joonin, onon hawriine goonɗinɓe, miɗo ŋaaro on, ngiɗodiree. Ko mbinndananmi on ɗum hanaa tilsinoore heyre, amma ɗum tilsinoore ɓooynde, nde keɓunooɗon illa arannde.
63001006	Ndaa ko woni hidde nii : tokkude tilsinooje Alla. Wuurude nder hidde, ɗum woni tilsinoore nde nanuɗon illa fuɗɗorde.
63001007	Ngam majjinooɓe heewɓe cankitake nder duuniyaaru. Ɓe njaɓaay wi'ude ko Iisa Almasiihu laatake neɗɗo. Laatiiɗo hano maɓɓe fuu, kam duu no majjinoowo, joomum no ganyo-Almasiihu.
63001008	Paddee ko'e mooɗon to golle ɗe min ngaɗani on ɗeen mbonu, keɓon baraaje ɗuɗɗe.
63001009	Sabu neɗɗo fuu boɗɗiiɗo laawol Almasiihu faa ɓeydi ko tawaaka dow maggol, joomum heedanaa Alla. Jooɗiiɗo dow maggol fuu, joomum heedani Baabiraawo he Ɓiyum.
63001010	Neɗɗo fuu garɗo to mooɗon, se nii no waajoo ko walaa dow laawol ngool, to mbernee mo nder ɓaadeeji mooɗon, to baa njaɓɓitee mo.
63001011	Ngam jaɓɓitiiɗo mo fuu, hawtidi he makko nder golleeji makko bonɗi.
63001012	Ko kaanumi haalande on ɗum no ɗuuɗi, mi hiɗaa winndande on ɗum dow ɗerol. Amma miɗo habbiti ngam warde to mooɗon kaalden hunnduko e hunnduko, ngam welwelo meeɗen huuɓa.
63001013	Goonɗinɓe hawriine nde Alla suɓii gom, giɗuɓe on wonɓe ɗo no njewta on.
64001001	Miin, ardiiɗo hawriine goonɗinɓe winndi ɗerol ngool fa'ude to maa, aan Gayus, banndam korsuɗo goonga e goonga.
64001002	Banndam korsuɗo, miɗo du'oo heɓa tawee aɗa yamɗi, ko kawjiɗaa fuu no wooɗi hano no goonɗinol maaɗa wooɗiri.
64001003	Mi nani belɗum sanne wakkati banndiraaɓe meeɗen gom ngari kaalani kam dow no tiɓinoriɗaa goonga mo keɓuɗen oon, he no tokkirɗaa mo.
64001004	Walaa ko ɓuri welude kam, se hanaa mi nana sukaaɓe am no tokki laabi goonga ɗiin.
64001005	Banndam korsuɗo, golle lobbe ɗe ngaɗantaa banndiraaɓe meeɗen ɓe annduɗaa he baa ɓe a anndaa, no kollaa ko a kolniiɗo.
64001006	Ɓe ngaddi haala hidde maaɗa yeeso hawriine amin. Mi eeli ma walluɓe no welirta Alla heɓa ɓe ngaɗa jahaangal maɓɓe no haandiri.
64001007	Ngam kamɓe duu, dow innde Almasiihu ɓe ngaɗata jahaangal maɓɓe. Ɓe tefataa fuu balla gom he mo goonɗinaay Iisa.
64001008	Ndenne, enen goonɗinɓe Iisa, eɗen kaani wallude ir himɓe ɓee, ngam laatoɗen wallooɓe goonga oon sankitoo nokku fuu.
64001009	No woodi ko mbinndumi fa'ude he hawriine goonɗinɓe mooɗon, amma Diyoterefes, giɗuɗo ardaade huune fuu, wannaaka he ko mbinndumi ɗum sam.
64001010	Ngam majjum waɗi nde nii mi warowi, mi hollan golle nyidduɗe ɗe o waɗi, kanko tefoowo semteene amin, omo tokka, omo fena dow amin, amma ɗum fuu heƴaay mo, omo saloo weernude banndiraaɓe meeɗen, omo haɗa goonɗinɓe tawdaaɓe he makko ɓeen werna ɓe. Omo riiwa ɓe nder hawriine goonɗinɓe maɓɓe.
64001011	Banndam korsuɗo, too nyemmin ko boni, nyemmin ko wooɗi. Gaɗoowo ko wooɗi fuu no neɗɗo Alla. Gaɗoowo ko boni anndaa Alla abada.
64001012	Demetirus no neɗɗo lobbo, himɓe fuu no pilloo habaru makko, sabu nde nii goonga e hoore mum no woodunoo hunnduko wi'annoo o neɗɗo lobbo. Minen duu, miɗen kooli mo, aɗa anndi duu ceedaaku amin no goonga.
64001013	Ko ngiɗumi haalande ma ɗum no ɗuuɗi, mi hiɗaa winndude ɗum, ɗum fuu ɗo.
64001014	Mi haaɓi en ngiidaay, kaalden hunnduko e hunnduko.
64001015	Higiraaɓe maa wonɓe ɗo no njewte. Miɗo yewta higiraaɓe meeɗen fuu, gooto gooto. Jam wonda he maa.
65001001	Miin Yahuuda, minyo Yakuuba, maccuɗo Iisa Almasiihu, winndani on, onon ɓe Alla Baabiraawo hiɗi noddi, onon ɓe Iisa Almasiihu reeni.
65001002	Jam, yurmeene e hidde Alla ɓeydoo hakkune mooɗon faa noy walaa.
65001003	Giɗaaɓe am, nde goonga, mi hiɗiino winndande on dow habaru kisinam, ɗam kawtuɗen en fuu. Amma ko sakitii, mi hi'ii ko no tilsi mi winndana on ngam fooɗude hakkillooji mooɗon, mi wi'a on, ndurwon keddi baawɗe mooɗon ngam reenude ekkintinooje ɗe Alla watti gaba go'o nder juuɗe jeyaaɓe mum.
65001004	Mi winndanii on ngam himɓe ɓe kulataa Alla gom molake naati hakkune mooɗon, himɓe ɓe illa ko ɓooyi kiite mum'en mbinndaa. Iɓe oonya moƴƴere Alla ngam ɓe ngaɗa no weliri ɓe. Iɓe mbi'a ɓe anndaa Iisa Almasiihu, Joomiraawo meeɗen gooto jeyɗo en.
65001005	Onon annduɓe fuu, miɗo miccintina on, ko gaɗa ko Joomiraawo soptini Isra'ilankooɓe he juuɗe ɓiɓɓe Misira, o wari hakkune maɓɓe, saliiɓe goonɗinde mo.
65001006	Miccitee duu, ko maleykaaɓe ɓe kaaɗaayno he baawɗe ɗe Alla hokkunoo ɓe, cotti nokkuuje mum'en, Alla haɓɓiri ɓe callali, watti nder nimre to ɓe njottoo ɓe ndooma darŋal.
65001007	Miccitee Sodooma e Gomoora. Miccitee he ci'e piiliiɗe ɗe. Himɓe majje duu ngaɗiino kujje nyiddiniiɗe, misaali luuɗu e yeenude ɓe kanaa tagaaɓe. Ɓe kalkiraama norɗe hiite duumiinge, ngam hollude gaɗɗo iri nii he banndum fuu, no halkirtee no himɓe ɓee kalkiraa.
65001008	Baa ko ɗum waɗaama ngam daliila oo, moliiɓe naati hakkune mooɗon duu non ngoni no ngaɗa. Miilooji maɓɓe no uppa ɓe, ɓe ngaɗa ko nyiddinii, ɓe pekita ɓalli maɓɓe, ɓe murta he ardaŋal fuu, ɓe mbonna inɗe maleykaaɓe tedduɓe.
65001009	Tawi duu baa Mika'el, mawɗo maleykaaɓe he hoore mum, suusaay haalude ko boni fuu dow Ibiliisa baa nii ko geddi naatiino hakkune maɓɓe dow kooƴol ɓanndu Muusa. Ko o jaabii Ibiliisa o wi'i tan woni Joomiraawo hiitoto mo.
65001010	Amma himɓe ɓee no mbonna innde ko ɓe anndaa. Anndal maɓɓe nanndungal anndal ndabba, anndal ngaal fotaay taykaaki fuu, kanngal halkataa ɓalli maɓɓe.
65001011	Kaari, bone saaman dow maɓɓe, ɓe tokki laawol Kayinu. Ngam suuno seedere, ɓe naati oonyaare Balaama. Ɓe kalketee no Kora halkira wakkati murtunoo ko Alla wi'i.
65001012	Nde goonga kamɓe tunninta nyaamduuji ɗi kawroton nyaamon hakkune mooɗon. Wakkati nyaamduuji mbelɗi ngaddaa, ɓe kulataa hitere fuu, ɓe nyaaman faa ɓe ƴartina, ɓe ndarataako fuu ɓe keɗo goɗɗo. Iɓe nanndi duule ɗe henndu ruyni, duule ɗe ngalaa ndiyam. Iɓe nanndi leɗɗe kaanuɗe teɓeede nder wakkati mum amma ɗe ngalaa ɓiɓɓe. Iɓe nii leɗɗe ɗoofaaɗe, njoori karaw.
65001013	Iɓe cankita golle maɓɓe nyidduɗe hano no maayo sankitirta benkeƴƴe mum. Himɓe ɓee no nanndi koode jiilotooɗe. Alla resani ɓe nokku ɓurɗo nimre niɓɓude.
65001014	Enok, maamii'en jeɗɗaɓo nde nanngaama illa Aadamu, waɗinoo annabaaku dow maɓɓe wi'i : « Ndaa Joomiraawo no warda maleykaaɓe mum ujunaaji re'ataa, maleykaaɓe seniiɓe
65001015	ngam hiito himɓe fuu. O taƴana ɓe kiite ngam golle nyidduɗe ɗe ɓe ngaɗata nder rafi kulol Alla e haalaaji bonɗi ɗi ɓe kaali dow makko. »
65001016	Himɓe ɓee wakkati fuu no nguuntoo, no mboytitoo, no tokki suuno ɓerɗe mum'en bonɗe. Iɓe mana ko'e maɓɓe, iɓe mana woɓɓe duu ngam iɓe keɓa ko ɓe ngiɗi he maɓɓe.
65001017	Onon giɗaaɓe am, miccitee haalaaji ɗi lilaaɓe Iisa Almasiihu Joomiraawo meeɗen kaalannoo on illa arannde.
65001018	Nder haalaaji maɓɓe, ɓe mbi'ii on : « Nder wakkati cakitiiɗo, tokkooɓe muuyɗe ɓalli mum'en, haalooɓe ko ngiɗi gom ngarowan, njawoo on. »
65001019	Kamɓe nii ngoni fiyodirooɓe ko'e himɓe, miilooji himɓe tan ɓe ngondi, Ruuhu Alla wondaa he maɓɓe.
65001020	Amma onon giɗaaɓe am, cemmbiɗee nder goonɗinol mooɗon ceniingol, ndu'ee nder balla Ruuhu Ceniiɗo.
65001021	Njooɗee nder hidde Alla, ngattee hoolaare mon fuu dow Iisa Almasiihu Joomiraawo meeɗen. Nder yurmeene makko, o hokkan on mbuurnam nduumiiɗam.
65001022	Njurmee ɓe ɓerɗe mum'en pukkaaki he goonɗinde Iisa Almasiihu.
65001023	Woɓɓe, kisinee ɗum'en, mboɗɗinon ɓe hiite jahannama. Amma kakkilee to ɓe ndaaɓir on hakke maɓɓe, mboɗɗee ɓe, baa kolte maɓɓe mboɗɗee ɗum.
65001024	Yettoore tabbita he Alla gooto, kisinoowo en har Iisa Almasiihu Joomiraawo meeɗen. Alla waawi reeni on heɓa to on pergo. Alla waawi wannginde on nder teddungal mum, wartira on heewɓe welwelo, ɓe ngalaa fuu feloore gom. Kanko jeyii yettoore, teddungal, laamu, e baawɗe faa abada abadin. Aamiin !
66001001	Dewtere ndee hawri kujje cuuɗaaɗe ɗe Iisa Almasiihu wanngini. Alla holli mo ɗe ngam o wannginana maccuɓe mum, ko waroyta fuu nder ko ɓooyataa. Nden Iisa lili maleykaajo mum hollowa ɗe Yahaaya. Yahaaya, maccuɗo Iisa oo duu, seedake ko huune fuu ko o hi'i no haala Alla non ka Iisa Almasiihu wanngini.
66001003	Belɗo hoore woni jannguɗo dewtere annabaaku ndee. Welɓe ko'e ngoni hettiniiɓe haalaaji annabaaku nguu dey njogiti ko winndaa nder maggu. Hakiika, wakkati kaalaaɗo dow kujje ɗeen ɓadake.
66001004	Miin Yahaaya, winndani kawriiɗe goonɗinɓe jeɗɗi tawaaɗe nder leydi Asiya. Jam e moƴƴere ƴuwɗo to Alla gonɗo, gonnooɗo, e gonoowo, jam e moƴƴere ƴuwne to ruuhuuji jeɗɗi gonɗi yeeso jooɗorgal laamu makko, jam e moƴƴere ƴuwɗo to
66001005	Iisa Almasiihu, seedeejo kolniiɗo, arano ummintinaaɗo, laamiiɗo laamiiɓe duuniyaaru fuu ngonda he mooɗon. Almasiihu hiɗi en, soptini en he baawɗe hakke meeɗen har ƴiiƴam makko ndufaaɗam.
66001006	O waɗi en laamiiɓe e cakkanooɓe Alla ngam ngollanen Alla Baabiiko ! Teddungal e baawɗe tabbita he Iisa Almasiihu faa abada abadin. Aamiin !
66001007	— Ndaaree, omo warda he duule. Himɓe fuu no ngi'an mo, baa tontunooɓe mo. Lenyi duuniyaaru fuu no mboytoto ngam makko. Hakiika non. Aamiin !
66001008	Alla Joomiraawo Jom baawɗe, gonɗo, gonnooɗo e gonoowo, wi'i : « Miin woni fuɗɗorde, miin woni timmoode. »
66001009	Miin Yahaaya banndiraawo mooɗon goonɗinɗo Iisa. Mi hawti he mooɗon nder torra, nder laamu makko e nder tittinkinaaku ngu o ƴami en. Mi yaaraama semmbe semmbe dow duune Patamos ngam mi waajake haala Alla, mi haali ko ceediimi dow Iisa.
66001010	Alal, nyalaane Joomiraawo, keewumi Ruuhu Alla, sey nanumi gaɗa am daane toowne gom hano daane luwal.
66001011	Daane ndeen no wi'a : —Winndu ko ngi'ataa ɗum nder dewtere, lilda nde kawriiɗe goonɗinɓe jeɗɗi ɗee : Hawriine wonnde Efeesu, Simirna, Pergamu, Tiyatira, Sardes, Filadelfiya he Lawdikiya.
66001012	Njeeƴitiimi ngam hi'ude gonɗo no haalda he am, sey ngi'umi fitillaaji kaŋŋe jeɗɗi.
66001013	Caka fitillaaji ɗiin no tawa goɗɗum nannduɗo he Ɓii-Neɗɗo, omo ɓornii jabbaare, omo haɓɓi wakkaare kaŋŋe dow gabaare makko.
66001014	Gaasa hoore makko no rawni tar hano haabu. Gite makko no njayna hano ɗemle hiite.
66001015	Koyɗe makko no njalɓita hano no njamndi mboɗeeri jalɓitirta, wojja coy nde ndi wattaama nder hiite. Daane makko no wa'i iido ilol diyeele ɗuɗɗe.
66001016	Omo jogii nder nyaamo makko koode jeɗɗi. Takubaahi mbelki, ki kunndule ɗiɗi no wurtoo nder hunnduko makko. Yeeso makko no yayna hano no naange yaynirta caka nyalooma.
66001017	Wakkati ngi'umoomi, sey caamumi yeeso makko hano maayɗo. O yowi junngo makko nyaamo dow am, o wi'i kam : —Taa hulu ! Miin woni artuɗo, miin woni cakitittooɗo.
66001018	Mi duumiiɗo. Mi maayiino, amma joonin miɗo wuuri faa abada abadin. Miɗo woodi baawɗe dow maayde he laahara.
66001019	Ndenne, winndu ko ngi'uɗaa, he ko woni no waɗa joonin he ko waɗoyta yeeso.
66001020	Ndaa, maana koode jeɗɗi cuuɗiiɗum ɗe ngi'uɗaa nder nyaamo am nii : Koode jeɗɗi ɗeen ngoni maleykaaɓe kawriiɗe goonɗinɓe jeɗɗi. Maana fitillaaji kaŋŋe jeɗɗi ɗiin duu woni kawriiɗe goonɗinɓe jeɗɗi.
66002001	—Winndan maleykaajo hawriine Efeesu, mbi'aa : Lildal nii ƴuwngal to jogiiɗo nder junngo mum nyaamo koode jeɗɗi, jehoowo hakkune fitillaaji kaŋŋe jeɗɗi :
66002002	Miɗo anndi golleeji maa lobbi, jaggu e tittinkinaaku maa. Miɗo anndi ko a waawaa munyude bonɓe. A fonni wi'ooɓe kam'en no lilaaɓe, a tawi ko ɓe fenooɓe.
66002003	Miɗo anndi ko a munyi, ngam barke innde am. A yari bone, a soƴƴoraaki gaɗa.
66002004	Amma ndaraa, ngi'aa gacce ɗe peliranmaami : A woppi hidde maa nde ngoodannoɗaa kam illa arannde.
66002005	Miccitaa no ngorrunoɗaa. A fuɗɗirii no wooɗiri, dey yeeƴitiɗaa caamuɗaa. Tuubaa, mbattitaa golleeji maa, ngollaa no ngollirannoɗaa ! Nde nii a tuubaay, mi waran to maa, mi itta fitilla maa nder nokku mum.
66002006	Amma no woodi goɗɗum ko ngaɗunoɗaa no wooɗiri. Kanƴum woni a wanyi golleeji sewre Nikola'en hano no mbanyirmi ɗi.
66002007	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa ! Jaaliiɗo fuu mi hokkan ɗum nyaama ɓiɓɓe lekki kokkoohi mbuurnam ngonki nder koogol Alla.
66002008	—Winndan maleykaajo hawriine goonɗinɓe Simirna, mbi'aa : Lildal nii ƴuwngal to laatiiɗo kam woni arano, kam woni cakitiiɗo, maaynooɗo ummitii.
66002009	Miɗo anndi torra ka njarɗaa, miɗo anndi talkaaku ngu ngonduɗaa he mum, amma aɗa woodi riiku. Miɗo anndi mbonka ka hooƴooɓe ko'e mum'en no Yahudankooɓe mbi'ata dow maa. Amma himɓe ɓee, ɓe kanaa Yahudankooɓe, ɓe hawriine rewooɓe Ibiliisa.
66002010	Taa hulu torra ka njaroytaa yahde yeeso. Ibiliisa waɗan heewɓe nder mooɗon uddee ngam sii'aade on. On torretee balɗe sappo ka-kap. Amma durwa, to a woppu goonɗinol maa baa nii himɓe maa fuu no mbaretee non ngam mi hokkete lefol mbuurnam nduumiiɗam.
66002011	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa ! Jaaliiɗo fuu, maayde ɗiɗaɓere meemataa ɗum.
66002012	—Winndan maleykaajo hawriine goonɗinɓe Pergamu, mbi'aa mo : Lildal nii ƴuwngal to jom takubaahi ki kunndule ɗiɗi belnaaɗe.
66002013	Miɗo anndi aɗa jooɗii to Ibiliisa laami, amma ɗum fuu haɗaay a tokkii kam. A yankiraay kam baa nde worre. A tittinkinake nder goonɗinde kam to Seyɗan sinngi laamu mum faa yottii he wakkati mo Antipas seedeejo am kolniiɗo waraa nder wuro mooɗon.
66002014	Amma ndaa, gacce seɗɗaaje gom nii ɗe peliranmaami : Aɗa woodi tokkuɓe jannde Balaama, ekkintinɗo Balak fergina ɓiɓɓe Isra'el, nyaama tewuuji cakkanaaɗi tooruuje, omo waɗa ɓe njeena.
66002015	Non duu aɗa wondi he tokkuɓe ekkintinooje sewre Nikola'en.
66002016	Ndenne, tuubu joonin ! Se hanaa non duu, mi waran ko ɓooyataa, mi habdira ɓe takubaahi ngonki no wurtoo nder hunnduko am.
66002017	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa ! Jaaliiɗo fuu, mi hokkan ɗum nyaama nyaamdu cuuɗiinu, nyaamdu wi'eteenu « manna ». Mi hokkan joomum duu kaaƴel danel tar, ngel dow mum winndaa innde heyre, nde neɗɗo fuu anndaa sey jaɓoowo ngel.
66002018	—Winndan maleykaajo hawriine goonɗinɓe Tiyatira, mbi'aa mo : Lildal nii ƴuwngal to Ɓii-Alla, jom gite jalɓooje hano ɗemngal hiite, mo koyɗe mum no ƴelkita hano njamndi mboɗeeri ciiwaani.
66002019	Miɗo anndi golleeji maa lobbi. Miɗo anndi hidde maa, miɗo anndi goonɗinol maa. Miɗo anndi ballal ngal ngaɗanɗaa woɓɓe. Miɗo anndi tittinkinaaku maa. Jooni golleeji maa cakitiiɗi no ɓuri araneeji ɗiin ɗuudde.
66002020	Amma gacce ɗe peliranmaami nii. A acci Yesabel, debbo bi'oowo kam no annabiijo, nder jannginooje mum no majjina gollooɓe am, ɓe tinnoo nder jeenu he nyaamɗe tewuuji cakkanaaɗi tooruuje.
66002021	Mi hokki mo wakkati ngam o tuuba, amma walaa ko nanngi ɓerne makko nde hanaa jeenu.
66002022	Mi waɗan o nyawa nyaw manngu, o fukkoo. Mi waɗa fijidooɓe he makko njara torra faa noy walaa. Mi waɗan ɗum joonin joonin nde ɓe tottitaaki golleeji debbo bonɗo oo.
66002023	Mi waran tokkuɓe jannde makko. Kawriiɗe goonɗinɓe fuu no anndan ko miin woni annduɗo miilooji ɓerɗe ɓiɓɓe aadama. Neɗɗo mooɗon fuu mi yoɓan ɗum dey-dey gollal mum.
66002024	Amma onon goonɗinɓe hoddiiɓe nder Tiyatira, onon ɓe tokkaay mo, onon ɓe tefaay faamude maana ko tokkuɓe mo mbi'ata sirriiji Ibiliisa lugguɗi. Sikka fuu walaa mi yowataa donngal gom fuu dow mooɗon.
66002025	Ndenne, tiiɗee he goonɗinol mooɗon faa nyannde ngartoymi.
66002026	Jaaliiɗo fuu, tinniiɗo no waɗa ko weli kam sey nyannde timmi, mi waɗan joomum laamoo dow leyɗe fuu.
66002027	O laamorto lenyi ɗiin he sawru njamndi. O mornya ɗi hano no looɗe loopal mornyirtee, cankitoo. Mi waɗan joomum laamoo dow lenyi duuniyaaru,
66002028	hano no keɓirmi baawɗe he Baabiraawo. Mi hokkan joomum duu hoodere fajiri.
66002029	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa !
66003001	—Winndan maleykaajo hawriine goonɗinɓe wonnde Sardes, mbi'aa : Lildal nii ƴuwngal to jogiiɗo koode jeɗɗi, jogiiɗo ruuhuuji Alla jeɗɗi : Miɗo anndi golleeji maa. Aɗa hi'ee hano a buurɗo, amma a maayɗo.
66003002	Umma, dara, connyinaa seɗɗa ko njogiɗaa nder jikku terɗe to ɗe maayu gaba go'o. Ngam mi tawi golleeji maa ɗiggaay yeeso Alla.
66003003	Miccita Habaru lobbo mo njannginaɗaa he mo nanuɗaa. Tuubu, ngolliraa mo. Nde nii a ummaaki ndariɗaa, mi waran a siryaaki. Mi waran, no gujjo warirta. A anndititaa wakkati mo ngaranmi.
66003004	Nder Sardes, aɗa woodi himɓe seɗɗaaɓe, ɓe tawaaka nder gaɗol bone fuu. Himɓe seɗɗaaɓe ɓee, no njahdan he am, iɓe ɓornii kolte daneeje ngam ɓe poti yahdude he am.
66003005	Jaaliiɗo no ɓornetee kolte daneeje. Mi moytataa innde joomum nder dewtere mbuurnam faa abada abadin. Wakkati ndartoomi yeeso Baaba am he maleykaaɓe mum mi wi'an neɗɗo oo, miin jeyii mo.
66003006	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa !
66003007	—Winndan maleykaajo hawriine goonɗinɓe Filadelfiya, mbi'aa mo : Lildal nii ƴuwngal to Ceniiɗo, Goongaajo, jogiiɗo omtirngel dammbugal laamu Daawda. Nde o omtii ngal walaa ommboowo ngal. Nde o ommbii ngal duu walaa omtoowo ngal.
66003008	Miɗo anndi golleeji maa. Ndaa mi accanii ma dammbugal no omtii, walaa baawɗo ommbii ngal. Miɗo anndi a walaa semmbe sanne, amma ɗum fuu haɗaay aɗa feŋi he haala am. A yankiraay kam.
66003009	Hawriine rewooɓe Ibiliisa no wi'a ko kam'en no Yahudankooɓe, amma ɓe penan, ɓe kanaa Yahudankooɓe. Mi tilsinan ɓe, ɓe ngara ɓe kofo faa yeeso maa, nden ɓe paaman ko miɗo hiɗi ma.
66003010	Ngam a tittinkinake, a jogake haala am faa noy walaa. Miin duu mi reenete nder wakkati cattuɗo, wakkati garoowo dow kappa kuula duuniyaaru fuu, ngam etude goonɗinol himɓe mayru.
66003011	Garol am ɓadake. Tiiɗu faa noy walaa he ko njogiɗaa. To neɗɗo fuu teetu lefol jaalorgal maa.
66003012	Jaaliiɗo fuu, kam ngaɗanmi bonjariyal Juulirde Alla am mawne wonnde dow. Joomum wurtataako nder mayre kaden faa abada abadin. Mi winndan dow joomum innde Alla am, he innde huɓeere Alla inndirteene « Ursaliima keso », huɓeere ƴuwne dow to Alla am jippii. Dow joomum duu mbinndanmi innde am heyre nde keɓumi.
66003013	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa !
66003014	—Winndan maleykaajo hawriine goonɗinɓe Lawdikiya, mbi'aa mo : Lildal nii ƴuwngal to Kumnoowo amaana, Seedeejo kolniiɗo, Kaaloowo goonga, bi'eteeɗo duu Wuddu huune fuu ko Alla tagi.
66003015	Miɗo anndi golleeji maa, a feewaa a wulaa. Ndeen no haani ngaɗaa gootel : Peewaa naa mbulaa !
66003016	Amma ko nii caka dey-dey taweɗaa, a wulaa a feewaa, mi tuute.
66003017	Aɗa wi'a aan kay a diikuɗo a hawri njawdi, a haajaaka baafuy. Amma a anndaa ko a miskiini, ko a jurminiiɗo, a talka, a bumɗo, gonɗo terru. Amma ɗum fuu a anndanaa ɗum.
66003018	Ngam majjum hettina tinndinooje am, cooda to am kaŋŋe laaɓiniraaɗe hiite heɓa laatoɗaa diikuɗo. Coodaa kolte daneeje, ɓornoɗaa, cudda ɓanndu maa wonndu terru, kisa semteene. Cooda safaare gite, cawraa gite maa ngam ngi'aa yeeso maa.
66003019	Neɗɗo fuu mo ngiɗumi, mi fooɗan nowru mum mi elta ɗum. Ndenne, tarsinaa, tuubaa !
66003020	Hettina, miɗo darii dammbugal, miɗo salmina. Neɗɗo fuu nanɗo daane am omti, mi weerana ɗum. Mi nyaamda he mum, kam duu nyaamda he am.
66003021	Non no keɓirmi jaalorgal njooɗiimi hadde Baaba am, jaaliiɗo fuu joddoto he am dow jooɗorgal laamu hadde Baaba am nder laamu mum.
66003022	Jom nowru fuu horkita nowru mum nana ko Ruuhu Alla wi'ata kawriiɗe goonɗinɓe Iisa !
66004001	Gaɗa ko mbinndumi ɗereeji yahde he kawriiɗe goonɗinɓe Iisa, sey ngi'umi nder kammu dammbugal gom no omtii, nanumi daane wonnde no haalda he am, hano luwal woni no fuufee nii, daane ndeen no wi'a kam : —Ƴeenyu, war ɗo, faa mi holle ko waɗoyta yahde yeeso.
66004002	Wakkati mum da keewumi Ruuhu Alla, sey ngi'umi jooɗorgal laamu dow kammu, neɗɗo gom no jooɗii dow maggal.
66004003	Omo ƴelkita hano kaaƴe peɗe bi'eteeɗe yaspa naa sardis. Ciiɓo-ciiɓowal no fiilii jooɗorgal makko. Ingal ƴelkita hano hayre wi'eteene emerooda.
66004004	Jooɗorɗe laamu laso e nay no piili jooɗorgal makko. Dottiiɓe mawɓe laso e nayo no njooɗii dow majje, iɓe ɓornii kolte daneeje, iɓe ngatti kufuneeje kaŋŋe.
66004005	Maƴƴe, olko daaɗe mawɗe, he diggaali no ƴuwa nder jooɗorgal ngaal. Yeeso maggal no tawa fitillaaji jeɗɗi gonɗi no njalɓa. Fitillaaji ɗiin ngoni ruuhuuji Alla jeɗɗi.
66004006	Huune gom nannduɗum maayo, no rawni tar hano danndorgal, no weɗɗiti yeeso maggal. Kujje buurɗe nay gom, ɗe gite re'ataa no tawa yeeso e gaɗa mum'en fuu, ngatti jooɗorgal ngaal caka.
66004007	Nder kujje nay ɗeen, arandeere ndeen no nanndi muusuuru ladde. Ɗiɗaɓere ndeen no nanndi ga'el. Tataɓere ndeen yeeso mum no nanndi he yeeso ɓii-aadama. Nayaɓere ndeen no nanndi he ciilal gonngal no fiira.
66004008	Kujje nay ɗee, gootel majje fuu no tawra bippoole jeegom. Ɓalli e bippoole majje fuu no keewi gite dow e ley. Jemma e nyalooma iɗe he ko townude daaɗe, iɗe mbi'a : — Ceniiɗo, Ceniiɗo, Ceniiɗo, Joomiraawo, Alla Jom Baawɗe, gonnooɗo keeŋa, gonɗo hannden, gonoowo jaaŋo.
66004009	Kujje nay ɗee no teddina, no mana, no njetta Duumiiɗo, jooɗiiɗo dow jooɗorgal laamu oon.
66004010	Wakkati fuu mo kujje nay ɗee kaalata, dottiiɓe laso e nayo ɓeen no kofo, no cujida yeeso gonɗo dow jooɗorgal oon. Iɓe cujidana Duumiiɗo faa abada abadin. Iɓe itta kufuneeje maɓɓe iɓe ndesa yeeso jooɗorgal makko, iɓe mbi'a :
66004011	—Alla Joomiraawo amin, a foti keɓa teddungal, manngu he baawɗe, ngam a tagi huune fuu. Muuyɗe maaɗa ngaɗi, ɗe mbanngi. Muuyɗe maaɗa ngaɗi, ɗum fuu ɗum tagaa.
66005001	Nder nyaamo gonɗo no jooɗii dow jooɗorgal laamu oon, mi hi'i dewtere taggaane gom. Dewtere ndee, gaɗa e yeeso mayre fuu no winndaa. Inde haatimira kaatimiije jeɗɗi.
66005002	Mi hi'i maleykaajo jamo gom, mo nder daane toowne no goyna no wi'a : —Moy foti feŋita kaatimiije ɗee, taggita dewtere ndee ?
66005003	Walaa dow kammu dow duuniyaaru naa hakkune maayɓe baawɗo taggita dewtere ndee naa njannga nder mayre.
66005004	Mboyumi bojji naawɗi, ngam neɗɗo fuu heɓaaka potuɗo taggiti dewtere ndeen naa daarude ko woni nder mayre.
66005005	Nden nder dottiiɓe ɓeen, dottiijo gom wi'i kam : —Taa wullu ! Ndaa jippotooɗo he Daawda nii, muusuuru ladde ƴuwnu he lenyol Yahuuda, muusuuru ladde heɓudu jaalorgal nduun nii. Kayru waawi feŋitidde kaatimiije jeɗɗi ɗeen, ndu taggita dewtere ndeen.
66005006	Sey ngi'umi Njawdiri gom no ndarii hadde jooɗorgal laamu ngaal. Kujje nay buurɗe ɗeen e dottiiɓe mawɓe laso e nayo ɓeen no piilini. Indi darii hano ko hirsanoo. Indi woodi gite jeɗɗi he luwe jeɗɗi. Gite jeɗɗi ɗee ngoni ruuhuuji Alla jeɗɗi, lileteeɗi nder duuniyaaru fuu.
66005007	Njawdiri ndiin yehi, jaɓi dewtere taggaane ndeen nder nyaamo gonɗo dow jooɗorgal laamu oon.
66005008	Wakkati ndi jaɓi dewtere ndeen, kujje nay buurɗe ɗeen he dottiiɓe laso e nayo ɓeen fuu kofi yeeso mayri. Neɗɗo maɓɓe fuu no jogii hoddu he urorde kaŋŋe heewne uurdi welni. Du'aa'uuji seniiɓe, himɓe Alla non nii ya.
66005009	Iɓe njima jimol kesol, iɓe mbi'a : « Aan foti njaɓaa dewtere ndee, feŋitaa kaatimiije mayre, ngam a waranooma. Nder barke ƴiiƴam maaɗa, a wartiri potal hakkune Alla e himɓe mum, himɓe cuuɗi baaba feere-fereeji, haalooɓe ɗemle feere-fereeje, tawaaɓe nder lenyi feere-fereeji e leyɗe feere-fereeje.
66005010	Nder barke ƴiiƴam maa a waɗii ɓe himɓe Laamu Alla, ngaɗɗaa ɓe cakkanooɓe Alla ngam ɓe ngollana Alla, ɓe laamoo dow duuniyaaru fuu. »
66005011	Ko ƴeewmi, sey nanumi daaɗe maleykaaɓe ujunaaji ujunaaji, wonɓe no piili jooɗorgal laamu ngaal, kujje buurɗe ɗeen, he dottiiɓe laso e nayo ɓeen.
66005012	Iɓe njima nder daaɗe toowɗe, iɓe mbi'a : « Njawdiri mbaraani ndiin, ndi foti baawɗe, njawdi, hikmaaku, semmbe, teddungal, darja, kam e yettoore ! »
66005013	Nanumi kaden, tagaadi fuu tagaani, tawaani dow e ley, tawaani nder maayo, wonndi ley beɗi leydi no yima no wi'a : « Yettoore, teddungal, darja e baawɗe laatanoo gonɗo dow jooɗorgal laamu oon. Ɗum laatanoo duu Njawdiri ndiin, faa abada abadin ! »
66005014	Kujje buurɗe ɗeen duu no njaaboo no mbi'a : —Aamiin ! Dottiiɓe ɓeen duu no kofo, no cujidana Joomiraawo.
66006001	Wakkati ngonnoomi miɗo daara ndeen, sey ngi'umi Njawdiri ndiin feŋiti haatimiire arandeere ndeen, nder kaatimiije jeɗɗi ɗeen. Wakkati haatimiire ndeen feŋitaa, sey nanumi hakkune kujje nay buurɗe ɗeen, wonnde no wi'a nder daane nanndune riggaaŋo : —War !
66006002	Miɗo daara nii, sey ngi'umi puccu ndaneewu gom, baɗɗiiɗo ngu no jogii birowal, o hokkaa lefol laamu. Nden o wurtii hano keɓuɗo jaalorgal. O wurtake duu ngam heɓoyde jaalorgal kaden.
66006003	Wakkati Njawdiri ndiin feŋitinno haatimiire ɗiɗaɓere ndeen, sey nanumi nder kujje nay buurɗe ɗeen, daane ɗiɗaɓere gom wi'i kaden : —War !
66006004	Nden puccu mboɗeewu coy gom wanngi. Baɗɗiiɗo ngu oon, kam duu hokkaa takubaahi mawki. O hokkaa duu baawɗe ittude jam nder duuniyaaru, ngam himɓe mbarodira.
66006005	Wakkati Njawdiri ndiin feŋitinno haatimiire tataɓere ndeen, sey nanumi nder kujje buurɗe ɗeen, daane tataɓere gom no wi'a : —War ! Nden ngi'umi puccu ɓaleewu gom wanngi, baɗɗiiɗo ngu oon no jogii etirgal.
66006006	Nden nanumi hakkune kujje buurɗe nay ɗeen, daane gom no wi'a : Eterde alkama worre, njobdi ceede gollal nyalooma muɓɓo. Eterɗe gawri tati duu, njobdi gollal nyalooma muɓɓo. Amma to meemu nebbam naa cabiijam.
66006007	Wakkati Njawdiri ndiin feŋitinno haatimiire nayaɓere ndeen, sey nanumi nder kujje buurɗe ɗeen, daane nayaɓere gom no wi'a : —War !
66006008	Sey ngi'umi puccu puru gom, baɗɗiiɗo ngu oon woni maayde, laahara no tokkitii gaɗa. Duuniyaaru feccaa pecce nay. Ɓe kokkaa baawɗe dow fecco wooto, ɓe mbarira himɓe feccere ndeen takubaahi, rafo, balaa'u he kujje ladde.
66006009	Wakkati Njawdiri ndiin feŋitinno haatimiire joyaɓere ndeen, sey ngi'umi ley hirsirde waranooɓe ngam ɗowtanake haala Alla he ngam ɓe mbaajake ka.
66006010	Nder daaɗe toowɗe, iɓe mbi'a : —Yaa Joomiraawo ! Ceniiɗo, Goongaajo, a hiitoto himɓe duuniyaaru, njoptonoɗaa min, ngam ɓe ndufi ƴiiƴam amin. Amma nde ɗum fuu, ɗum waɗoyta ?
66006011	Nden neɗɗo maɓɓe fuu hokkaa jabbaare raneere, ɓe mbi'aa ɓe keɗo wakkati seɗɗa faa nyannde banndiraaɓe maɓɓe hoddiiɓe, he gollidiɓɓe he mum'en nder gollal Alla mbaree ginan hano no ɓe mbariraa.
66006012	Wakkati Njawdiri ndiin feŋitinno haatimiire jeegaɓere ndeen, sey nanumi leydi dimmbi, dimmbande mawne. Naange niɓɓi hano suddamaare ɓaleere, lewru duu wojji coy hano ƴiiƴam.
66006013	Koode caami hano no ɓiɓɓe ibbi kecce caamirta nde henndu mawnu wifi.
66006014	Kammu duu taggaa hano no daago taggirtee, majji. Baamle e duuɗe fuu ɗoofaa nder nokkuuje mum'en.
66006015	Laamiiɓe duuniyaaru, mawɓe haalooɓe nanee, hooreeɓe soogeeji, riikuɓe, wooduɓe baawɗe, jom'en semmbe gawri, rimɓe he maccuɓe fuu cuuɗowi nder lowi, ley baamle he hakkune tepaaje.
66006016	Iɓe mbi'a baamle he tepaaje ɗeen : —Caamee dow amin. Cuuɗon min heɓa min mboɗɗoo yeeso gonɗo dow jooɗorgal laamu oon. Cuuɗon min, min mboɗɗoo tikkere Njawdiri ndiin.
66006017	Moy waawi daɗude ? Ngam nyalaane tikkere maɓɓe mawne ndeen yottake.
66007001	Gaɗa feŋitol haatimiire jeegaɓere ndeen, sey ngi'umi dow keeri duuniyaaru nay ɗiin fuu, maleykaaɓe nayo no ndarii dow majji. Iɓe paddi keni nay bifooji dow duuniyaaru ɗiin wifude dow leydi, dow diyeele he dow leɗɗe fuu.
66007002	Ngi'umi kaden maleykaajo gom wurtii har lettugal no jogii haatimiire Alla Duumiiɗo. O ƴewni maleykaaɓe nayo kokkaaɓe baawɗe halkude leydi e diyeele.
66007003	O wi'i ɓe : —To kalkee leydi, to kalkee ndiyam naa lekki fuu ginan. Ndoomee faa min ngaɗana maccuɓe Alla seede dow tiiɗe maɓɓe.
66007004	Nden nanumi wi'a ujunaaji hemre e lasooji ɗiɗi e nayo (144,000) woni dimma waɗanaaɓe seede oon dow tiiɗe mum'en ɓeen. Ɓe fuu duu ɓe ƴuwaanaa he lenyi Isra'el sappo e ɗiɗi ɗiin.
66007005	Lenyol Yahuuda, ujunaaji sappo e ɗiɗo (12,000), lenyol Ruuben, ujunaaji sappo e ɗiɗo (12,000), lenyol Gada, ujunaaji sappo e ɗiɗo (12,000),
66007006	lenyol Asiira, ujunaaji sappo e ɗiɗo (12,000), lenyol Naftali, ujunaaji sappo e ɗiɗo (12,000), lenyol Manasa, ujunaaji sappo e ɗiɗo (12,000),
66007007	lenyol Simeyon, ujunaaji sappo e ɗiɗo (12,000), lenyol Lewi, ujunaaji sappo e ɗiɗo (12,000), lenyol Isakar, ujunaaji sappo e ɗiɗo (12,000),
66007008	lenyol Jabulon, ujunaaji sappo e ɗiɗo (12,000), lenyol Yusufu, ujunaaji sappo e ɗiɗo (12,000), lenyol Benyamin, ujunaaji sappo e ɗiɗo (12,000).
66007009	Gaɗa limtol inɗe ɗee, miɗo ƴeewa, sey ngi'umi jama'aare mawne gom, nde limtataako. Nder mayre no tawa himɓe leyɗe fuu, himɓe lenyi fuu haalooɓe ɗemle fuu no tawa nder mayre. Jama'aare ndeen no ndarii yeeso jooɗorgal laamu ngaal he Njawdiri ndiin. Iɓe ɓornii jabbaaje daneeje. Licce dabinaaje no nder juuɗe maɓɓe.
66007010	Iɓe kuuɓa daaɗe toowɗe, iɓe mbi'a : —Kisinam ƴuwataana to Alla meeɗen, Alla gonɗo dow jooɗorgal laamu, he Njawdiri ndiin.
66007011	Maleykaaɓe ɓeen fuu piili jooɗorgal ngal, dottiiɓe ɓeen he kujje nay buurɗe ɗeen. Ɓe fuu, ɓe turii, yeesooji maɓɓe faa he leydi, yeeso jooɗorgal laamu ngaal. Ɓe cujidanii Alla,
66007012	iɓe mbi'a : —Aamiin ! Teddungal, darja, ndimaaku, hikmaaku, baawɗe, semmbe e yettoore, laatanoo Alla meeɗen, faa abada abadin ! Aamiin !
66007013	Nden gooto nder dottiiɓe ɓeen ƴami kam, wi'i : —Moy'en ngoni himɓe, ɓorniiɓe jabbaaje daneeje ɓee ? Toy ɓe ƴuwi ?
66007014	Sey njaabimi, mo mbi'umi : —Dottiijo, aan woni annduɗo. Nden o wi'i kam : —Ɓe ngoni yarɓe torra nawka. Ɓe cocci jabbaaje maɓɓe nder ƴiiƴam Njawdiri ndiin. Ƴiiƴam ɗam rawnini jabbaaje maɓɓe.
66007015	Ngam majjum waɗi iɓe yeeso jooɗorgal Laamu Alla. Jemma e nyalooma iɓe nder Juulirde mawne ngam rewude Alla. Gonɗo dow jooɗorgal laamu oon reenata ɓe.
66007016	Ɓe ɗomɗataake, ɓe ndafataake kaden, naange e wulowulo tappataa ɓe kaden.
66007017	Ngam Njawdiri wonndi dow jooɗorgal laamu mum durata ɓe, ndi oora ɓe faa dow to ndiyam, kokkoojam mbuurnam ɓulata. Alla moytata gonɗi maɓɓe fuu.
66008001	Wakkati Njawdiri ndiin feŋitinno haatimiire jeɗɗaɓere ndeen, sey ɗum waɗi siw. Feccere yamnde, ko olko gom fuu nanaaka nder kammu.
66008002	Gaɗa majjum sey ngi'umi maleykaaɓe jeɗɗo gom no ndarii yeeso Alla, ɓe kokkaa luwe jeɗɗi.
66008003	Nden maleykaajo gom wari darii hadde sakkirde ndeen. Omo jogii urorngel gaɗiraangel kaŋŋe. O hokkaa uurdi ɗuundi gom o sakkida he du'aa'uuji seniiɓe, himɓe Alla, dow sakkirde waɗiraane kaŋŋe wonnde yeeso jooɗorgal laamu ndeen.
66008004	Nder junngo maleykaajo oon, cuurki uurdi ndiin ummodi he du'aa'uuji seniiɓe, himɓe Alla ɓeen, fa'i yeeso Alla.
66008005	Maleykaajo oon hooƴi urorngel ngeel, o itti hiite dow sakkirde ndeen o hebbini ngel. Nden o faɗɗi ngel nder duuniyaaru. Sey pelmaali he olko nanaa, maƴƴe ngaɗi, leydi dimmbii.
66008006	Gaɗa maƴƴe he dimmbaaki leydi gaɗuki ɗum, maleykaaɓe jeɗɗo jogiiɓe luwe jeɗɗi ciryii puufa luwe mum'en.
66008007	Maleykaajo arano oon fuufi luwal mum, sey malmalluuje, hiite e ƴiiƴam hawrodira faɗɗaa dow leydi. Hiite nyaami feccere worre dow pecce tati duuniyaaru e leɗɗe nde nii ɗum fuu ɗum senndaama. Nge nyaami huɗo hecco fuu tawaako dow leydi.
66008008	Maleykaajo ɗiɗaɓo oon fuufi luwal mum, sey huune mawne gom wa'une waamnde jalɓoore faɗɗaa nder maayo. Sey feccere worre dow pecce tati nde nii maayo feccanooma laatii ƴiiƴam.
66008009	Feccere worre dow pecce tati ko wuuri nder maayo ngoon mbaati. Laanaaji ndiyam ɗiin duu, feccere worre dow pecce tati dimma majji cankiti.
66008010	Maleykaajo tataɓo oon fuufi luwal mum, sey hoodere mawne gom ƴuwi dow kammu, saami dow feccere worre dow pecce tati nde nii diyeele e to njogoto ndiyam fuu cenndaama. Hoodere ndeen no jaawa faa noy walaa.
66008011	Innde hoodere ndeen woni : « Tooke kaaɗɗe ». Wakkati nde saamunoo nder diyeele ɗeen, sey feccere ndeen haaɗi rok. Kaaɗirka mayre, waɗi ko heewɓe nder yarɓe he diyeele ɗeen maayi.
66008012	Maleykaajo nayaɓo oon fuufi luwal mum. Sey feccere naange worre dow pecce mum tati, feccere lewru worre dow pecce mum tati, he feccere worre dimma koode dow pecce mum tati piyaa. Pecce piyaaɗe ɗeen fuu niɓɓi. Jemma e nyalooma pecce ɗeen fuu keppi yeynude.
66008013	Wakkati mum da ƴeewumi, ngi'umi ciilal gom no fiira dow faa to woɗɗi. Sey nanumi nder daane toowne, ingal wi'a : —Kaari ! Kaari ! Kaari ! Bone woodanii himɓe duuniyaaru, nde nii maleykaaɓe tato ɓeeto puufi luwe mum'en.
66009001	Wakkati maleykaajo joyaɓo oon fuufi luwal mum, sey ngi'umi hoodere ƴuwi dow saami ley. Hoodere ndeen hokkaa omtirngel ngaykaa nga walaa fuu keerol.
66009002	Wakkati hoodere ndeen omti ngaykaa ngaan, sey cuurki ƴuwi nder magga ƴeenyi dow. Ki nanndaana he cuurki duɗal manngal. Ki suuɗi naange, nokku fuu niɓɓi tik.
66009003	Sey ɓaɓɓatti no mburtoo nder makki, no cankito dow leydi nokku fuu. Ɗi kokkaa tooke kaaɗɗe iri tooke jahe.
66009004	Ɗi kokkaaka laawol torrude ko fuɗata fuu dow leydi hano ir huɗo'en naa leɗɗe. Amma himɓe, ɓe alaama Alla oon tawaaka dow tiiɗe mum'en, kamɓe tan mbi'aa ɗi torra.
66009005	Ɗi ngalaa laawol warude ɓe amma iɗi mbaawi torrude ɓe faa noy walaa, faa ɗum waɗa lebbi joy. Naawɗum, torran ɓe ɗam, nanndaana he fettande yaare.
66009006	Nder lebbi joy ɗii, himɓe tefan maayde nannga ɓe amma nde nanngataa ɓe. Ɓe coofan maayde, amma nde woɗɗoto ɓe.
66009007	Ɓaɓɓatti ɗii no nanndi he pucci ciryaaɗi ngam konu. Kufuneeje kaŋŋe ngoni dow ko'e majji. Geese majji no nanndi geese ɓiɓɓe aadama.
66009008	Gaaci majji no nanndi gaasa debbo. Nyiiƴe majji no nanndi nyiiƴe muusuuru ladde.
66009009	Gabaaje majji no ɓorna goɗɗum nannduɗum toggel njamndi. Sonnyo bippoole majji no nanndi sonnyo pucci kaɓɓanaaɗi torko konu.
66009010	Laacol ngootu majji fuu no nanndi he laacol yaare. Laaci ɗii, ɗi torrirta himɓe faa lebbi joy.
66009011	Maleykaajo kawjiiɗo ngaykaa ngaan woni laamiiɗo majji. Omo inndiree Abadon nder ibrankoore naa Apolliyon nder gerekankoore.
66009012	Balaa'u arano oon wittake, jooni ɗiɗi gom no gaɗa warde.
66009013	Maleykaajo jeegaɓo oon fuufi luwal mum, sey nanumi daane gom no ƴuwa nder seraaji nay sakkirde waɗiraade kaŋŋe wonnde yeeso Alla.
66009014	Daane ndeen wi'i maleykaajo jeegaɓo oon haɓɓita maleykaaɓe nayo, haɓɓaaɓe hadde maayo wi'eteeŋo Efratis ɓeen.
66009015	Maleykaaɓe ɓeen kaɓɓitaa. Kamɓe ngoni siryaaɓe mbarowa feccere worre nder pecce tati nde nii himɓe duuniyaaru peccaama pecce tati. Barol maɓɓe ngool waɗoytaana nder hitaane, lewru, nyalaane, e wakkati mo darna ngam majjum.
66009016	Mi nani wi'a ko honooɓe baɗɗiiɓe pucci ɓeen no ngaɗa miliyooji keme ɗiɗi.
66009017	Ndaarumi sey ngi'umi waɗɗiiɓe pucci ɗiin no ɓornii toggohoy ngaɗiraakoy njamndi mboɗeeri coy hano hiite, ikoy oolɗi hano sinaadar, ikoy bulɗi hano kammu. Ko'e pucci ɗiin no nga'i hano ko'e muusuuji ladde. Hiite, cuurki he sinaadar no mburtoo nder kunndule majji.
66009018	Hiite ngeen, cuurki kiin he sinaadar oon ngoni bala'uuji tati bonɗi, barooji feccere worre dow pecce tati nde nii himɓe peccaama pecce tati.
66009019	Baawɗe pucci ɗiin ngalaana nder kunndule he laaci majji. Laacol ngootu majji fuu no woodi hoore nanndude hoore mboddi. Laaci ɗii, pucci ɗiin nawtorto ngam waɗande himɓe bone.
66009020	Heɓuɓe kisi bala'uuji ɗii tuubaay mbattiti mbuurnam mum'en nder ko mbownoo waɗude. Ɓe mboppaay rewude ginnaaji, tooruuje gaɗiraaɗe kaŋŋe naa cardi naa njamndi mboɗeeri naa kaaƴe naa leɗɗe. Tooruuje ɗe mbaawaa hi'i naa nani naa dillude.
66009021	Heɓuɓe hisi ɓee tinni he waɗude ittol yonki, jiimangaaku, nguyka, jeenu e ko nanndi he mum.
66010001	Gaɗa balaa'u oo sey ngi'umi maleykaajo jom semmbe gom ƴuwi dow jippii. Omo suddi nder luuldere gom. Ciiɓo-ciiɓowal no fiilii dow hoore makko. Yeeso makko no wa'i hano naange, koyɗe makko duu no nga'i curŋol hiite.
66010002	Dewtel pamarel gom no omtii nder junngo makko. Omo jogii ngel, koyngal makko nyaamowal no dow maayo, nanowal ngal no dow leydi.
66010003	O ƴewni, daane makko no nii hano daane muusuuru ladde. Wakkati mum da, pelmaali jeɗɗi ngaɗi,
66010004	gaɗa majji, ciryiimi winndude ko ɗi mbi'i, sey nanumi daane gom ƴuwi dow, wi'i kam : —To winndu ko ɗi mbi'i, to nowru fuu nanu ko ɗi mbi'i.
66010005	Maleykaajo mo ngi'umi oon ɓanti nyaamo mum dow,
66010006	hunori innde Alla Duumiiɗo faa abada, taguɗo kammu e ko woni nder mum, taguɗo leydi e ko woni nder mum, taguɗo maayo e ko woni nder mum, wi'i : —Wakkati fuu heddaaki joonkay.
66010007	Nder balɗe ɗe maleykaajo jeegaɓo oon fuufata luwal mum, Alla tabbintinan anniya mum cuuɗiiɗo hano no o haalirannoo ɗum annabiiɓe makko laatiiɓe maccuɓe makko.
66010008	Nden daane nde nanumi ndeen, wi'i kaden : —Jaɓoy dewtel ngel nder junngo maleykaajo mo ngi'uɗaa oo.
66010009	Nden njehumi to maleykaajo oon, mbi'umi mo : —Linnyam dewtel ngel. Sey o jaabii kam o wi'i : —Jaɓu, nyaamu ngel. Nder hunnduko maaɗa ingel nii njuumri amma ngel haaɗante nder reedu.
66010010	Njaɓumi dewtel ngel he junngo maleykaajo oon, nyaamumi ngel. Nanumi ingel weli nder hunnduko am hano njuumri nii, amma wakkati moɗunoomi ngel faa ngel naatowi nder reedu am, sey nanumi, ingel haaɗi rok nder mayru.
66010011	Nden daaɗe gom no mbi'a kam : —No tilsi ngaɗanaa himɓe leyɗe feere-fereeje, himɓe haalooɓe ɗemle feere-fereeje, he laamiiɓe heewɓe annabaaku dow anniya Alla oo.
66011001	Kokkaami ƴommbal gom, mbi'aami : —Umma, etu Juulirde Alla mawne he sakkirde mum, limaa himɓe foto ngoni no ndewa Alla nder mayre.
66011002	To etu batamaare yaasin wonnde no filkitii, accir nde non ngam ɓe kanaa Yahudankooɓe accanaa nde. Ɓe ngaɗan lebbi lasooji ɗiɗi e ɗiɗi, iɓe laamii huɓeere seniine ndeen.
66011003	Mi hokkan seedeeɓe am ɗiɗo ɓee, baawɗe gaɗol annabaaku. Ɓe ngaɗan balɗe ujunere e keme ɗiɗi e lasooji tati (1,260), iɓe ɓorno saakuuji, iɓe ngaɗa annabaaku.
66011004	Seedantooɓe Alla ɗiɗo ɓee ngoni jaytuuje ɗiɗi ɗeen e fitillaaji ɗiɗi ɗiin gonɗi no ndarii yeeso Joomiraawo, Jom duuniyaaru.
66011005	Neɗɗo fuu tefi torra ɓe, hiite wurtotoo nder kunndule maɓɓe wara joomum. Neɗɗo fuu tefi torra ɓe, too sikka fuu walaa, maayde woni mbaka joomum.
66011006	Seedeeɓe ɓee no ngoodi baawɗe haɗude ndiyam toɓa nder balɗe ɗe ɓe ngoni iɓe ngaɗa annabaaku. Iɓe ngoodi baawɗe waylitidde diyeele laatoo ƴiiƴam. Wakkati fuu mo ɓe ngiɗi, iɓe mbaawi njippini bala'uuji iri ɗiye hen non fuu dow duuniyaaru.
66011007	Wakkati ɓe timmini seedaaku maɓɓe, ndabba njippotoonga nder ngaykaa nga walaa fuu keerol, waran hona ɓe, jaaloo ɓe, nden wara ɓe.
66011008	Ɓalli maɓɓe no mboppi nder laabi huɓeere mawne ndeen, sowirteene Sodooma naa Misira, huɓeere nde Joomiraawo maɓɓe tontanoo nder mum.
66011009	Ɓalli maɓɓe ngaɗan balɗe tati e feccere, iɗi mboppi. Lenyi feere-fereeji, haalooɓe ɗemle feere-fereeje, himɓe ƴuwan nder leyɗe feere-fereeje ngara tiima ɓalli maɓɓe, ɓe caloo seedeeɓe ɓeen mooɓee.
66011010	Maayde annabiiɓe ɗiɗo ɓee welan duuniyaaru fuu. Nder welwelo majjum, ɓe ngaɗonodiran kokke hakkune maɓɓe, ngam ɓe njari kaata nder juuɗe annabiiɓe ɗiɗo ɓee.
66011011	Amma gaɗa balɗe tati ɗee e feccere, foofaango gom ƴuwi to Alla naati nder ɓalli maɓɓe. Nden wakkati mum da ɓe ummii, ɓe ndarii he ko'e maɓɓe. Kulkulal manngal nanngi wonnooɓe no ndaari ɗon ɓeen.
66011012	Sey daane mawne gom ƴuwi dow huuɓi wi'i seedeeɓe ɗiɗo ɓeen : —Ummee, ƴeencee ɗo ! Nden yeeso wayɓe maɓɓe fuu, ɓe ummii, ɓe ƴeenyi luuldere gom.
66011013	Wakkati mum da, leydi dimmbiri semmbe. Feccere sappoɓere dow pecce sappo nde nii huɓeere ndeen feccaama saami. Nder dimmbol leydi ngool, himɓe ujunaaji jeɗɗo ngoni maayɓe. Kulkulal nanngi hoddiiɓe ɓeen, nden ɓe teddini Alla jeyɗo dow.
66011014	Balaa'u ɗiɗaɓo oon witti, joonin tataɓo oon nii no wara nder ko ɓooyataa.
66011015	Maleykaajo jeɗɗaɓo oon fuufi luwal mum, sey daaɗe gom nanaa nder kammu. Iɗe kuuɓa, iɗe mbi'a : —Laamu duuniyaaru fuu warti nder juuɗe Alla Joomiraawo meeɗen e Almasiihu mum. Laamu makko duuman faa abada abadin !
66011016	Dottiiɓe laso e nayo wonɓe dow jooɗorɗe mum'en yeeso Alla ɓeen turii geese maɓɓe faa he leydi, cujidanii Alla.
66011017	Ɓe tinni iɓe mbi'a : —Yaa Alla Joomiraawo, Jom Baawɗe, gonɗo, gonnooɗo. Min njettii ma ngam a golliri baawɗe maa, a tabbintini laamu maaɗa.
66011018	Ɓe anndanoo ma ɓernanii ma, amma wakkati yottake joonin, wakkati mo nder mum tikkere maaɗa ƴaafata, wakkati mo kiitotoɗaa maayɓe, wakkati duu mo njoɓataa gollooɓe maaɗa, annabiiɓe haalooɓe dow innde maaɗa. Wakkati mo njoɓataa seniiɓe, himɓe maa, mawɗo yahde pamaro maɓɓe. Teddinoowo ma fuu, gooduɗo kulal maaɗa fuu, a yoɓan ɗum. Amma garɗo bonna duuniyaaru fuu, a halkan ɗum.
66011019	Nden Juulirde Alla mawne wonne ton dow omtii, Keesuwal amaana ngaal wanngi nder mayru. Maƴƴe e pelmaali ngaɗi, olkooji nanaa, leydi dimmbii, malmalluuje ɓutte toɓi.
66012001	Alaama mawɗo, kaayɗiniiɗo gom wanngi dow. Alaama oo, debbo non ɓorniiɗo naange, omo deki koyɗe makko dow lewru. Omo melli koode sappo e ɗiɗi.
66012002	Debbo oo no wondi ŋatawere, omo uuma dow e ley ngam naawɗum ŋatawere ndee.
66012003	Nden alaama gom duu wanngi kaden dow. Alaama oo duu, kuuŋa mboɗaa gom non, nannduŋa he mbolla gom, nga ko'e jeɗɗi e luwe sappo. Hoore fuu no mellaa lefol laamu.
66012004	Laacol magga wuuwi feccere worre dow pecce tati, nde nii koode kammu peccaama pecce tati, nga faɗɗi dow leydi. Nga wari, nga darii yeeso debbo oon heɓa no o rimiri, nga nyaama ɓiɗɗo dimaaɗo oon.
66012005	Debbo oon rimi ɓiɗɗo gorko. No suka oon rimiraa, sey o adaa sabat o yaaraa to Alla, o darnaa yeeso jooɗorgal laamu makko. Suka oo woni laatoytooɗo ardiiɗo, o ada sawru njamndi makko o laamoo duuniyaaru.
66012006	Debbo oon duu doggiri nder ladde yeeruure, to Alla siryanii mo ɗuworde to o nyamnetee, o yarnee balɗe ujunere e keme ɗiɗi e lasooji tati (1,260).
66012007	Gaɗa mum sey konu ummii dow kammu. Maleykaajo bi'eteeɗo Mika'el e maleykaaɓe gom koni kuuŋa ngaan, kannga he maleykaaɓe wonduɓe he magga.
66012008	Nga njaalaa kannga he maleykaaɓe wondunooɓe he magga. Ɓe mursi nokkuuje maɓɓe gonɗe dow kammu,
66012009	ɓe mburtinaa, ɓe paɗɗaa dow leydi. Kuuŋa ngaan wonnoo mboddi fil-ajaari, inndirteeni Ibiliisa naa Seyɗan naa nee jammbotooɗo duuniyaaru fuu.
66012010	Gaɗa paɗɗol maɓɓe dow leydi ngool, sey nanumi daane mawne gom ƴuwi dow, wi'i kam : —Joonin ! Wakkati kisinam warii. Alla holli no baawɗe mum foti. Kanko woni laamiiɗo. Almasiihu makko holli kam duu no semmbe mum foti. Ngam peloowo banndiraaɓe meeɗen goonɗinɓe, peloowo ɓe jemma e nyalooma yeeso Alla ittaama dow kammu, faɗɗaa dow leydi.
66012011	Daliila ƴiiƴam Njawdiri ndiin, banndiraaɓe meeɗen goonɗinɓe ɓeen njaali Ibiliisa. Seedaaku maɓɓe ngu ɓe ngaɗi dow makko waɗi ɓe njaalii Ibiliisa. Ɓe ngiɗaay yonkiiji maɓɓe faa to ɓe kulataa maayde.
66012012	Joonin ko Ibiliisa riiwa dow, welwelo laatanoo on, onon wonɓe dow kammu. Ko'e mon kaaɗi onon wonɓe dow leydi e wonɓe nder maayo, ngam on njaran kaata ! Ibiliisa wari to mooɗon. Ɓerne makko tikki sanne ngam joonin omo anndi ko wakkati makko heddaaki sanne.
66012013	Wakkati kuuŋa ngaan faamunoo ko nga faɗɗaama dow leydi, nga orbi debbo dimɗo oon.
66012014	Sey debbo oon waɗanaa bippoole ciile mawɗe, ngam o fiira, o fa'a nokkuure nde o resanaa nder ladde yeeruure. Nder nokkuure ndeen o nyamintee, o yarnetee duuɓi tati e feccere . Kuuŋa ngaan duu waawaa warde toon sako nannga mo.
66012015	Wakkati debbo oon waɗana bippoole ɗeen, sey kuuŋa ngaan tuuti ndiyam ɗuuɗam ngam ɗam ila ɗam hewtowo debbo oon, ɗam nannga mo. Ɗam ili, ɗam laatii maayo, ɗam tokkitii gaɗa debbo oon.
66012016	Amma, leydi wari walli debbo oon, ndi yari ndiyam ɗam fuu.
66012017	Mone heewi kuuŋa ngaan hano nga fecco. Nga ƴuwi gaɗa debbo oon, nga soƴƴii ngam honoyde horiiɓe nder jippotooɓe he debbo oon. Horiiɓe ɓee, kam'en ngoni tokkuɓe tilsinooje Alla, tarsiniiɓe tiigi dow seedaaku Iisa.
66012018	Nga yehi, nga fandowi dow taasiri daane maayo.
66013001	Ndarumi kaden sey ngi'umi ndabba gom no wurtoo nder maayo, ko'e magga jeɗɗi. Dow hoore fuu no diida konngol gom ngam bonude innde Alla. Luwe magga sappo, luwal fuu no mella lefol ardaaki.
66013002	Ndabba nga nanndaana colu. Koyɗe magga no ngoodi leeɓo e peɗeeli juɗɗi. Iɗe nii koyɗe ndabba ladde gom mbi'eteeŋa ursu. Hunnduko magga no wa'i hunnduko muusuuru ladde. Kuuŋa tokkunooŋa debbo oon hokki nga baawɗe mum, laamu mum he jooɗorgal mum.
66013003	Nder ko'e magga, hoore gom no nanndi hano ko fiyaa ɓolde faa hosi maayde, dey nawnannde mum feewi. Ɗum haayɗini duuniyaaru fuu, himɓe tinnii no tokka nga.
66013004	Ɓe ndewi kuuŋa diwuŋa debbo oon ngaan, ngam nga hokki ndabba ngaa baawɗe laamaade. Ɓe ndewi ndabba ngaan duu, ɓe mbi'i : —Moy foti ndabba nga ? Moy waawi durwidi he magga ?
66013005	Ndabba ngaa heɓi laawol no haala haalaaji nyidduɗi, no yenna Alla nder majji. Lebbi lasooji ɗiɗi e ɗiɗi nga watta inga fiya gabaare inga wi'a ko nga goɗɗum.
66013006	Nden nga fuɗɗi haalaaji magga nyidduɗi, inga yankira Alla. Walaa fuu ko nyiddinii ko nga haalataa dow Alla e dow hukumuuru mum. Inga bonna inɗe wuurɓe dow kammu.
66013007	Nga hokkaa laawol habdude he seniiɓe, himɓe Alla, nga heɓa jaalorgal dow maɓɓe. Nga heɓi baawɗe laamaade dow lenyi fuu, dow himɓe fuu, dow ɗemle fuu he dow leyɗe fuu.
66013008	Himɓe duuniyaaru fuu ndewan nga, sey nii ɓe illa fuɗɗorde duuniyaaru, inɗe mum'en mbinndaa nder dewtere mbuurnam, dewtere Njawdiri kirsanoondi ndiin, kam'en tan ngoni ɓe ndewataa nga.
66013009	Jom nowru fuu horkita nowru mum, nana !
66013010	Neɗɗo fuu mo fodaa no nanngetee uddowee non, too joomum no nanngetee uddowee. Neɗɗo fuu mo fodaa no warirtee takubaahi, too joomum no warirtee takubaahi nii non. Ngam majjum waɗi seniiɓe, himɓe Alla fuu no kaani ɓeyda munyal mum'en, ngonda he Alla.
66013011	Gaɗa ndabba mburtiiŋa nder maayo ngaan, sey ngi'umi ndabba gom kam duu wurtii nder leydi. Luwe magga ɗiɗi, iɗe nanndi luwe njawdiri. Inga haala hano no kuuŋa mboɗaa nannduŋa he mbolla ngaan haalirta.
66013012	Nga heɓi baawɗe kuuŋa ngaan fuu. Inga waɗa kujje kaayɗiniiɗe yeeso ndabba maayo ngaan. Inga tilsina himɓe e kujje fuu tawaaɗe nder duuniyaaru. Inga wi'a ɓe, ɓe ndewa ndabba maayo ngaan, nga nawnannde mum feewi ngaan.
66013013	Ndabba mburtiiŋa leydi nga, waɗi kaayɗe mawɗe yeeso himɓe fuu. Nga waɗi hiite jippii illa dow faa he leydi.
66013014	Baawɗe ɗe nga heɓi he ndabba maayo ngaan, fiirtini nga laawol eytude himɓe. Inga wi'a ɓe, ɓe ngaɗa tooruure nanndune he ndabba maayo ngaan.
66013015	Ndabba mburtiiŋa leydi nga hokkaa baawɗe wurnude tooruure ndeen. Tooruure ndeen tinni no haala, nde tinni inde wara saliiɓe rewude nde.
66013016	Nga tilsini himɓe fuu, mawɗo yahde suka, diikuɗo yahde talka, dimo yahde maccuɗo, waɗanee alaama he junngo mum nyaamo naa he tiine mum.
66013017	Neɗɗo fuu hiɗi sooda naa sonna sey tawree alaama oo. Alaama gatteeɗo oon kam woni : Innde ndabba maayo ngaan naa lammba kolloowo innde magga.
66013018	Ɗo woni nokkuure hikmaaku. Gooduɗo hakkillo fuu hiita maana lammba oon. Lammba oon innde neɗɗo non. Lammba oo woni keme jeegom e lasooji tati e jeegom (666).
66014001	Ndaarumi kaden sey ngi'umi Njawdiri ndiin no darii dow waamnde Siyon. Indi wondi he himɓe ujunaaji hemre e lasooji ɗiɗi e nayo (144,000). Innde mayri he innde Alla Baabiraawo mayri no winndaa dow tiiɗe maɓɓe.
66014002	Nanumi daane gom ƴuwne dow no wa'i iido ilam. Inde nanndi hano felmaaŋo manngo naa mbi'en hano kollii ngoni no piyee.
66014003	Himɓe ujunaaji hemre e lasooji ɗiɗi e nayo (144,000) ɓeen fuu no njima, jimol kesol gom yeeso jooɗorgal Alla, yeeso kujje nay buurɗe ɗeen he yeeso dottiiɓe ɓeen. Jimol ngol walaa baawɗo ekkitiingol ko ƴaari himɓe ujunaaji hemre e lasooji ɗiɗi e nayo (144,000) hisinaaɓe ɓee.
66014004	Himɓe ɓee ngoni laaɓuɓe ngam ɓe pukkidaaki he debbo baa nde worre. Iɓe tokki Njawdiri ndiin nokku fuu to ndi fa'i. Kamɓe ngoni ɓe nder duuniyaaru, Alla arti suɓani hoore mum, o suɓii ɓe duu ngam Njawdiri ndiin, o hisini.
66014005	Fewre wurtaaki abada nder kunndule maɓɓe. Feloore fuu walaa he maɓɓe.
66014006	Miɗo ɗon nii, sey ngi'umi maleykaajo gom no fiira to woɗɗi, faa dow toon. Omo wara ngam waajaade Habaru lobbo, habaru duumotooɗo nder leyɗe duuniyaaru fuu, duumotooɗo hakkune himɓe lenyi fuu, he nder ɗemle fuu.
66014007	Nder daane toowne omo wi'a himɓe : —Kulee Alla ! Teddinon mo ! Ngam wakkati mo o hiitotoo himɓe yottake. Cujidanee taguɗo kammu e leydi, maayo e buɗɗe ndiyam !
66014008	Maleykaajo ɗiɗaɓo gom tokki mo kam duu, no wi'a : —Nde sankitake ! Nde sankitake ! Baabiila huɓeere mawne ndeen sankitake ! Kayre uppunoo faa noy walaa leyɗe fuu nder iri golle bonɗe hano jeenu he jarɗe cabiijam gaɗaaɗe nder mayre.
66014009	Sey maleykaajo tataɓo gom, tokki ɗiɗo ɓeeto, toowni daane mum, no wi'a : —Neɗɗo fuu sujidani ndabba ƴuwnga nder maayo ngaan, he tooruure nanndune he magga, nde nii joomum waɗanaama alaama magga dow tiine naa dow junngo mum,
66014010	neɗɗo oo yaran cabiijam tikkere Alla ciiwaɗam, kaɗɗam. O torretee faa noy walaa nder hiite e sinaadar yeeso maleykaaɓe seniiɓe he yeeso Njawdiri ndiin.
66014011	Cuurki hiite tiimunge no wula ɓe ngeen no ƴeenya wakkati fuu dow. Powtiri walaana cujidaniiɓe ndabba ƴuwnga nder maayo ngaan, e tooruure nanndune he magga. Jemma e nyalooma powtiri walaana waɗanaaɓe alaama innde magga dow tiiɗe mum'en naa dow juuɗe mum'en.
66014012	Ngam majjum waɗi, wakkati mo seniiɓe, himɓe Alla, tittinkiniiɓe nder tilsinooje Alla, ngoonɗini Iisa, kaani munyude, wakkati oo yottake.
66014013	Daane gom kam duu, ƴuwi dow wi'i kam : —Winndu ! Welɓe ko'e illa jooni ngoni maayooɓe no tittinkini nder goonɗinol mum'en. Ruuhu Alla wi'i : —Goonga non, tampiri maɓɓe timmi. Ɓe powtan ngam golle maɓɓe kolli ko ɓe ngaɗiri no wooɗiri.
66014014	Miɗo ƴeewannoo nii kaden sey ngi'umi luuldere raneere tar, nannduɗo Ɓii-Neɗɗo no jooɗii dow mayre. Omo melli meetalol kaŋŋe. Omo jogii nder junngo makko waarudu welnu sanne.
66014015	Maleykaajo gom wurtii nder Juulirde Alla mawne, toowni daane mum wi'i jooɗiiɗo dow luuldere oon : —Kettol barke duuniyaaru yoni, adu waarudu maa, fuɗɗu hettude.
66014016	Nden jooɗiiɗo dow luuldere oon adi waarudu mum faɗɗi ndu nder duuniyaaru, nden barke mayru hettaa.
66014017	Maleykaajo gom wurtii kaden nder Juulirde Alla mawne wonnde dow, no jogii waarudu welnu sanne gom.
66014018	Maleykaajo gom, kawjiiɗo hiite sakkirde Alla ndeen kam duu wari, nder daane toowne wi'i maleykaajo jogiiɗo waarudu welnu oon : —Cabiije duuniyaaru, ɓiɓɓe mum ɓenndi, adu waarudu maa taƴowa ɗe.
66014019	Maleykaajo oon adi waarudu mum faɗɗi nder duuniyaaru. Ndu taƴi ɓiɓɓe cabiije ɗeen, ndu hawri ɗe nder ɓoosirde mawne. Ɗum fuu woni alaama tikkere Alla.
66014020	Toon gaɗa huɓeere ndeen, ɓiɓɓe cabiije ɗeen ɓoosaa. Ƴiiƴam ɗuɗɗam wurtii nder ɓoosirde ndeen. Ɗam ili ko waɗata kilooji keme tati. Ɗam ƴeenyi dow faa to nde nii puccu darake nder majjam, hoore maggu tan hollirtee.
66015001	Ndaarumi kaden sey ngi'umi nder kammu alaama mawɗo kaayɗinɗo kam gom. Maleykaaɓe jeɗɗo jogiiɓe bala'uuji jeɗɗi. Bala'uuji jeɗɗi ɗii, kanƴi ngoni bala'uuji cakitittooɗi ngam nder majji kumnol tikkere Alla wanngata.
66015002	Ngi'umi kaden, goɗɗum nannduɗum maayo no ƴelkita hano danndorgal no ngirɓordira he hiite. Dow daane maggo, jaaliiɓe ndabba maayo ngaan, heɓuɓe jaalorgal ngam ɓe calake tokkude tooruure tinndinoore magga, ɓe calake duu waɗaneede alaama tinndinoore innde magga dow mum'en. Neɗɗo maɓɓe fuu no jogii hoddu ndu Alla hokki ɗum.
66015003	Iɓe njima jimol ngol Muusa, maccuɗo Alla, yimunoo he jimol gaɗanangol Njawdiri ndiin, iɓe mbi'a : —Yaa Alla Joomiraawo, Jom baawɗe, golleeji maaɗa no mawni, iɗi kaayɗini ! Yaa Laamiiɗo laamorɗe fuu, laabi maa no dartiiɗi, ɗi goongaaji !
66015004	Yaa Joomiraawo ! Moy woni hulataa ma ? Moy saloto teddinde ma ? Aan tan woni Ceniiɗo. Lenyi fuu ngaran cujida yeeso maa, ngam ɗi fuu ɗi ngi'ii ko golleeji maaɗa no dartiiɗi.
66015005	Gaɗa jimol ngool, sey ngi'umi Juulirde Alla mawne ndeen no omtii, hukumuuru seedaaku nduun no tawaa nder mayre.
66015006	Maleykaaɓe jeɗɗo, jogiiɓe bala'uuji jeɗɗi ɗiin mburtii nder mayru, iɓe ɓornii kolte lobbe, daneeje tar. Iɓe kaɓɓi tunndorɗi gaɗiraaɗi kaŋŋe dow gabaaje maɓɓe.
66015007	Nder kujje nay buurɗe ɗeen wonnde hokki maleykaaɓe jeɗɗo ɓeen nyeɗerɗe jeɗɗi gaɗiraaɗe kaŋŋe. Nyeɗerde fuu no heewi tikkere Alla Duumotooɗo faa abada abadin.
66015008	Sey nder baawɗe Alla he teddungal mum, cuurki gom wurtii, hewni Juulirde mawne ndeen. Nde nii maleykaaɓe jeɗɗo ɓeen timminaay bala'uuji jeɗɗi ɗi ɓe njogii ɗiin, too walaa baawɗo naati nder mayre.
66016001	Miɗo ɗon nii sey nanumi daane toowne gom ƴuwi nder Juulirde mawne, wi'i maleykaaɓe jogiiɓe bala'uuji jeɗɗi ɓeen : —Njehee, ndufowee tikkere Alla wonnde nder nyeɗerɗe jeɗɗi ɗeen fuu nder duuniyaaru !
66016002	Nder maleykaaɓe jeɗɗo ɓeen, sey gooto maɓɓe arti, yehi, rufowi nyeɗerde mum. Sey ɓuuye bonɗe, naawooje faa noy walaa, mburtii he tawraaɓe alaama ndabba maayo ngaan kam fuu he cujidanɓe tooruure tinndinoore magga.
66016003	Maleykaajo ɗiɗaɓo oon rufi kam duu nder diyeele ko woni nder nyeɗerde mum. Ndiyam ɗam laatii hano ƴiiƴam mbaɗɗam, kujje buurɗe tawaaɗe nder majjam fuu mbaati.
66016004	Maleykaajo tataɓo oon rufi ko tawanoo nder nyeɗerde mum nder maayooji he dow gite leydi ilnooje ndiyam fuu. Ndiyam ɗam fuu wayli, laatii ƴiiƴam, kanƴam duu.
66016005	Sey nanumi maleykaajo dawranoowo diyeele, no wi'a : —Aan woni dartiiɗo, Ceniiɗo, gonɗo, gonnooɗo, a hiitake he dartinaaku.
66016006	Bonɓe ndufi ƴiiƴam seniiɓe, himɓe maaɗa, ɓe ndufi ƴiiƴam annabiiɓe maaɗa. Aan duu, a hokki ɓe ƴiiƴam ɓe njara. Nii hegii he maɓɓe !
66016007	Daane gom duu wurtii nder sakkirde ndeen, no wi'a : —Goonga ! Joomiraawo Alla Jom baawɗe, sariyaaji maaɗa no goongaaji, ɗi dartiiɗi !
66016008	Maleykaajo nayaɓo oon kam duu rufi ko tawanoo nder nyeɗerde mum dow naange. Naange ngeen heɓi laawol haaɗude rok ngam wula himɓe.
66016009	Wulowulo magge satti sanne, tinni no wula himɓe. Amma ɓe calii tuubude, ɓe teddina Alla. Ɓe tinni iɓe mbonna innde Alla, gooduɗo baawɗe darnude bala'uuji ɗiin.
66016010	Maleykaajo joyaɓo oon rufi ko tawanoo nder nyeɗerde mum dow jooɗorgal ndabba maayo ngaan. Sey nimre huuri kappa kuula to baawɗe magga tawa. Himɓe keddii no hanngodira nyiiƴe ngam naawɗum ko ɓe nanta ɗum.
66016011	Naawɗum putte burtiiɗe he maɓɓe ɗum waɗi ɓe tinni iɓe mbonna innde Alla jeyɗo dow. Ɓe calii tuubude, ɓe tinni iɓe ngaɗa golle bonɗe.
66016012	Maleykaajo jeegaɓo oon rufi ko tawanoo nder nyeɗerde mum nder maayo manngo wi'eteengo Efarata. Sey ngo yoorii, ngam laamiiɓe ƴuwooɓe lettugal keɓa to mbittori.
66016013	Miɗo ɗon nii sey ngi'umi kaden, ginnaaji bonɗi tati gom nannduɗi he paaɓi, gonngol wurtii nder hunnduko mbolla ngaan, gonngol wurtii nder hunnduko ndabba ngaan, gonngol duu wurtii nder hunnduko annabiijo penoowo oon.
66016014	Ginnaaji ɗii ngoni ginnaaji bonɗi gaɗooji kujje kaayɗiniiɗe. Ɗi tefowan laamiiɓe duuniyaaru fuu, ɗi nodda ɓe ngam ɓe kawra ɓe ngadda daane worre, ɓe ngaɗa konu nyannde darŋal, nyalaane Alla Jom baawɗe.
66016015	Nden Iisa wi'i kam : —Ndaa, mi warowan hano no gujjo warirta ! Belɗo hoore woni balɗo no darii mo ɗaanaaki, no ɓornii koltal mum ngam to dilludu wari he mum fuu to ndillu terru, gite no kollira ɗum.
66016016	Ginnaaji ɗiin kawri laamiiɓe ɓeen nder nokkuure wi'eteene Armagedon nder ibrankoore.
66016017	Maleykaajo jeɗɗaɓo oon kam duu wicci ko tawanoo nder nyeɗerde mum nder henndu. Daane toowne gom wurtii nder Juulirde mawne wari, nde ƴuwaana illa jooɗorgal laamu ngaal, inde wi'a : —Huune fuu gasi joonkay.
66016018	Sey maƴƴe, olko, e diggaali gom ngaɗi. Leydi dimmbi dimmbande mawne. Dimmbande ndee, illa himɓe no nder duuniyaaru ir mum waɗaay baa nde worre !
66016019	Huɓeere mawne ndeen fecci pecce tati. Kuɓeeje tawaaɗe nder leyɗe duuniyaaru fuu cankiti. Alla yeggitaay huɓeere Baabiila. O waɗi nde yari nyeɗerde cabiijam tikkere makko.
66016020	Duuɗe fuu moyti, baamle duu majji.
66016021	Malmalluuje ɓutte ƴuwi dow no caama dow himɓe. Teddirka worre majje fuu no waɗa kilooji lasooji ɗiɗi. Himɓe kuɗi Alla ngam malmalluuje bonɗe, gonɗe no caama, laataniiɓe balaa'u bonɗo.
66017001	Maleykaajo gom tawaaɗo nder maleykaaɓe jeɗɗo jogiinooɓe nyeɗerɗe jeɗɗi ɗeen, wari, wi'i kam : —War, faa mi holle no Alla hiitortoo debbo jeenoowo sanne oo. Debbo oo woni huɓeere nyiɓaande takkol diyeele ɗuɗɗe.
66017002	Laamiiɓe duuniyaaru pijidi he makko. Himɓe duuniyaaru njari cabiijam makko faa ko'e maɓɓe copti, ɓe ngaɗi ko fijude.
66017003	Sey Ruuhu Ceniiɗo heewi kam, maleykaajo oon ɗowi kam nder ladde yeeruure. Nden ngi'umi debbo gom no jooɗii no waɗɗii ndabba mboɗaa gom. Ndabba nga ko'e magga jeɗɗi, luwe magga sappo. Ɓanndu magga fuu no winndaa konngi gom ngam bonude innde Alla.
66017004	Debbo oo no ɓornii kolte boɗeeje, lobbe sanne. Omo feɗi kaŋŋe, kaaƴe dime he luuluuje. Nder junngo makko no tawa nyeɗerde kaŋŋe heewne ko nyiddinii he tuuni fijirde makko.
66017005	Dow tiine makko no winndaa, innde nde maana cuuɗiiɗo gom. Ɗum winndi ɗum wi'i : Baabiila Teddinaaŋa Inna fijooɓe Inna waɗooɓe ko nyiddinii fuu.
66017006	Ngi'umi kaden ko debbo oo no suuli. Ƴiiƴam seniiɓe, himɓe Alla haalooɓe dow ko Iisa waɗi, ɗam o yari ɗam, kanƴam suuli mo. Ɗum haayɗini kam sanne, wakkati ngi'unoomi mo.
66017007	Nden maleykaajo oon wi'i kam : —Ko waɗi ɗum haayɗini ma ? Mi fiirtante maana majjum. Mi haalante maana debbo oo he ndabba nga ko'e jeɗɗi he luwe sappo, nga o waɗɗii ngaa.
66017008	Ndabba nga ngi'ataa ngaa, wuuriino, amma hannden nga heddaaki. Nder ko ɓooyataa nga wuuritan, nden nga wurtowo nder ngaykaa nga walaa fuu keerol gom. Nde nii nga wurtake, Alla wara nga. Himɓe, ɓe illa fuɗɗorde inɗe mum'en mbinndaaka nder dewtere mbuurnam, wonɓe nder duuniyaaru ngi'an nga. Gi'ol magga haayɗinan ɓe ngam ndenno nga wuurinoo, hannden nga wuuraa amma nga wartowan.
66017009	Ɗo neɗɗo fuu haani tawree hikmaaku e faamo ngam anndude kujje ɗee. Maana ko'e jeɗɗi ɗeen woni baamle jeɗɗi, ɗe debbo oon njooɗii dow mum.
66017010	Iɗe tinndina duu laamiiɓe jeɗɗo. Nder laamiiɓe jeɗɗo ɓee, joyo ngaɗi jamaanu mum'en mbitti. Gooto maɓɓe no caka balɗe mum. Laamu jeɗɗaɓo maɓɓe oon waraay ginan. Amma nyannde fuu ngu wari, wakkati seɗɗa tan ngu watta.
66017011	Ndabba ngoota mbuurunoonga ndenno nga heddaaki hannden ngaan, kannga he hoore magga, inga hawtidi laamiiɓe jeɗɗo ɓeen goɗɗum. Nde nii nga wartowi, kannga laatoytoo laamiiɗo jeetataɓo oon. Amma nga yahan to nga halketee.
66017012	Maana luwe sappo ɗe ngi'uɗaa ɗe, woni laamiiɓe sappo ɓe jamaanu mum'en ngaraay ginan. Ɓe keɓowan baawɗe laamidaade he ndabba ngaan nder wakkatiyel seɗɗa.
66017013	Laamiiɓe ɓeen fuu, kawri ngaɗi hunnduko wooto, ngam gollande ndabba ngaan he semmbe mum'en fuu e baawɗe mum'en fuu.
66017014	Ɓe ndurwidan Njawdiri ndiin, amma kayri heɓoyta jaalorgal dow maɓɓe ngam kayri woni Joomiraawo joomiraaɓe fuu, Laamiiɗo laamiiɓe fuu. Wonduɓe he mayri ɓeen duu kawtida he mayri nder jaalorgal ngaal. Ndi suɓake ɓe, ndi noddi. Ɓe tokkiran ndi ɓerne worre.
66017015	Maleykaajo oon wi'i kam kaden : —Diyeele ɗee ɗe ngi'uɗaa debbo jeenoowo oon no jooɗii hadde mum'en ɗeen, maana majje woni himɓe lenyi fuu wonɓe nder duuniyaaru, haalooɓe ɗemle feere-fereeje.
66017016	Luwe sappo ɗee, ɗe ngi'uɗaa ɗe kanƴe he ndabba ngaan fuu, mbanyan debbo jeenoowo oo, piɗɗaa mo pat, teeta ko o woodi fuu, acca mo ɓanndu ɓoldu, nyaama tewu makko, nden ndufa ko hoddi ɗum nder hiite.
66017017	Alla waɗi laamiiɓe sappo ɓee ngaɗi daane worre, ngam gollande ndabba ngaan heɓa nga laamo. O waɗi ɗum duu ngam ɓe ngaɗa fodoore makko. Ndabba ngaan laamoto sey nyannde ko o wi'i ɗum huuɓi.
66017018	Debbo jeenoowo mo ngi'uɗaa oo, kam woni tinndinoore huɓeere mawne laamiinde laamiiɓe duuniyaaru.
66018001	Gaɗa tinndinooje dow ndabba ngaan e luwe sappo ɗeen, sey ngi'umi maleykaajo gom keewɗo baawɗe ƴuwii dow kaamu jippii. Darja makko yayni duuniyaaru fuu.
66018002	O ƴewni nder daane toowne, o wi'i : —Kas ! Nde saami. Baabiila huɓeere mawne saami ! Nde laatake jonnde ginnaaji. Nde laatake wuro ruuhuuji bonɗi, he iri tuuni fuu. Nde laatake to ir foonu wanyaanu e nyiddiniinu fuu tawa !
66018003	Nde saami, ngam nde hokki hoore mayre yahde he ko nyiddinii. Leyɗe fuu njari cabiijam fijirde mayre. Laamiiɓe duuniyaaru fuu pijirii nde. Ɓiɓɓe luumo duuniyaaru fuu ndiikiɗi daliila njawdi mayre.
66018004	Nanumi daane gom ƴuwi dow kaden, no wi'a : —Mburtee nder mayre, onon himɓe am, heɓa to hakke mayre raaɓu on, heɓa to bala'uuji mayre hewto on !
66018005	Ngam hakke mayre ɗuuɗi sanne, faa yottii he kammu. Alla duu miccitake golleeji mayre bonɗi.
66018006	Culnanee nde hano no nde sulninari woɓɓe ! Huune fuu ko nde waɗi on, njoɓitee faa nde ɗiɗi ! Nder nyeɗerde nde o wattani on cabiijam, nyeɗiree nde cabiijam kaɗɗam faa kile ɗiɗi, kokkon mo.
66018007	No nde hiɗirnoo njawdi e teddungal faa noy walaa, onon duu, torriree nde hano non, kebbinon nde mettorgal ɓerne. Nder ɓerne mayre inde wi'a : Miin, mi laamiiɗo. Mi hanaa debbo mo gorum maayi. Abada duu mettorgal maayde heewtaaki kam.
66018008	Ngam majjum waɗi nder nyalooma gooto, bala'uuji bonɗi, nyaw, mettorgal he rafo, caamata dow mayre. Nde wulirtee hiite, ngam Alla Joomiraawo kiitiiɗo nde no Jom semmbe.
66018009	Laamiiɓe duuniyaaru fijidiɓɓe he mayre, e beegan ɓe nde, nyannde ɓe ngi'ata ƴeenyol cuurki hiite wonnge no nyaama nde, nyannde mum ɓerɗe maɓɓe mettan.
66018010	Ɓe toowtande sanne, ngam doggude to kiite mayre saamu dow maɓɓe. Nyannde mum ɓe mbi'an : —Yoo yoo ! Yo ! Baabiila saami ! Baabiila huɓeere mawne, Baabiila huɓeere semmbenteere ! Nder yamnde worre tan, kiite Alla saami dow maa !
66018011	Ɓiɓɓe luumo duuniyaaru mboyan nde, ɓerɗe maɓɓe mettan, ngam walaa coodoowo goɗɗum he maɓɓe.
66018012	Walaa garoowo sooda he maɓɓe kaŋŋe, cardi e kaaƴe dime, naa colle gom. Walaa garoowo sooda he maɓɓe gude canyaaɗe faa wooɗi, gude boɗeeje, lobbe sanne gom, naa boɗeeje coy gom. Naa garoowo sooda he maɓɓe leɗɗe uurɗe ir iriije, gineeji gaɗiraaɗi nyiiƴe nyiiwa, gineeji gaɗiraaɗi leɗɗe cehaaɗe caadiiɗe sanne naa jamɗe boɗeeje e jamɗe ɓaleeje, naa gineeji gaɗiraaɗi hayre gom wi'eteene marba.
66018013	Walaa coodoowo li'orɗum gom bi'eteeɗum Kanel e li'orɗi gom, naa coodoowo cabiijam, nebbam uurɗam, nebbam jaytun, conndi, aawdiiri alkama, gowe, ɗakke uurɗe gom, naa iri uurdi mbelni cuurtinteeni gom. Walaa coodoowo nagge, mbaalu, puccu, torko, naa neɗɗo.
66018014	Luumotooɓe ɓeen fuu mbi'i huɓeere ndeen : —Njawdi maa he ŋari maa fuu majji. Kujje ɗe kosuɗaa heɓude ɗeen fuu kalki. A heɓitittaa ɗe kaden faa abada abadin.
66018015	Ɓiɓɓe luumo waɗuɓe njawdi nder luumo mayre ndaroyto to woɗɗi, ngam iɓe kula to ɓe limtee nder hawtidooɓe he mayre balaa'u. Ɓe mboyan, iɓe mboyto, ɓerɗe maɓɓe metta faa noy walaa.
66018016	Ɓe mbi'a : —Yoo yoo ! Yo ! Baabiila huɓeere mawne. Baabiila debbo nyaaƴirannooɗo kolte haabu, kolte canyaaɗe faa wooɗi. Debbo ɓornotooɗo kolte boɗeeje, caadiiɗe, kolte peɗiraaɗe kaŋŋe, coddi e kaaƴe dime !
66018017	Amma kas ! Nder yamnde worre tan, njawdi mayre fuu halkaa ! Sey jom'en laanaaji ndiyam mawɗi, naatooɓe laanaaji ɗiin, awƴooɓe ɗi he keɓoowo barke yaha-warta dow maayo fuu mboɗɗoo huɓeere ndeen, ndarowoo faa to woɗɗi.
66018018	Wakkati mo ɓe ngi'ata cuurki hiite ngonnge no wula huɓeere ndeen, ɓe mboyan, ɓe mbi'a : —Huɓeere fuu huɓeere ummaaki fotune huɓeere mawne ndee !
66018019	Sey ɓe mbicci leydi dow ko'e maɓɓe, iɓe mboya, iɓe mboytoo, ɓerɗe maɓɓe no metta, iɓe mbi'a : —Yoo yoo ! Yo ! Nde halki ! Huɓeere mawne ndee halki ! Huɓeere nde jom'en laanaaji mawɗi diikiɗi nder njawdi mum. Amma nder yamnde worre tan, huune fuu halkaa !
66018020	Mbeltinee onon wonɓe nder kammu. Onon seniiɓe, himɓe Alla, mbeltinee. Onon lilaaɓe he onon annabiiɓe, mbeltinee ! Alla hiitake Baabiila dow kujje ɗe nde waɗani on !
66018021	Sey maleykaajo semmbenteejo gom hooƴi kaaƴa gom potuŋa niisirde gabbe, faɗɗi nder maayo, wi'i : —Nii Baabiila, huɓeere mawne faɗɗirtee he semmbe nde halka, nde hi'ataake kaden faa abada abadin !
66018022	Daane hoddu, daane seeseeru, daane luwal, naa daane jimoowo fuu nanataake kaden nder mayre. Bahillo naa cehoowo heɓataake kaden nder mayre. Wabbere fuu niisataake nder mayre.
66018023	Ndenno ɓiɓɓe luumo maaɗa ngoni jom'en baawɗe nder duuniyaaru fuu. Amma joonin ngam a eytiri himɓe heewɓe he dobo-dobooji maaɗa, jeyngol fitilla fuu hi'ataake nder maaɗa. Daane ɓaŋuɗo e ɓaŋaaɗo nanataake nder maaɗa kaden.
66018024	Nii kiite Baabiila taƴiraa ngam junngo mayre no nder dufol ƴiiƴam seniiɓe, himɓe Alla, ƴiiƴam annabiiɓe he ƴiiƴam waranooɓe nder duuniyaaru fuu.
66019001	Toon nder kammu, sey nanumi daaɗe toowɗe gom, daaɗe nannduɗe he daaɗe jama'aare mawne no mbi'a : —Aleluuya. Kisinam, teddungal e baawɗe ngonani Alla meeɗen !
66019002	Kiite makko no goonga, no dartii ! O hiitake debbo jenoowo sanne oo, debbo pijuɗo sanne faa bonni duuniyaaru fuu oo. Alla hiitake mo ngam o rufi ƴiiƴam maccuɓe mum.
66019003	Daaɗe ɗeen towna kaden, nden ɗe mbi'i : —Aleluuya, hiite wulunge huɓeere ndeen cuurki mum no ɗon no ƴeenya dow, faa abada abadin !
66019004	Dottiiɓe laso e nayo ɓeen he kujje nay buurɗe ɗeen, kofi, cujidani Alla gonɗo dow jooɗorgal laamu. Dottiiɓe ɓeen e kujje ɗeen no mbi'a : —Aleluuya ! Aamiin !
66019005	Daane gom ƴuwi dow jooɗorgal laamu ngaal, wi'i : —Mawɗo e pamaro mooɗon, on fuu njettee Alla meeɗen, onon maccuɓe makko, onon wooduɓe kulal makko !
66019006	Nanumi daaɗe jama'aare gom nannduɗe iido benkeƴƴe naa diggaali mawɗi. Daaɗe ɗee, no mbi'a : —Aleluuya ! Alla Jom baawɗe tabbintini laamu muuɗum.
66019007	En ceyo, nanen belɗum, teddinen mo, ngam wakkati ɓanngal Njawdiri ndiin yottake, ɓaŋaaɗo oon duu siryake.
66019008	O hokkaama koltal lamngal, canyaangal faa moddi, naatowal hitere, o ɓorno. Koltal ngal woni golle moƴƴuɗe, golle seniiɓe, himɓe Alla.
66019009	Sey maleykaajo gom, wi'i kam : —Winndu : Welɓe ko'e ngoni noddaaɓe-ngara nyaama nyaamdu batu ɓanngal Njawdiri ndiin ! O wi'i kaden : —Tabbat haalaaji ɗii no goonga. To Alla ɗi ƴuwi.
66019010	Nden kofiimi faa hadde koyɗe maleykaajo oon, ngam sujidande mo. Amma o wi'i kam : —To sujidanam ! Sujidan Alla ! Miin he hoore am, mi maccuɗo Alla non hano maaɗa, hano banndiraaɓe maaɗa, ceediiɓe yeeso jama'aare dow ko Iisa Almasiihu waɗi. Teddin Alla ! Ceedaaku dow Iisa Almasiihu nguu, kam woni ko annabaaku nguu tefata.
66019011	Yeeso am ngi'umi kammu no omtii, puccu ndaneewu tar gom wanngi. Baɗɗiiɗo ngu oon no inndiree jom holnaare e goonga. Nder dartinaaku, o watta kiite makko e konu makko.
66019012	Gite makko no njalɓa hano ɗemle hiite, omo melli meetali laamu keewɗi. Innde gom, nde neɗɗo fuu anndaa se hanaa kanko, no winndaa he makko.
66019013	Omo ɓornii jabbaare heewnee ƴiiƴam. Omo inndiree : « Haala Alla ».
66019014	Cefe soogeeji kammu, gonɗi dow pucci mum'en daneeji no tokki mo. Neɗɗo maɓɓe fuu no ɓornii kolte haabu canyaaɗe faa moddi, iɗe ndawni tar.
66019015	Takubaahi mbelki no wurtoo nder hunnduko makko. Kanki ngooti kiin o heɓirta jaalorgal dow leyɗe duuniyaaru fuu. O laamorto ɗe sawru njamndi. O niisan ɓiɓɓe cabiije nder ɓoosirde tikkere Alla mawne, Jom baawɗe.
66019016	Innde gom no winndaa dow jabbaare makko he dow busal makko, no wi'a : « Laamiiɗo laamiiɓe fuu, Joomiraawo joomiraaɓe fuu. »
66019017	Ngi'umi maleykaajo gom no darii dow naange. O ƴewni pooli piirooji dow o wi'i ɗi : —Ngaree, kawree ngam hiraane mawne nde Alla siryi.
66019018	Nyaamon tewu ɓalli : Laamiiɓe, hooreeɓe soogeeji, worɓe suusuɓe, nyaamon tewu pucci ɗiin e waɗɗiiɓe ɗi. Nyaamon tewu ɓalli himɓe fuu rimɓe yahde maccuɓe, pamaro yahde mawɗo !
66019019	Ngi'umi kaden ndabba mannga ngaan, laamiiɓe duuniyaaru, e soogeeji mum'en, ɓe kawri faa ɓe kabda baɗɗiiɗo puccu ndaneewu oon e soogeeji mum.
66019020	Amma ndabba ngaan nanngaa kannga he annabiijo penoowo oon, gaɗannooɗo dobo-dobooji yeeso magga oon. Nder dobo-dobooji makko ɗiin o fergi waɗanaaɓe dow mum'en alaama ndabba ngaan, e sujidanɓe tooruure tinndinoore magga. Ndabba ngaan e annabiijo oon nanngaa, paɗɗaa he yonkiiji mum'en nder peta hiite sinaadar wulnge jaraw.
66019021	Takubaahi ngonki no wurtoo nder hunnduko baɗɗiiɗo puccu ndaneewu oon wari soogeeji ɗiin fuu. Pooli ɗiin ngari nyaami tewu ɓalli maɓɓe faa kaari.
66020001	Maleykaajo gom ƴuwi dow kammu jippii, ngi'umi omo jogii nder junngo makko, callalol manngol gom e omtirɗum ngaykaa nga walaa fuu keerol ngaan.
66020002	O wari, o nanngi mbolla ngaan, kannga wonnoo mboddi arandeeri, inndirteeni Ibiliisa naa mbi'en Seyɗan. O haɓɓi ndi ngam ndi waɗa duuɓi ujunere indi haɓɓi.
66020003	O faɗɗi ndi nder ngaykaa ngaan, o ommbii hunnduko magga, o soki ko faa wooɗi. Nden o fiyi kaatimiije dow magga heɓa ndi waɗa duuɓi ujunere kuɓɗi, ndi jammbaaki lenyol fuu kaden nder duuniyaaru. Gaɗa duuɓi ujunere ɗiin, no haani ngaykaa ngaan sokitee, ndi haɓɓitee ndi yoofee wakkati seɗɗa.
66020004	Nden ngi'umi jooɗorɗe laamu gom, warɓe jooɗaade dow majje fuu kokkaa baawɗe hiitaade. Ngi'umi kaden himɓe, ɓe yonkiiji mum'en ittaa ngam seedaaku maɓɓe ngu ɓe ngaɗi dow Iisa, e waaju haala Alla mo ɓe ngaɗi. Ɓe cujidanaay ndabba maayo ngaan naa duu tooruure tinndinoore magga, ɓe accaay duu alaama magga waɗee dow tiiɗe maɓɓe naa dow juuɗe maɓɓe. Himɓe ɓee no ummintintee, ɓe laamodoto he Almasiihu duuɓi ujunere.
66020005	Himɓe ɓee kamɓe ngoni ɓe Alla arti ummintini he maayde. Amma ɓeeto kay ummitittaako sey duuɓi ujunere ɗiin fuu kuuɓi.
66020006	Welɓe ko'e ngoni wooduɓe mbaka nder ummintinaaki kiin ngam ɓe ceniiɓe. Maayde ɗiɗaɓere gom fuu walaa baawɗe gom dow maɓɓe. Ɓe laatoto cakkanooɓe Alla he Almasiihu, ɓe laamodoo he Almasiihu duuɓi ujunere.
66020007	Nyannde fuu duuɓi ujunere ɗiin kuuɓata, nyannde mum, Ibiliisa yoofetee wurto nder kasu,
66020008	yaha nder kappa kuula duuniyaaru fuu jammboowo lenyi Juuju e Maajuuju. O hawra ɗum'en ngam konu. Lenyi ɗii ɗuuɗal mum'en limtataako, ɗuuɗal majji no fota gabbe taasiri daane maayo ɗuudde.
66020009	Ɗi cankito nokku fuu nder duuniyaaru, ɗi piilo hoɗorde seniiɓe Alla, huɓeere horsune he makko. Amma hiite gom ƴuwta dow, wara nyaama lenyi ɗii fuu.
66020010	Ibiliisa eytannooɗo ɓe oon kam duu faɗɗaa nder peta hiite sinaadar wulnge jaraw, to ndabba ngaan he annabiijo penoowo oon paɗɗanoo. Ɓe njukkaa. Jemma e nyalooma iɓe nder torra faa abada abadin.
66020011	Dow jooɗorgal laamu manngal danal tar gom, mi hi'i neɗɗo gom no jooɗii dow maggal. Kammu he leydi fuu majji yeeso makko, ko ɗum hi'ataake kaden.
66020012	Ngi'umi kaden maaynooɓe fuu, mawɗo maɓɓe yahde pamaro maɓɓe no ndarii yeeso jooɗorgal laamu ngaal. Dewte gom piirtaa, nden dewtere mbuurnam, kam duu fiirtaa, maayɓe ɓeen kiitaa. Neɗɗo maɓɓe fuu hiitaa dow golle mum hano no ɗum winndiraa nder dewte ɗeen.
66020013	Maayo tuuti wurtini maayɓe wonnooɓe nder mum. Maayde he laahara kam'en duu kokkiti maayɓe wonnooɓe nder mum'en. Maayɓe ɓeen ɗon duu kiitaa, neɗɗo maɓɓe fuu hiitaa dey-dey golle mum.
66020014	Nden maayde he laahara paɗɗaa nder peta hiite ngaan laatiinga maayde ɗiɗaɓere.
66020015	Nyannde mum neɗɗo fuu mo innde mum winndaaka nder dewtere mbuurnam ndeen, no faɗɗetee nder peta hiite ngaan.
66021001	Ngi'umi kammu kesu e leydi heyri gom. Kammu arandeewu nguun e leydi arandeeri fuu kalki, maayo fuu walaa.
66021002	Ngi'umi Ursaliima keso oon, huɓeere seniine ndeen no ƴuwa to Alla no jippoo. Inde feɗa hano no ɓaŋoyteeɗo feɗirtee ngam nana belɗum yahde to gorum.
66021003	Nanumi daane toowne gom ƴuwi dow jooɗorgal laamu ngaal inde wi'a : « Ndaa, hukumuuru Alla nii hakkune himɓe. O joddoto he maɓɓe, ɓe laatoo himɓe makko. Alla he hoore mum wondan he maɓɓe, o laatoo Alla maɓɓe.
66021004	O moytan gonɗi maɓɓe fuu. Maayde, mettorgal ɓerne, simayeeŋo he torra gom fuu keddataako, ngam kujje kiɗɗe ɗeen fuu ndilli. »
66021005	Jooɗiiɗo dow jooɗorgal oon wi'i : —Ndaa, mi heyɗintinan huune fuu ! Winndu haalaaji ɗii, ngam ɗi kolniiɗi, ɗi goongaaji.
66021006	Huune fuu timmi ! Miin woni fuɗɗorde miin woni timmoode. Miin woni arano, miin woni cakitiiɗo. Neɗɗo fuu ɗomɗuɗo, mi hokkan ɗum forba ndiyam mbuurnam.
66021007	Neɗɗo fuu keɓuɗo jaalorgal heɓan kujje ɗee fuu. Mi laatoto Alla joomum, kam duu laatoo ɓiyam.
66021008	Amma wattuɓe kulal nder ɓerɗe mum'en, ɓe ngoonɗinaay, gollooɓe ko nyiddinii, ittooɓe yonki, fijooɓe, jom'en dobo-dobooji, rewooɓe tooruuje, fenooɓe, himɓe ɓee fuu nder peta hiite sinaadar wulnge jaraw mbaka maɓɓe woni. Hiite ngee woni maayde ɗiɗaɓere.
66021009	Maleykaajo gom tawaaɗo nder maleykaaɓe jeɗɗo jogiiɓe nyeɗerɗe jeɗɗi, keewɗe bala'uuji jeɗɗi cakitotooɗi ɗiin wari, haaldi he am, wi'i kam : —War faa mi holle ɓaŋaaɗo, mo Njawdiri ndiin suɓii.
66021010	Ruuhu Ceniiɗo heewi kam, maleykaajo oon ɗowi kam faa dow waamnde toowne gom. O holli kam Ursaliima keso oon, huɓeere seniine ndeen no ƴuwa to Alla no jippoo.
66021011	Inde wondi he teddungal Alla, inde ƴelkita hano hayre rimnde, inde laaɓi hano yaspa, ƴelkitol mayre hano danndorgal.
66021012	Birniyol gom no fiilii nde. Ingol toowi ingol tekkiɗi, dammbule maggol sappo e ɗiɗi. Dammbugal fuu maleykaajo gom no darii. Lenyi Isra'el sappo e ɗiɗi ɗiin, lenyol fuu e dammbugal mum, innde mum duu no winndaa dow maggal.
66021013	Dammbule maggol, keɗɗe lettugal ɗeen no tati. Gorgal maggol duu tati, soɓɓirde maggol no woodi tati, hoore huɗo maggol kam duu no woodi tati.
66021014	Birniyol huɓeere ndeen maha dow kaaƴe sappo e ɗiɗi. Dow majje no winndaa inɗe lilaaɓe Njawdiri ndiin sappo e ɗiɗo ɓeen.
66021015	Maleykaajo kaaldoowo he am oon no jogii loocol etirngol gaɗiraangol kaŋŋe. Omo eta huɓeere ndeen, dammbule mayre he birniyol mayre.
66021016	Seraaji nay mayre fuu njuutirka mum'en no potu. O watti loocol etirngol ngol o eti, o heɓi ujunaaji sappo e ɗiɗi (12,000) dow njuutirka maggol. O eti o heɓi ujunaaji sappo e ɗiɗi (12,000) dow njaajirka maggol. Dow toowirka maggol duu o eti, o heɓi ujunaaji sappo e ɗiɗi (12,000).
66021017	O eti ɗeppiɗeeka birniyol ngool, o heɓi kuule hemre e lasooji ɗiɗi e nay (144), kuule maleykaajo oon he kuule himɓe fuu no potu.
66021018	Birniyol ngool nyiɓiraa hayre yaspa, siire ndeen duu nyiɓiraa kaŋŋe dime, inde laaɓi hano danndorgal.
66021019	Kaaƴe birniyol ngool peɗira ir kaaƴe dime fuu. Peɗe sappo e ɗiɗi ngoni ko waɗa, iɗe tokkodiri yahde. Hayre inndirteene yaspa artira, safir tokki, hayre tataɓere wattaane ndeen woni hayre inndirteene agat, nden hayre inndirteene emerooda tokki.
66021020	Hayre joyaɓere wattaane ndeen woni hayre inndirteene onikis, nden hayre inndirteene sardis ndeen duu watta. Hayre jeɗɗaɓere wattaane ndeen woni hayre inndirteene kirisoliita, nden hayre inndirteene beril kam duu watta. Hayre jeenayaɓere wattaane ndeen woni hayre inndirteene topas, nden kirisoparas hayre sappoɓere ndeen watta. Hayre sappo he go'aɓere wattaane ndeen woni hayre inndirteene yasente, nden hayre inndirteene ameetis watta, wari laatii hayre sappo e ɗiɗaɓere.
66021021	Luuluuje sappo e ɗiɗi ngattaa he dammbule sappo e ɗiɗi ɗeen. Dammbugal fuu he luuluure mum. Beddol huɓeere ndeen waɗira kaŋŋe dime, ƴelkitittooɗe hano danndorgal.
66021022	Huɓeere ndeen walaa Juulirde mawne fuu ngam Alla Joomiraawo, Jom baawɗe e Njawdiri ndiin, kam'en ngoni Juulirde mawne ndeen.
66021023	Naange naa lewru haajaaka nder mayre, ngam darjaaji Alla yaynata nde. Njawdiri ndiin woni fitilla mayre.
66021024	Lenyi duuniyaaru fuu tokkan nder annuura mayre. Laamiiɓe nder duuniyaaru adan njawdi mum'en ngaddana nde.
66021025	Dammbule mayre ommbataake faa abada abadin ngam jemma walaa nder mayre.
66021026	Darja e teddungal lenyi duuniyaaru waddetee nder mayre.
66021027	Gollooɓe ko nyiddinii, fenooɓe naa ko tunninta fuu, naatataa nder mayre. Naatooɓe nder mayre ngoni ɓe inɗe mum'en mbinndaa nder dewtere mbuurnam, dewtere nde Njawdiri ndeen.
66022001	Maleykaajo tawaaɗo hakkune maleykaaɓe jeɗɗo jogiiɓe nyeɗerɗe jeɗɗi holli kam maayo kokkoowo ndiyam mbuurnam. Ingo ƴelkita hano danndorgal. Ndiyam maggo no ƴuwa to jooɗorɗe Laamu Alla e Njawdiri ndiin.
66022002	Iɗam ila caka beddol huɓeere ndeen. Ngo fecci pecce ɗiɗi, caka pecce ɗiɗi ɗeen no tawa lekki mbuurnam, lekki ndimoohi lebbi sappo e ɗiɗi dow lebbi sappo e ɗiɗi. Lewru fuu iki rima nde worre. Lekki kii, kaakooli mum woni safaare nyawtoore lenyi duuniyaaru.
66022003	Ko Alla huɗi fuu tawataake nder huɓeere ndeen kaden. Jooɗorgal Laamu Alla he Njawdiri ndiin ngoni nder mayre. Maccuɓe Alla ndewan Alla.
66022004	Ɓe ngi'an yeeso makko e innde makko duu dow tiiɗe maɓɓe.
66022005	Jemma walaa kaden. Ɓe ngalaa haaju jeyngol fitilla naa jeyngol naange ngam Alla Joomiraawo yeyniran ɓe annuura mum. Ɓe laamoto faa abada abadin.
66022006	Maleykaajo oon wi'i kam : —Haalaaji ɗiin no kolniiɗi, ɗi goongaaji. Alla Joomiraawo, gattuɗo haala mum nder hunnduko annabiiɓe oon, lili maleykaajo mum ngam holla maccuɓe mum huune fuu nde garki mum ɓadii.
66022007	Iisa wi'i : —Ndaaree, mi waran ko ɓooyataa ! Belɗo hoore woni gaɗuɗo ko dewtere annabaaku ndee wi'i.
66022008	Amma miin, Yahaaya, woni nanuɗo, gi'uɗo kujje ɗee fuu. Gaɗa ko nanumi he ko ngi'umi ɗum, kippiimi he leydi hadde koyɗe maleykaajo gonɗo no haalda he am oon faa mi sujidana mo.
66022009	Sey o wi'i kam : —To sujidanam ! Mi maccuɗo Alla hano maaɗa. Mi maccuɗo Alla hano banndiraaɓe maa annabiiɓe, kam fuu he ɗowtaniiɓe haalaaji dewtere ndee. Sujidan Alla !
66022010	Nden o wi'i kam : —To suuɗu haalaaji annabaaku gonɗi nder dewtere ndee, ngam wakkati mo ɗum waroyta oon ɓadake.
66022011	Gaɗoowo ko boni heddo nder bononda mum. Jom golle tunnuɗe heddo nder golle mum tunnuɗe. Dartiiɗo heddo nder dartinaaku mum. Ceniiɗo heddo nder senaare mum !
66022012	Iisa wi'i : —Ndaaree, mi waran ko ɓooyataa. Mi waddan njobdi neɗɗo fuu. Mi yoɓa neɗɗo fuu dey-dey golle muuɗum.
66022013	Miin woni fuɗɗorde, miin woni timmoode. Miin woni arano, miin woni cakitiiɗo.
66022014	Belɗo hoore woni lonnoowo kolte mum ngam heɓa laawol nyaamude ɓiɓɓe lekki mbuurnam kiin, fa'a dammbule ɗeen, naata huɓeere ndeen.
66022015	Amma dawaaɗi he jom'en dobo-dobooji he fijooɓe he ittooɓe yonki he rewooɓe tooruuje he hiɗuɓe fewre he waɗooɓe hiila ngoni wonɓe gaɗa mayre.
66022016	Miin Iisa, mi lili maleykaajo am ngam seedoo kujje ɗee nder kawriiɗe goonɗinɓe ɗeen fuu. Miin mi wuddu Daawda, mi jippotooɗo he makko duu. Miin woni hoodere fajiri ƴelkitittoore !
66022017	Nden nanumi Ruuhu he ɓaŋeteeɗo oon no mbi'a : —War ! Neɗɗo fuu nanɗo ɗum duu no wi'a : —War ! Neɗɗo fuu ɗomɗuɗo wara, giɗuɗo yarude ndiyam kokkoojam mbuurnam fuu jaɓa yara ɗam forba.
66022018	Miin Yahaaya, miɗo sappana neɗɗo fuu nanɗo haalaaji annabaaku gonɗi nder dewtere ndee, nde nii joomum ɓeydi dow majji goɗɗum, Alla ɓeydanan joomum bala'uuji cifaaɗi nder dewtere ndee.
66022019	Neɗɗo fuu ittuɗo goɗɗum nder haalaaji dewtere annabaaku ndee, Alla ittan mbaka joomum he lekki mbuurnam kii filla mum waɗaa nder dewtere ndee. Alla ittan mbaka joomum duu nder huɓeere seniine ndee, nde filla mum waɗa nder dewtere ndee.
66022020	Ceedantooɗo kujje ɗeen oon duu wi'i : —Hakiika, mi waran ko ɓooyataa ! Sey mbi'en : —Goonga non. War Iisa Joomiraawo !
66022021	Moƴƴere Joomiraawo meeɗen Iisa wonda he mooɗon, on fuu. Aamiin !
