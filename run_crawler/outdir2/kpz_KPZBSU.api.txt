40001001	Yucu ŋalek ce kicesil ce poru aretap mpo Yesu Kristo. Yesu kunye kikeseniyantetap Tauti oŋnku nye kikeseniyantetap Apram.
40001002	Apram kunye kikwanitap Isaka; Isaka kunye kikwanitap Yakopo; Yakopo kunye kikwanitap Yuta; oko mpo mutakwam alak.
40001003	Yuta kunye kikwanitap Peres oko Sara (nye kikametimwa ku Tamar.) Peres kunye kikwanitap Keseron; Keseron kunye kikwanitap Ram;
40001004	Ram kunye kikwanitap Aminatap; Aminatap kunye kikwanitap Nasyon; Nasyon kunye kikwanitap Salmon;
40001005	Salmon kunye kikwanitap Poas (nye kicekure kamet Rakap;) Poas kunye kikwanitap Opet (nye kicekure kamet Rus); Opet kunye kikwanitap Yese;
40001006	Yese kunye kikwanitap Kinko Tauti. Tauti kunye kikwanitap Solomon (nye kikamet kunye kikorketap Uriya;)
40001007	Solomon kunye kikwanitap Reopoam; Reopoam kunye kikwanitap Apiya; Apiya kunye kikwanitap Asa;
40001008	Asa kunye kikwanitap Yesopat; Yesopat kunye kikwanitap Yoram; Yoram kunye kikwanitap Usiya;
40001009	Usiya kunye kikwanitap Yosam; Yosam kunye kikwanitap Akas, Akas kunye kikwanitap Kesekiya;
40001010	Kesekiya kunye kikwanitap Manase; Manase kunye kikwanitap Amon; Amon kunye kikwanitap Yosiya;
40001011	Yosiya kunye kikwanitap Yekoniya oko mpo mutakwam om pesyosyek cepo yo kicekwere pikap Israel kupa koretap Papulon.
40001012	Nto om letut yu kowo cekwer piko kupa Papulon, kwek Yekoniya kunye kikwanitap Syiltiyel nye kikwanitap Serupapel;
40001013	Serupapel kunye kikwanitap Apiwut; Apiwut kunye kikwanitap Eliyakim; Eliyakim kunye kikwanitap Asor;
40001014	Asor kunye kikwanitap Satok; Satok kunye kikwanitap Akim, Akim kunye kikwanitap Eliut;
40001015	Eliut kunye kikwanitap Eriesa; Eriesa kunye kikwanitap Masan; Masan kunye kikwanitap Yakopo;
40001016	Yakopo kunye kikwanitap Yosep santetap Mariyam, nto Mariyam kunye kametitap Yesu nye cekure Kristo, nye poru Ŋapanet.
40001017	Kunyo kipuntoy pinutek tokol taman ok amwan kuceke Apram okoy Tauti. Kupuntoy yec pinutek taman ok amwan kuceke Tauti okoy ye kicekwere piko kupa Papulon. Kupuntoy yec pinutek taman ok amwan kuceke ye kicekwere piko kupa Papulon okoy ye kiceye Ŋapananato.
40001018	Yunyi wule kiceyito Yesu Kristo. Nteye kimöce Yosep kule amüt Mariyam kametitap Yesu. Nto kutompo kot komütkey, yoto kutok kule koyat Mariyam lekwet om swametap Muyet Nyetilil.
40001019	Yosep nye kimöce kule amüt Mariyam kunye ki cito nye kisiken koromun, kunyo kipuryo kot kumöce kule asornen Mariyam, yoto kusyem kule ayaste mamüt nye puryo kot konkete ci tokol.
40001020	Nteye kimite Yosep kusote ŋalecata tokol om moyenyi; kucontyi malayketap Mokoryontet om kirwotik kumwoci kule, “Yosep, keseniyantetap Tauti, mente anyokoritu memüt Mariyam kwek korkeŋuŋ omnye koyat neto lekwet nyepo swametap Muyet Nyetilil.
40001021	Mosukucämnkey werit nye meserut nyi kaynenyi Yesu, omnye mosukusop pikyi tokol om miyotyonikwa.’’
40001022	Kikwiyokis ŋalecu tokol sukuŋet kwitita kupoyit manta ŋalek ce kiŋalal Mokoryontet kupunune workoyontet nye kimwoy kule:
40001023	“Mosukukoyakay cepto nye mukul nye menket moron oŋnkuyi wero, mosicekure kaynenyi Emanuel,’’ (nye poru kaynana kule, “Cepontekey acek Yiyintet.’’)
40001024	Ntowo kuŋete Yosep rwonto; kwiy kuyu wule kukumwoci malayketap Mokoryontet. Yoto komüt neto Mariyam kwek korkenyi.
40001025	Ntene nye kipuryo kot kutuyo tukway okoy kucämnkey Mariyam werinyi. Yoto kurut Yosep cekure kaynet Yesu.
40002001	Kiceyici Yesu moŋetap Peselekem om koretap Yuteya ye ki kinko Erote. Yoto kukwane koŋasis piko alake ce muswokikap kokelik okoy kupun Yerusalem,
40002002	oŋnkwokutep kumwoy kule, “Koceyici ono Kinko nyelel nyepo Yutayek? Omnye kucekäs acek kokelyenyi nye kutok om koŋasis, kunyo kacekwa kule kwocesay.’’
40002003	Nteye kotolime Kinko Erote ŋalecato, kumuy kupotpoten wanak oko piko tokol cepo Yerusalem.
40002004	Kukur Erote yoto koruruc tisik cewoyec tokol oko konetikap ntarastinek oŋnkutepe kule, “Mosiceyici ono Kristo nye Ŋapanet?’’
40002005	Kuwekyi cek kumwoci kule, “Ceyicini moŋetap Peselekem om koretap Yuteya, omnye kisil workoyontet ŋalecu kumwoy kule:
40002006	‘Nyi Peselekem om koretap Yuta, puryo kot yiku nyi miniŋ koromun om kwenutap poytoyikap Yuta, omnye mosukucone poytoyintet wule mite nyi, nye mosukupayta pikwani cepo Israel.’ ’’
40002007	Yoto kukur Erote muswokikap kokelik kukwa oŋnkurwoke wule wuŋat okoy kunket neto topon sawet nye kutoku kokelyet.
40002008	Kuyokto neto picoto kupa Peselekem, oŋnkuyomise kunkolontyi kumwoci kule, “Ape waceny lekwet topon, nteye konyoru kwomwowo, saŋet awo mpo ani wasay neto.’’
40002009	Nteyu kowo kulim cek ŋalekap Kinko, kunomen kupa. Nteye kimite kupeti om aran, kukäs kokelyet nyo kiköse cek om koŋasis. Kuntoci kokelyet cekto okoy wokuyoŋe yepo parak om ye kimite lekwet.
40002010	Ntowo kukäs cek kokelyet kuŋerec ŋerekwek ce caŋ.
40002011	Kupa koto orit, yoto kukäs cek lekwet oko kamet Mariyam. Kukutuny oŋnkusay lekwet, oŋnkutyac lolonikwa oŋnkukoci lekwet kokotutek cepo sapunek oko pupaninek oko miranik.
40002012	Kusow Yiyintet cek om kirwotik kumwoci mente kuketitakey kupa wule mite Erote. Yoto kunomen kupa koremwa kupunte aret ake.
40002013	Nto om letut yu kowo kupecikey muswwokik, yoto kucontyi malayketap Mokoryontet Yosep om kirwotik kumwoci kule, “Ŋet näm lekwet oko kamet oŋnkimwey iwo Misiri, oŋnkiwepur wuloto okoy omwowuŋ ani nyi, omnye möce Erote kule aceny lekwet sapakäc kume.’’
40002014	Kuŋet Yosep oŋnkunäm lekwet oko kamet oŋnkunomen komoy kuwo Misiri,
40002015	wule kiwokopur okoy kume Erote. Kikwiyokis ŋalecu sukuŋet kwitita kupoyit manta ŋalek ce kikimwoy Mokoryontet kupunune wule mite workoyontet kumwoy kule: “Kyokur ani werinyu kucone Misiri.’’
40002016	Ntowo kukäs Erote kule kweperpera muswokik, kunyer koromun. Yoto kumwayta cepakäc lekok tokol ce werin kuceke ce ponto kenyisyek oyeny okoy nye koceyi pate om Peselekem oko wule lekite wuloto. Kiyoyeke pesyosyecoto oko pesyosyek co kimwocini muswokik neto kule kicekäs kokelyet.
40002017	Om ŋalecutecu, kuye kwitita kupoyit manta ŋalek ce kimwoy workoyontet Yeremiya kule:
40002018	“Kicelim polotet om moŋetap Rama, lokik cepo mesyet nyewo, kurire Racel lekokyi, rire neto, oŋnkupuryo kot kumöce kule ciŋereca, omnye kipok tokol.’’
40002019	Nto om letut yu kowo kume Erote, kucontyi malayketap Mokoryontet Yosep om kirwotik om Misiri,
40002020	oŋnkumwoci kule, “Ŋet näm lekwet oko kamet oŋnkinomen ketitekey koretap Israel, omnye kipok piko co kimöce kule cepakäc lekwet.’’
40002021	Yoto kuŋet Yosep oŋnkunäm lekwet oko kamet oŋnkunomen kuketitakey kuwo koretap Israel.
40002022	Ntowo kulim Yosep kule Arkelaus kunye kiker kwan Erote kwek Kinko nyepo Yuteya, yoto kunyokorit ye mowokumiŋis wuloto. Cetosyi yec cisow neto om kirwotik, yoto kuwo koretap Kalilaya,
40002023	oŋnkuwo kuminy moŋetap Nasaret sukuŋet kwitita kupoyit manta ŋalek ce kikiŋalale workoyik kumwoy kule: “Mosicekure neto citap Nasaretin.’’
40003001	Kuco Yowana potisonintet om pesyosyecoto oŋnkucec kumwaytat Lokoywek om kiteletap Yuteya kumwoy kule,
40003002	“Arenynkey, ayaste miyotyonikwok omnye kacontyok akwek poytoyisyetap torot!’’
40003003	Yowana kunye neto nyo kiŋolole workoyontet Isaya yo kimwowu kule: “Kapole citake kitela, oyiytoci Mokoryontet arenyi, asat kurotakay arenyi nye mosukupunte!’’
40003004	Kiloce Yowana yoto siret nye samput nye kicenape kororikap tyonyntake nye cekure nkamiyet oŋnkurate anwet suwenyi, kunyo kikwome talamik oko kumnyatetap samiyita.
40003005	Yoto kukwane piko Yerusalem oko ce kikwone koretap Yuteya tokol, oko ce kikwone koret nye lekite tapantap oyinetap Yortan.
40003006	Kurenynkey cek kuŋoŋ miyotyonikwa oŋnkupatisan Yowana cekto om oyinetap Yortan.
40003007	Ntowo kukäs Yowana Farasayek oko Satusayek ce caŋ ce kimite kukwoni wule mite neto kule cepatisanec, Kumwoci neto cek kule, “Akwek Erenocu! Ŋo nye kwesowok kule omweye nyerunotetap Yiyintet nye karik kuco?
40003008	Kunyo ayiy tukuk ce poru kule kwarenynkey akwek ayaste miyotyonikwok.
40003009	Ntene monte cisot omwowu kule, Ceponte Apram nye kukonyo! Omnye komwowok ani kule, muce Yiyintet kunäm rwontocu oŋnkuwec kwici Apram lekok.
40003010	Kunyo kocenömnci yawut oywet kulekite kirintonokap ketik, nto ket ake tokol nye puryo kot kwiye omik ce toponec, mosiceyep nyo kulul oŋnkyewirci mata orit.
40003011	Opotisonenok ani yawut peko kwek pelutyet nye poru kule kwarenynkey. Ntene coni om letumwani citake nye ponto swamet kupëlo nye puryo oyiku topon kot ayem anämate kweyonikyi. Neto nyoto kunye mosukupatisanenak Muyet Nyetilil oko mata.
40003012	Pontonu neto sweswenyi nye kanäme yewut nye mokusese nkanuk oŋnkururukyi cokenikyi, oŋnkupele wulo po moriryek mata nye momise.’’
40003013	Kunomene Yesu Kalilaya om pesyosyecoto kuwo okoy oyinetap Yortan kule kupatisana Yowana.
40003014	Ntene kusyem Yowana kule akerekte neto kumwoy kule, “Omöce ani kule patisana ani nyi, kunyi ye coni nyi yec wuli omite ani?’’
40003015	Ntene kuwekyi Yesu kumwoci neto kule, “Yaste yawut kwiyokis kuyunyitenyi, omnye om aret nye yunyitenyi ye mosiciy acek ciyitite ŋalek tokol ce möce Yiyintet.’’ Yoto kucäm Yowana.
40003016	Yoto pakenke yu kowo cepatisan Yesu, kuloŋune peko orit. Kuyatakay wulin po torot kukäs neto Muyet Nyetilil nyepo Yiyintet nye kerkey oko swarar oko lakweyet nye kico kurekyi cokopure neto.
40003017	Kucone kutit torot kumwoy kule, “Nyi kunye Werimwani camanet, nye oŋerekyini ani koromun.’’
40004001	Kuntoci yoto Muyet Nyetilil Yesu kukwer okoy kitela, sokuwo wokusyem kulot Setani nyewo nyepo oyik neto.
40004002	Nteyu kowo kuwany Yesu pesyosyek artam cepo pet oko pesyosyek artam cepo komoy nye puryo kot kwomisyi, yoto kwam neto rupet.
40004003	Kuco Setaninato wule mite neto oŋnkumwoci kule, “Ye yiku Weritap Yiyintet, mwoci panyi rwontocu kuweckey kwek mukatya?’’
40004004	Kuwekyi Yesu kumwoci neto kule, “Mwowu silutekap Yiyintet kule, ‘Puryo kot kusope cito mukatya pate nkit, ntene sope ŋolyo tokol nye cone kutitap Yiyintet.’ ’’
40004005	Yoto kukwer Setaninato Yesu okoy kupunto moŋet nyetilil, oŋnkukoci kuyoŋe kusurut nye koy nyepo kotap Yiyintet.
40004006	Oŋnkumwoci kule, “Ye yiku nyi Weritap Yiyintet, wirtekey panyi yu okoy wepir ŋony; omnye mwowu silutekap Yiyintet kule: ‘Mosukumwoci Yiyintet malaykanikyi kukwa kwokutaciŋ nyi, mosukwokunämiŋ kutaceniŋ yewuniyekwa, sukuŋet mente kot kuryac rwontok kerenkokuk.’ ’’
40004007	Kuwekyi Yesu kumwoci neto kule, “Ntene mwowu mpo yec silutekap Yiyintet kule, ‘Mente kot asyem lotu Mokoryontet Yiyinteŋuŋ.’ ’’
40004008	Yoto kukwer Setani nyewo nyepo oyik, Yesu okoy tulwet nye koy koromun, oŋnkuporci koret tokol kumukul oko woyinwek tokol ce ponto.
40004009	Oŋnkumwoci kule, “Mosokoniŋ ani nyi tukucutecu tokol ye kekutumwo ani oŋnkisaya.’’
40004010	Kuwekyi Yesu kumwoci neto kule, “Wete yu nyi Setani! Omnye mwowu silutekap Yiyintet kule, ‘Soye Mokoryontet Yiyinteŋuŋ oŋnkiyici yisyet neto nkit pate!’ ’’
40004011	Yoto kunomen Setani nyewo nyepo oyik, kukwa malaykanik kwokukalya Yesu.
40004012	Ntowo kulim Yesu kule kucenäm Yowana oŋnkyekerta mopusi, yoto kunomen kuwo okoy Kalilaya.
40004013	Kipuryo kot kuminy Nasaret ntene kuwo wokuminy moŋetap Kapernaum nye mite tapantap tampayayet nyepo Kalilaya om koretap Sapulon oko nyepo Naftali.
40004014	Kiyokis kuyunyoto sukuŋet kwitita kupoyit manta ŋalek ce kikimwoy workoyontet Isaya kule:
40004015	“Om koretap Sapulon oko koretap Naftali, om koret nye tokyinikey ruretyet, om oyinetap Yortan pitonin, Kalilaya nye koretap lamek!
40004016	Piko ce minye wule mite menonet, Kukäs cekto kukweny lakweyet nyewo! oko piko ce minye koret nyepo menonetap met, kokoluci cekto lakweyet!’’
40004017	Kuceke pesyonoto kucec Yesu kumwaytat lokoywekyi kumwoy kule, “Arenynkey ayaste miyotyonikwok! Omnye kacontyok akwek poytoyisyetap torot!’’
40004018	Nteye kimite Yesu kuweti kurupe tampayayetap Kalilaya tapan; yoto kukäs piko oyeny ce tupco ce kinömikap purpurunek, coto ku mpo Simon (nye kimulyi cekure kaynet ake Petero) oko mutakwam Antereya ce kimite kuwircini porok tampayayet orit kunöme purpurunek.
40004019	Kumwoci Yesu cek kule, “Akwa anama cepetekey oko ani, mosanetak oyiku nömik ce okweru piko.’’
40004020	Pakenke kupakakta cek porokwa cepo purpurunek oŋnkunam kupetakey Yesu.
40004021	Kutosyikey Yesu kuwo tay kuminiŋ, kukäs yec piko alak oyeny ce tupco, coto ku mpo Yakopo oko Yowana werikap Sepetayo. Kimite cek kukepur rapemwa orit kupontokey oko kwan Sepetayo. Kimite yoto kuyiytoy kusate porokwa cepo purpurunek. Kukur Yesu cekto.
40004022	Yoto pakenke kupakakta rapet oko kwan oŋnkunomen kunam kupetakey Yesu.
40004023	Kuwo Yesu kupunte koretap Kalilaya tokol kunetisyoti om korikapkokwonikwa, oŋnkumwoytoti lokoywek ce toponec cepo poytoyisyetap Yiyintet, oŋnkusop piko tokol ce kimnyontos porwonik wok tokol.
40004024	Kutisto ŋalek ce nöme neto kupunte koretap Siriya tokol, yoto kukwer piko pikwa ce kitaŋany ce kiponto oyik ce miyotec oko ce kipoku mewuŋ, oko kipok porwonik. Kusop Yesu picoto tokol.
40004025	Kupa kunamat luket nyewo nyepo piko ce caŋ Yesu, ce kikwone Tekapoli (moŋosyek taman) oko ce kikwone Yerusalem oko Yuteya oko ce kikwone koretap oyinetap Yortan pitonin.
40005001	Ntowo kukäs Yesu luket nyepo piko ce caŋ, kulaŋnta kuwo tulwet parak oŋnkupur ŋony. Kukwa konomikyi koruruckey komut neto.
40005002	Kucec Yesu kunet piko kumwoci kule:
40005003	“Ponto kupeyoy piko ce nkete kule ce möce koromun swametap Yiyintet om mukuleywekwa, omnye nyimwa poytoyisyetap Yiyintet!
40005004	“Ponto kupeyoy piko co rirtos kumesyi, omnye mosukuŋerec Yiyintet cekto!
40005005	“Ponto kupeyoy piko co toloyec, omnye mosukunyor tukuk co kikurto Yiyintet!
40005006	“Ponto kupeyoy piko co möce kule kwiyokis tukuk ce möce Yiyintet, omnye mosicipiyony cek kupiyoŋis!
40005007	“Ponto kupeyoy piko co porcini piko alak tolosyet, omnye mosukukoci Yiyintet kunyor cekto tolosyet!
40005008	“Ponto kupeyoy piko co tililec mukuleywekwa, omnye mosukukäs cek Yiyintet!
40005009	“Ponto kupeyoy piko co yiyisyi kusut kalyet om wule mite piko, omnye mosukukure Yiyintet cekto lekokyi!
40005010	“Ponto kupeyoy piko co kicitaŋany kunyalil omnye yiye ŋalek ce möce Yiyintet, omnye nyimwa poytoyisyetap Yiyintet!
40005011	“Oponte akwek kupeyoy ye kocupok piko oŋnkutaŋanyak kumwowok ŋalek tokol ce miyotec omnye oyiku akwek konomikwani.
40005012	Aŋerec oŋnkopoypoyitu koromun, omnye cemosi koromun musyaremwoŋ nye kicekonorwok om wulin po torot. Omnye kikutaŋany cek workoyik kuyunyitenyi kutompo kot otoku akwek.
40005013	“Oyiku akwek misyontet nyepo koret. Ntene ye komo kunomu misyontet kupuryo aret ake yec nye cewece kot kunom. Komo kuponto nyo latik, kunyo ciswortoy pate kutyikta piko.
40005014	“Akerkeyekey akwek lakweyet nyepo koret. Puryo kot kuwuŋotos moŋet nye kicetec tulwet parak.
40005015	Puryo ci nye pele tarit oŋnkukupuye pesenit, ntene tore kito nye yoŋe tarit sukuŋet kukweny lakweyet piko tokol ce mite koto orit.
40005016	Kuyunyoto misyini kukweny lakweyet nyimwakwek piko tokol, sukuŋet kukäs cekto tukuk ce toponec ce oyiye akwek, sukukasta Papamwoŋ nye mite torot.
40005017	“Monte cisot kule kyaco ani kule cawirte ntarastinekap Moses oko ŋalekap workoyik. Puryo kot aco kule cawirte, ntene kyaco kule saŋet ayitite awaŋnte ŋalecato.
40005018	Komwowok ani akwek ŋalek cepo manta kule, ye tokumite kuyoŋot koret wulin po torot oko koret wuli po ŋony, kupuryo kot kupote nyukutet mpo akenke nto mpo kot kupot ntarastit ake tokol nye miniŋ om ntarastinek okoy kwiyokis tukuk tokol ce cemöce kule kwiyokis.
40005019	Kunyo ci ake tokol nye yirye ntarastit mpo akenke pate nye miniŋ, oŋnkunet mpo piko alak kwiy kuyunyoto kunye cito nyoto nye mosukwek nye miniŋ om poytoyisyetap torot. Ntene ci ake tokol nye keywey kwiyisye ntarastinek oŋnkunet piko alak kwiy kuyunyoto, kunye cito nyoto nye mosukwek nyewo koromun om poytoyisyetap torot.
40005020	Kunyo komwowok ani kule, ye puryo kot oyiye akwek topon yisyonutekap Yiyintet kupël Farasayek oko konetikap ntarastinek, kupuryo kot owuti mpo kisic poytoyisyetap torot.
40005021	“Kyolim akwek kule kicemwoci pikap keny kule, ‘Monte ceporisye, nto ci ake tokol nye koporis cekweru nyoto kuco taytap ketintet.’
40005022	Kunyo omwowok ani akwek yawut kule, ‘Ci ake tokol nye konyerci mutakwam, mosicekwer nyoto kuco taytap ketintet.’ Nto ci ake tokol nye kocup mutakwam kumwoci kule, ‘Puryo nyi wol.’ Kumisyini cekwer cito nyoto kuco taytap Kokwet nyewo. Nto ci ake tokol nye kokur mutakwam kule, ‘Solwo nyi.’ Kuweti cito nyoto wule mite mata nye momise.
40005023	Kunyo ye karik koyite nyi kokotutyet nye kekoci Yiyintet om yepo otepto nye pele korosek, oŋnkisot om yoto kule ponteniŋ mutokwomet ŋolyo,
40005024	Kumisyini pokokyi kokotutyet yoto po taytap otepto nye pele korosek, oŋnkiwo lakwar wesat ŋalek ocömnyekey oko mutokwomet, nteye kewany weckey cekoyite kokotutyeŋuŋ nye kekoci Yiyintet.
40005025	“Nteye kowosontyiŋ citake kukweriŋ koti, kumöce kule asat ŋalek ocömnyekey lakwar oko cicoto ye tomite opeti om aran kutompo kot opunte koti, sukuŋet mente kot kukweriŋ okoy taytap ketintet, kuŋet nyo kukoytiŋ iwo wule sikorintet kukweriŋ nyo iwo mopusi.
40005026	Komwowuŋ kule, puryo kot muci nyi kot cone mopusi okoy ye kekonu pesyantet nyepo letut nyepo pesento.
40005027	“Kyolim akwek kule kicemwoy kule, ‘Mente asakwayan.’
40005028	Kunyo komwowok ani akwek yawut kule ‘Ci ake tokol nye kakäs korko oŋnkuocorokyi kule nto kwek nyenyu, kakwiy cicoto sakwayanat oko korkonoto om mukuleynyi.’
40005029	Kunyo ye koŋnta nyeŋuŋ nyepo tay kunye sokyiŋ nyi kot yiy miyotyet, lotu kulot! Oŋnkiwirte. Omnye topon om wule mite nyi ye kepot kereryantet ake nyepo porŋuŋ kusir ye kocewirci porto nyeŋuŋ tokoe wule mite mata nye momise.
40005030	Nteye yewut nye nyepo let nye sokyiŋ nyi kot yiy miyotyet; yepte kuŋet! Oŋnkiwirte! Omnye topon om wule mite nyi ye kepot kereryantet ake nyepo porŋuŋ kusir ye kotoweti porto nyeŋuŋ tokol wule mite mata nye momise.
40005031	“Kicemwoy yec mpo kule, ‘Ci ake tokol nye kakwet korkenyi, kumisyini kusilyi parwet nye kwete.’
40005032	Kunyo komwowok ani akwek yawut kule, ‘Ye kakwet cito korkenyi, tos pate om ŋalekap sakwayanatet, kuponto cicoto lelisto nye kosutyi korkonoto kusakwayan.’ Nto cito nye kemüt korkonoto kakwiy cicoto sakwayanat.
40005033	“Kyolim akwek mpo yec kule, kicemwoci pikap keny kule, ‘Puryo kot kumisyini oyirye kawalatet nye kowalkey, ntene misyini oyiye oyititoy kawalemwoŋ om taytap Mokoryontet.’
40005034	Kunyo komwowok ani akwek yawut kule, Monte ciwolikey kawalat nyepo ŋolyo ake tokol. Monte ciwoli wulin po torot, omnye ŋeceretap Yiyintet wuloto.
40005035	Monte mpo ciwolyinikey koret wuli po ŋony, omnye muŋe kerenkokyi wuloto. Nto monte mpo ciwolyinikey Yerusalem, omnye moŋetap Kinko nyewo wuloto,
40005036	Mente owolyikey mpo metiŋuŋ, omnye puryo kot muci nyi kot wec putyonteŋuŋ mpo akenke kulelit nto kutuyit.
40005037	Möce omwowu pate kule, ‘Yunyoto.’ Nto komwowu kule, ‘Puryo kot kuyunyo.’ Omnye ŋolyo ake tokol nye komwowu kukeyte cutecu kucone nyo wule mite oyinoto nye miyat.
40005038	“Kyolim akwek kule kicemwoy kule, ‘Koŋ oko koŋ, kelya oko kelya.’
40005039	Ntene komwowok ani akwek yawut kule, ‘Monte ceyokukey om wule mite citake nye kokwiwok ŋalek ce miyotec. Ye kasyeciŋ citake kwarmatut nyepo tay, wekyi kusyec mpo nyepo let.
40005040	Nteye kokweriŋ citake wokuwosontyiŋ om satiŋuŋ, yaste kusut mpo kotit.
40005041	Nteye kokerciŋ koŋ citake kule tor terekokyi kilomitet akenke, tosyikey sut wany kilomitet akenke yec.
40005042	Ye kosomiŋ citake kitake kumöce kule koci cicoto kiyoto. Nteye kepeseniŋ citake kitake kumöce kule pesentyi cicoto kiyoto.’
40005043	“Kyolim akwek kule kicemwoy kule, ‘Misyini cäm latyeŋuŋ, oŋnkisenker punikuk.’
40005044	Ntene komwowok ani akwek yawut kule, acäm punikwok, oŋnkosomnci piko co toŋonyok,
40005045	sukuŋet oyiku akwek lekokap Papamwoŋ nye mite torot. Omnye neto nye konu asisnyi kuluci piko ce miyotec oko piko ce toponec kukerkeyitu tokol, oŋnkukoci ropta piko ce yiye ce toponec oko piko ce yiye ce miyotec.
40005046	Nteye kacäm akwek pate piko co cömok akwek, asot kule mocenyoru kokotut ne? Omnye yiye mpecek korurukikap mosoret kuyunyoto!
40005047	Nteye koŋololyi akwek pate coronutekwok, kukayiy kiy ne nye pciyat nye puryo kot kupo kwak? Omnye yiye mpecek piko co puryo kot kucöme Yiyintet kuyunyoto!
40005048	Misyini oyiku pic ce tililec kuyu wulo tilil Papamwoŋ nye mite torot!
40006001	“Oripkey monte oyiye yisyet nyepo tinimwoŋ om taytap piko kule sukuŋet kukäs piko kito nye oyiye akwek. Ye kayiy tukucutecu kuköse piko, kupuryo kot cimuce cekonok kokotutyet nye cone wule mite Papamwoŋ nye mite torot.
40006002	“Kunyo ye kekoci cito nye panan kiy nye kekalya, mente osilkey okurte om taytap piko kuyu wulo yiytoy koperperotik co silekey om korikapkok oko wulo po orustunwek. Yiye cekto kuyunyoto kule sukuŋet kuyweyec piko. Komwowok ani akwek ŋalek cepo manta kule, kunyor picoto musyaremwa nye yeme.
40006003	Nteye mite nyi kocini pononik tukuk ce kekalye, möce rip mekany kot kukäs yewuŋuŋ nyepo let kito nye yiye yewuŋuŋ nyepo tay.
40006004	Sukuŋet Papaŋuŋ nyo köse tukuk ce wuŋotin kukoniŋ nyi musyaret.
40006005	“Nteye mite nyi some, mente akerkeyitu oko kaperperotik co silekey! Co möce kule ciyoŋntosi om korikapkok oko sokwonutek kule sukuŋet kukäsec piko tokol. Komwowok ani ŋalek cepo manta kule! Kunyor picoto musyaremwa nye yeme.
40006006	Ntene ye mite some, möce iwut koŋuŋ orit oŋnkiker kurket, oŋnkisom Papaŋuŋ nye mite wule wuŋat; sukuŋet Papaŋuŋ nye köse tukuk ce wuŋotin ce yiye nyi kukoniŋ musyaret.
40006007	“Nteye osome monte aluplupan oyiyisye ŋalek ce caŋ kuyu piko co menkete Yiyintet, ce sote kule mokulimnci Yiyintet cek om sayet nyepo ŋalek ce caŋ.
40006008	Monte cekerkeyitu oko pico. Omnye nkete Papamwoŋ tukuk ce omoce kutompo kot osom akwek neto.
40006009	Möce osome kuyunyi kule: ‘Papa nyo nye mite torot, kante ciywey kutililit kayneŋuŋ,
40006010	Kante kuco poytoyisyeŋuŋ, kante kwiyokis ce möce nyi om koret kuyu wule kyiytoy om torot.
40006011	Konec omikyo cepo okokoy,
40006012	Kalyec leliswekyacek, kuyu wulo cikolyoy co lele om wule ce mite acek.
40006013	Mente aroyenec wule mite syemutok, ntene sorunenec wule mite miyotyet.’
40006014	Omnye ye kokalye akwek piko alak leliswek ce kukwiwok, mosukukalyak mpo akwek Papamwoŋ nye mite torot.
40006015	Ntene ye puryo kot omuci kot akalye piko alak leliswek ce kukwiwok akwek, mpo Papa nye mite torot kupuryo kot komuce kot kukalyak mpo akwek leliswek ce kwayiy.
40006016	“Nteye omite akwek okire omik, monte cesimiyitu kuyu wule yiytoy kaperperotik, omnye sirinye cek tokoywekwa kusoŋutitu kule sukuŋet kuporkey kutok kule mite cekto kukire omik. Komwowok ani akwek ŋalek cepo manta kule, kunyor picoto musyaremwa.
40006017	Ntene ye mite nyi ikire omik, möce wun metiŋuŋ oŋnkiyile mwayta,
40006018	sukuŋet mente kot kuporkey kutok om wule mite piko kule mite nyi ikire omik, ntene konkete pate Papaŋuŋ nyo köse tukuk ce wuŋotin ce yiye nyi oŋnkukoniŋ musyaret.
40006019	“Monte cekonore mokoryontinek wuli po koret ŋony, wule muce kurwotyeci oŋnkwam solopik, oŋnkuput kucor corik.
40006020	Akonore Mokoryontinekwok wulin po torot wule memuce kot kurwotyeci nto mpo kot kwam solopik, wule memuce kot kuput oŋnkucor corik.
40006021	Omnye wule mitowune mokoryontinekwok ku wuloto wule mitowune mukuleywekwok.
40006022	“Koŋnta kunye tarit nyepo porto. Ye toponec konyek cekuk kuköstoy topon, kuponto porto nyeŋuŋ tokol lakweyet.
40006023	Ntene ye puryo kot kuköstoy topon konyek cekuk, kuponto porto nyeŋuŋ tokol menonet. Kunyo ye kaweckey lakweyinto nyo mitowune wule mite nyi kwek menonet, kutuyitu menonet nyoto koromun!
40006024	“Puryo ci nye muce kot kwek mutworintet nyepo mokorenik oyeny. Omnye muce kusenker ake oŋnkucäm ake, nto muce kuywey ake oŋnkunyil ake. Puryo kot omuci akwek kot oyici yisyet Yiyintet oko mokoryontit nyepo tukuk cepo koret.
40006025	“Yunyoto omne saŋet omwowok ani akwek kule, monte cisot tukuk ce nömok akwek, kuyu omik ce moyam sosopce, nto ce nöme sirok cepo porwonikwok kule mosicilac ne. Puryo kot kupële ne soponto omik? Puryo kot kuponto ne porto latik kupël sirok?
40006026	Akäs pa akwek toritek co terertoy, puryo kot kukolsyi oŋnkupuryo kot kukisisyi, nto korurukyi mpo omit coken, ntene oŋnkupoye Papamwoŋ cekto. Kunyo puryo kot oponte akwek ne latik kupël toritek?
40006027	Ŋo om akwek nye ye komuy oŋnkusot koromun ce nöme sopon nyi, nye muce kot kutosyi kucaŋit kenyisyek alak cepo soponto?
40006028	“Kunyo omne sasoti akwek ce nöme sirok? Akäs pa wule pititoy taptok om koret, puryo kot kwiyisyi cekto, oŋnkupuryo kot kunope sirok.
40006029	Ntene komwowok ani akwek kule, nka mpo Solomon om woyintap mokoryontit nye kiponto, kipuryo kot kulocekey neto topon kuyu akenke om taptocu.
40006030	Kunyo nteye muce Yiyintet kot kulac suswek ce mite koret pesyoni nto mite tun cewirci mata kuloy, ku aret ce tya nyun ce muce Yiyintet kulacak akwek! Oyiku akwek pic ce ponto koyenot nye miniŋ pate!
40006031	“Kunyo monte cec cisot omwowu kule, ‘Mosikyam ne acek?’ Nto kule ‘Mosicilac ne acek?’
40006032	Omnye möce mpo piko alake co monket Yiyintet tukucutecu tokol. Nkete Papamwoŋ nye mite torot kule omöce akwek tukucutecu tokol.
40006033	Onyosye onyoru kunyo poytoyisyetap Yiyintet oko toponiyenyi sukuŋet cetoswok akwek tukucutecu.
40006034	Kunyo monte cisot ŋalek cepo pesyetap tun, omnye pesyet nyepo tun oko ŋalek ceci nkit. Ponto pesyet ake tokol wuyinwek ceyemekey oko pesyonoto.
40007001	“Monte cemutyi piko alak musanku, sukuŋet mente kot kumütwok Yiyintet akwek koyin musanku.
40007002	Omnye mosukumutwok Yiyintet akwek musankut kuyu wulo omutyini akwek piko alak. Mosukwiyisye neto ntarastinek co oyiyisye akwek ye omutyini piko alak musankut
40007003	Kunyo omne seköse nyi pertet nye kisic nye mite koŋnta nyepo yeyaŋuŋ, oŋnkurok kupuryo kot muci käs musukyet nyo mite koŋnta nyeŋuŋ nkit?
40007004	Nto muci nyi kulene mwoci yeyaŋuŋ kule, ‘Yeya, kany onumuŋ ani pertet nyo mite koŋnta nyeŋuŋ oŋnkurok ponte nyi yec musukyet nyo mite koŋnta nyeŋuŋ nkite?’
40007005	Ye koperperintoni! Nyosye numu kunyo musukyet nyo mite koŋnta nyeŋuŋ!
40007006	“Monte cikoci ŋokik tukuk ce tililec, mosukuwekyokey kwamak. Monte cewirci karin nye piciy taytap nkururwenik, omnye mosukutyikta ŋony pate.
40007007	“Osom mosicekonok akwek, aceny mosonyoru, okonynkony kurket mosiceyotwok.
40007008	Omnye ci ake tokol nye kosom, mosicikoci, nto ci ake tokol nye kaceny, mosukunyor, nto ci ake tokol nye kekonynkony, mosiceyotyi kurket,
40007009	Ŋo om akwek nye muci kukoci lekwenyi rwantet ye kosom mukatyantet?
40007010	Nto kukoci erenet ye kosom purpuryontet?
40007011	Kunyo nteye oŋnket akwek piko cu oyiku miyotec okoci lekokwok tukuk ce toponec, ku aret ce tya nyun ce muce kukoci Papa nyepo torot tukuk ce toponec piko co kosom cekto neto!
40007012	“Kunyo möce oyici piko alak tukuk ce toponec kuyu wulo omoktoy akwek kule ntoyiwok akwek cekto, omnye poru coto wule yunto ntarastinekap Moses oko cepo workoyik.
40007013	“Ape akwek owut orit opunte kurket nye maric, omnye para kurket oŋnkukoy nye para aret nye weti wule mite mata nye momise. Kunyo punte piko ce caŋ aret nyoto.
40007014	Ntene maric oŋnkulow oŋnkuwuy aret nye weti wule mite soponto, oŋnkuŋeri pate piko ce mokunyor aranato.
40007015	“Oripkey wule mite workoyik co mwiynot, cekwoni wule omite akwek kuyu kecirek om porto wulo po saŋ, ntene om orit kuce suyik co orontoy.
40007016	Mosonkete akwek cekto kupuswek cepo yisyet nye yiye. Muce pa kupute piko mokoyek ketik ce ponto kotok?
40007017	Yiye ketit nye topon omik ce toponec, kwiye ketit nye miyat omik ce miyotec.
40007018	Puryo kot komuce ketit nye topon kot kwiy omik ce miyotec, oŋnkupuryo kot komuce ketit nye miyat kot kwiy omik ce toponec.
40007019	Ket ake tokol nye puryo kot kwiye omik ce toponec, ceyepe nyo kulul oŋnkyewirci mata orit.
40007020	Kunyo mosonkete akwek workoyik ce mwiynot yisyet nye yiye.
40007021	“Puryo kot ku ci ake tokol nyo kuro ani kule, ‘Mokoryontet, Mokoryontet’ nye mosukowut poytoyisyetap torot, ntene nyo yiye pate ŋalek ce möce Papamwani nye mite torot.
40007022	Ye kopunto pesyonoto, mosukumwowo ani piko ce caŋ kule, ‘Mokoryontet, kicemwayte acek lokoywekap Yiyintet om kayneŋuŋ, cekwet oyik ce caŋ, oŋnkyiy tukuk cepo kakitat om kayneŋuŋ!’
40007023	Mosomwoci ani picoto kule, ‘Puryo kot oŋnketok ani akwek! Aŋete taymwani cu oyiye ŋalek ce miyotec!’
40007024	“Kunyo ci ake tokol nye kalim ŋalekwani cutecu oŋnkurup kuywey, kukerkey nyo oko ci nye ŋom nye katec konyi kupolyi kuwo ŋony topon.
40007025	Kuropen ropta, kuyin mokotek oŋnkuwus yomet kuryac koyoto, ntene puryo kot kulul omnye kicetec cepolyi kuwo ŋony topon.
40007026	Nto ci ake tokol nye kalim ŋalekwani cutecu oŋnkupuryo kot kurup kuywey, kukerkey nyo oko ci nye perper nye katec konyi yepo ntapca oŋnkupuryo kot kupolyi kuwo ŋony topon.
40007027	Kuropen ropta, kuyin mokotek oŋnkuwus yomet kuryac koyoto kulul, kulul koyoto lulot nyewo koromun!’’
40007028	Nteyu kowo kumwoy Yesu ŋalecutecu okoy kuwany, kokite luket nyepo piko ŋalek ce kinet neto.
40007029	Kinet Yesu cekto kuyu ci nye ponto kamukeywek nye puryo kot kukerkey oko konetikwa cepo ntarastinek.
40008001	Nteyu kowo kurekune Yesu tulwet, kurup luket nyepo piko ce caŋ neto.
40008002	Yoto kuco citake nye kiponto mutyenkenik okoy ye kimite Yesu, oŋnkukutuny oŋnkumwoci kule, “Mokoryontet, ye kecäm nyi nkit muci sopo ani.’’
40008003	Koyito Yesu yewunyi oŋnkunäm cicoto oŋnkumwoy kule, “Omöce ani, kunyo sop nyi nyolu!’’ Yoto pakenke kusopco mutyenkenik ce kiponto cicoto.
40008004	Kunkolontyi Yesu kumwoci cicoto kule, “Lim pa, mente womwoci citake tokol, ntene iwo pakenke lakwar wule mite tisintet oŋnkikany kukäsiŋ, nteye kewany koyite korosyontet nyo kimwoy Moses sukuŋet porci ci ake tokol kule kwesop nyi.’’
40008005	Ntowo kupunto Yesu Kapernaum, yoto kutuye nyewo nyepo sikarekap Romek neto, kuco yepo tay oŋnkusaysay kumwoci kule,
40008006	“Mokoryontet, mite mutworintemwani nye koru kwiriri om komwani nye puryo kot kuŋete, nye kasat koromun.’’
40008007	Kumwoci Yesu neto kule, “Mosowo ani wosop kusop.’’
40008008	Ntene kuwekyi nyewo nyepo sikarek kumwoci kule, “Mokoryontet, puryo kot kuyunyo, omnye oyiku ani ci nye puryo kot kumisyiniŋ nyi ico komwani, ntene mwowu pate ŋolyo mosukusop mutworintemwani.
40008009	Omnye oyiku mpo ani ci nye cepoyto, oŋnkoponte sikarek ce opytoy, omwocini ake kule, ‘Iwo’ kuwo, nto ake omwoci kule, ‘Co’ kuco, nto mutworintemwani omwoci nyo kule, ‘Yiy kiyi’ Kwiy kuyunyoto.’’
40008010	Nteyu kowo kulim Yesu ŋalecato kokite koromun oŋnkumwoci piko ce kirupe neto kule, “Komwowok ani akwek kule, nka mpo om Israel tokol kumukul, tompo kot anyoru ani ci nye ponto koyenot nyewo nye yunyi.
40008011	Komwowok yec kule, mosukukwane piko ce caŋ koŋasis oko raraktay ce mosukwokopure yepo meset wanak oko Apram oko Isaka oko Yakopo om poytoyisyetap torot.
40008012	Ntene oŋnkyewirta piko co kiceyito poytoyisyetap Yiyintet kupa saŋ wule mite menonet wule mowokurirye oŋnkunyiy kelekwa.’’
40008013	Kumwoci Yesu nyewo nyepo sikarek kule, “Nomen iwo kaŋuŋ, mosukwiyokis om wule mite nyi kuyu wulo keyen nyi nkit.’’ Yoto pakenke kusop mutworintetap nyewo nyepo sikarek.
40008014	Kuwo Yesu okoy kotap Petero, wokunyor cepyosyetap pikoy nyepo Petero kumite kukoru kumnyone yeset.
40008015	Kunäm Yesu yewutap let nyepo cepyosyanato, yoto kusop yeset, kuŋet kuyo oŋnkucec kwici cek omik.
40008016	Ntowo kupunto kosoleny, cekwer piko ce caŋ ce kiponto oyik ce miyotec kukwa wule mite Yesu. Kukwetyi Yesu picoto oyik ce miyotec kwiyisye ŋolyontenyi oŋnkusop piko tokol ce kimnyontos.
40008017	Kikwiy kuyunyitenyi sukuŋet kwitita kupoyit manta ŋalek ce kikimwoy workoyontet Isaya kule, “Neto nkit nye kinum kusut tonkusyonokyacek oŋnkukesen porwonikyacek.’’
40008018	Yoto kukäs Yesu luket nyepo piko ce caŋ ce kimite kemut neto, kumwayta kule cipe kyay tampayayet pitonin.
40008019	Kuco konetintet ake nyepo ntarastinek ye kimite Yesu oŋnkumwoci kule, “Konetintet, mosanamatiŋ ani cepetekey oko nyi om wulyo tokol wule kewo.’’
40008020	Kuwekyi Yesu kumwoci neto kule, “Ponto mokoyitinek mwenonik, kuponto toritek korik, ntene puryo kot kuponto Weritap cito wule mokowute metinyi.’’
40008021	Kumwoci citake nye kikonomintet Yesu kule, “Mokoryontet, kany awo ani kunyo wamuy Papanyu.’’
40008022	Kuwekyi Yesu kumwoci neto kule, “Nama ani nyi cepetekey tukway, yaste muswek kumuy muswekwa nkit.’’
40008023	Kulany Yesu rapet oŋnkupetakey konomikyi.
40008024	Yoto pakenke kuwus yomet nyewo koromun om tampayayet okoy kumac kolum peko rapet. Ntene kimite yoto Yesu kukoru.
40008025	Kupa cek ye kimite Yesu oŋnkuŋet kumwoci kule, “Mokoryontet, sorwec kocemis!’’
40008026	Kuwekyi Yesu kumwoci cekto kule, “Omne somuye kuyunyi? Oponte akwek koyenot nye kisic!’’ Kuŋet Yesu kuyo oŋnkupolyi yomet oko tampayayet, yoto kusis yomet oko tampayayet tokol.
40008027	Kokite ci tokol om cek oŋnkumwoy kule, “Ci ne cito nyi? Omnye limncini yomet neto oko pekap tampayayet!’’
40008028	Kuco Yesu kwoy tampayayet pitoni okoy koretap Kerasenik. Yoto kutuye piko oyenku Yesu ce kikwone kepenonik wule cemucini piko. Kiponto picoto oyik oŋnkinyekerec koromun, nye kipuryo ci mpo akenke nye kimuce kot kupunte aranato.
40008029	Yoto pakenke kupol picoto kumwoy kule, “Weritap Yiyintet, mokenec ne acek nyi? Keco nyi so kule cataŋanyec acek kutompo kot kupunto pesyet nyo kicekwey?’’
40008030	Kimite ye kilekite yoto kimite cek yeceytap nkururwenik ce caŋ ce kimite kwokete.
40008031	Kusom oyik kumwoci Yesu kule, “Ye kekwetec acek nyi, kwetec cipe wociwut yeceytap nkururwenik cut!’’
40008032	Kumwoci Yesu cek kule, “Ape.’’ Yoto kuŋetyo oyik kupa wokowut nkururwenik. Kurway kumwey yeceyta tokol nyepo nkururwenik okoy wokoŋirte lakam wokosuci tampayayet kupakäc peko tokol.
40008033	Yoto kumwey mesewek ce kyokoy nkururwenik okoy kupunto moŋet oŋnkupa wokumwaytat ŋalek tokol ce kokwiyokis om wule mite piko co kiponto oyik.
40008034	Yoto kuwo ci ake tokol nyepo moŋonoto wokukäs Yesu. Nteyu kowo kukäs, kusom cekto Yesu kuŋet kuwete koremwa.
40009001	Kulany Yesu rapet kuketitakey kway tampayayet okoy kuponto moŋenyi.
40009002	Kusutune piko alake kwiririt cito nye kipok kerenkok kuco wule mite Yesu. Ntowo kukäs neto koyenet nyewo nye kiponto picoto, kumwoci cito nye kipok kerenkok kule, “Werunyu titir! Kacikalyiŋ miyotyonikuk.’’
40009003	Yoto kaŋalal konetikap ntarastinek alake kwicek nkit kumwoy kule, “Ŋolole cici ŋal ce nyile Yiyintet!’’
40009004	Kunket Yesu ŋalek ce kisote cek oŋnkumwoci kule, “Omne sasoti akwek ŋalek ce miyotec ceyuco om mukuleywekwok?
40009005	Oŋnkono nye lekit, cemwoy kule, ‘Kacikalyiŋ miyotyonikuk.’ Nto ye kocemwoy kule, ‘Ŋet wesetote’?
40009006	Kunyo mosoporwok ani akwek ŋalek cepo manta kule, ponto Weritap cito kamukeywek kukalya miyotyonik om koret.’’ Yoto kumwoci Yesu cicoto kipok kerenkok kule, “Ŋete ŋony, oŋnkitor kwiririŋuŋ nomen iwo ka!’’
40009007	Kuŋet cicoto kuyo oŋnkunomen kuwo ka.
40009008	Ntowo kukäs piko tokol ŋalecato, kumuyo cek oŋnkukasta Yiyintet nye kwekoci piko kamukeywek ceyucutecu.
40009009	Kunomene Yesu yoto, nteye kimite kuweti kukäs neto korurunkintetap mosoret nye cekure kaynenyi Matayo nye kimite kukepur konyi nye cekweye mosoret. Kumwoci Yesu neto kule, “Nama cepetekey oko ani.’’ Kuŋet Matayo oŋnkunomen kunam kupetakey Yesu.
40009010	Nteye kimite Yesu kwomisyi om kotap Matayo, yoto kukwa korurukikap mosoret ce caŋ oko piko co kicetay, kwokopur ŋony wanak oko neto oko konomikyi om yepo meset.
40009011	Kukäs Farasayek yoto ŋalecato, kumwoci cek konomikap Yesu kule, “Omne sukwomis konetintemwoŋ oko pic ce korurukot cepo mosoro oko pic ce kicetay?’’
40009012	Kulim Yesu ŋalek ce kimwowu cekto, kuwekyi kumwoci kule, “Puryo kot kumöce piko ce sopcotin cepsakityantet, ntene piko ce mnyontos pate ce möce.
40009013	Ntene ape wakäs poru ne silutyetap Yiyintet nyi mwowu kule, ‘Puryo kot omöce ani korosekap tyoŋik, ntene omöce poypoyet pate.’ Omnye kipuryo kot aco kule cokur kurenynkey piko co toponec, ntene kyaco kule sukuŋet kurenynkey piko co ponto miyotyonik.’’
40009014	Yoto kukwa konomikap Yowana wule mite Yesu oŋnkwokutep kumwoy kule, “Omne sicekire acek oko Farasayek omik om pesyosyek alak, oŋnkurok kupuryo kot kukire omik mpo kisic konomikukyi?’’
40009015	Kuwekyi Yesu kumwoci cek kule, “Osoti akwek kule muce kunerekis toyek ce coronutekap cito nyo kemütisyi ye tokupontokey cek cito nyo kemütisyi? Puryo kot kuyunyo! Ntene mosukupunto pesyosyek ce mosicinumune cekto cito nyo kemütisyi, yoto ye mosukukir cekto omik.
40009016	“Puryo ci nye muce kunäm yokwontetap siret nyelel oŋnkunopci siret nye yoswak, omnye muce kupac siret nyelel nyo yoswaket kutok kuwoyit koŋnta.
40009017	Oŋnkupuryo ci nye muce kuroŋnkyi finyonik ce mwonec wonkinek ce yoswak, omnye ye kakwiy kuyunyoto, komuce kotolis wonkinek oŋnkutumntokey kupa wuy finyonik oŋnkworon wonkinek. Ntene ceroŋnkyini finyonik ce mwonec wonkinek ce lelac sukopur topon.’’
40009018	Nteye kimite Yesu kumwocini cek ŋalecutecu, kuco poytoyintet ake nyepo kotapkok ye kimite Yesu, oŋnkukutuŋe yepo taynyi oŋnkumwoci kule, “Kotokume cepnyu pantanyi, ntene co nyi oŋnkikemer yewuŋuŋ mosukusop.’’
40009019	Yoto kuŋet Yesu oŋnkurup kupetakey cicoto. Kuwetokey neto konomikyi.
40009020	Kimite yoto korket ake nye kimnyan kukwone korotik kuwany kenyisyek taman ok oyeny. Kucone korkonoto letutap Yesu oŋnkutwa kunäm tapantap siretap Yesu.
40009021	Omnye kimwoy nkit om moyenyi kule, “Ye katway ani sirenyi pate, mososop.’’
40009022	Kuweckey Yesu kukäs let, yoto kukäs korkonoto oŋnkumwoci kule, “Cepnyu titir! Kokusopiŋ nyi koyeneŋuŋ.’’ Kusop korkonoto om yoto pakenke.
40009023	Kuwo Yesu okoy kotap poytoyintet. Ntowo kukäs neto piko ce kikute kurerunekap rirek oko piko tokol ce kirirtos kwome mnyat,
40009024	kumwoci kule, “Oŋetye opecikey saŋ! Puryo kot kume cepto koru pate!’’ Ntene kurorci picoto Yesu.
40009025	Nteyu kowo cekwet piko tokol kukwa saŋ, kuwo Yesu ye kimite cepoto oŋnkunäm yewut, yoto kuŋet cepoto kuyo.
40009026	Kutisto ŋalecutecu om koronoto tokol.
40009027	Kunomen Yesu kuwete yoto, nteye kimite kuweti kurup piko oyenku ce koryotin neto ce kipole kumwowu kule, “Weritap Tauti! Rirenec kalyec acek!’’
40009028	Ntowo kuwo Yesu koto orit, kukwa pikey koryotin oyenku ye kimite neto. Kutepe Yesu cek kule, “Ocöme akwek kule omuci ani kot ayiy ŋolyontoni?’’ Kuwekyi cek kumwoci kule, “Mokoryontet, cecöme!’’
40009029	Yoto kunäm Yesu konyekwa oŋnkumwoci kule, “Kunyo kante kwiyokis om wule omite akwek kuyu wule yunto koyenemwoŋ.’’
40009030	Kusopco kuŋoŋokis konyekwa. Kunkolontyi Yesu kumwoci cek kule, “Monte cemwoci citake tokol ŋalecu!’’
40009031	Ntene kupa picoto kumwaytat kutisto ŋalek ce nöme Yesu om koronoto tokol.
40009032	Nteye kimite kunomene picoto, kukwer piko alake wule mite Yesu cito nye solwo nye puryo kot kuŋolole omnye kiponto oyinot.
40009033	Yoto pakenke yu kowo cekwetyi cicoto oyinot, kucec kuŋalal. Kokite ci ake tokol kumwoy kule, “Tompo kot cekäs kenyis ŋolyo nye yunyi om Israel!’’
40009034	Ntene kumwoy Farasayek kule, “Oyinot nyewo nyepo oyik nye kocini neto swamet sukuŋet kukwet oyik.’’
40009035	Yoto kuwo Yesu kupunte moŋosyek tokol oko soŋwek. Kunetisyote korikapkokwonikwa kumwoytoti lokoywek ce toponec cepo poytoyisyetap Yiyintet, oŋnkusop piko ce caŋ ce kimnyontos porwonik wok ce caŋ oko piko ce kisyen.
40009036	Ntowo kukäs Yesu luket nyepo piko ce caŋ, kurire om mukuleynyi kukalya cek omnye kikimuyo kucoŋoŋenis pate kuyu kecir ce puryo kot kuponto mesewo.
40009037	Yoto kumwoci neto konomikyi kule, “Cemosi yisyet nyepo kisisyet, ntene ŋeri pate piko ce mokukisis.
40009038	Kunyo osom Mokoryontet citap mparet sukuŋet kuyok piko alake kukwa kwokusis.’’
40010001	Kukur Yesu konomikyi korurukyi ye kimite neto oŋnkukoci kamukeywek ce muce kukwet oyik ce miyotec oŋnkusop porwonik wok tokol oko syenunot ake tokol.
40010002	Kaynokap kiyokik tokol taman ok oyeny kucu: Nyepo tayta ku Simon nye cekure kaynet ake Petero, oko mutakwam Antereya; Yakopo oko mutakwam Yowana werikap Sepetayo tukway.
40010003	Filipo oko Paturumayo, oko Tomas oko Matayo nye kikorurukintetap mosoret, oko Yakopo weritap Alufayo; oko Setayo,
40010004	Simon nyikanet nye poryecini korenyi; oko Yuta Isikaryoti nyo kiŋomntoy Yesu.
40010005	Kuyokto Yesu picutecu taman ok oyeny oŋnkuyomis kumwoci ŋalecu kule, “Monte kot ape koretap lamek, monte mpo ciwut moŋosyekap Samariyek.
40010006	Ntene ape pate wule mite kecirek cepo kotap Israel ce kipotyo.
40010007	Ape wamwaytate kule, ‘Kucontyok akwek poytoyisyetap torot!’ Wosop piko ce mnyontos, wosop kotutune met piko ce kipok.
40010008	Wosop piko ceponto mutyenkenik oŋnkakwet oyik. Kicekonok akwek puc pate nye puryo kot ayal, kunyi okoyite mpo akwek puc pate nye puryo kiy nye cekonok.
40010009	Monte cenämate sapunek nto pesan om lolonikwok.
40010010	Monte cenämate om poninekwok munyenkutap somik, nto mpo siret nyepo oyeny, nto mpo kweyonik, nto mpo korokto nye otepenoti. Omnye misyini cito nye yiyisyi kunyor musyarenyi.
40010011	“Nteye kowut moŋet ake tokol nto saŋnta ake tokol, aceŋate ci ake tokol nye topon nye muce kuŋerekyok, oŋnkopur oko cicoto okoy onomene wuloto.
40010012	Nteye kowut koto ake orit, asupay omwoci kule, ‘Purte nyi kalyet.’
40010013	Ye koŋerekyok akwek pikap koyoto, ayaste kunyor cek kasupoyisyet nyepo kalyemwoŋ. Ntene ye puryo kot kuŋerekyok picoto, oketu kuketkey kasupoyisyet nyepo kalyemwoŋ.
40010014	Nteye puryo kot kuŋerekyok akwek citake tokol nto kutay molimwok ŋalek ce komwowu, aŋete moŋonoto nto koyoto oŋnkopukyi tertitap kerenkokwok.
40010015	Komwowok ani akwek ŋalek cepo manta kule, om pesyetap musankut mosukukalya Yiyintet pikap koretap Siton oko cepo Komora kusir piko cepo moŋonoto!’’
40010016	Alim pa! Koyoktok ani akwek kuyu kecir ce kapa kwenutap suyik. Kunyo roke oŋomekitu kuyu erenoy; oŋnkotoloyitu kuyu swororok.
40010017	Oripkey omnye mite piko ce mosukunämak akwek oŋnkukwerok wokuwosontyok om korikapkokwonikwa.
40010018	Mosicekwerok wocewosontyok om taytap poytoyik oko kinkonik omnye ocömo ani akwek, sukuŋet omwoci akwek cekto oko lamek lokoywek ce toponec.
40010019	Ye kocekwerok wocewosontyok, monte cisot kule moceŋalal ŋal ne, nto kule ceŋololi kulene, ye kopunto pesyonoto, mosicekonok ŋalek ce momwowu om yoto.
40010020	Omnye puryo kot kucikwakwek ŋalek ce moŋalal, ntene mosukukwane wule mite Muyet Nyetilil nyepo Papamwoŋ nye mitowune wule omite akwek nye ŋolole yoto.
40010021	“Mosukuŋomnto piko mpo mutakwam cepakäc kupok, oŋnkuŋomnto mpo kwan lekokwa cepakäc kuyunyoto. Mosukuŋetŋet lekok oŋnkuporye kamwa oŋnkuŋomnto cepakäc kupok.
40010022	Mosukusenkerak kutayak akwek piko tokol omnye kocäm ani. Ntene ci ake tokol nye kasyem kutitir okoy pesyet nyepo letut kunye mosukusop nyoto.
40010023	Nteye kacitaŋanyak akwek om moŋet ake, omwey ape moŋet ake. Komwowok ani kule, puryo kot owonyi akwek yisyonutekwok om moŋosyekap Israel tokol kutompo kot kuco Weritap cito.
40010024	“Puryo kot kupële cito nye cinete konetintenyi, oŋnkupuryo kot kupële mutworintet mokoryontenyi.
40010025	Kunyo roke kuyem cito nyo cinete kukerkeyit oko konetintenyi, oŋnkuyem mutworintet kukerkeyit oko mokoryontenyi. Nteye kocekure cito nyewo nyepo kayta kule, ‘Pelsepul’ nyewo nyepo oyik, kuporkey kule mosicetoci mpo pikap kayata kaynok ce miyotec ce pëlisyi!’’
40010026	“Kunyo monte ciywey piko. Puryo kiy nye yelat yawut nye puryo kot ceŋonye koyin kutok, oŋnkupuryo kiy nye wuŋat yawut nye puryo kot ciporu koyin kutok.
40010027	Ŋalek cu omwowok ani om wule wuŋat kuce roke wotosyikey wamwayte ŋalecato ye pet kwen. Nto ŋalek ce kwalime wule wuŋat kuce roke wamwayte okurte ŋalecato korik kisyek.
40010028	Monte ciywey piko co poköce porto pate, ntene oŋnkupuryo kot komuce kot kupakäc soponto; ntene aywey Yiyintet nye muce kupakäc tukway porto oko soponto om wule mite mata nye momise.
40010029	Puryo kot kyole cek titiyinek oyeny tampuret? Ntene oŋnkupuryo kot komuce kot kosuci mpo akenke ŋony, ye tompo kot kucämnta Papamwoŋ.
40010030	Nto wule omite akwek, nka mpo putekap metewokwok kiciyit tokol.
40010031	Kunyo monte cemuye; omnye oponte akwek latik kupël titiyinek!’’
40010032	“Kunyo ci ake tokol nye kaŋalal kutor om wule mite piko kule oyiku nyimwani, kunye mosaparte otoru ani cicoto om wule mite Papamwani om torot.
40010033	Ntene ci ake tokol nye katay meparta kutor om wule mite piko, kunye mosatay ani maparte cicoto om wule mite Papamwani om torot.’’
40010034	“Monte cisot kule kyaco ani osutu kalyet kuco koret, puryo kot osutu kalyet, ntene kyosutu rotwetap cok.
40010035	Omnye kyaco ani capciy, sukuŋet kutay werit kwan, kutay cepto kamet, kutay korketap werit kametitap santenyi.
40010036	Mosukwek pikap kayta ake punik cepo citap kayata.
40010037	“Ci ake tokol nye kacäm kwan nto kamet kupëlo ani, kunye puryo kot kuponto cito nyoto latik om wule omite ani. Ci ake tokol nye kacäm werinyi nto cepnyi kupëlo ani, kunye puryo kot kuponto cito nyoto latik om wule omite ani.
40010038	Ci ake tokol nye puryo kot kukesene murtowontenyi oŋnkuco kutyikyo ani let, kunye puryo kot kuponto nyoto latik om wule omite ani.
40010039	Ci ake tokol nye syeme kule osoru sopon nyi, mosukupot cito nyoto sopon nyi. Nto ci ake tokol nye kepot sopon nyi omnye kacäma ani, kunye mosukusor nyoto sopon nyi.’’
40010040	“Ci ake tokol nye koŋerekyok kutorocak akwek, kukoŋerekyo kutoroca ani cito nyoto, nto ci ake tokol nye koŋerekyo kutoroca ani, kukoŋerekyi kutoroc cicoto neto nyo kiyokwo ani.
40010041	Ci ake tokol nye koŋerekyi kiyokintetap Yiyintet omnye kiyokintet, mosukupcicin cicoto kokotutyet oko workoyontet. Nto ci ake tokol nye koŋerekyi kutoroc ci nye topon omnye ci nye topon, mosukunyor cicoto kokotutyetap cicoto topon.
40010042	Komwowok ani akwek ŋalek cepo manta kule, ci ake tokol nye kekoci peko ce koyititec akenke om konomikwani ce minkec ceyucu omnye konomikwani, mosukunyor nyoto kokotutyenyi nye kocikoci.’’
40011001	Nteyu kowo kumwoci Yesu konomikyi taman ok oyeny ŋalecu okoy kuwany, kunomene yoto kuwo kunetisyot oŋnkumwaytat ŋalek om moŋosyek ce kilekite wuloto.
40011002	Kulim Yowana om mopusi yisyonutek ce kikwiye Kristo. Kuyok konomikyi alak kwokutepe Yesu kumwoci kule,
40011003	“Nyi cito nyo kimwowu Yowana kule mokuco, nto mocekany acek citake?’’
40011004	Kuwekyi Yesu kumwoci cek kule, “Ape aketitekey womwoci Yowana ŋalek ce oköse oko ce olime akwek,
40011005	Kukästa piko ce kikoryo, pesetoti piko ce kimwolyos, cisope piko ce kiponto mutyenkenik, kuciŋet kotutune met piko ce kipok oŋnkyemwocini pononik lokoywek ce toponec.
40011006	Kunyo ŋerekat kuponto kupeyoy ci ake tokol nye puryo kot kunyoruneno ani konokut!’’
40011007	Nteye kiketitoykey piko co keyoku Yowana, kuŋalal Yesu ŋalek ce nöme Yowana kumwoci piko kule, “Kyopeti akwek kitela wulo kimite Yowana kule wocekäs ne? Rostit nye kitimtime yomet?
40011008	Ntene kyopeti akwek kule wocekäs ne? Kyopere wocekäs cito nye kelac sirok ce toponec ce kintus? Minye piko co loce sirok ce toponec ce kintus korikap mokorenik.
40011009	Ntene omwowo ani pa akwek, kyopeti akwek kule wocekäs ne? Kyopere wocekäs Workoyo? Komwowok ani kule, kyokäs akwek yoto ci nye pële workoyo.
40011010	Omnye Yowana kunye cito nyo mwowu silutekap Yiyintet ŋalek ce nöme neto kule, ‘Mosoyoku ani kiyokintenyu, nye mosukusatuŋ aret om tayŋuŋ.’
40011011	Komwowok ani akwek ŋalek cepo manta kule, om ci ake tokol nye kiyi korko, puryo mpo akenke nyewo kupël Yowana potisonitent. Ntene yec, ci nye miniŋ om poytoyisyetap torot kunye cito nyoto nyewo kupël neto.
40011012	Kuceke pesyosyek co kimwoytoy Yowana lokoywekyi okoy pesyoni, kiceporye citaŋany poytoyisyetap torot, kunyo syeme piko co kiwuryo kule cenäm poytoyisyet.
40011013	Kiŋalal workoyik tokol oko ntarastinekap Moses ŋalek ce nöme poytoyisyet okoy pesyosyek co kitoku Yowana.
40011014	Nteye omöce akwek kule cecäm ŋalekwa, Yowana kunye Eriya nyo kicemwowu kule mosukuco.
40011015	Kunyo ye oponte akwek yitik ce olimnte roke olimnte.
40011016	“Kunyo mosoyuyite ne ani yawut piko cepo pintap pesyosyecu? Kerkey cekto oko lekoy ce mite kepur yepo motepo, sukupole alake kukurcini alak
40011017	kumwowu kule: ‘Kicekutwok acek kurerunek, ntene atay akwek motum! Kicerirye acek kyam mnyat, ntene atay akwek morirye!’
40011018	Omnye kico Yowana oŋnkuco kukir omik nye puryo kot kwomisyi oŋnkupuryo kot kuye finyonik kumwoy piko kule, ‘Ponto nyi oyinot!’
40011019	Kuco Weritap cito oŋnkuco kwomis oŋnkuyesyo, kumwoy piko kule, ‘Akäs pa cemoyetyontet yeyintetap finyonik oŋnkucorwetap piko co ruruce mosoret oko piko ce kicetay!’ Kunyo kucinket kule po manta ŋomnonetap Yiyintet om yisyonutek cepo ŋalek ce tokunotin.’’
40011020	Yoto kupolyi Yesu kulel moŋosyek ce kikwiye neto ŋalekyi ce caŋ cepo kakitat omnye kitompo kot kurenynkey kwasta miyotyonik, kumwoy kule,
40011021	“Oyey! Mite kwapi koromun nyi Korasin! Oyey! Mite kwapi koromun mpenyi Pesusayita! Omnye nto kitukuk ce kipo kakitat co kiciye wule mite nyi kuce kiciye coto Tiro oko Siton, nto kirenynkey keny piko cepo wuloto kulac sirok sarkatinek oŋnkuwastekey arek kupor kule kacerenynkey om miyotyonikwa.
40011022	Kunyo komwowok ani akwek kule, mosukukaykay Yiyintet toŋoŋutek cepo pikap Tiro oko Siton om pesyetap musankut kupëlok akwek.
40011023	Nto mpenyi Kapernaum! Kimöce nyi kule alaŋntekey osutkey torot? Mosicewirciŋ ŋony wule mite manta nye momise! Omnye nto kitukuk cepo kakitat co kiciwuŋ nyi kuce kicici coto Siton nto mite kutoku okoy pesyoni!
40011024	Kunyo komwowok ani akwek kule, mosukukaykay Yiyintet toŋoŋutek cepo pikap Sotom om pesyetap musankut kupëliŋ nyi.’’
40011025	Yoto kuŋalal Yesu kumwoy kule, “Okostiŋ ani nyi Papa, Mokoryontet nyepo torot oko ŋony, omnye kweporci nyi ŋalecu piko ce puryo kot kuŋomec ce kanetan.
40011026	Yunyoto Papa, omnye kiyiy nyi kwey nkit kuyunyoto om cömisyeŋuŋ.
40011027	“Kikono Papamwani tukuk tokol. Puryo ci nye nkete kule werit ku ŋo, tos Papa pate nkit nye nkete, oŋnkupuryo ci nye nkete kule Papa ku ŋo, tos werit pate nkit nye nkete oko piko ce kacäm werit kule oŋoŋu oporci Papa.
40011028	“Akwa wule mite ani akwek piko tokol co kyocosye kunyikisyok terekok, mosomuŋwok ani.
40011029	Onumu mucokimwani oŋnkuwutekey oŋnkanetkey arupa ani, omnye oyiku ani tala, oŋnkutopon mukuleyto, mosonyoru kamuŋnto.
40011030	Omnye Kuskus mucokit nye mokonok ani oŋnkukuskusec terekok ce motorwok ani.’’
40012001	Kuwo Yesu om pesyosyecoto kupunte mparosyekap nkanuk ye kipesyetap Sapat. Yoto kwam konomikyi rupet, kucec cekto kuput nkanuk oŋnkwam.
40012002	Nteye kotoköse Farasayek kuyunyoto, kumwoci cek Yesu kule, “Käs pa, yiye konomikuk yisyet nye yirye ntarastinek cepo pesyetap Sapat!’’
40012003	Kuwekyi Yesu kumwoci cek kule, “Tompo kot asuman akwek mpo kisic ŋalek ce kikwiy Tauti yo kipontokey oko pikyi yo kyome rupet?
40012004	Kiwo neto kotap Yiyintet orit oŋnkunum mukatyantet nye kicesoci kupoyit Yiyintet oŋnkwam oko pikyi, nka kot kipuryo kot kucömncini ntarastinek neto oko picoto kwam, ntene tisik pate ce kicecömncini.
40012005	Nto tompo kot asuman akwek om ntarastinekap Moses kule tisik kuce yirye okokoy ntarastinek cepo Sapat om kotap Yiyintet oŋnkupuryo kot kuponto cek lelis?
40012006	Komwowok ani kule, mite yuteyu citake nye pële kotap Yiyintet.
40012007	Nto yunye kwonket akwek kupoyit manta kule poru ne silutekap Yiyintet cu mwowu kule, ‘Puryo kot omoce ani korosek cepo tyoŋik, ntene omoce tolosyet.’ Nto puryo kot omutyini akwek musanku piko alak co puryo kot kuponto lelis.
40012008	Omnye Weritap cito kunye Mokoryontet nyewo nyepo pesyetap Sapat.’’
40012009	Kunomen Yesu kuwete yoto okoy kupunto kotapkokwemwacek ake.
40012010	Kimite citake yoto nye kime yewut. Kimite yoto piko alake ce kimöce kule cewosontyi Yesu om ŋalek ce kalel kumwoy. Kutepe cek Yesu kule, “Cöme ra ntarastinekyo cisopsi ye pesyetap Sapat?’’
40012011	Kuwekyi Yesu kumwoci cek kule, “Nteye ponto citake om akwek keciryet nye kesuci mwenet ye pesyetap Sapat, puryo kot konumu kocut kucone mwenet?
40012012	Kunyo ponto cito latik ce caŋ kupël keciryet! Kunyo comwec acek ntarastinekyo ce yiy yisyet nye topon ye pesyetap Sapat!’’
40012013	Yoto kumwoci Yesu cicoto kule, “Yite yewuŋuŋ.’’ Kuyito cicoto yewunyi, kusop yewut kunyol kukerkeyit oko yewut nyin ake.
40012014	Kumiŋnto Farasayek kupa saŋ wokurwoc aret nye mosukupakäce cek Yesu kume.
40012015	Ntowo Kulim Yesu ŋalecato, kunomen kuwete yoto. Kupa piko ce caŋ kurup neto. Kusop Yesu piko tokol ce kimnyontos,
40012016	oŋnkumwoci kunkolontyi kule monte cemwoci piko alak ŋalek ce nöme neto.
40012017	Sukuŋet kwitita kupoyit manta ŋalek ce kimwoy workoyontet Isaya kule:
40012018	“Mwowu Mokoryontet kule, Okäs oŋyi mutworintemwani nye kwakwey, nye akenke pate nye cämanemwani nye ŋerekyini soponmwani, mosokoci ani neto Muyemwani Nyetilil, mosukumwoy musankunek om wule mite piko cepo yemosyek tokol,
40012019	Ntene puryo kot kutintene, nto mpo kupol. oŋnkupuryo kot kuŋolole kupol om orustunwek cepo moŋet,
40012020	Puryo kot kwirye tekantet nye muryony, nto mpo kot komis mata nye ŋwenyŋwenye. Mosukutitir okoy kupëlis mutisyet nyepo musankunek cepo manta.
40012021	Mosukukenekey piko cepo yemosyek tokol neto.’’
40012022	Yoto kukwer piko alake citake nye korat nye kipuryo kot kuŋolole omnye kiponto oyik kuco wule mite Yesu. Kusop Yesu cicoto okoy komuc kot kuŋalal oŋnkukästa.
40012023	Kokite piko tokol koromun, oŋnkutep kumwoy kule, “Ara Weritap Tauti cici!’’
40012024	Ntowo kulim Farasayek ŋalecato, kuwec kumwoy kule, “Yiyisye cici pate swametap Pelsepul nyewo nyepo oyik sukuŋet kukwet oyik.’’
40012025	Konket Yesu ŋalek ce kisote cekto, yoto kumwoci kule, “Poytoyisyo ake tokol nye kapciykey kwek oyeny oŋnkuporyekey nkit kupote kwaran. Nteye kapciykey moŋet nto pikap koto ake kwek oyeny oŋnkuporyekey nkit, kupote nyo kwaran.
40012026	Kunyo nteye poryekey Setani om poytoyisyenyi, kuporkey kule pciyat Setaninato, kunyo muce kulene kuyo poytoyisyenyi!
40012027	Nteye oyiyisye ani Pelsepul ye saŋet akwet oyik, kwiyisye ŋo konomik cikwakwek ye kwete oyik? Kunyo konomik cikwakwek nkit ce nkete ŋalek cepo manta kule puryo kot opoye akwek manta!
40012028	Ntene ye Muyetap Yiyintet nye kono ani swamet ye saŋet akwet oyik, kuporukey kupoyit manta kule kucontyok akwek poytoyisyetap Yiyintet.
40012029	“Muce kulene cito kot kuput kowut kotap cito nye nyikan nye ponto swama oŋnkunyapan tukukyi, tos pate ye kanyosyo kurat cicoto sukuŋet kunyapan tukuk cepo kanyi.
40012030	“Ci ake tokol nye puryo kot ku nyimwani kunye toyo ani cicoto, nto ci ake tokol nye puryo kot kukolyo cirurukisye kecirekwani tukway, kunye cito nyoto nye serete kuseret.
40012031	Om ŋolyontoni, omwowok ani kule, mosicikalya piko miyotyonik alak tokol oko ŋalek ce miyotec ce kaŋalal; ntene puryo kot cimuce kot cikalya ci ake tokol nye kaŋalale kwapi Muyet Nyetilil.
40012032	Mosicikalya ci ake tokol nye kaŋalal ŋolyo nye miyat om wule mite Weritap cito. Ntene puryo kot cimuce mpo kisic kot cikalya ci ake tokol nye kaŋalale kwapi Muyet Nyetilil om pesyosyecu nto om kenyisyek ce mokukwa.’’
40012033	“Ye senyoru omik ce toponec, kumöce ponte ketit nye topon, nteye ponte ketit nye miyat mesenyoru omik ce miyotec, omnye cinkete ket ake tokol omikyi ce yiye.
40012034	Akwek Erenocu! Omuce akwek kulene kot aŋalal ŋalek ce toponec oŋnkurok yec oyiku akwek miyotec. Omnye ŋolole kutit ŋalek ce nyitotin mukuleyto orit.
40012035	Konu cito nye topon ŋalek ce toponec cekwone konorutyenyi nye topon nye mitowune wule mite neto orit, kukonu cito nye miyat ŋalek ce miyotec cekwone konorutyenyi nye miyat nye mitowune wule mite neto orit.
40012036	“Kunyo komwowok ani kule, om pesyetap musankut mosukuŋalal ci ake tokol ŋolyo ake tokol nye miyat nye kiŋalal.
40012037	Omnye mosiciyisye ŋalekuk nkit cemutuŋ musankut kule ponte lelis nto meponte lelis.’’
40012038	Yoto kuŋalal konetikap ntarastinek alake Farasayek kumwoci Yesu kule, “Konetintet, ce möce acek kule cekäsiŋ ye yiye pelutyet nyepo kakitat.’’
40012039	Kumwoy Yesu kule, “Pic ce miyotec ce menket Yiyintet piko cepo pintap pesyosyecu! Tepeno cekto pelutyet nyepo kakitat? Ntene pelutyet nyepo kakitat nye mocikoci pate ku pelutyet nyepo kakitat nyepo Workoyontet Yona.
40012040	Kuyu wulo kipur Yona moyetap tyonyntap ruretyet kuwany pesyosyek somok cepo pet oko pesyosyek somok cepo komoy, kuyunyoto mosukopur Weritap cito mwenet kuwany pesyosyek somok cepo pet oko pesyosyek somok cepo komoy.
40012041	Mosukuyoŋ koyin pikap Nenefi om pesyetap musankut oŋnkuwosontyok akwek piko cepo pinta nyepo pesyosyecu, omnye kirenynkey cek kulim ŋalek ce kimwoci Yona. Kunyo komwowok ani akwek kule, mite yuteyu kitake nyewo kupël Yona!
40012042	Mosukuyo koyin korko nye Kinko nyepo makentany om pesyetap musankut oŋnkuwosontyok kumutwok musankut akwek piko cepo pinta nyepo pesyosyecu, omnye kicone neto wule low oŋnkuco cokulim ŋomnonetap Solomon. Kunyo mite yuteyu kitake nyewo kupël Solomon!’’
40012043	“Ye kowete oyinoto nye miyat cito, mosukuwesetot kupunte koret wule puryo peko kuceŋoti wule möce kule komuŋe, nteye mnonyor,
40012044	Mosukuketkey kuco, nteye kaco cokunyor puryo ci nye minye, oŋnkicipuc oŋnkyesat topon.
40012045	Yoto mosukuwo wokukwer oyik alak tisap ce miyotec kupël neto, kukwa yoto oŋnkwokowut orit kumiŋis wuloto. Mosukuwur yoto kopurtap cicoto kupël wule kiyunto kopurnyi nye kipo kunyo. Kunyo mosukuyuyit nyoto om wule mite piko ce miyotec cepo pinta nyepo pesyosyecu.’’
40012046	Nteye kimite Yesu tokuŋololyini piko, yoto kupun kamet oko mpo mutakwam kwokuyoŋe saŋ oŋnkutep kule ceŋololyi neto.
40012047	Kumwoci citake nye kimite yoto Yesu kule, “Käs pa, mite komet oko mpo mutokwomet keyoŋ saŋ kumöce kule ceŋololuŋ.’’
40012048	Kuwekyi Yesu kumwoci cicoto kule, “Ŋo nye yeyomwani ŋo ce mpo yeyamwani?’’ Oŋnkumwoy kule, “Käs pa! Okyu mpo yeyomwani oko mpo yeyamwani!’’
40012049	Yoto kumwelyel Yesu konomikyi oŋnkumwoy kule, “Käs pa! Okyu mpo yeyomwani oko mpo yeyamwani!
40012050	Omnye piko tokol ce yiye ŋalek ce möce Papamwani om torot kuce mpo yeyamwani oŋnku mpo yeyomwani coto.’’
40013001	Om pesyonoto akenke kunomene Yesu koyoto oŋnkuwo okoy kupunto tampayayet tapan. Wokopur kunetis.
40013002	Yoto korurukyikey luket nyepo piko ce caŋ ye kimite neto okoy kulany Yesu rapet oŋnkopure. Kuyoŋe piko tokol tampayayet tapan.
40013003	Kwiyisye Yesu tyonkocok kumwoci piko ŋalek ce caŋ. Kumwoy kule, “Kiwo citake wokukolsyo,
40013004	Nteye kimite kukolsyi, kusuci kupuswek alake aret tapan, yoto kuterer toritek oŋnkwam.
40013005	Kosuci kupuswek alake yepo kitawet parak ye kimite teŋek ce ŋeri, kutur lakwar omnye kipuryo kot kumite teŋek ce kipa ŋony.
40013006	Nteye ketelucini asista kupël kuyom kupotyo omnye kipuryo kot kuponto tikityek ce kipa ŋony.
40013007	Kosuci kupuswek alake yepo kotok orit, kupityo kotok oŋnkwam kupotyo.
40013008	Ntene kosuci kupuswek alake yepo teŋek ce toponec, kupityo okoy kwiy kupuswontet akenke kupuswek pokol, nto ake kwiy kupuswek tomonwokik lö, nto ake kwiy kupuswek sosom.’’
40013009	Oŋnkumwoy Yesu kule, “Kunyo, ye oponte yitik ce olimnte, roke olimnte!’’
40013010	Yoto kukwa konomik ye kimite Yesu oŋnkutepe kule, “Omnye seyiyisye nyi tyonkocok ye ŋololyini piko?’’
40013011	Kuwekyi Yesu kumwoci cek kule, “Kicekonok akwek oŋnket ŋomnonet nye wuŋat nyepo poytoyisyetap torot, ntene puryo kot cikoci cekto.
40013012	Omnye ci nye ponto kitake, mosicetosyi cikoci kucaŋit sukuŋet kunyor ce caŋ, ntene cito nyo puryo kot kuponto kiy, mosicinumune mpo tukusic ce ponto.
40013013	Kuyunyoto omne soyiyisye ani tyonkocok ye oŋololyini cekto, omnye köstoy cek oŋnkurok yec kupuryo kot kuköse kiy, oŋnkulimntoy, oŋnkurok yec kupuryo kot kusowu kunket kiy.’’
40013014	Omnye mite kwititoy kupoyitu manta om wule mite cekto ŋolyontetap Isaya nye kiŋor kumwoy kule: “Mosolimnte akwek oŋnkolimnte, ntene oŋnkupuryo kot osowu oŋnket, mosokäste oŋnkokäste, ntene oŋnkupuryo kot oŋnketi,
40013015	Omnye koliliyotin kasoteywekap picu; kiker cek yitikwa, oŋnkomis konyekwa. Nto kopuryo kot kumite cekto kuyunyoto, nto kwemuce kukäste cek konyekwa, oŋnkulimnte yitikwa, oŋnkusowu kunket kasoteywekwa, sukuŋet kuweckey kukwa wule omite ani. Mwowu Yiyintet kuyunyoto. Saŋet ani osop cekto kusopco.’’
40013016	“Ntene oponte akwek kupeyoy koromun omnye kostoy konyekwok, oŋnkulimntoy yitikwok!
40013017	Komwowok ani akwek ŋalek cepo manta kule, caŋ workoyik oko pikap Yiyintet ce kimöce kule nto cekäs tukuk cu oköse akwek, ntene kipuryo kot komuc kot kukäs, oŋnkimöce kule nto celim ŋalecu olime akwek, ntene kipuryo kot kulim cekto.’’
40013018	“Kunyo alimnte oŋnkonket kule poru ne tyonkocetap kolintet.
40013019	Piko co kalim lokoywek cepo poytoyisyetap Yiyintet oŋnkupuryo kot kunkete topon, kukerkey piko co oko kupuswek co kisuci aret tapan, omnye mosukuco Setani nye miyat oŋnkuŋey kunum ŋalek co kicekol mukuleywekwa.
40013020	Kupuswek co kisuci kitawet parak, kukerkey co oko piko co lime lokoywek oŋnkuŋerekyi kucäm lakwar.
40013021	Ntene oŋnkupuryo kot kowute mukuleywekwa orit, kunyo puryo kot kopure kuloyit nteye kaco wuyinto nto toŋoŋutek ce nöme lokoywek, mosukutoyis cek lakwar.
40013022	Nto kupuswek co kisuci kotok orit, kukerkey co oko piko co kalim lokoywek, ntene kwam kowurta lokoywecoto kasoteywekap pesyosyecu oko cömisyet nyepo mokoryontit, kupuryo kot kwiye kupuswek.
40013023	Nto kupuswek co kisuci teŋek ce toponec kukerkey co oko piko co kalim lokoywek oŋnkunket topon, oŋnkwiy kupuswontet akenke kupuswek alak pokol, kwiy ake kupuswek tomonwokik lö, kwiy ake kupuswek sosom.’’
40013024	Kumwoci Yesu cek tyonkocet ake kule; “Kerkey poytoyisyetap torot oko cito nye kikol mparenyi kupuswek ce toponec.
40013025	Nto mite pesyet ake komoy ye kimite kukoruy piko tokol; kuco puniyontet oŋnkuco kukol wancet wule mite nkanuk oŋnkunomen kuwecikey.
40013026	Nteyu kowo kupityo nkanuk oŋnkucec kwiy omik, yoto kutok mpo wancet.
40013027	Kukwa mutworik wule mite cicoto oŋnkwokumwoci kule, ‘Mokoryontet, nteyu kikol nyi mpareŋuŋ kupuswek ce toponec! Kicone ono wancet?’
40013028	Kuwekyi cicoto kumwoci cek kule, ‘Puniyontet nye kikwiy kuyunyi.’ Kuwekyi mutworik kumwoci kule, ‘Möce nyi kule cipe acek woceŋey wancet?’
40013029	Kuwec cicoto kule, ‘Puryo!’ Omnye ye kaŋey akwek wancet omuci waŋeyte mpo nkanuk.
40013030	Ayaste kupityo tokol okoy cekäs, nteye pesyet nyo cekisisyi mosomwoci ani piko co kisisyi kule, ‘Anyosye kunyo oruruc wancet oŋnkorat oŋnkopël kuloy, oŋnkoruruc nkanuk oŋnkokoci cokenikwani.’ ’’
40013031	Kumwoci Yesu yec cek tyonkocet ake kule, “Kerkey poytoyisyetap torot oko kupuswontet nyepo ketit nye cekure kalitarit, nye kisic kusir kupuswek alak tokol,
40013032	nye kinäm citake oŋnkukol mparenyi, nteye kotopite kuwoyit kweku ket nyewo kupël ketik alak tokol, sukuŋet kukwa toritek kwokutec korikwa sarisyekap ketoto.’’
40013033	Kumwoci Yesu cek tyonkocet ake yec kule, “Kerkey poytoyisyetap torot oko mumarek ce nöme korket ake oŋnkutankwar oko pusyekap nkanuk cepo tepenik somok, kukut kuwoyit.’’
40013034	Kwiyisye Yesu tyonkocok kumwoci piko ŋalecutecu tokol. Kipuryo ŋolyo mpo akenke nye kimwoci neto cekto nye puryo kot kwiyisye tyonkocok.
40013035	Kikwiy kuyunyoto sukuŋet kwitita kupoyit manta ŋalek ce kimwoy workoyontet kule, “Mosoyiyisye ani tyonkocok ye oŋololyini cek, mosomwoci ŋalek ce kiwuŋotin kuceke ye kicitany koret.’’
40013036	Kunomen Yesu kupakakta piko oŋnkuwo koto orit. Kukwa konomikyi ye kimite neto oŋnkumwoci kule, “Mwowec acek, poru ne tyonkocetap samiyitap mparen?’’
40013037	Kuwekyi Yesu kumwoci cek kule, “Cito nyo kole kupuswontet ku Weritap cito nyoto,
40013038	nto mparet ku koret, nto kupuswek co toponec kukerkey co oko piko cepo poytoyisyetap Yiyintet, nto wancet kukerkey co oko piko cepo Setani nye miyat.
40013039	Nto puniyontet nyo kikole wancet ku Setani nyewo nyepo oyik nyo nkit. Nto pesyet nye cekisisyi pesyet nyoto nyepo ye ŋete koret. Nto piko co kisisyi ku Malaykanik coto.
40013040	Kuyu wulo ciruruktoy samiyita nyepo wancet oŋnkyepël kuloy, mosukukerkeyit nyoto om pesyet nyo ŋete koret.
40013041	Mosukuyok Weritap cito Malaykanikyi, kunyo mosukoruruc konum kukwane poytoyisyenyi piko tokol co nete piko kwiy miyotyet, oko piko tokol co yiye miyotyonik,
40013042	oŋnkuwirci wule mite oŋoŋtit nyepo mata nye loye, wule mowokuriryo om wuloto oŋnkunyiy kelekwa.
40013043	Yoto kuye mosukuporkey pikap Yiyintet ce kelackey kulekececis topon kuyu asista om poytoyisyetap Papamwa. Kunyo olimnte ye oponte yitik ce olimnte, roke olimnte.’’
40013044	“Kerkey poytoyisyetap torot oko mokoryonti nye kicewuŋe mparen, nye kinyor citake, nteyu kowo kunyor kuwuny yec topon, Kuwo om ŋerekwek ce kiponto wokwalya tukuk tokol ce kiponto oŋnkwale mparanato.’’
40013045	“Kerkey mpo yec poytoyisyetap torot oko ci nye kamonkesintet nye ceŋoti karin nye piciy koromun.
40013046	Nteye koto wokunyoru akenke nye piciy kusir karik alak cepo kwak, kuwo wokwalya tukuk tokol ce kiponto oŋnkwale karnanato piciy.’’
40013047	“Kerkey mpo yec poytoyisyetap torot oko porok ce cenöme purpurunek ce kocewirci tampayayet orit oŋnkunäm purpurunek wok tokol.
40013048	Nteyu kowo kunyiw, kocut piko co nöme purpurunek kuco tampayayet tapan oŋnkopur ŋony kulekwel ce toponec oŋnkukoci ntepenikwa oŋnkuwirta co moponto latik.
40013049	Kunyo mosukuyuyit nyoto om pesyet nyo ŋete koret. Mosukupa Malaykanik saŋ oŋnkoruruc piko ce miyotec kulekwene kwenutap piko ce toponec,
40013050	oŋnkuwirci piko ce miyotec wule mite oŋoŋtit nyepo mata nye loye, wule mosukuriryo cek om wuloto oŋnkunyiy kelekwa.’’
40013051	Kutepe Yesu kumwoci cek kule, “Konket akwek ra ŋalecutecu tokol?’’ Kuwekyi cek kumwoci kule, “Ee, Kacinket.’’
40013052	Kuwec Yesu kumwoci kule, “Kunyo poru ŋalecu kule, konetintetap ntarastinek ake tokol nye koweckey kwek konomintet nyepo poytoyisyetap torot kunye kerkey oko ci nyepo kanyi nye kewut konyi nyo konore tukukyi oŋnkunum kukwa saŋ tukuk ce lelac oko ce yoswakik.’’
40013053	Nteyu kowo kumwoy Yesu tyonkococutecu okoy kuwany, kunomene wuloto,
40013054	kuketitakey kuwo okoy kupunto moŋetap korenyi. Kunetisye kotapkokwemwa okoy kukite piko koromun ce kilim ŋelekyi, kutep cek kumwoy kule, “Kinyorta ono cici ŋomnononi? Nto mpo ŋalecu po kakitat?
40013055	Puryo kot ku weritap koswetintetap pawunek ne nyitenyi? Puryo kot ku weritap Mariyam ne nyitenyi? Nto mpo mutakwam ku mpo Yakopo oko Yosep oko Simon oko Yuta?
40013056	Puryo kot cepontekey acek ce minye tokol oko mpo cekwam? Kinyorta ono ne ŋalecu?’’
40013057	Yoto kutay cekto Yesu. Kumwoci Yesu cek kule, “Ciyweye workoyo om wulyo ake tokol, ntene puryo kot ciyweye korenyi, oŋnkupuryo kot kuyweye piko cepo kamwa.’’
40013058	Kipuryo kot kwiy Yesu om wuloto pelutok cepo kakitat ce caŋ, omnye kipuryo kuponto piko cepo wuloto koyenotet.
40014001	Pesyosyecoto kuye kilime Erote poytoyintetap Kalilaya ŋalek ce kicemwowu ce nöme Yesu.
40014002	Kumwoci neto mokorenikyi kule, “Yowana potisonintet nyitenyi kupoyit manta nye kuŋet kotutune met, kunyi mite yawut kwiyisyi swamet nye ponto kwiye ŋalecu.’’
40014003	Omnye Erote kunye kimwoytoy cenäm Yowana oŋnkyerate nyororonik oŋnkyekerta mopusi, omnye kisac Erotiya korketap mutakwam Filipo.
40014004	Kunyo kimwocini Yowana Erote kuwany pesyos ce caŋ kule, “Puryo kot kucöme ntarastinek kot müt nyi neto!’’
40014005	Kimöce Erote kule apakäc Yowana kume, ntene kuywey piko omnye kicöme piko kule workoyo Yowana.
40014006	Nteye kipesyet nyewo nye kiceye Erote, kutum ceptap Erotiya om taytap toyek tokol. Yoto kuŋerec Erote koromun.
40014007	Kuwalkey kukurtoci cepoto kumwoy kule, “Kawalkey kule mosokoniŋ ani nyi kiy ake tokol nye kesomo.’’
40014008	Om ŋomnonet nye kikoci kamet, yoto kusom cepoto kumwoy kule, “Kono ani om yuteyu pakenke metitap Yowana potisonintet nye mite sanit!’’
40014009	Kunerec kinko koromun yu kowo kulim ŋalecato, ntene om kawalet nye kokomwoy om taytap toyekyi, yoto kumwayta kule roke ceyiytoci ŋalekyi.
40014010	Kumwayta ceyep metitap Yowana om mopusi.
40014011	Cesut metit nye mite sanit oŋnkwocikoci cepoto, kunäm nyo oŋnkusutyi kamet.
40014012	Kukwa konomikap Yowana oŋnkwokusut musyontet wokumuy; nto kapok kupa cekto wokumwoci Yesu.
40014013	Ntowo kulim Yesu ŋalecato, kulany rapet oŋnkuwo okoy surukwenet kwine nkit. Yoto kulim piko, kunomene moŋosyekwa kupete kerenkok kurup cekto neto.
40014014	Kurekune Yesu rapet om tampayayet tapan, ntowo kukäs neto luket nyepo piko ce caŋ, kurire kukalya om mukuleynyi, oŋnkusop pikwa ce kimnyontos.
40014015	Ntowo kuponto pesyonoto kosoleny, kukwa konomik ye kimite Yesu oŋnkumwoci kule, “Nteyu kokwimen koret, kunyi surukwen wuli ce mite, kunyo yomis piko kupecikey wule mite kestonik sukuŋet wokwalat nkit omik ce mokwam.’’
40014016	Kuwekyi Yesu kumwoci cek kule, “Puryo kot kuroke kot kupa, okoci akwek nkit kiye mokwam.’’
40014017	Kuwec cek kumwoy kule, “Ceponte acek om yu mukatinek mut oko purpurunek oyeny pate.’’
40014018	Kumwoy Yesu kule, “Osutu pa akwek kukwa yu omite ani.’’
40014019	Yoto kumwoci Yesu piko kupor ŋony om yepo suswek, oŋnkunäm mukatinekey mut oko purpurunek oyeny oŋnkunyal torot oŋnkukasta kusomnci Yiyintet oŋnkupetec mukatinekey oŋnkukoci konomik, kunäm co oŋnkupcici piko.
40014020	Kwomis piko tokol okoy kupiyoŋis. Yoto koruruc konomik omik ce kakyam kot kuŋet kunyiw kisok taman ok oyeny.
40014021	Nto piko ce kikwomis kuce kirice kupunto moronik elifunek mut nye mneyitite koruk oko lekok.
40014022	Yoto kumwoci Yesu konomik kulany rapet kupa kuntowonu kway tampayayet pitonin ye kimite neto tokuyomise piko kupecikey.
40014023	Nteyu kowo kuyomis piko okoy kupa, kunomen kwine nkit kuwo lakam wokusom. Ntowo kupunto kosoleny kimite neto yoto wuloto kwine nkit.
40014024	Kimite rapet yoto kukopunto wule low kuceke koret. Kimite yoto rapet kuwulye peko ce kiwosekey omnye kiwuse yomet kuketu kuco let.
40014025	Ntowo kupunto komoy karik kuyec koret, kuco Yesu wule mite cekto kutyikonu peko parak.
40014026	Nteye kotoköse konomik neto kuconi kutyikonu peko parak, kumuyo koromun oŋnkupol kumwoy kule, “Oyinot nyi!’’
40014027	Yoto pakenke kuŋololyi Yesu cek kumwoci kule, “Otitir! Ani nyo, monte cemuye!’’
40014028	Kuwekyi Petero kumwoci kule, “Mokoryontet, ye nyi nyo, mwowo ani aco wuloto atyikanu peko parak.’’
40014029	Kuwekyi Yesu kumwoci kule, “Co!’’ Yoto kurekto Petero om rapet oŋnkucec kutyikat peko parak kuwo wule mite Yesu.
40014030	Nteye kotoköse Petero yomet kumuy oŋnkucec kolum peko neto. Yoto kukursyo kupol kumwoy kule, “Mokoryontet, Sorwo!’’
40014031	Yoto pakenke kuyokoyto Yesu yewunyi oŋnkunäm, oŋnkumwoci kule, “Ponte nyi koyenot nye kisic! Omne semun nyi?’’
40014032	Nteyu kowo kulany cek tukway rapet orit, yoto kusis yomet.
40014033	Kukutuny konomik yoto om rapet oŋnkusay Yesu kumwoy kule, “Yiku nyi manta Weritap Yiyintet!’’
40014034	Kway cekto tampayayet okoy kupunto koretap Kenesaret.
40014035	Kunket piko cepo wuloto Yesu. Yoto kuyokto cek cekwer piko ce kimnyontos ce kilekite koronoto kukwa wule mite Yesu.
40014036	Kusom picoto Yesu kule kucömnci piko ce mnyontos kutwa mpo pate kototyetap sirenyi. Yoto kusopco piko tokol ce kimnyontos ce kitwa sirenyi.
40015001	Yoto kukwa Farasayek oko konetikap ntarastinek ce kikwone Yerusalem okoy wule mite Yesu oŋnkwokutepe kule,
40015002	“Omne sukwirye konomikuk ntarastinek ce kikonec acek mpo kukonyo, omnye puryo kot kowune yewuniyek ye mokwomis?’’
40015003	Kuwekyi Yesu kumwoci cek kule, “Omne soyirye mpo akwek ntarastinekap Yiyintet aŋnkawoke arup ntarastinekwok cepo keny?
40015004	Omnye mwowu Yiyintet kule, ‘Misyini ywey kon oko komet, nto ci ake tokol nye kaŋalale kwapi kwan nto kamet, kumisyini cepakäc cicoto kume.’
40015005	Ntene onetisyi akwek omwowu kule, ye komwoci citake kwan nto kamet kule, ‘Kwokoyte ani kwek kokotutek cepo Yiyintet pesanik tokol ce kotoyiyisye akalyak akwek.’
40015006	Kupuryo kot kurok kuywey cicoto kwan. Ŋalek ceyucutecu ce oyirye akwek ŋolyontetap Yiyintet saŋet arup ntarastinekwok cepo keny.
40015007	Oyiku kaperperot! Po manta Isaya yo kiŋore ŋalek ce nömok akwek kumwoy kule:
40015008	‘Mwowu Yiyintet kule, Yweyo ani picu om kutuwakwa pate, ntene mitowune mukuleywekwa wule low om wule omite ani.
40015009	Puryo kot kuponto cek latik kusaya ani, omnye nete cekto ntarastinek ce kikwiye piko kuyunye po ntarastinek coto Yiyintet!’ ’’
40015010	Yoto kukur Yesu piko tokol kukwa ye mite neto oŋnkumwoci kule, “Olimnte, oŋnkonket!
40015011	Puryo kot ku kito nyo wute kutitap cito nye wurtoy cito kumiyatit; ntene kito nye cone kutinyi orit nye wurtoy cito kumiyatit.’’
40015012	Yoto kukwa konomik ye kimite oŋnkumwoci kule, “Puryo kot nket nyi kule konyer Farasayek om ŋalek co kemwowu nyi?’’
40015013	Kuwec Yesu kumwoy kule, “Mosicikor ket ake tokol nye kipuryo kot kutor Papamwani nyepo torot.
40015014	Ayaste kwiyat nkit! Kantoyik cekto ce koryotin ce ntocini piko ce koryotin. Nteye kentoci cito nye korat citake nye korat, mosukosuci tukway mwenet.’’
40015015	Kuwekyi Petero kumwoci neto kule, “Mwowec acek, poru ne tyonkoconi?’’
40015016	Kumwoci Yesu cek kule, “Tompo kot osowu mpo akwek opël piko alak?
40015017	Puryo kot oŋnket akwek kule kiy ake tokol nye kewut kutitap cito kunye weti moyet orit oŋnkupunte porto kupa saŋ?
40015018	Ntene tukuk ce kwone kutit kukwa saŋ kuce kwone coto mukuleyto orit. Tukuk ceyucoto kuce wurtoy cito kumiyatit.
40015019	Omnye kwone mukuleytap cito orit kasoteywek ce miyotec sukuŋet kuporis, kwiy sakwayanat, oŋnkwiy ŋalek alak tokol ce miyotec, kuyu nyoponisyet, oko mwiynanet, oko ŋomset.
40015020	Tukuk ceyucutecu ce wurtoy cito kumiyatit, ntene puryo kot kowurtoy cito ye komisye yewuniyek ce puryo kot ciwun.’’
40015021	Kunomene Yesu wuloto oŋnkuwo okoy kupunto koret nye lekite moŋosyekap Tiro oko Siton.
40015022	Yoto kuco korko nyepo koretap Kanan nye kiminye wuloto wule mite Yesu, oŋnkupol kumwoy kule, “Mokoryontet, Weritap Tauti! Kalya rirena ani! Ponto cepnyu oyinot nye kinäm, kunyo mite kwapi koromun.’’
40015023	Ntene kusis Yesu nye monowekyi ŋolyo. Kukwa konomikyi ye kimite Yesu oŋnkumwoci kule, “Kwet korkoni kuwecikey, omnye kenamatec oŋnkupolcec kuyunyi!’’
40015024	Yoto kuwec Yesu kumwoy kule, “Kiciyokwo ani aco pate wule mite kecirek cepo kotap Israel ce kipotyo.’’
40015025	Yoto pakenke kuco korkonoto oŋnkukutuŋe yepo kerenkokap Yesu oŋnkumwoy kule, “Mokoryontet, kalya ani!’’
40015026	Kuwec Yesu kumwoy kule, “Puryo kot kutopon ye kacenäm omikap lekok oŋnkyewirci ŋokik.’’
40015027	Kuwec korkonoto kumwoy kule, “Mokoryontet, yunyoto manta, ntene nka mpo ŋokik kwome omik ce koŋet ce lelektoy om mesetap mokoryontemwa.’’
40015028	Kuwekyi Yesu kumwoci korkonoto kule, “Cepyosyani ponte nyi koyenot nyewo koromun! Kunyo mokwiyokis kuyu wulo moktoy nyi.’’ Kusop cepnyi yoto pakenke.
40015029	Kunomene Yesu wuloto oŋnkuwo kurup tampayayet Kalilaya tapan. Yoto kulany lakamet parak oŋnkupur ŋony.
40015030	Kukwa luket nyepo piko ce caŋ wule kimite neto ce kikweru piko ce mwolyos, oko ce kikoryo, oko ce kipok kerenkok, oko ce kimiŋitu, oko piko alak ce caŋ ce kimnyontos, oŋnkwokutore yepo kerenkokap Yesu. Kusop Yesu picoto tokol.
40015031	Kokite piko koromun yu kowo kukäs kuŋolole piko ce kimiŋitu, oŋnkusopco piko ce kikipok kerenkok. Kupesetoti piko ce kimwolyos, oŋnkukästa piko ce kikikoryo konyek. Yoto kukasta cek Yiyintetap Israel.
40015032	Kukur Yesu konomik kukwa ye kimite neto, oŋnkumwoy kule, “Orire ani akalye picu tokol, omnye pesyet nyepo somok nyi opontekey oko cekto, kunyo puryo kot kuponto omik ce mokwam. Puryo kot omöce kule omwoci kupecikey kuponto rupet, omnye muce kumistot om aran ye mite kupeti.’’
40015033	Kutepe konomik Yesu kule, “Mocenyorte acek ono omik ce mocepaye picu tecu tokol om surukwenoni?’’
40015034	Kutepe Yesu cek kule, “Oponte akwek mukatinek ata?’’ Kuwekyi cek kumwoci kule, “Ceponte mukatinek tisap oko purpurunek tukusic ce minkec.’’
40015035	Kumwoci Yesu piko tokol kopur ŋony,
40015036	oŋnkunäm mukatinekey tisap oko purpurunekey, oŋnkuosomnci kukasta Yiyintet, oŋnkupetec oŋnkukoci konomik, kunäm co oŋnkupcici piko.
40015037	Kwomis piko tokol okoy kupiyoŋis. Yoto kururuc konomik omik ce koŋet okoy konyit kisok tisap.
40015038	Nto coŋintap piko ce kyomis kuce piko moronik elifunek amwan nye mneyitite koruk oko lekok.
40015039	Ntowo kupok, kuyomis Yesu piko kupecikey, oŋnkulany rapet kunomen okoy koretap Makatan.
40016001	Kukwa Farasayek oko Satusayek wule mite Yesu ce kimöce kule cesyem celotu Yesu. Yoto kusom cekto neto kwici cekto pelutyet nyepo kakitat nye cone torot nye poru swametap Yiyintet.
40016002	Ntene kuwekyi Yesu kumwoci cek kule, “Ye roroktoy asista, omwowu akwek kule, ‘Mosukunyol koret omnye kararnit koret.’
40016003	Nteye kayec korir koret, omwowu akwek kule, ‘Mosukuropen koret omnye katuyit oŋnkumite polyet nyewo, koret.’ Oŋnket akwek aŋor tukuk ce mokwiyokis ye kokäs koret parak, oŋnkurok kupuryo kot omuci kot aŋor pelutok ce yiyoktos om pesyosyecu.’’
40016004	Kutosyi Yesu kumwoy kule, “Piko cepo pinta nyepo pesyosyecu kuce piko ce miyotec, oŋnkupuryo kot kuponto koyenot! Osomo ani akwek pelutyet nyepo kakitat? Ntene puryo pelutyet ake nyepo kakitat nye mociporci tos pate pelutyet nyepo kakitat nyepo Yona.’’ Yoto kupakakta Yesu cekto oŋnkunomen kuwecikey.
40016005	Kukwa konomik okoy kwoy tampayayet pitoni. Yoto kuyutye cek manamat mukatya mpo akenke.
40016006	Kumwoci Yesu cek kule, “Oripkey wule mite mumarekap Farasayek oko mumarek cepo Satusayek.’’
40016007	Yoto kucec konomik kurwoc kwicek nkit kumwoy kule, “Komwoy kuyunyi so, omnye mnacekwante acek mukatinek?’’
40016008	Konket Yesu ŋalek ce kiŋolole cek. Yoto kutepe kule, “Omne sorwoc akwek nkit omwowu kule moceponte mukatinek? Oponte akwek so koyenet nye miniŋ!
40016009	Tompo kot osowu akwek okoy kunyi oŋnket? Puryo kot osoti akwek yo kyopeteci ani mukatinek mut oŋnkopcici akwek piko elifunek mut. Kyoruruc yoto kunyiw kisok ata?
40016010	Nto mpo mukatinek tisap co kyopcicini akwek piko elifunek amwan? Kyoruruc akwek yoto kunyiw kisok ata?
40016011	Omne sumosowu oŋnket kule kopuryo kot oŋololwok ani ŋalek ce nöme mukatinek? Oripkey wule mite mumarekap Farasayek oko mumarek cepo Satusayek!’’
40016012	Kusow konomik yoto kunket kule kopuryo kot kumwocini Yesu cekto kuripkey om wule mite mumarek co cetonkwortoy mukatinek, ntene komwocini kuripkey cek wule mite konetisyetap Farasayek oko Satusayek.
40016013	Yoto kuwo Yesu okoy kupunto koret nye lekite moŋetap Kaysariya nyepo Filipi, kutepe neto konomikyi om wuloto kule, “Mwowu piko kule Weritap cito ku ŋo?’’
40016014	Kuwec cek kumwoy kule, “Mwowu piko alak kule, ‘Yiku nyi Yowana potisonintet,’ kumwowu alake kule, ‘Yiku nyi Eriya.’ Nto alak kumwowu kule, ‘Yiku nyi Yeremiya’ nto workoyontet ake.’’
40016015	Kutepe Yesu cekto kule, “Nto akwek, omwowu akwek kule oyiku ani ŋo?’’
40016016	Kuwec Simon Petero kumwoy kule, “Yiku nyi Ŋapanet Weritap Yiyintet nye sopot.’’
40016017	Kuwekyi Yesu kumwoci neto kule, “Ponte nyi kupeyok Simon weritap Yona! Omnye puryo kot ku ci nye koŋoŋuŋ nyi ŋaleca, ntene Papamwani nye mite torot nye koŋoŋuŋ.
40016018	Komwowuŋ ani kule, yiku nyi Petero (nye poru kule kitawet) kunyo mosatec ani kitawani komwani, coto kuce pikap Yiyintet, nye puryo kot komuce met kenyis.
40016019	Mosokoniŋ ani nyi funkuwonok cepo poytoyisyetap torot, kunyo kiy ake tokol nye kerat nyi tay om wuli po koret ŋony, mosicetay kuratakay kiyoto om wulin po torot, nto kiy ake tokol nye ketyac nyi om wuli po koret ŋony, mosicityac kiyoto om wulin po torot.’’
40016020	Yoto kumwoci Yesu konomik kunkolontyi kule puryo kot kuroke kumwoci citake tokol kule neto kunye Ŋapanet.
40016021	Kuceke pesyonoto kuwo tay, kucec Yesu kumwoci kutorci konomik kule, “Misyino ani awo Yerusalem oŋnkuwataŋany toŋoŋutek ce caŋ om wule mite poyik oko tisik cewoyec oko konetikap ntarastinek. Mosicepakäca, nto ye pesyet nyepo somok, mosiciŋeta otutune met.’’
40016022	Kukwer Petero Yesu kuwo tapan oŋnkupolyi kumwoci kule, “Mokoryontet, yaste, puryo kot kuroke kwiyokis ŋolyo nye yunyo om wule mite nyi mpo kisic!’’
40016023	Kuwekyikey Yesu oŋnkumwoci kule, “Wete yu omite ani Setani! Yiku konokut nye kerektoy aremwani, omnye puryo kot kupo kasoteywek cekuk Yiyintet, ntene po piko!’’
40016024	Yoto kumwoci Yesu konomikyi kule, “Ye möce citake tokol kule cepetekey oko ani, kumöce kunyilkey cicoto nkit, oŋnkunäm kutor murtowontenyi oŋnkuco cokunama cepetekey oko ani.
40016025	Omnye ci ake tokol nye möce kule osoru sopon nyi, mosukupot cito nyoto sopon nyi, ntene ci ake tokol nye kepot soponnyi omnye kacäma ani, mosukusor cito nyoto sopon nyi.
40016026	Muce ra kunyor cito latik ne ye keyum koret tokol kumukul, ntene oŋnkupot sopon nyi. Nto muce cito kwalya kiy ne sukuŋet kwale soponto.
40016027	Omnye mosukuco Weritap cito kucontoy woyintap Papanyi oko nyepo malaykanikyi, oŋnkuco cokuyokyi citake tokol kuyu wule yunto yisyonutekyi ce kikwiy!
40016028	Komwowok ani akwek ŋalek cepo manta kule, mite piko ce keyoŋ yuteyu ce puryo kot kupoku kutompo kot kukäs cekto Weritap cito kuconi om poytoyisyenyi.’’
40017001	Nto om letut nyepo pesyosyek lö, kukwer Yesu Petero oko Yakopo oko mutakwam Yowana kupa tulwet nye koy kwicek nkit.
40017002	Nteye kimite cek kuköse om konyekwa, kuwälkey tontap Yesu om taymwacek, kulekecec tokoyta nyenyi kukerkeyit asista, oŋnkulekececis sirokyi koromun.
40017003	Yoto kukäs konomik coto somoku kuŋolole Yesu oko Eriya.
40017004	Kuŋalal Petero kumwoci Yesu kule, “Mokoryontet, kiy nye topon omnye ce mite acek yuteyu, ye kecäm nyi, mosatec ani kisarinek somok, mokwek ake nyeŋuŋ, kupoyit ake Moses, kupoyit ake Eriya.’’
40017005	Nteye kimite Petero tokuŋolole, kuco polyet nyelel koromun oŋnkulum cek, yoto kucone kutit polyet orit kuŋalal kumwoy kule, “Nyi kunye Werimwani nkit Camanet nye oŋerekyini ani koromun, olimnci neto!’’
40017006	Ntowo kulim konomik kutit, kumuyo koromun okoy koputyi ŋony kukutuny kuwec metewokwa kukäs ŋony.
40017007	Kuco Yesu okoy ye kimite cekto oŋnkunäm kumwoci kule, “Oŋetye, monte cemuye!’’
40017008	Yoto kukästa cek ntene kipuryo kot kukäs citake tokol, wokwek Yesu nkit pate nye kikäs cekto.
40017009	Nteye kimite kukwoni kurekune tulwet; kumwoci Yesu kunkolontyi cek kule, “Monte cemwoci citake tokol ŋolyontoni kokäs akwek okoy ye kaciŋet Weritap cito kotutune met.’’
40017010	Kutepe konomik Yesu kule, “Omne sukumwowu konetikap ntarastinek kule, Eriya nye mosukunyosyo kuco kunyo?’’
40017011	Kuwekyi Yesu kumwoci cek kule, “Manta, Eriya kunye mosukunyosyo kuco kunyo cokusat tukuk tokol kunyol topon.
40017012	Ntene komwowok ani akwek kule, kico Eriya keny, ntene kipuryo kot kusow piko konket neto, ntene kwici cek neto ŋalek pate kuyu wule kimoktoy.’’
40017013	Kusow konomik yoto konket kule ŋololyini Yesu ŋalek ce nöme Yowana potisonintet.
40017014	Ntowo kukwa cek okoy kupun ye kimite piko ce caŋ, yoto kuco citake ye kimite Yesu oŋnkukutuŋe yepo taynyi,
40017015	oŋnkumwoy kule, “Mokoryontet rire kalye werimwani nye me mewuŋ, nye kikotaŋany koromun, wircini mata okokoy oko peko orit.
40017016	Kokweru mpo kuco wule mite konomikuk, ntene puryo kot komuc cek kot kusop.’’
40017017	Kuwec Yesu kumwoy kule, “Oyiku akwek pic ce puryo kot kucömisyi oŋnkoyiku mosotin, mosamuyte ani opur okoy pesyo ne? Kweru werit kuco yu omite ani!’’
40017018	Kupolyi Yesu oyinot, yoto kuŋet kuwo, kusop weroto om yoto pakenke.
40017019	Yoto kukwa konomik ye kimite Yesu om wule wuŋat oŋnkutepe kule, “Omne simo cimuc acek kot cekwet oyinot kuwo?’’
40017020	Kuwekyi Yesu kumwoci cek kule, “Omnye puryo kot oponte akwek koyenot nye yeme. Komwowok ani akwek kule, nto kwoponte akwek koyenotet nyewo nye kerkey oko kupuswontetap ketit nye cekure Kalitarit, nto omuci kot omwoci tulwoni kule, ‘Ŋeyakisye oŋnkiwo wulin! Mosukuŋet kuwo wuloto! Kunyo nto omuci akwek kot ayiy kiy ake tokol.’
40017021	[Puryo aret ake tokol nye cimuce cekwete oyinot nye yunyi, ntene om somet oko kirisyetap omik pate nye muce.] ’’
40017022	Nteyu kowo kutuyo konomik tokol om Kalilaya, kumwoci Yesu cek kule, “Karik cenäm Weritap cito oŋnkyikoci kunäm piko.
40017023	Mosicepakäc kume, nteye pesyet nyepo somok ciŋet kotutune met.’’ Kunyer konomik koromun.
40017024	Ntowo kuco Yesu oko konomikyi okoy kupun Kapernaum, kukwa piko co ruruce mosoret nyepo kotap Yiyintet ye kimite Petero oŋnkutepe kule, “Kweye ra konetintemwoŋ mosoret nyepo kotap Yiyintet?’’
40017025	Kuwekyi Petero kumwoci cek kule, “Kweye’’. Nteyu kowo kuwo Petero koto orit, kunyosye Yesu kuŋololyi neto kumwoci kule, “Simon, soti kulene? Piko oŋnkoco ce kwecini mosoret kinkonik cepo koret? Pikap koret nto piko co toyek?’’
40017026	Ntowo kuwec Petero kumwoy kule, “Toyek’’ Kumwoci Yesu neto kule, “Kunyo porukey kule puryo kot kukweye pikap koret mosoret.
40017027	Ntene puryo kot ce möce acek kule kunyer picu, kunyo näm rapanet oŋnkiwo tampayayet wenömisye, nto purpuryontet nye kenyosye näm kuco saŋ, ŋany kutit, mesenyorte pesyantet nye yeme mosoret nyimwani nyepo kotap Yiyintet oko nyeŋuŋ. Sutyi cek wekwewec mosorenyo.’’
40018001	Yoto pakenke kukwa konomik ye mite Yesu oŋnkutepe kule, “Ŋo nyewo kupëlis om poytoyisyetap torot?’’
40018002	Kukur Yesu lekwa nye miniŋ oŋnkukoci kuyoŋe taymwacek oŋnkumwoy kule,
40018003	“Komwowok ani akwek ŋalek cepo manta kule, ye puryo kot aweckey akwek akerkeyitu oko lekoy, kupuryo kot omuci mpo kisic kot owut poytoyisyetap torot.
40018004	Cito nyewo kupëlis om poytoyisyetap torot kunye cito nye sutekey nkit ŋony kukerkeyit oko lekwani.
40018005	Nto cito nye katoroc kuŋerekyi lekwa akenke nye yunyi om kaynemwani kukatoroca kuŋerekyo ani cito nyoto.’’
40018006	“Nteye kamas kuwec ci ake tokol lekoy ce minkec ce yucu yeno ani kot kwiy lelisto, kuroke cerotyi katitap cicoto rwantetap paka nyewo oŋnkyewirci ruretyet orit kusir ye ketewurtoy lekocu.
40018007	Mite kwapi koret nyi mite tukuk ce wece piko kwiy miyotyet! Mosukwiyokis tukuk ceyucoto, ntene mite kwapi cito nyo sutu kwiyokis tukucoto!
40018008	“Ye yewuŋuŋ nto kerenkeŋuŋ nye sokyiŋ nyi ye sewurte, yepte kulot oŋnkiwirte! Omnye kaykay ye kewo nyi wule mite soponto nye meponte yewut ake nto kerenket ake kusir ye kerip yewuniyek tukway oko kerenkok tukway oŋnkyewirciŋ wule mite mata nye momise.
40018009	Nteye koŋnta nyeŋuŋ nye sokyiŋ nyi ye sewurte, lotu kulot oŋnkiwirte! Omnye kaykay om wule mite nyi ye kewut wule mite soponto ponte koŋnta akenke pate kusir ye ponte konyek tukway oŋnkyewirciŋ wule mite mata nye momise.’’
40018010	“Möce okäs kule monte cenyil mpo akenke om lekok ce minkec ceyucu, omnye komwowok ani akwek kule, mite malaykanikwa om torot cepure okokoy taytap Papamwani.
40018011	[Omnye kico Weritap cito kule cosoru osop piko ce kipotyo.]
40018012	“Osoti akwek kulene? Mosukwiy kulene citake nye ponto kecirek pokol akenke oŋnkupot akenke om coto? Puryo kot kupokoktoy neto cut tomonwokik sokol ok sokol kupokokyi lakamet komos oŋnkuwo kuceŋat nyoto akenke nye potot?
40018013	Komwowok ani akwek kule, nteye kanyor kuŋerekyini keciryet nyoto akenke kupël cut tomonwokik sokol ok sokol co puryo kupotyo.
40018014	Kunyo om aret nye yunyoto kunye poru kule puryo kot kucöme Papamwoŋ nye mite torot kule kupot mpo akenke om lekok ce minkec ceyucu.
40018015	“Ye kokwiwuŋ yeyaŋuŋ miyotyet, roke iwo wule mite neto oŋnkiporci lelisnyi, ntene ayiy kuyunyoto om wule wuŋat ye akwek nkit. Nteye kolimuŋ ŋalek kukewec yoto yeyaŋuŋ.
40018016	Ntene ye katay molimuŋ, roke kwer opetekey citake nto piko alak oyeny sukuŋet kuporkey kutok ŋolyo ake tokol nyepo manta cepo piko muncururwanik oyeny nto somok, kuyu wulo mwoytoy silutekap Yiyintet.
40018017	Ntene nteye katay neto molimnci picoto ŋalek, roke mwoci ŋalecato tokol pikap Yiyintet. Nteye kotepe kot kutay molimnci mpo ŋalek pikap Yiyintet, roke sut nyi neto kwek ci nye lomin, nto kwek ci nye korurukintetap mosoret nye kicetay.
40018018	“Kunyo komwowok ani akwek tokol kule, ŋalek tokol ce korat akwek om wuli po koret ŋony, mosicerat ŋalek coto om wulin po torot. Nto ŋalek tokol ce kotyac akwek om wuli po koret ŋony, mosicityac coto om wulin po torot.
40018019	“Komwowok ani akwek yec kule, ye kocömncine piko oyenku om ŋolyo ake tokol nye kosom om wuli po koret, mosukwiwok Papamwani om torot.
40018020	Omnye om wulyo ake tokol wule keyomekey piko oyenku nto somok om kaynemwani omite ani yoto po kwenumwa.’’
40018021	Yoto kuco Petero ye kimite Yesu oŋnkutepe kule, “Mokoryontet, omuci akalye yeyamwani aret cetya ye kalel om wule omite ani? Omuci akalye aret tisap?’’
40018022	Kuwekyi Yesu kumwoci kule, “Puryo kot omwowuŋ kule aret tisap, omwowuŋ kule aret tomonwokik tisap aret tisap.
40018023	Omnye kerkey poytoyisyetap torot oko kinko nye kamac kule oyit pesenutekyi ce ponto mutworikyi.
40018024	Nteye kimite kuyitisyi, cekwerci neto cito akenke om picoto nye kiponto pesento nyepo pesanik ce caŋ koromun.
40018025	Kipuryo kot kuponto cicoto pesanik ce yeme ce mokuyokune pesento. Kumwayta yoto mokoryontenyi kule kyalya cicoto kwek mutworin oko korkenyi oko lekokyi oko tukuk tokol ce kiponto sukuŋet kuyok pesento.
40018026	Kukutuny mutworintonoto om taytap mokoryontenyi oŋnkusaysay kumwoci kule, ‘Muytowo ani kuminiŋ, mosoyokuŋ tukuk tokol!’
40018027	Yoto kurire Mokoryontet cicoto okoy kukalya pesento, oŋnkwasta kuwecikey.
40018028	“Kuwo mutworintonoto okoy wokunyor mutworintet ake nye kiyoce neto pesan ce ŋeri pate. Kurotyi kunäm nyin katit oŋnkuket oŋnkumwoci kule, ‘Yokwo ani pesennyu nye ponte!’
40018029	Kukutuny mutworintet nyin oŋnkusaysay kumwoci kule, ‘Muytowo ani kuminiŋ, mosoyokuŋ pesenŋuŋ!’
40018030	Ntene kutoyis nyin, kunäm nyin oŋnkukoyito cekwer wecerotyi mopusi kule okoy kuyok pesento.
40018031	Ntowo kukäs mutworik cut alake ŋalek ce kokwiyokis, kunerekis kunyer koromun oŋnkupa wokumwoci mokoryontemwa ŋalek tokol.
40018032	Yoto kukur mokoryontet mutworintonoto oŋnkumwoci kule, ‘Yiku nyi mutworin nye miyat! Kyakalyiŋ pesentye tokol yo kisoysoyo ani nyi.
40018033	Kunyo puryo kot kurokeniŋ rire kalye mutworintet nyin kuyu wulo kyokolyiŋ ani nyi?’
40018034	Kunyer mokoryontenyi yoto, kunäm oŋnkukoyito mutworintonoto wocerat citaŋany okoy kuyok pesento tokol.’’
40018035	Kumwoy Yesu kule, “Kunyo yunyoto wule mosukwiytak akwek Papamwani nyepo torot, ye puryo kot kukolyoy ci ake tokol om akwek yeyanyi om mukuleynyi.’’
40019001	Yoto ntowo kuŋalal Yesu okoy kuwany ŋalecato, kunomene Kalilaya oŋnkuwo kuketitakey okoy kupunto koretap Yuteya om oyinetap Yortan pitonin.
40019002	Kurup luket nyepo piko ce caŋ neto. Kusop Yesu cekto om wuloto.
40019003	Kukwa Farasayek alake wule mite Yesu oŋnkwokusyem kulot kutepe kule, “Cömncini ra ntarastinekyo cito kukwet korkenyi om ŋolyo ake tokol?’’
40019004	Kuwec Yesu kumwoci cek kule, “Tompo kot asuman akwek silutekap Yiyintet co mwowu kule: ‘Kitany Yiyintet om towunot moron oko korko?’
40019005	Oŋnkumwoy kule, ‘Om ŋolyontoni, kuye sukuŋet kupakakta cito kwan oko kamet oŋnkuyomokey oko korkenyi, kwek picoto oyenku porto akenke.’
40019006	Kunyo komo ku pic oyeny, ntene kokwek porto akenke. Kunyo puryo kot kumisyini kupciy cito piko ce kikoyomo Yiyintet.’’
40019007	Kutepe Farasayek neto kule, “Kunyo omne sukukon Moses ntarastit nye muce kusil cito parwet nye kwetisye oŋnkukwet korket kuwecikey?’’
40019008	Kuwekyi Yesu kumwoci cek kule, “Kicömwok Moses akwet korukwok omnye oyiku wuyec koromun ye mocinetak. Ntene kipuryo kot kuyunyo ikye kunyo ye kicitonye koret.
40019009	Kunyo komwowok kule, ye kakwet citake tokol korkenyi, tos pate ye kasakwayan, oŋnkomüt ake kakwiy cicoto sakwayanat.’’
40019010	Kumwoci konomikyi neto kule, “Kunyo ye yunyo kopurto nyepo moron oko korkenyi, kupuryo kot kumisyini cekesyi koruk!’’
40019011	Kuwec Yesu kumwoy kule, “Puryo kot kunöme ŋolyontoni ci tokol, ntene po piko pate co kikokoci Yiyintet.
40019012	Omnye mite ŋalek wok ce caŋ omne simokesyi ci tokol. Mite piko alake ce kiceyi kuyunyoto, kumite piko alake ce kikwiy piko sukuŋet kopur kuyunyoto, kumite piko alake ce puryo kot kukesyi omnye kicäm nkit om toponiyet nyepo poytoyisyetap torot. Kunyo möce kucäm ŋolyontoni cito nye cöme nkit.’’
40019013	Kukwer piko alake lekok kukwa wule mite Yesu kule sukuŋet kukemer neto yewuniyekyi metewokap lekocoto oŋnkusomnci, ntene kupolyi konomik kukerekta picoto.
40019014	Kumwoy Yesu kule, “Ayaste lekok kukwa wule omite ani, monte cekerekte omnye po poytoyisyetap torot lekok ceyucutecu.’’
40019015	Kukemer Yesu yewuniyekyi metewokap lekocoto, oŋnkunomen kuwecikey.
40019016	Yoto kuco citake oŋnkutepe kumwoy kule, “Konetintet, mosayiy ne ani ye sanyoru soponto nye mopoku?’’
40019017	Kuwekyi Yesu kumwoci neto kule, “Omne setepena ani nyi ŋolyo nye nöme toponiyet? Mite cito akenke pate nye topon. Rip ntarastinek ye möce kule sonyoru soponto nye mopoku.’’
40019018	Kutepe cicoto Yesu kule, “Ntarastinek oŋnkoco?’’ Kuwekyi Yesu kule, “Mente oporisye, mente asakwayan, mente acorsye, mente operperisye,
40019019	ywey kon oko komet, oŋnkicäm latyeŋuŋ kuyu wulo cömntoykey nyi nkit.’’
40019020	Kuwekyi oyiperyontonoto kumwoci neto kule, “Kyorip ntarastinek coto tokol, kiy ne ake yec nye potwo ani?’’
40019021	Kumwoci Yesu neto kule, “Ye möce kule onyolu, iwo weyalye tukuk tokol ce ponte oŋnkikoci pesanik pononik; mesenyoru mokoryontit om torot, oŋnkico cenäma cepetekey oko ani.’’
40019022	Ntowo kulim oyiperyontonoto ŋalecato, kunomen kunerekat kuwecikey omnye kimokoryo nye kiponto tukuk ce caŋ.
40019023	Kumwoci Yesu konomikyi kule, “Komwowok ani akwek ŋalek cepo manta kule, mosukuwuyit koromun yemo kowut cito nye mokoryo poytoyisyetap torot.
40019024	Komwowok ani akwek yec kule, lekit kupunte nkamiyet koŋntap sintanit kusir ye mokowut cito nye mokoryo nye ponto tukuk ce caŋ poytoyisyetap Yiyintet.’’
40019025	Nteye kotolime konomik ŋalecato, kokite koromun oŋnkutep kumwoy kule, “Ku ŋo nyun cito nye cimuce kot cisop?’’
40019026	Kurotot Yesu cek, oŋnkuwec kumwoy kule, “Puryo kot komukoktos om wule mite piko, ntene mukoktos kiy ake tokol om wule mite Yiyintet.’’
40019027	Yoto kuwekyi Petero kumwoci neto kule, “Käs pa, kicepakakte acek tukuk tokol oŋnkyinamiŋ nyi. Mosicenyoru acek ne?’’
40019028	Kumwoci Yesu cek kule, “Komwowok ani akwek ŋalek cepo manta kule, om pesyosyek cepo kenyit nyelel, ye mosukopure Weritap cito ŋecerenyi nyewo nyepo woyinto, yoto ye mosopure mpo akwek konomikwani cu taman ok oyeny ŋecerok oŋnkomutyi musankunek arosyek taman ok oyeny cepo pikap Israel.
40019029	Nto om wule citake tokol nye kapakakta korik, nto mpo mutakwam, nto mpo cekwam, nto mpo kwan nto kamet, nto lekok, nto mosonok, omnye kacäm kaynemwani, mosukunyor cito nyoto cetosyi aret pokolwokik ce caŋ, oŋnkyikoci soponto nye mopoku.
40019030	Ntene piko ce caŋ ce mite yawut tayta, kuce mosukwokupoyit coto letut, nto piko ce mite yewut letut, kuce mosukwokupoyit coto tayta.’’
40020001	“Kerkey poytoyisyetap torot oko citap mparet nyepo ketik ce cekure sapipunek, nye kimusta kororn kuwo wokusil kopotik ce kepat mparenyi nyepo sapipunek.
40020002	Yoto kucömncin cicoto oko kopoticoto kule kukoci neto cekto silinkit akenke om yisyet nyepo pesyet akenke, oŋnkumwoci picoto kupa wokopotis mparetap sapipunek.
40020003	Kuwo cicoto yec motepo ye kimite sawet somok nyepo kororn, wokunyor piko alak ce kimite keyoŋ pate nye puryo yisyo nye yiye.
40020004	Kumwoci coto kule, ‘Ape mpo akwek woyiyisye mparetap sapipunek, mosokonok ani pesanik ce yeme.’
40020005	Yoto kupa cek. Kwiy cicoto kuyunyoto kuwo saŋ ye kimite sawet pet kwen, oko yec ye kimite sawet sokol nyepo kosoleny.
40020006	Nteye kimite sawet karik kupunto taman ok akenke nyepo kosoleny kuwo cicoto motepo wokunyor yec piko alak ce kimite keyoŋ pate, kutepe kule, ‘Omne sawurte akwek pesyet opurene yu nye puryo yisyo nye oyiye!’
40020007	Kuwekyi picoto kumwoci neto kule, ‘Omnye puryo ci nye kokonec acek yisyo nye mokyiy.’ Kumwoci cicoto cek kule, ‘Kunyo, ape mpo akwek woyiyisye mparetap sapipunek.’
40020008	“Ntowo kupunto kosoleny, kumwoci citap mparet cinyi nyewo kule, ‘Kur kopotik kukwa oŋnkipcici musyaremwa cece piko co kopo letut oŋnkuwewaŋnte piko co kopo tay co konyosyi kwiyis.’
40020009	Kukwa piko co kocec yisyet ye kimite sawet taman ok akenke, cikoci ci tokol silinkit akenke.
40020010	Yoto ntowo kukwa piko co konyosyi kwiyis yisyet kule cekonec pesanik, kusot co kule toskoy mocenyoru ce caŋ, ntene cikoci mpecek ci tokol silinkit akenke.
40020011	Ntowo kunäm cek pesanikwa, kuŋunyŋunyis om wule mite citap mparet,
40020012	kumwoy kule, ‘Kokwiyis piko cu kokwoni letut kuwany sawet akenke pate, kunyi keyoyekenec acek koci pesanik cete cicacek oŋnkurok kokyiyisye acek kupelec asis kwimen!’
40020013	Kuwekyi citap mparet kumwoci cito akenke om picoto kule, ‘Corwenyu, puryo kot kukolotuŋ ani, kopuryo kot cecömncine kunyo kule yiy nyi yisyet nyepo silinkit akenke?
40020014	Kunyo näm silinkit nyeŋuŋ oŋnkiwecikey kaŋuŋ, omöce ani kule akoci cito nyi kocece yisyet letut pesanik cete co kokoniŋ nyi.
40020015	Puryo kot oponte ani ne kamukeywek ce oyiyisye pesanikwani kuyu wule omoktoy? Nto kecoroku nyi so pate omnye kokolyoyisye ani.’ ’’
40020016	Kutosyi Yesu kumwoy kule, “Kunyo mosukwokupoyit piko co mite letut tayta, kupoyit piko co mite tayta letut.’’
40020017	Nteye kimite Yesu kuweti kuloŋntoy Yerusalem, yoto kukwer konomikyi taman ok oyeny kupa tapan, oŋnkuŋololyi cek nkit möt kupeti om aran.
40020018	Kumwoci kule, “Cemite cepeti celoŋntoy Yerusalem wule mowocenäme Weritap cito oŋnkyekwer kuwo wule mite tisik cewoyec oko konetikap ntarastinek. Mosukuwosontyi co oŋnkumutyi musankut cepakäc kume,
40020019	oŋnkyikoyito kuwo wule mite lamek ce mokucup, oŋnkupas oŋnkuwuytoci murtowontet, nteye pesyet nyepo somok ciŋet kotutune met kusop yec.’’
40020020	Yoto kuco kametitap werikap Sepetayo oko werikyi okoy ye kimite Yesu, oŋnkukutuŋnkyi kusom kule cecäma.
40020021	Kutepe Yesu neto kule, “Möce nyi ne?’’ Kumwoy kule, “Kurtoci mwowu kule, mosukopure werikwani cutecu oyenku ake yewuŋuŋ nyepo tay nto ake kopurune yewuŋuŋ nyepo let om poytoyisyeŋuŋ.’’
40020022	Kuwekyi Yesu kumwoci cek kule, “Puryo kot oŋnketi akwek kito nye osome. Omuci akwek kot opunte toŋoŋutek ce karik opunte ani?’’ Kuwec cek kumwoy kule, “Cimuci’’.
40020023	Kumwoci Yesu cek kule, “Manta mosopunte toŋoŋutekwani, ntene puryo kot oponte ani kamukeywek akwey cito nye mokopurune yewumwani nyepo tay oko yewumwani nyepo let, po pate oteputek co piko co kikwiytoci Papamwani.’’
40020024	Ntowo kulim konomik cut tamanu ŋalecato, kunyerci picoto oyeny ce kitupco.
40020025	Yoto kukur Yesu cek tokol kukwa ye kimite neto oŋnkumwoci kule, “Oŋnket akwek kule, poytoyik cepo Lamek kuce ponto kamukeywek kupayta piko, kunyo poytoy cek piko.
40020026	Ntene puryo kot kuroke kuyuyit nyo om wule omite akwek. Ntene ye möce citake tokol om akwek kule oyiku nyewo, kuroke nyoto kwek mutworintetap piko tokol.
40020027	Nteye möce citake tokol om akwek kule oyiku nyepo tayta, kuroke nyoto kwek mutworintemwoŋ.
40020028	Kuyu Weritap cito nye kipuryo kot kuco kule cokwiwo piko yisyet, ntene kico cokwiyis oŋnkukoyito sopon nyi kwolis kusop piko ce caŋ.’’
40020029	Nteye kimite cek kunomene Yeriko. Kupa piko ce caŋ kurup Yesu let.
40020030	Yoto kulim piko oyeny ce kikoryo ce kimite kepur aret tapan kule Yesu nyitenyi nye mite kutile aran. Yoto kupol picoto kumwoy kule, “Mokoryontet, Weritap Tauti! Rirenec kalyec acek!’’
40020031	Kupolyi piko picoto kule kusisio, ntene kutosyikey kupol koromun kumwoy kule, “Mokoryontet, Weritap Tauti! Rirenec kalyec acek!’’
40020032	Kuyo Yesu oŋnkukur picoto oŋnkutepe kule, “Omöce akwek kule oyiwok ani ne?’’
40020033	Kuwec cek kumwoy kule, “Mokoryontet, ce möce kule ŋoŋwec konyekyo!’’
40020034	Kurire Yesu kukalya cekto oŋnkunäm konyekwacek. Yoto pakenke kukästa cek oŋnkurup kupetakey Yesu.
40021001	Nteyu kowo kurik cek Yerusalem, kukwa okoy kupun Pesepake om tulwetap ketik ce cekure Seituninek. Yoto kuyokto Yesu konomikyi oyeny kupa tay
40021002	oŋnkumwoci ŋalecu kule, “Ape okoy opunte kayin nyin mite taymwoŋ, mosonyoru pakenke sikiryet nye ratat nye pontokey oko moyinyi. Atyac oŋnkokweru okoy yu omite ani.
40021003	Nteye katepenak citake ŋolyo, omwoci kule, ‘Möce Mokoryontet,’ mosukuketwok lakwar.’’
40021004	Kikwiyokis ŋalecu sukuŋet kwitita kupoyit manta ŋalek ce kimwoy workoyontet kule:
40021005	“Omwoci pikap Siyon, käs coni yawut kinko nyeŋuŋ wule mite nyi, nye tala nye kalany sikiryet, cone moytap sikiryet, nkaryantet nye kotoceye.’’
40021006	Yoto kupa konomik kuntoye oŋnkuwokwiy kuyu wulo kokomwoci Yesu.
40021007	Kukwer cek sikiryet oko moyita oŋnkuyitoci sirokwa potoyikap sikirok, oŋnkukoci Yesu kulany parak.
40021008	Kuyitoci luket nyepo piko ce caŋ sirokwa aran.
40021009	Kucec luket nyepo piko ce kipeti om taytap Yesu oko ce kikwone letut kupol kumwoy kule, “Cikaste Weritap Tauti; Kukoci Yiyintet kupeyok neto nyi coni om kaynetap Mokoryontet! Cikaste Yiyintet!’’
40021010	Ntowo kupunto Yesu Yerusalem orit, kunäm polotet moŋet tokol kumukul, Kutep piko kumwoy kule, “Ŋo cici?’’ Kuwec luket nyepo piko kumwoy kule,
40021011	“Workoyontet Yesu nyi nyepo Nasaret om koretap Kalilaya.’’
40021012	Kowut Yesu kotap Yiyintet oŋnkukwetune orit piko ce kyolyoyisyi oko ce kyolisyi; kumil mesanikap piko co wöle pesanik, oko ŋecerok cepo piko co olyoy swororok,
40021013	oŋnkumwoci cek kule, “Kicesil om silutekap Yiyintet kule, ‘Mosicekure komwani koto nye cesome.’ Ntene kunyi kwawec akwek kwek kepenet nye wuŋeke corik!’’
40021014	Kukwa piko ce kikoryo oko ce kikomwolis okoy ye mite Yesu om kotap Yiyintet. Kusop Yesu cekto kusopco.
40021015	Yoto kunyer tisik cewoyec oko konetikap ntarastinek ye kotoköse tukuk cepo kakitat ce kikwiye neto oko lekok ce kipole oŋnkurirtos om kotap Yiyintet kumwowu kule, “Cikasta Weritap Tauti.’’
40021016	Kumwoci cek Yesu kule, “Lime nyi ŋalek cu mwowu lekocu?’’ Kuwekyi Yesu kumwoci kule, “Olime manta, ntene tompo kot asuman akwek mpo kisic silutekap Yiyintet ce mwowu kule, ‘Kyonet akwek lekok ce minkec oko ce rerye kukon kakastayeŋuŋ nye yeme!’ ’’
40021017	Kuwo yoto kupakakta cek oŋnkuwete moŋet okoy kupunto Pesaniya wule kiwo kuru.
40021018	Ntowo kuyekune kororn ye kimite Yesu kuweti moŋet, kwam neto rupet.
40021019	Yoto kukäs mokoywet nye kimite aret tapan, kuwo yepo ketoto ntene puryo kot wokunyorta kiy; sokek pate ce kimite. Kumwoci Yesu ketoto kule, “Kime yiye nyi kenyis omit!’’ Kuyam mokoywet yoto pakenke.
40021020	Kukäs konomik ŋalecato, kukite cek koromun oŋnkutep kumwoy kule, “Kayam mokoywet pakenke lakwar kulene?’’
40021021	Kuwekyi Yesu kumwoci cek kule, “Komwowok ani akwek ŋalek cepo manta kule, ye oponte akwek koyenet nye puryo kot oponte yec kasoteywek alak, nto omuci kot omwoci tulwoni kule, ‘Ŋeyakisye oŋnkiwircikey ruretyet,’ Kwiyakay kuyunyoto.
40021022	Ye koyen akwek mosonyoru kiy ake tokol nye kosom om somsemwoŋ.’’
40021023	Ntowo kuco Yesu okoy kotap Yiyintet, nteye kimite kunetisyi, kukwa tisik cewoyec oko poyikap Yutayek ye kimite neto oŋnkutepe kule, “Po ŋo kamukeywek cu yiye nyi tukucu? Ŋo nyi kikoniŋ kamukeywecu?’’
40021024	Kuwekyi Yesu kumwoci cek kule, “Mosatepenak ani akwek teputyet akenke, nteye kowekwo ani akwek nyitenyi, mpo ani mosowekwok omwowok wule onyortoy ani kamukeywek ce oyiye tukucu.
40021025	Kicone potisonisyetap Yowana wulin po torot nto kicone wule mite piko?’’ Yoto kurwoke cek kwicek nkit kumwoy kule, “Mocemwowu kulene? Ye kocemwowu kule, ‘Kicone torot,’ Mosukuwekwec kumwoy kule, omne satay akwek moyen ŋalekyi?
40021026	Nteye kocemwowu kule, ‘Kicone wule mite piko,’ Ciku acek yec nyokorec ŋalek ce muce kwiy piko, omnye cöme piko tokol kule kiworkoyo Yowana manta.’’
40021027	Yoto kuwekyi cek Yesu kumwoci kule, “Puryo kot cinket.’’ Kumwoci Yesu cek kule, “Mpo ani puryo kot omuci kot omwowok akwek wule onyortoy ani kamukeywek ce oyiye tukucu.’’
40021028	“Kunyo osoti akwek kulene? Kimite citake nye kiponto werik oyeny. Kuweci kwan werit nyewo oŋnkumwoci kule, ‘Wenyo, iwo pesyoni weyiyisye mparetap ketik ce cekure Sapipunek.’
40021029	Kuwekyi weroto kumwoci kwan kule, ‘Puryo kot oweti.’ Ntene om letut kuwec kasoteywekyi oŋnkunomen wokwiyis mparetap Sapipunek.
40021030	Yoto kuweci kwan werit nyin ake oŋnkumwoci kuyunyoto. Kuwec nyo kumwoy kule, ‘Mokoryontet kacäm.’ Ntene oŋnkutay mowo.
40021031	Kunyo oŋnkono om wericoto oyeny nye kikwiy kito nye kimöce kwan?’’ Kuwec cek kumwoy kule, “Werit nyewo.’’ Kumwoci Yesu cek kule, “Komwowok ani akwek ŋalek cepo manta kule, mite yawut korurukikap mosoret oko koruk cemoronisyek kupeti kunyosyenok akwek kupa wule mite poytoyisyetap Yiyintet.
40021032	Omnye kico Yowana potisonintet cokuporwok akwek aret nyepo manta nye misyini arup, ntene otay moyen ŋalekyi. Ntene kucäm korurukikap mosoret oko koruk cemoronisyek ŋalekyi. Nka mpo yu kowokäs akwek ŋalecato, kipuryo kot awec kasoteywekwok om letut oŋnkocäm ŋalekyi.’’
40021033	Kumwoy Yesu kule, “Alimnte pa tyonkocet ake. Kimite citake nye kiponto mparenyi nye kiwu ketik ce cekure sapipunek, oŋnkuker tuyita komut, oŋnkupal mwenet nye cirurunye matuntanik, oŋnkutec kitarit nye ceripse. Yoto kukoci kopotik kukotesan mparanato, oŋnkunomen kuwo toyek.
40021034	Nteyu kowo kupunto pesyosyek ce rurye omikap sapipunek, kuyok cicoto mutworikyi kukwa wule mite kopotik kule sukuŋet kukoci sapipunek kererya ce kiciyoyekyin.
40021035	Yoto kunäm kopoticoto mutworikap cicoto, kupir ake, kupakäc ake kume, oŋnkuwire ake rwontok.
40021036	Kuyok cicoto mutworik alak ce caŋ kusir ce kipo tay. Kutaŋany yec kopoticoto mutworik coto kuyu ce kipo tay.
40021037	Nto om letut kuyokto cicoto werinyi nkit kumwoy kule, ‘Mosukuywey cekto werimwani kupoyit manta!’
40021038	Nteye kotoköse kopotik werit, kurwoc cek kwicek nkit kumwoy kule, ‘Nyitenyi kunye kontiyintet, akany cepakäc kume, sukuŋet kwek nyinyacek kontiyisyet!’
40021039	Yoto kunäm cek neto oŋnkuwunuk kucone mparetap sapipunek oŋnkupakäc kume.’’
40021040	Kutepe Yesu cek kule, “Kunyo ye kaco citap mparet, mosukwiye ne kapoticoto?’’
40021041	Kuwec cek kumwoy kule, “Mosukupakäc kopoticoto miyotec, oŋnkukoci kopotik alak kukotesan mparetap sapipunek, ce mosukukoci neto sapipunek kererya ye koruryo.’’
40021042	Kumwoci Yesu cek kule, “Tompo kot asuman akwek mpo kisic silutekap Yiyintet co mwowu kule, ‘Rwantet nyo kitoye tekik kule puryo kot kuponto latik. kunye kiweckey kwek rwantet nye pële tokol nye tiye koto tapan. Mokoryontet nye kikwiye cutecu, kunyo po kakitat om konyekyacek!’ ’’
40021043	Kutosyikey Yesu kumwoy kule, “Kunyo komwowok ani kule, mosicinumunenok akwek poytoyisyetap Yiyintet oŋnkyikoci piko ce muce kwiy yisyet nyepo poytoyisyonoto.
40021044	[Ci ake tokol nye kowircikey rwantanato kutirtiroktos cito nyoto, nteye kowircikey rwantanato citake, kunyirnyire cicoto.]’’
40021045	Yoto kulim tisik cewoyec oko Farasayek tyonkocokap Yesu oŋnkunket kule koŋolole neto ŋalek ce nöme cekto.
40021046	Kusyem yoto kule cenäm neto. Ntene kuywey piko ce caŋ ce kinkete kule workoyo Yesu.
40022001	Kuŋololyi Yesu yec piko kwiyisye tyonkocok kumwoy kule,
40022002	“Kerkey poytoyisyetap torot oko kinko nye kikwici werinyi sakwet nye kemütisye.
40022003	Yoto kuyokto mutworikyi kupa wokukur toyek ce kucekur kukwa sakwet, ntene kutoyis makwa.
40022004	Yoto kuyokto mutworik alak kumwoci kule, ‘Womwoci toyek kule, akäs pa kayiyte ani yawut sakwemwani, kaceyeny yeyikwani oko tuka ce yokwoyec kunyo keceyiyta tukuk tokol, akwa sakwet.’
40022005	Ntene kukwes pate piko co kucekure oŋnkunomen kupa yisyonutekwa, kuwo ake kamonkesyantinyi.
40022006	Kunäm ce kiŋetune yoto mutworikap cicoto kokursyi, oŋnkupir kupakäc kupok.
40022007	Yoto kunyer Kinko koromun, kuyokto sikarekyi kupa wokupar kupok poricoto oŋnkupel moŋemwa.
40022008	Nto kopok kukur mutworikyi oŋnkumwoci kule, ‘Kaceyiyta sakwemwani, ntene puryo kot kucäm kukwa piko co kwokur ani.
40022009	Kunyo ape yawut wulo po orustunwekap moŋet, oŋnkokur piko tokol ce komuc kot onyoru kukwa sakwet.’
40022010	Kunomen mutworik kupa orustunwekap moŋet, wokoruruc piko tokol ce kimuc cekto kot kunyor; ce miyotec oko ce toponec, yoto kunyiw piko koto nyepo sakwetap komütisyet.
40022011	Kuwo kinko koto orit wokukäs toyek, yoto kukäs cito nye kipuryo kot kuloce sirok cepo sakwetap kamütisyet.
40022012	Kutepe kinko cicoto kule, ‘Corwenyu, kewut nyi koyi kulene yu meponte sirok cepo sakwetap komütisyet?’ Ntene kusis cicoto nye puryo kot kuwec ŋolyo.
40022013	Kumwoci kinko mutworik kule, ‘Arat cici yewuniyek oko kerenkok oŋnkuwunukte kuwo saŋ wule mite menonet, wule mowokurire oŋnkunyiy kelakyi.’ ’’
40022014	Kumwoy Yesu kule, “Omnye caŋ piko ce cekure, ntene ŋeri pate piko ce cekweye.’’
40022015	Kupa Farasayek oŋnkuwokurwoc ŋomnonet wule muce cekto kot kulot Yesu om tintenotet kutepe teputek.
40022016	Kuyokto cek konomikwa alak oko piko alak cepo luketap Erote kupa wule mite Yesu. Kumwoy picoto kule, “Konetintet, cinket acek kule yiku nyi ci nyepo manta, oŋnkineti ŋalekap Yiyintet nyepo manta om wule mite piko tokol, nye puryo kot soti wule yunto piko wulo po porto saŋ.
40022017	Kunyo, mwowec acek, soti nyi kulene? Comwec acek ra ntarastinekyo cekweci mosoret Kinko nyewo nto puryo?’’
40022018	Yoto kunket Yesu kasoteywekwa ce miyotec kumwoy kule, “Akwek kaperperoticu! Omne sasyem akwek kule celotwo ceteca ani?
40022019	Oporwo pa pesyantet nye cekweye mosoret?’’ Kusutyi cek neto yoto silinkit.
40022020	Kutepe Yesu cek kule, “Po ŋo metit nyi oko kaynet nyi silot silinkit?’’
40022021	Kuwec cek kumwoy kule, “Po Kinko nyewo.’’ Kumwoci Yesu cek kule, “Kunyo okocini kinko tukuk cepo Kinko, okocini Yiyintet tukuk cepo Yiyintet.’’
40022022	Ntowo kulim cek ŋalecato, kokite koromun oŋnkunomen kupecikey kupakakta neto.
40022023	Om pesyonoto akenke, kukwa Satusayek wule mite Yesu. (Coto ku piko co mwowu kule puryo kot komuce kot kotutune met piko ce kipok.)
40022024	Kumwoy cek kule, “Konetintet, kimwoy Moses kule, ‘Ye kame citake nye puryo kot kuyi lekok, kumisyini konti mutakwam korket nyo musuk, sukuŋet kuyici mutakwam nyo kime lekok.’
40022025	Kunyo kimite piko alake tisapu ce kitupco ce kiceminye acek tokol. Kukesyo nyewo komüt korket, kume nye puryo kot kuyi lekok. Yoto kupakakta korket nye kimüt mutakwam.
40022026	Kuyuyit nyoto kume mpo mutakwam nyepo oyeny, oko nyepo somok, okoy kuwoŋnkey kupok picoto tokol ku tisap.
40022027	Nto om letut kume mpene korket.
40022028	Kunyo om pesyet nyo citutune met, mosukupoyit ŋo korket? Omnye kikikomüt picoto tokol ku tisap!’’
40022029	Kuwekyi Yesu kumwoci cek kule, “Oyiku akwek mosotin koromun! Omnye puryo kot oŋnket silutekap Yiyintet, oŋnkupuryo mpo kot oŋnket swametap Yiyintet.
40022030	Omnye pesyet nyo ciŋete kotutune met piko kuye mosukukerkeyitu cek oko Malaykanik ce mite torot, nye puryo kot komütisyi moronik oŋnkupuryo kot cimüte koruk.
40022031	Nto ŋalek ce nöme kotutunetap met, tompo so kot asuman akwek mpo kisic ŋalek ce kimwowok akwek Yiyintet? Omnye kimwoy kule,
40022032	‘Oyiku ani Yiyintetap Apram, oŋnku Yiyintet Isaka, oŋnku Yiyintetap Yakopo.’ Poru ŋalecu kule neto kunye Yiyintet nyepo ce soptos, ntene puryo kot ku Yiyintet nyepo piko ce kipok.’’
40022033	Ntowo kulim piko ŋalecato, kokite koromun konetisyenyi.
40022034	Ntowo kulim Farasayek kule koŋololyi Yesu Satusayek okoy komukta kusisio, yoto koruruckey mpecek.
40022035	Kusyem akenke om cekto nye konetintetap ntarastinek kule olotu Yesu om teputyoni kule,
40022036	“Konetintet, ntarastit oŋnkono nyewo nye pëlisyi?’’
40022037	Kuwekyi Yesu kumwoci kule, “Misyini cäm Mokoryontet Yiyinteŋuŋ om mukuleyŋuŋ tokol, oko soponŋuŋ tokol, oko kasoteywekuk tokol.
40022038	Ntarastit nyitenyi kunye po tayta nye pëlisyi.
40022039	Nto nyepo oyeny nye kerkey nyitenyi kunyi kule, ‘Misyini cäm latyeŋuŋ kuyu wulo cömntoykey nyi nkit.’
40022040	Yoŋune ntarastinekap Moses tokol oko konetisyetap workoyik ntarastinecutecu oyeny.’’
40022041	Nteyu kowo koruruckey Farasayek, kutepe Yesu cek kule,
40022042	“Osoti akwek kulene ce nöme Kristo nye Ŋapanet? Mosukwek keseniyantetap ŋo?’’ Kuwec cek kumwoy kule, “Yiku keseniyantetap Tauti.’’
40022043	Kutepe Yesu cek kule, “Kunyo omne sukuŋoŋnkyi Muyet Nyetilil Tauti kukure neto Mokoryontet?’’ Omnye kimwoy Tauti kule:
40022044	“Kimwoci Mokoryontet Mokoryontenyu kule, pure yu po yewumwani nyepo tay okoy okoci ani punikuk kwek ŋecerok cepo kerenkokuk.
40022045	“Kunyo ye kure Tauti neto, ‘Mokoryontet’, komuce kulene yec Ŋapanet kwek keseniyantetap Tauti?’’
40022046	Kipuryo yoto ci nye kitokomuc kot kuwekyi Yesu ŋolyo mpo akenke. Nto kuceke pesyonoto kuwo tay, kipuryo yec mpo ci nye kitokusyem kule atepe neto teputek alak.
40023001	Yoto kuŋololyi Yesu luket nyepo piko ce caŋ wanak oko konomikyi,
40023002	kumwoci kule, “Konetikap ntarastinek oko Farasayek kuce kicikoci kamukeywek kunet piko topon wule yunto ntarastinekap Moses.
40023003	Kunyo misyini oywey oŋnkorup ŋalek tokol ce komwowok akwek kule ayiy, ntene monte ceyiye kuyu wulo yiytoy cek, omnye ŋolole pate ntene oŋnkupuryo kot kwiye ŋalek co nete cekto.
40023004	Rote terekok ce nyikisec oŋnkutorci metewokap piko, ntene oŋnkupuryo kot kutwoye terekocoto mornet.
40023005	Yiye cekto kiy ake tokol kule sukuŋet kukäsec piko. Akäs pa lolonik cewoyec cepo silutekap Yiyintet ce nömote tokoywekwa oko yewuniyek! Akäs pa koyinto nyepo kototokap sirokwa ce loce!
40023006	Cöme oteputek ce toponec ce toku om sokwonutek oko ŋecerok ce kweyotin om korikapkok.
40023007	Cöme kule ciyweyec cisupayec topon om moteponik oŋnkucäm kule kukurec piko kule, ‘Konetin.’
40023008	Ntene puryo kot kumisyini cekurok akwek kule, ‘Konetin.’ Omnye oponte akwek konetintet akenke, oŋnkotupce akwek tokol.
40023009	Kunyo puryo kot kumisyini kot okure akwek citake nye mite koret kule, ‘Papa,’ omnye oponte akwek Papa akenke pate nye mite torot.
40023010	Puryo kot kumisyini kot cekurenok akwek kule, ‘Kantoyin,’ omnye akenke pate kantoyintet nyimwoŋ, nyoto ku Kristo nye Ŋapanet.
40023011	Ci nyewo kupëlis om wule omite akwek kunye roke kwek nyoto mutworintemwoŋ.
40023012	Ci ake tokol nye sutekey parak, mosicirekune nyoto, nto ci ake tokol nye sutekey ŋony, mosicilaŋnta nyoto kwek nyewo nye mokupëlis.’’
40023013	“Omite kwapi koromun konetikap ntarastinek oko Farasayek! Oyiku kaperperot! Okere akwek kurket nyepo poytoyisyetap torot sukuŋet mente kowut piko, ntene oŋnkupuryo kot owuti akwek nkit orit, oŋnkoyete mpo piko alak ce syeme kule ciwut orit!
40023014	[“Omite akwek kwapi koromun konetikap ntarastinek oko Farasayek! Oyiku koperperot! Onyoponi korikap musukik, oŋnkosilkey osome sayutek ce caŋ. Mosicemutwok akwek musankut nyewo om ŋalecutecu!]
40023015	“Omite akwek kwapi koromun konetikap ntarastinek oko Farasayek! Oyiku kaperperot! Opesetoti ayay omutu ruretyet oŋnkopunte koret tokol omöce kule cewec cito akenke, nteye kowec cito nyoto, awurte yec kuwur cicoto kumiyatit aret oyeny kupëlok akwek, oŋnkuwo wule mite mata nye momise kuyu wule oyunte akwek nkit!
40023016	“Omite akwek kwapi koromun kantoyik ce koryotin! Onetisyi omwowu kule, ‘Ye kewalkey cito om kaynetap kotap Yiyintet, kupuryo kot ku ŋolyo nyewo koromun kawalenyi, ntene ye kewalkey cito om kaynetap saput nye mite kotap Yiyintet kupoyitu kawalenyi manta.’
40023017	Oyiku akwek pkoratis ce solontoy! Oŋnkono kito nyewo nyepo manta? Saput nto kotap Yiyintet nye wece saput kutililit?
40023018	Onetisyi akwek yec omwowu kule, ‘Ye kewalkey cito om kaynetap otepto nye cepele korosek om kotap Yiyintet, kupuryo kot ku ŋolyo nyewo koromun kawalenyi, ntene nteye kewalkey cito om kaynetap kokotutyet nye mite otepto nye cepele korosek om kotap Yiyintet, kupoyitu kawalenyi manta.’
40023019	Oyiku akwek pkoratis koromun! Oŋnkono kito nyewo nyepo manta, kokotutyet nto otepto nye pele korosek nye wece kokotutyet kutililit?
40023020	Kunyo ye kewalkey cito om kaynetap otepto nye cepele korosek, kukewalkey neto om kaynetap otepto nye cepele korosek wanak oko tukuk tokol ce mite orit.
40023021	Nteye kewalkey cito om kuynetap kotap Yiyintet kukewalkey om kaynetap Yiyintet nye minye koyoto.
40023022	Nteye kewalkey cito om kaynetap torot, kukewalkey neto om kaynet nyepo ŋeceretap Yiyintet oko neto nyo pure ŋeceranato.
40023023	“Omite akwek kwapi koromun konetikap ntarastinek oko Farasayek! Oyiku kaperperot! Okocini Yiyintet akenke nyepo taman cepo nkuyek alak tokol kuyu cepsoconik, oko lapotik, oko mutunkurunek, oŋnkotay moywey ntarastinek ce pëlisyi, kuyu amut musankunek om aret nyepo manta oko tolosyet oko koyenet. Möce kule oyiye cutecu, ntene nye puryo kot oyostoy cut alak.
40023024	Akwek kaperperotik ce koryotin! Onumu akwek kolyomwet nye mite tukuk ce omöce kule ceye, ntene oŋnkolukuy Nkamiyet!
40023025	“Omite akwek kwapi koromun konetikap ntarastinek oko Farasayek! Oyiku kaperperot! Osite cikompet oko sanit saŋ oŋnkurok kumite kinyiy orit tukuk ce kyonyapan oko soynonet.
40023026	Nyi Farasoyintet nye korat! Nyosye sit kunyo cikompet orit sukuŋet kunyol mpo wulo po saŋ.
40023027	“Omite akwek kwapi koromun konetikap ntarastinek oko Farasayek! Oyiku kaperperot! Akerkeyekey mwenon ce kicetupci piko ce kiciyil kulelakitu ce toku topon wulo po saŋ oŋnkurok kinyiy orit koyekap piko ce kipok oko tukuk tokol ce kinun.
40023028	Kunyo oporukey akwek wulo po saŋ kuyu pic ce toponec oŋnkurok kukinyiy montuwokwok orit mwiynanet oko miyotyonik.
40023029	“Omite akwek kwapi koromun konetikap ntarastinek oko Farasayek! Oyiku kaperperot! Otece akwek topon mwenonik co kicetupci workoyik oŋnkosat okararan mwenonik cepo piko ce tililec ce kipur kopurto nye topon,
40023030	oŋnkomwowu kule, ‘Nto kiceyiyec acek om kenyisyek co kipo mpo kukonyo, nto kipuryo kot kyiy acek ŋalek ce kikwiy cekto kupakäc workoyik.’
40023031	Kunyo ocöme akwek nkit kule ciku kesenisyekap piko co kipakäc workoyik!
40023032	Otosyikey nyun ape tay awaŋnte ayiy miyotyet nye kicece mpo kukomwoŋ.
40023033	Akwek erenoy! Lekokap erenoy! Osoti akwek kule cimuci kot cecilile mata nye momise?
40023034	Kunyo komwowok kule, mosoyoku ani kukwa wule omite akwek workoyik oko piko ce ŋomec oko konetik, mosopar akwek kupok alak, owuyitoci alak murtowontet, oŋnkopas alak om korikapkokwonikwok, okwet alak kupete moŋet ake okoy moŋet ake.
40023035	Kunyo om ŋalecutecu kuce mosonyoru akwek musankut nyepo piko co kicepar kupok ce kimoponto lelis, kuceke korotikap Apel nye kimoponto lelis nye kicepar kume, okoy porisyet nyo kicepore Sakariya weritap Parakiya nyo kyoporci akwek kwenutap otepto nye cepele korosek oko meset.
40023036	Komwowok ani akwek ŋalek cepo manta kule, mosukunyor piko cepo pinta nyepo pesyosyecu toŋoŋutek om ŋalecoto.’’
40023037	“Opo! Yerusalem! Yerusalem! Nyi nyo poköci workoyik, oŋnkiwire rwontok piko ce kiciyok kukwa wule mite nyi! Aret cetya ye kyamac ani kule oruruc lekokuk kukwa wule omite ani kuyu wulo ruruktoy nkokyet lekokyi koruruky kopopokyi orit, ntene toyisye nyi!
40023038	Akäs pa, mocepokokwok komwoŋ kwek kiratya.
40023039	Komwowuŋ kule, kuceke yawut kuwo tay, kemetekoso ani yec okoy ye mocemwowu kule, ‘Kukoci Yiyintet kupeyok neto nye coni om kaynetap Mokoryontet.’ ’’
40024001	Kunomen Yesu kumiŋnte kotap Yiyintet, nteye kiweti kukwa konomik kwokuporci neto wule kicetekta kotap Yiyintet.
40024002	Kuwekyi Yesu kumwoci cek kule, “Komwowok ani kule, kokäs akwek rwontocu tokol cu mite yu, puryo rwantet mpo akenke nye mokuŋetune yu mite yawut, mosiciturpup tokol oŋnkyewirci ŋony.’’
40024003	Nteye kimite Yesu kukepur ŋony om tulwetap ketik ce cekure Seituninek, kukwa konomik ye kimite neto oŋnkutepe möt kumwoci kule, “Mwowec acek, mosukwiyokis ŋalecutecu pesyo ne? Oŋnkukiy ne pelutyet nye yiyoktos sukupor kule kopunto pesyet nyo cone nyi oko ye ŋete koret.’’
40024004	Kuwekyi Yesu kumwoci cek kule, “Oripkey koromun, monte kot kuperperak kumasak citake.
40024005	Omnye mosukukwa piko ce caŋ om kaynemwani oŋnkwokumwoy kule, ‘Oyiku ani Kristo nye Ŋapanet.’ Mosukuperperis kumas piko ce caŋ.
40024006	Mosolim akwek kancoyto nyepo poryosyek ce lekitec oko ce mite wule low; ntene monte cemuye, mosukwiyokis tukuk ceyucoto, ntene kupuryo kot kuporu kule kopunto pesyet nyepo letut.
40024007	Omnye mosukusetyi kuporye koret ake koret ake, kuporye poytoyisyet ake poytoyisyet ake; mosukuco rupet, oŋnkuriŋriŋ koret wulyo tokol.
40024008	Ntene poru ŋalecutecu yoto kule kacec mwonintap toŋoŋutek kuyu korko nye kaŋet moyet.
40024009	“Yoto kuye mosukunämak akwek piko oŋnkukoytok wocitaŋanyak, mosiceparak opoku. Mosukusenkerak piko cepo koret tokol omnye kocäm kaynemwani.
40024010	Pesyosyecoto kuye mosukutay piko ce caŋ koyenet nye kweyene. Mosukuŋomntokey cek nkit oŋnkusenkerkey kwicek nkit.
40024011	Mosukutok yoto workoyik cepo mwiynanet oŋnkuperper kumas piko ce caŋ.
40024012	Kutosyikey yoto kuwoyit miyotyet oŋnkuminiŋit koyenet nyepo piko ce caŋ.
40024013	Ntene ci ake tokol nye kotitir kuyo okoy pesyet nyepo letut kunye mosicesor kusop nyoto.
40024014	Mocemwayta lokoywecutecu toponec ce nöme poytoyisyetap torot kupunto koret tokol kumukul sukwek kasowunot om wule mite piko cepo koret tokol. Nteye kapok, kuye kupunto pesyet nyepo letut.’’
40024015	“Kunyo ye kokäs akwek, ‘Kiy nye miyat nyo kiŋolole Taniel kumite keyoŋe otepto nyetilil.’ (Möce kunket cito nye sumone kule mwowu ne ŋalecu!)
40024016	Misyini yoto kumwey piko ce mite Yuteya kupa lakomosyek.
40024017	Ye mite cito konyi kisyek, kupuryo kot kumisyini kurek oŋnkuwo wokunum tukukyi ce mite koto orit.
40024018	Nteye mite cito mparen, kupuryo kot kumisyini kuweckey wokunum sirenyi nye mite koto orit.
40024019	Mite kwapi koromun pesyosyecoto koruk ce koyotin oko ce rerisyi lekok!
40024020	Osom akwek Yiyintet sukuŋet mente kot kupoyit mweyotemwoŋ ye pesyosyek cepo peŋat ye kayitit koret, nto ye pesyetap Sapat!
40024021	Omnye mosukutok yoto toŋoŋutek cewoyec kupël alak tokol ce kikikwiyokis kuceke ye kicitany koret okoy pesyoni, oŋnkupuryo kot kwiyoktos yec kenyis kitake nye yunyoto.
40024022	Ntomo nye kikwiri Yiyintet kuŋerinitu pesyosyecoto, nto puryo ci mpo akenke nye cimuce kot cesor cisop, ntene kikwiri Yiyintet kuŋerinitu pesyosyecoto om toponiyetap pikyi ce kweyotin.
40024023	“Kunyo ye komwowok akwek citake pesyosyecoto kule, ‘Akäs oŋyi Kristo nye Ŋapanet’, nto, ‘Oŋyin mite yun’, monte ciyen ŋalekyi.
40024024	Omnye mosukutok piko ce kurekey kule ciku ŋapanik, oko piko ce kurekey kule ciku workoyik. Mosukwiy picoto pelutok cewoyec oko tukuk cepo kakitat kule ye kemukakay ciperper cemas piko cepo Yiyintet ce kicekwey.
40024025	Kunyo alimnte omnye komwowok ani kutompo kot kupunto pesyonoto.
40024026	“Nto mpo ye komwowok akwek piko kule, ‘Akäs, oŋyin mite kitela!’ Monte cipe wuloto; nto mpo ye komwowok kule, ‘Oŋyi kewuŋekey yu!’ Monte ciyen.
40024027	Omnye mosukuco Weritap cito kuyu kaweket nyepo ilat nyo wece kupunte koret parak kuceke koŋasis okoy raraktay.
40024028	“Wule mitowune musto ku wuloto wule rurukyinikey motomwek.’’
40024029	“Yoto pakenke om letutap toŋoŋutek cepo pesyosyecoto, mosukuweckey asista kutuyit, kutay arawet meluwu, mosukosuwune kokelik torot, oŋnkutimtimnkey swamet nyepo torot.
40024030	Mosukuporkey yoto pelutyet nyepo Weritap cito om torot, kuriryo kusyekey montuwek piko cepo koret tokol kumukul oŋnkukäs cekto Weritap cito kucone polyet nyepo torot kuponto swamet oko woyinto nyewo.
40024031	Mosukuciy kontit nyewo, mosukuyokto neto malaykanikyi kupa okoy toponutek amwan cepo koret. Mosukoruruc cek pikyi ce kweyanik kuceke koret tapanta ake okoy tapanta ake.’’
40024032	“Roke okäse akwek ketit mokoywet. Ye keŋot sokek ceci ce ŋorŋor, oŋnket yoto kule karik kuŋotyen kuropen koret.
40024033	Kuyunyoto ye kokäs akwek kwiyoktos ŋalecutecu kuye oŋnket kule karik kurkat poytoyisyetap Weritap cito.
40024034	Komwowok ani akwek ŋalek cepo manta kule, mosukwiyokis ŋalecutecu tokol kutompo kot kupok kuwoŋnkey piko tokol cepo pinta nyepo pesyosyecu ce soptos yawut.
40024035	Poku wulin po torot oko koret ŋony, ntene puryo kot kupoku ŋalekwani mpo kisic.’’
40024036	“Ntene puryo ci mpo akenke nye nkete kule coni pesyo ne pesyonoto, nto mpo kule sawet oŋnkono. Nka mpo Malaykanik om torot, nka mpo Werit. Papa nkit pate nye nkete.
40024037	Omnye kuyu wulo kiyunto tukuk ce kikwiyoktos om pesyosyek co kipo Nuwa, kuyunyoto wule mosukwiytakey om pesyet nyo coni Weritap cito.
40024038	Omnye om pesyosyecoto, ye kitompo kot kolum peko koret, kikwomisyi piko oŋnkuyesyi, komütisyi moronik, oŋnkyimüte koruk okoy pesyet nyo kilonye Nuwa kowute rapet.
40024039	Ntene kipuryo kot konkete piko kito nye kikwiyoktos okoy kunyiw peko koret oŋnkolum piko tokol. Kunyo yunyoto wule mosukwiytakey om pesyet nye cone Weritap cito.
40024040	Om pesyosyecoto, ye mite piko oyenku kwiyisyi om mparen, mosicesut ake cepakakta ake.
40024041	Ye mite koruk oyenku kuŋosye rwantetap paka akenke, mosicesut ake cepakakta ake.
40024042	Kunyo oripkey, omnye puryo kot oŋnketi akwek kule pesyo ne nye coni Mokoryontemwoŋ.
40024043	Komwowok ani akwek ŋalek cepo manta kule, nto yunye nkete citap koto sawet nye cone corintet, nto kösu nye puryo kot kurwe kot kwosyi corintet kuput konyi.
40024044	Kunyo misyini oyiytekey mpo akwek okoŋisye okokoy, omnye musukuco Weritap cito om sawet nye puryo kot oyityini kule coni neto.’’
40024045	“Kunyo omwowo ani pa akwek, ŋo mutworin nye cikenekey oŋnkuŋom? Nyoto kunye ye kokukoci mokoryontenyi kupayta mutworik alak, kupcicini cut omik om sawet nye cemokyini.
40024046	Ŋerekat koromun mutworintonoto nye ye kaco mokoryontenyi cokunyoru neto kwiyisyi kuyunyoto.
40024047	Komwowok ani ŋalek cepo manta kule, mosukukoci mokoryontet mutworintonoto kupayta tukukyi tokol.
40024048	Ntene ye mutworin nye miyat, mosukuŋalal kwine nkit kumwoy kule, ‘Tokulow ye mosukuco mokoryontemwani.’
40024049	Oŋnkucec kupir mutworik cut alak, oŋnkwomis oŋnkuyesyo oko pokitisyek.
40024050	Mosukuweckey kuco yoto mokoryontetap mutworintonoto om pesyet ake nye puryo kot koyityini kule coni oko om sawet nyo puryo kot kunkete.
40024051	Mosukuyepayep mokoryontet neto oŋnkukoyito kupot wanak oko koperperotik om wule mite rirek oŋnkyenyiy kelak.’’
40025001	“Om pesyonoto, mosukukerkeyit poytoyisyetap torot oko tipik taman ce mwenik ce kinäm tarinekwa oŋnkupa kutorokta cito nye kemütis.
40025002	Tipicoto taman, kiperper mutu kuŋomec mutu.
40025003	Kunämat co perper tarinekwa pate nye puryo kot kunämat mwaninek alak.
40025004	Ntene kunämat ce ŋomec tarinekwa oko mwaninek alak ce kimite cupanik.
40025005	Yoto kulilennkey cito nye kemütisyi okoy kunukis tipicoto kot kuruy.
40025006	“Ntowo kupunto komoy kwen, yoto kusesew polotet cemwoy kule, ‘Oŋyin kaco cito nyo kemütisyi! Ape atorokte!’
40025007	Kuŋetyo tipikey mwenik tokol oŋnkusat tarinekwa.
40025008	Yoto kumwoci tipik ce perper ce ŋomec kule, ‘Okonec mpo acek mwaninek cikwok omnye kapekune mwayta tarinek cico.’
40025009	Ntene kuwekyi ce ŋomec kumwoci cut kule, ‘Yunye puryo kot kuyemec cepcicine oko akwek, kunyo ape pate wule kyole wayal cikwok nkit.’
40025010	Kunomen yoto tipik mutu ce perper wokwolis, nteye kimite cek aran kupeti, kupun cito nyo kemütisyi. Yoto kupetakey tipik mwenik co kakayiytakey cito nyo kemütisyi wokwam sakwet, ceker kurket.
40025011	“Nto om letut kupun mpecek tipik cokey oŋnkwokukursyo kumwoy kule, ‘Mokoryontet, Mokoryontet, yotwec mpöcek kurket!’
40025012	Kuwekyi cito nyo kemütisyi kumwoci cek kule, ‘Komwowok ŋalek cepo manta kule, puryo kot oŋnketok ani akwek!’
40025013	Kuwaŋnta Yesu kumwoy kule, möce oripkey omnye puryo kot oŋnketi akwek pesyet nto sawet.
40025014	“Mosukukerkeyit poytoyisyetap torot oko ci nye karik kunomen kuwo toyek koret ake. Yoto kukur mutworikyi oŋnkukoci kupayta tukukyi.
40025015	Kukoci ci ake tokol om picoto kuyu wule kimuktoy yisyet. Kukoci ake silinkinek elifunek mut, nto ake kukoci nyo silinkinek elifunek oyeny, oŋnkukoci ake silinkinek elifut akenke, oŋnkunomen kuwo toyek koret ake.
40025016	Yoto pakenke kuwo mutworintet nyo kicikoci silinkinek elifunek mut oŋnkuwokwiyisye kamonkesyantit okoy kunyor latik silinkinek alak elifunek mut.
40025017	Kuyunyoto kwiyisye mutworintet nyo kicikoci silinkinek elifunek oyeny okoy kunyor latik silinkinek alak elifunek oyeny.
40025018	Ntene kuwo mutworintet nyo kicikoci silinkinek elifut akenke oŋnkupal mwenet oŋnkutupci kuwuny pesanikap mokoryontenyi.
40025019	“Nto om letut nyepo pesyosyek ce caŋ, kuweckey mokoryontetap mutworicoto oŋnkucokoyitis kusat pesanik oko picoto.
40025020	Kuco yoto mutworintet nyo kicikocini silinkinek elifunek mut oŋnkuco kukon oko latik silinkinek alak elifunek mut oŋnkumwoy kule, ‘Mokoryontet, kikono ani nyi silinkinek elifunek mut, kunyo käs pa, kyoyiyisye kot onyoru silinkinek alak elifunek mut.’
40025021	Kumwoy mokoryontenyi kule, ‘Kiyiy topon, yiku nyi mutworin nye topon nye cikenekey! Omnye cikeneninkey nyi om tukuk ce tukusic, kunyo mokoniŋ ani payte tukuk ce caŋ, co ceyemnte ŋerekwekwani tukway oko nyi.’
40025022	Kuco mpene mutworintet nyo kicikocini silinkinek elifunek oyeny, oŋnkuco kumwoy kule, ‘Mokoryontet, kikono ani nyi silinkinek elifunek oyeny, kunyo käs pa, kyoyiyisye kot anyoru latik silinkinek alak elifunek oyeny.’
40025023	Kumwoci mokoryontenyi neto nyoto kule, ‘Kiyiy topon, yiku nyi mutworin nye topon nye cikeneninkey! Omnye cikeneninkey nyi om tukuk ce tukusic, kunyo mosokoniŋ ani nyi payte tukuk ce caŋ, co ceyemnte ŋerekwekwani tukway oko nyi!’
40025024	Ntene kuco mpene mutworintet nyo kicikocini silinkinek elifut akenke, oŋnkuco kumwoy kule, ‘Mokoryontet, kyonket ani kule yiku nyi ci nye wuy; kise nyi mpo mparet nye kipuryo kot kol, oŋnkiruruce omik wule kipuryo kot kol nyi kupuswek.
40025025	Kyanyokoritu ani, kunyo kyowo wopolyi pesanikuk ŋony. Käs okyu pesanikuk.’
40025026	Kumwoy mokoryontenyi kule, ‘Yiku nyi mutworin nye puren! Ye kinket nyi kule okise ani omik wule kipuryo kot akol, oŋnkoruruce omik wule kipuryo kot akol kupuswek.
40025027	Kunyo ye yunyo, kimisyiniŋ nyi konore pesanikwani Penki. Nto kwaconi kwocekono tokol oko latik.
40025028	Kunyo onumune neto silinkinek co ponto oŋnkokoci cito nyo ponto silinkinek elifunek mut.
40025029	Omnye ci ake tokol nye ponto tukuk, mosicetosyi kutosyikey tukukyi, nto cito nyo puryo kot kuponto tukuk, mosicinumune neto nyoto mpo tukusic co ponto.
40025030	Nto mutworintoni nyi moponto latik, owunukte kuwo saŋ wule mite menonet, wule mite rirek oŋnkyenyiy kelak.’ ’’
40025031	“Pesyet nye coni Weritap cito om woyinto kuyu Kinko, kupontonukey oko malaykanik tokol, mosucokopure yoto ŋecerenyi nyepo woyinto.
40025032	Mosiciruruc kukwa taynyi piko cepo koret tokol kumukul. Mosukukwey neto yoto cekto kupciwune oyeny kuyu wulo kweytoy mesewontet warek oko kecirek.
40025033	Mosukukoci kopurune kecirek yewunyi nyepo tay, oŋnkukoci kopurune warek yewunyi nyepo let.
40025034	Mosukumwoci Kinko yoto piko ce mitowune yewunyi nyepo tay kule, ‘Akwa! Kikonok akwek Papamwani kupeyok, akwa kwonyoru poytoyisyet nye kiceyiytowok keny kuceke ye kicitany koret.
40025035	Omnye kyoponte ani rupet, apaya akwek, kyoponte melelya, okono akwek peko, kyoyiku to, ntene atoroca ani akwek okwero korikwok.
40025036	Kyoweti pöc nye moponte sira, alaca ani akwek. Kyomnyoni, anyaya ani akwek, ye kyomite mopusi, akwa akwek kwakäsa ani.’
40025037	Mosukuwekyi yoto piko ce toponec kumwoci neto kule, ‘Mokoryontet, pesyo ne ye kicekösiŋ acek kwomiŋ rupet cepayiŋ, nto ye kyomiŋ melelya cekoniŋ peko iye?
40025038	Pesyo ne ye kicekösiŋ acek yiku to, cetorociŋ acek cekweriŋ korikyo, nto ye kimite pöc nye meponte sira cilaciŋ acek nyi?
40025039	Pesyo ne ye kicekosiŋ acek nyi mnyoni, nto ye kimite mopusi cekwa kwocekäsiŋ?’
40025040	Mosukuwekyi Kinko kumwoci picoto kule, ‘Kiy ake tokol nye kyoyici akwek akenke om mpo yeyamwani cutecu minkec kupëlis, kuce kyoyiwo ani akwek!’
40025041	“Mosukumwoci Kinko yoto mpo piko co mitowune yewutap let kule, ‘Aŋete yu omite ani akwek cu kicupok Yiyintet! Ape wule mite mata nye momise nye kiceyiytoci Setani nyewo nyepo oyik oko malaykanikyi!
40025042	Omnye kyoponte rupet, ntene otay akwek mopaya ani, kyoponte melelya, ntene oyetena mokono peko;
40025043	kyoyiku to; ntene otay akwek motoroca okwero ani korikwok, kyoweti ani pöc nye moponte sira, ntene otay akwek molaca ani; kyomnyoni ani, oko ye kyomite mopusi, ntene otay akwek monyaya ani.’
40025044	Mosukuwekyi mpecek picoto kumwoci neto kule, ‘Mokoryontet, pesyo ne ye kicekösiŋ acek nyi ponte rupet oŋnkyetay mocepayiŋ, nto ye kikwomiŋ melelya, nto ye kiyiku to, nto ye kiweti pöc nye meponte sira, nto ye kimnyoni, nto ye kimite mopusi oŋnkyetay acek mocikalyiŋ nyi?’
40025045	Mosukuwekyi Kinko kumwoci picoto kule, ‘Kiy ake tokol nye kyotay akwek mokalye akenke om piko ce minkec ceyucu, kunye kipuryo kot oyiwo ani akwek yoto yisyet.’
40025046	Mosukupa picoto wule mite toŋoŋutek cepo kenyis nye mopoku, ntene kupa piko ce toponec wule mite soponto nye mopoku.’’
40026001	Nteyu kowo kunetis Yesu okoy kuwany ŋalecutecu tokol, kumwoci konomikyi kule,
40026002	“Oŋnket akwek kule om pesyosyek oyeny ce kwoni, mosukwek sakwetap Yutayek nye cekure Keytayet. Kunyo mosicenäm Weritap cito oŋnkyikoyito wocewuyitoci murtowontet.’’
40026003	Yoto kutuyo tisik cewoyec oko poyikap Yutayek korurukyikey kaytap Tisintet nyewo nye cekure Kayafa,
40026004	oŋnkurwoc ŋomnonet kule cenäm Yesu nye puryo konkete ci oŋnkyepakäc kume.
40026005	Kumwoy cek kule, “Puryo kot kurok cenäm acek neto ye pesyet nyepo sakwet, omnye muce kwiy piko pararet.’’
40026006	Nteye kimite Yesu kotap Simon citap mutyenkenik om Pesaniya.
40026007	Yoto kuco korket ake wule mite neto nye kipontonu mwayta nye poŋu topon nye nyitat cupet nye kyole mwayata pesan ce caŋ. Kunäm mwayata oŋnkuroŋnkyi metitap Yesu ye kimite kukepur kwomisyi.
40026008	Nteye kotoköse konomik kuyunyo, kunyer cek kutep kumwoy kule, “Kociwurtoci ne mwayi tokol?
40026009	Omnye kocimuce kyalya mwayi oŋnkyenyor pesan oŋnkyikoci pononik!’’
40026010	Kunket Yesu ŋalecato kimwowu cekto, kumwoci kule, “Omne sayim akwek Cepyosyani? Kokwiwo ani neto ŋolyo nye nyolunot koromun.
40026011	Omnye opontekey okokoy oko pononik, ntene puryo kot opuri ani okokoy oko akwek.
40026012	Kito nye kakwiy neto kunyi koroŋnkyi pormwani mwayi poŋu topon kuyiytowo ani muyisyet.
40026013	Kunyo komwowok ani akwek ŋalek cepo manta kule! Om wulyo tokol wule mocemwayte lokoywecu toponec, mosiceŋolole mpo ŋolyontoni kokwiwo ani cepyosyani cisote neto.’’
40026014	Yoto kuwo akenke om konomik taman ok oyeny nye cekure Yuta Isikaryoti wule mite tisik cewoyec,
40026015	oŋnkuwo kumwoci kule; “Mosokono ani akwek ne ye kakonok ani Yesu okoy onäm?’’ Yoto kuyit tisik silinkinek sosom oŋnkukoci neto.
40026016	Kuceke yoto, kuceny Yuta poroyinto nye topon nye mokuŋomnte Yesu.
40026017	Nteye pesyet nyepo tayta nyepo sakwetap mukatyantet nye mokutunat, kukwa konomik ye kimite Yesu oŋnkutepe kumwoci kule, “Ono wule möce nyi kule woceyiytowuŋ acek wule meyomisye omikap kosoleny cepo sakwetap Keytayet?’’
40026018	Kumwoci Yesu cek kule, “Ape wule mite citake nye minye moŋet, womwoci kule, ‘Komwoy konetintet kule, kakwitita pesyemwani nye kicekwey. Kunyo mosoyomisye ani kaŋuŋyi oko konomikwani sekwetap Keytayet.’ ’’
40026019	Yoto kuyiyta konomik omik cepo kosoleny cepo sakwetap Keytayet kuyu wulo komwocini Yesu.
40026020	Ntowo kupunto kosoleny, kopur Yesu kwomis oko konomikyi taman ok oyeny.
40026021	Nteye kimite kwomisyi, kumwoy kule, “Komwowok ani akwek kule, mosukuŋomnto ani akenke om akwek.’’
40026022	Yoto kunerekis konomik oŋnkucec kutep ci ake tokol om cek kumwoy kule, “Mokoryontet, ani nyoto?’’
40026023	Kuwec Yesu kumwoy kule, “Akenke om akwek nye mite kunoknoktoy mukatyantet nyenyi sanit akenke oko ani kunye mosukuŋomnto.
40026024	Mosukume Weritap cito kuyu wulo mwowu silutekap Yiyintet ŋalek ce nöme neto, ntene mite kwapi koromun cito nyo mosukuŋomnto Weritap cito! Kitopon nto kipuryo kot ceyi cico mpo kisic!’’
40026025	Yoto kuŋalal ŋomntoyintet Yuta kumwoy kule, “Konetintet, ani nyoto mwowu nyi?’’ Kuwekyi Yesu kumwoci neto kule, “Kemwowu nyi nkit.’’
40026026	Nteye kimite cek tokwomisyi, kunäm Yesu mukatyantet oŋnkusomnci kukasta Yiyintet, oŋnkukoci konomikyi oŋnkumwoy kule, “Onäm oyam, nyitenyi kunye pormwani.’’
40026027	Oŋnkunäm cikompet oŋnkusomnci kukasta Yiyintet, oŋnkukoci cek oŋnkumwoy kule,
40026028	“Oye akwek tokol cutecu, omnye korotikwani cutecu cepo kirotyet nyelel, ce citotocini piko ce caŋ sukuŋet kunum miyotyonik.
40026029	Komwowok ani kule, komo toye ani nfinyonicu okoy pesyet nye mosaye nfinyonik ce lelac oko akwek om wulin po poytoyisyetap Papamwani.’’
40026030	Yoto kutum cek tumnto oŋnkunomen kupa okoy tulwetap ketik ce cekure Seituninek.
40026031	Yoto kumwoci Yesu cek kule, “Mosomwey akwek tokol om kwomuwutap pesyoni oŋnkopakakta ani nkit, omnye mwowu silutekap Yiyintet kule, ‘Mosukupar Yiyintet mesewontet, yoto kuseret kecirek.’
40026032	Ntene om letut ye kaciŋeta ani atutune met, mosontowok anyosye awo Kalilaya.’’
40026033	Kuwekyi Petero kumwoci Yesu kule, “Nka kot komwey piko alak tokol, puryo kot oyostiŋ ani nyi mpo kisic!’’
40026034	Kumwoci Yesu neto kule, “Oŋnkisot ŋalecu! Kutompo kot koncur kurkonkit aret somok om kwomowutap pesyoni, mesetuckey nyi aret somok mwowu kule monketo ani.’’
40026035	Kuwekyi Petero kumwoci kule, “Puryo kot omuci ani mpo kisic kot atuckey omwowu kule monketiŋ nyi, nka kot koyek met cepoku mpo tukway.’’ Kumwoy konomik cut alake tokol kuyunyoto.
40026036	Yoto kuwo Yesu oko konomikyi okoy kupunto mparet ake nye cekure Kesesemane oŋnkumwoci konomikyi kule, “Opur yuteyu awo ani wosom om yun.’’
40026037	Kuwetokey neto Petero oko werikap Sepetayo oyeny. Yoto kucec Yesu kunerec kumuy oŋnkusot koromun.
40026038	Kumwoci neto cek kule, “Oponte nerekwek ce caŋ koromun om mukuleymwani kot karik kupakäca. Opur yuteyu, oŋnkokany cekösu oko ani monte ceruye.’’
40026039	Kuwo neto kunata tay kuminiŋ oŋnkuyim kukutuny, oŋnkusom kumwoy kule, “Papanyu, numuneno ani toŋoŋutecu ye mukoktos, ntene puryo kot kuyu wule omoktoy ani, ntene kuyu wulo moktoy nyi!’’
40026040	Yoto kuweckey kuco ye kimite konomik somoku, cokunyor kumite kukoruy. Kumwoci neto Petero kule, “Puryo so kot omuc akwek kot okösu oko ani awany mpo sawet akenke?
40026041	Kunyo okösu, oŋnkosom sukuŋet monte osuci syemutok. Cöme mukuleyto, ntene puren porto.’’
40026042	Kuwo Yesu yec nyepo oyeny oŋnkuwo kusom kumwoy kule, “Papanyu, ye puryo kot komukoktos kukeytena ani toŋoŋutecu, ntene möce nyi kule opunte ani, kante kwiyokis ce möce nyi.’’
40026043	Kuweckey yec kuco cokunyor konomik kumite kukoruy omnye kikinäm rwonto nyewo.
40026044	Kuwo Yesu yec kupakakta cek oŋnkuwo wokusom aret nyepo somok kumwoy ŋalek ce kerkey cokey co komwowu om panta nyepo tay.
40026045	Oŋnkuweckey kuco ye kimite konomik oŋnkuco kumwoci cek kule, “Tomite akwek oruytosi omunyi? Akäs! Karik sawet nye ce nöme Weritap cito oŋnkyikoyito kunäm piko co ponto miyotyonik.
40026046	Oŋetye cipe! Akäs oŋyi cito nyo ŋomnto ani!’’
40026047	Nteye kimite Yesu tokuŋolole, kupun Yuta akenke om konomik taman ok oyeny kupontonukey oko luket nyepo piko ce caŋ ce kiponto rotokap cok oko korokonik. Picoto kuce kiyoku tisik cewoyec oko poyikap Yutayek.
40026048	Kikikoporci Yuta picoto pelutyet kumwoci kule, “Cito nye katoroc ani aŋatut kunye cito nyoto, anäm nyoto!’’
40026049	Ntowo kupun Yuta, yoto kuwo pakenke okoy ye kimite Yesu, oŋnkusupay kule, “Konetintet, purte nyi kalyet.’’ Oŋnkuŋatut.
40026050	Kuwekyi Yesu kumwoci neto kule, “Corwenyu! Sorci lakwar yiy kito nye möce kule ayiy.’’ Yoto kukwa piko cut kwokunäm Yesu oŋnkurat topon.
40026051	Kocut cito akenke nye kipontokey Yesu rotwetap cok oŋnkuyep kulot yitit nyepo mutworintetap tisintet nyewo.
40026052	Kumwoci Yesu cicoto kule, “Ketyi cokiŋuŋ ye komite! Omnye piko ce yiyisye rotokap cok kuce pore picoto rotokap cok.
40026053	Puryo kot nket nyi kule omuci ani kot okur kokolyoyisyet kucone wule mite Papamwani oŋnkuyokwo ani lakwar sikarek cepo Malaykanik ce keyite lukosyek taman ok oyeny?
40026054	Ntene ye yunyo, komuce kulene kwitita kupoyit manta silutekap Yiyintet co mwowu kule, musukwitita ŋalecutecu om aret nye yunyitenyi?’’
40026055	Yoto kuŋololyi Yesu luket nyepo piko kumwoci kule, “Kakwa akwek kuyunye omöce kule cenäm corin? Omnye kakwante rotokap cok oko runkunek. Nteyu kwopuri ani pesyosyek tokol onetisyi om kotap Yiyintet, ntene puryo kot anäma ani akwek yoto.
40026056	Ntene kokwiyokis ŋalecutecu tokol sukuŋet kwitita kupoyit manta ŋalek co kisil workoyik om silutekap Yiyintet.’’ Yoto kumwey konomik tokol kupakakta Yesu.
40026057	Kunäm cek Yesu oŋnkukwer okoy kupunto kaytap Kayafa Tisintet nyewo, wule kikikorurukyikey konetikap ntarastinek oko poyik.
40026058	Kurup Petero cekto let kuloyityi kuminiŋ okoy kupunto saŋntap kaytap Tisintet nyewo. Yoto kuwo Petero kayta orit oŋnkopur ŋony wanak oko sikarek ce kiripsi kule sakas wule mukupeta ŋalek tokol.
40026059	Yoto kusyem yoto tisik cewoyec poyik oko piko cepo kokwet kule ceceny piko muncururwanik ce komwoy lelisto nye nöme Yesu kule sukuŋet cepakäc kume,
40026060	Ntene kipuryo kot kunyor ŋolyo nyepo lelis mpo akenke, nka kot kiyoŋ piko alake ce caŋ oŋnkumwoy ŋalek cepo mwiynan ce nöme neto. Nto om letut kukwa piko alake oyenku oŋnkwokuyoŋ tay,
40026061	oŋnkumwoy kule, “Kumwoy cici kule, ‘Omuci oturpup kotap Yiyintet oŋnkatec yec om pesyos somok pate.’ ’’
40026062	Kuyo Tisintet nyewo oŋnkumwoci Yesu kule, “Puryo kot ŋololi wec ŋalekyu cewosontyiŋ nyi?’’
40026063	Ntene kusis Yesu tokol. Kuŋalal Tisintet nyewo yec kumwoci kule, “Omöce ani kule walkey nyi yawut om kaynetap Yiyintet nye sopot! Mwowec acek, yiku nyi Ŋapanet Weritap Yiyintet?’’
40026064	Kuwekyi Yesu kumwoci kule, “Kemwowu nyi, Ntene komwowok ani akwek tokol kule kuceke yawut kuwo tay, mosokäs Weritap cito kumite kepure komostap yewut nyepo tay nyepo Yiyintet nyepo kamukeywek tokol, oŋnkucone polik cepo torot!’’
40026065	Om ŋalecato, kuye kupac Tisintet nyewo sirokyi oŋnkumwoy kule, “Kanyil Yiyintet? Komo cemöce acek yec piko muncururwanik alak! Kunyo kalim akwek om yuteyu ŋalekyi ce miyotec.
40026066	Osoti akwek kulene?’’ Kuwec piko kumwoy kule, “Lelat, kunyo misyini cepakäc kume.’’
40026067	Yoto kuŋutyi cek neto oŋnkutuluc, oŋnkusyec alake,
40026068	Kumwowu kule, “Nyi Ŋapanet, ŋor mwowec acek ŋo nyi kopiriŋ nyi!’’
40026069	Kimite Petero yoto kukepur yepo kayta saŋ, yoto kuco korko nye mutworin nyepo Tisintet nyewo ye kimite neto oŋnkumwoy kule, “Kepontekey mpenyi Yesu nyepo Kalilaya.’’
40026070	Ntene kutuckey kutoyis Petero om taytap piko tokol kuwec kumwoy kule, “Puryo kot oŋnket ani ŋalek ce mwowu nyi.’’
40026071	Kunomen Petero kuwo yepo kurket nyepo kayta saŋ. Yoto kukäs cepto ake nye mutworin Petero, kumwoci cepto piko ce kimite yoto kule, “Kopontokey cici oko Yesu nyepo Nasaret.’’
40026072	Kutuckey Petero yec kuwalkey kumwoy kule, “Puryo kot oŋnket ani cico.’’
40026073	Nto om letut yec kuminiŋ kukwa piko ce kimite keyoŋ om yoto kimite Petero oŋnkumwoci kule, “Yiku nyi manta akenke om cekto, omnye poru ŋalaleŋuŋ.’’
40026074	Yoto kuwalkey Petero kucupkey kumwoy kule, “Kupar asis! Puryo kot oŋnket ani cico.’’ Yoto pakenke koncur kurkonkit,
40026075	kusot Petero ŋalek co kumwowu Yesu, “Kutompo kot koncur kurkonkit aret somok, mesetuckey nyi taya ani aret somok mwowu kule monketo ani.’’ Yoto kuwo saŋ oŋnkurir lokik ce caŋ koromun.
40027001	Ntowo kuyec koret pate, kurwoc tisik cewoyec tokol oko poyikap Yutayek aret wule sukuŋet kupakäc Yesu kume.
40027002	Kurate cek neto nyororonik oŋnkukwer kuwo wule mite poytoyintet Pilato.
40027003	Nteyu kowo kukäs Yuta ŋomntoyintet kule kocemutyi Yesu musankut cepakäc kume, yoto kurenynkey oŋnkunäm silinkinekye sosom oŋnkusutyi tisik cewoyec oko poyik.
40027004	Kumwoy kule, “Kwalel ani ayiy miyotyet aŋomnte korotikap ci nye moponto lelis!’’ Ntene kuwec cekto kumwoy kule, “Puryo kot kunömec acek lelisto nyepo ŋalekyo, nyeŋuŋ lelisto nkit!’’
40027005	Kuwirci Yuta pesanik kotap Yiyintet, oŋnkunomen kuwo wokuketkey nkit.
40027006	Kukwey tisik cewoyec pesanik oŋnkumwoy kule, “Pesanicu kuce kucale koroti, kunyo puryo kot kucöme ntarastinekyacek cekonore wule mite pesanikap kotap Yiyintet.’’
40027007	Nteyu kowo kucömncin cek kwale pesanicato mparetap cito nye yiye terenik sukwek mparanato mparet nye cemucini toyek ce kopok.
40027008	Kunyo sukuŋet cekure maswanato, “Maswetap koroti’’, okoy kunyi.
40027009	Yoto kwitita kupoyit manta ŋalek ce kiŋalal workoyontet Yeremiya kumwoy kule, “Kinäm cek silinkinek sosom pesanik ce kikicäm pikap Israel kule kyale neto
40027010	oŋnkwiyisye cekto pesanicato kwale mparetap cito nye yiye terenik, kuyu wulo kikimwowo ani Mokoryontet.’’
40027011	Kuyoŋe Yesu taytap poytoyintet, kutepe poytoyintet neto kule, “Yiku nyi kinko nyepo Yutayek?’’ Kuwekyi Yesu kumwoci kule, “Kemwowu nyi.’’
40027012	Kuwosontyi tisik cewoyec oko poyik Yesu, ntene kusis Yesu nye puryo kot kuwec ŋolyo.
40027013	Kumwoci Pilato neto kule, “Puryo kot lime ŋalek tokol cu wosontyiŋ nyi cek?’’
40027014	Yoto kutay Yesu mawec ŋolyo mpo akenke okoy kukite poytoyintet koromun.
40027015	Kwak okokoy ye pesyetap sakwet nyepo Keytayet, kiponto poytoyintet kopurto nye tyoktoy mopusyontet ake tokol nye kosom piko neto.
40027016	Kimite yoto mopusi mopusyontet ake nye sokoran nye cekure Parapa.
40027017	Nteyu kowo koruruckey piko kutepe Pilato cek kule, “Oŋnkono nye omöce akwek kule otyokwok ani, Parapa nto Yesu nye cekure Ŋapanet?’’
40027018	Omnye kinket Pilato kule kokwer cek Yesu kwokuwosontyine wule mite neto om corokyinot pate.
40027019	Nteye kimite Pilato kukepure ŋeceret nye mute musankunek, kuyok korkenyi ŋolyontet kumwoci kule, “Mente kot ayiye kiy cico moponto lelis, omnye kwetaŋanya ani koromun kirwotik cepo ŋalek ce nöme neto.’’
40027020	Ntene kowurur tisik cewoyec oko poyik luket nyepo piko kumwoci kusom Pilato kutyac Parapa oŋnkupakäc Yesu kume.
40027021	Ntene kutepe poytoyintet cek kule, “Oŋnkono om picutecu oyeny nye omöce kule otyokwok ani akwek?’’ Kuwec cek kumwoy kule, “Cemöce Parapa!’’
40027022	Kutepe Pilato cek kule, “Kunyo omöce akwek kule ayiye ani ne Yesu nye cekure Ŋapanet!’’ Kuwec piko tokol kumwoy kule, “Wuyitoci murtowontet!’’
40027023	Ntene kutepe Pilato cek kule, “Omne, kukwiy lelis ne?’’ Yoto kutosyikey piko kupol koromun kumwoy kule, “Wuyitoci murtowontet!’’
40027024	Ntowo kukäs Pilato kule komomuci kot akalye mpo kisic, oko yec kule muce kucec pararet, yoto kunäm peko oŋnkowun yewuniyekyi om taytap piko tokol, oŋnkumwoy kule, “Puryo kot oponte ani lelis om korotikap Cici! Nömok akwek nkit lelisto!’’
40027025	Kuwec piko tokol kumwoy kule, “Kunämec acek lelisto nyepo korotikyi oko lekokyacek!’’
40027026	Yoto kutyokyi Pilato cekto Parapa, oŋnkumwayta cepas Yesu oŋnkukoyito cekwer wocewuyitoci murtowontet.
40027027	Kukwer sikarekap Pilato Yesu kuwo kaytap Poytoyintet orit, oŋnkorurukyikey luket nyepo sikarek tokol komut Yesu.
40027028	Konumune sirokyi oŋnkulokyi siret nye mur kwarra,
40027029	oŋnkuta nkwatyet nyepo kotok oŋnkukoci metinyi, oŋnkukoci kunäme korokto yewutap tay, oŋnkukutuŋe yepo taynyi, oŋnkucasekey kumwoy kule, “Cisupoyiŋ kinko nyepo Yutayek! Ilaŋnte!’’
40027030	Kuŋutyi cek neto oŋnkunumune korokto kupire metit.
40027031	Nteyu kowo kucasekey cek okoy kupok, kunumune siret nye mur kwarra oŋnkuketyi kulokyi sirokyi oŋnkukwer kuwo wocewuyitoci murtowontet.
40027032	Nteye kimite cek kupeti, kutuye citake nyepo koretap Kurene nye cekure Simon, yoto kukerci cek neto koŋ kukonop murtowontetap Yesu.
40027033	Kupa cek okoy ye cekure, “Kolokosa’’ nye poru kule “Rokyetap Metit.’’
40027034	Kukoci cek neto kuye nfinyonik ce mwonec ce kacetase akatanet. Ntowo kucemcem Yesu, kutay maye.
40027035	Kuwuyitoci cekto neto murtowontet oŋnkupcicin sirokyi kuporci kirot.
40027036	Nto kapok, kopur cek ŋony oŋnkurip kukäs Yesu.
40027037	Kutore yepo metinyi parak ŋalek cepo musankunyi ce kicesil kule, “Nyi ku Yesu Kinko nyepo Yutayek.’’
40027038	Cewuyitoci corik oyeny murtowonik oko Yesu, kopurune ake yewunyi nyepo tay, nto ake kopurune yewunyi nyepo let.
40027039	Kulelec metewokwa piko ce kimite kupeti kutile om aran oŋnkucup cek neto kumwoy kule,
40027040	“Nyi nyo kwemöce kule aturpup kotap Yiyintet oŋnkitec yec om pesyosyek somok! Sopkey ra nkit rekune murtowontet ye yiku nyi Weritap Yiyintet. ’’
40027041	Koncurururis kuyunyoto mpecek tisik cewoyec oko konetikap ntarastinek oko poyik kumwoy kule,
40027042	“Kwesope neto piko alak, ntene kunyo puryo kot komuce kusopkey neto nkit. Puryo kot ku Kinko neto nyepo Israel? Ye korekune neto yawut murtowontet, mosiciyen acek ŋalekyi.
40027043	Kwenekey neto Yiyintet, kumwowu kule oyiku Weritap Yiyintet, kunyo cemöce cekäs oŋnkomuce cokusop Yiyintet neto yawut!’’
40027044	Kucup mpo corik ce kicewuyitoy oko neto kumwoci ŋalek ceyucoto.
40027045	Ntowo kupunto sawet pet kwen, kunäm menonet kutuyit koret tokol nye kipur kuwany sawanik somok.
40027046	Ntowo kurik kupunto sawet sokol nyepo kosoleny kuŋalal Yesu kukurto om kutit nyewo kumwoy kule, “Eli, Eli, lema sapaksani.’’ Ce mwowu ŋaleca kule, “Yiyintenyu, Yiyintenyu, omne seyasta ani nyi?’’
40027047	Nteye kotolime piko ce kimite keyoŋ yoto ŋalekyi, kumwoy cek kule, “Mite kukure Eriya!’’
40027048	Kulapat lakwar akenke om picoto oŋnkunum cankut oŋnkolumnta wule mite nfinyonik oŋnkurutyi tekantet oŋnkusyem kule cikoci kuye.
40027049	Ntene kumwoy piko alake kule, “Tekany pa, cekäs oŋnkuconi Eriya cokusop neto!’’
40027050	Kuŋalal Yesu yec om kutit nyewo, oŋnkomuny komuŋnto nyepo letut.
40027051	Yoto kukerer siret nye cepciye kotap Yiyintet kuceke met okoy kel, oŋnkuriŋriŋ koret, kutesis rwontok,
40027052	kuyotokis mwenonik ce kicetupci muswek, kuŋetye kotutune met piko cepo Yiyintet ce kipok.
40027053	Kuŋetye picoto mwenonik, nto om letut yu kowo kotutune met Yesu, kupa picoto okoy moŋet Nyetilil wule kiwo kukäse piko ce caŋ cek picoto.
40027054	Yoto kukäs nyewo nyepo sikarek oko sikarek ce kipontokey ce kiripe Yesu koriŋriŋetap koret oko tukuk tokol ce keyokis, kumuyo cek koromun kumwoy kule, “Koko Weritap Yiyintet cici manta!’’
40027055	Kimite yoto koruk ce caŋ ce kimite ye low kuminiŋ ce kimite kuköse Yesu. Korucoto kuce kikwoni kurupu Yesu kuceke Kalilaya sukukolyoy yisyet.
40027056	Om cek coto ku Mariyam nyepo Maktala, oko Mariyam Kametitap Yakopo oko Yosep, oko kametitap werikap Sepetayo.
40027057	Ntowo kupunto kosoleny, kuco citake nye mokoryo nyepo koretap Arimaseya nye cekure Yosep nye kikikwek konomintetap Yesu.
40027058	Yoto kuwo neto wule mite Pilato oŋnkusom cikoci portap Yesu. Kumwayta Pilato cikoci neto musto.
40027059	Kunumune Yosep porto murtowontet oŋnkurate suket nyelel,
40027060	oŋnkukoci mwenenyi nkit nye kutokupole yepo rwantet nye kepenet, oŋnkunäm rwantet nyewo kukere kurketap mwenet oŋnkunomen kuwecikey.
40027061	Kimite yoto kukepur kutokyikey mwenet Mariyam nyepo Maktala oko Mariyam nyin ake.
40027062	Nteye kipesyet nyepo oyeny, nyoto ku pesyet nye rupe pesyet nyo ceyiytoykey. Kutuyo tisik cewoyec oko Farasayek oko Pilato,
40027063	oŋnkumwoci cek Pilato kule, “Mokoryontet, kacisot acek ŋalek ce kimwoy mwintoni ye kitokusope kule, ‘Mosotutune met om letutap pesyosyek somok’.
40027064	Kunyo mwayte cerip mwenet topon okoy kupok pesyosyek somoku, sukuŋet mente kupa konomikyi wokucor musto oŋnkumwoci piko kule, ‘Kokotutune met.’ Mosukuwoyit koperperisyet nyepo letut kusir nye kipo tay kunyo.’’
40027065	Kumwoci Pilato cekto kule, “Oponte akwek sikarek ce ripsi, ape worip topon koromun kuyu wule omuktoy.’’
40027066	Kunomen cek kupa oŋnkuwokuker mwenet topon kukoci pelutyet nye poru oŋnkukoci sikarek kurip.
40028001	Ntowo kupok pesyetap Sapat, nye kerir koret pate ye pesyetap Santey, kuwo Mariyam nyepo Maktala oko Mariyam nyin ake wokukäs mwenet.
40028002	Yoto koriŋriŋ koret koromun, kucone malayketap Mokoryontet torot cokuwunukto rwantet oŋnkopure parak.
40028003	Kikerkey tonto nyenyi oko kaweket nyepo ilat, oŋnkulelac sirokyi piw kuyu plelityet nyepo koyantet.
40028004	Kumuyo kupoton sikarek ce kiripsi koromun kukerkeyitu pic ce kapok.
40028005	Kuŋololyi malayket korucoto kumwoci kule, “Monte cemuye, oŋnket ani kule ocenye akwek Yesu nyo kucewuyitocini murtowontet.
40028006	Puryo kot kumite yu, kokotutune met kuyu wulo kimwayta neto. Akwa pa yu kwakäs ye kucemuci.
40028007	Kunyo ape yawut asartekey lakwar womwoci konomikyi kule, ‘Kokotutune met’, kunyo mite yawut kontowok akwek kuweti Kalilaya wule mawanyorte! Kunyo möce asot ŋalek ce komwowok ani akwek.’’
40028008	Yoto kusartakey cek kupete yepo mwenet kukomuyo oŋnkuŋerekotin. Kurway cek wokumwoci konomikyi.
40028009	Yoto pakenke kutuye Yesu cek oŋnkutakwes kule, “Takwenyo.’’ Kukwa cek kuric Yesu oŋnkukutuny kunäm kerenkokyi kusay.
40028010	Kumwoci Yesu cek kule, “Monte cemuye, ape womwoci mpo yeyamwani konomik kupa Kalilaya wule mosukukäsena ani cekto.’’
40028011	Nteye kimite koruk aran kupeti, yoto kupa sikarek alake co kiripe mwenet okoy kupunto moŋet oŋnkuwo kumwoci tisik cewoyec ŋalek tokol ce kokwiyokis.
40028012	Koruruckey tisik cewoyec oko poyik oŋnkurwoc ŋomnonet. Kukoci cek sikarek pesanik ce caŋ,
40028013	oŋnkumwoci kule, “Möce omwowu kule, kukwa konomikyi komoy cemite acek koceruye oŋnkwokucor musnyi.
40028014	Nteye kalim poytoyintet ŋalecutecu, mosiceŋololyi acek neto okoy cimukte nye komo oponte akwek ŋolyo ake tokol nye omuye.’’
40028015	Kunäm sikarek co kiripsi pesanik, oŋnkwiy kuyu wulo kocemwoci cekto. Kutisto ŋolyontono om wule mite Yutayek tokol okoy pesyoni.
40028016	Kupa konomik tamanu ok akenke okoy tulwet ake om Kalilaya wule kikimwoci Yesu cek kupa wuloto.
40028017	Nteye kotoköse cek neto kukutuŋe yepo taynyi kusay nka kot kipuryo kot kucömis alake om cekto.
40028018	Kunokyi Yesu ye mite cekto oŋnkumwoci kule, “Kacekono ani kamukeywek tokol om torot oko koret ŋony.
40028019	Kunyo ape wule mite piko cepo koret tokol kumukul, wanet kwek konomik, wapatisan om kaynet nyepo Papa, oko nyepo Werit, oko nyepo Muyet Nyetilil,
40028020	oŋnkonet kuywey ŋalek tokol co kyomwowok ani akwek. Kunyo möce oŋnket kule opontekey ani oko akwek okokoy pesyet nyepo letut.’’
41001001	Yunyi wule yunto lokoywek ce toponec ce nöme Yesu Kristo, nye Weritap Yiyintet.
41001002	Kicec kuyu wulo kisil workoyontet Isaya kule: “Mwowu Yiyintet kule: Akäs pa, oyoku ani kiyokintenyu kuntowuŋ nyi; nye mosukutemuŋ areŋuŋ.
41001003	Kapole citake kitela; ayiytoci Mokoryontet arenyi, asat kurotakay arenyi nye mosukupunte!’’
41001004	Yoto koporkey Yowana om koretap kitela, oŋnkupatisan piko oŋnkumwoci lokoywekyi kule, “Arenynkey ayaste miyotyonikwok oŋnkyepatisanak sukuŋet kukalyak Yiyintet miyotyonikwok.’’
41001005	Yoto kupa piko tokol cepo koretap Yuteya oko cepo moŋetap Yerusalem wule mite Yowana wokulimnta ŋalekyi. Kurenynkey cek kuŋoŋ kupor miyotyonikwa oŋnkupatisan Yowana cek om oyinetap Yortan.
41001006	Kiloce Yowana yoto siret nye kicenape kororikap tyonyntake nye cekure nkamiyet oŋnkurate anwet suwenyi. Kikwome talamik oko kumnyatetap samiyita.
41001007	Kumwoci Yowana piko ŋalek kule, “Coni om letumwani citake nyewo nye ponto swamet kupëlo ani, nye puryo kot kuyemo oyimnci aŋnkatyac porokap kweyonikyi.
41001008	Opotisonenok ani yawut peko, ntene mosukupatisanenak Muyet Nyetilil.’’
41001009	Om pesyosyecoto, kucone Yesu moŋetap Nasaret om koretap Kalilaya, yoto kupatisan Yowana Yesu om oyinetap Yortan.
41001010	Nteye kimite neto kuloŋune peko, kukäs pakenke kuyatakay wulin po torot oŋnkuco kurekyi Muyet Nyetilil neto nye kerkey swarar.
41001011	Yoto kucone kutit torot kumwoy kule, “Yiku nyi Werimwani camanet, oŋerekyiŋ ani nyi koromun.’’
41001012	Yoto pakenke kukwer Muyet Nyetilil Yesu kuwo okoy kitela.
41001013	Kopur Yesu wuloto po kitela kuwany pesyosyek artam; kusyem Setani nyewo nyepo oyik, kule olotu Yesu. Kipontokey neto om wuloto tyoŋikap kitela pate. Ntene kukwa Malaykanik kwokukalya neto.
41001014	Nto om letut yu kowo cenäm Yowana cekerta mopusi, yoto kuwo Yesu okoy Kalilaya kumwoytoti lokoywek ce toponec ce kwone wule mite Yiyintet.
41001015	Kumwoy kule, “Kacontyok akwek pesyet nyo kicekwey, kunyo karik poytoyisyetap Yiyintet! Arenynkey ayaste miyotyonikwok oŋnkocäm lokoywek ce toponec.’’
41001016	Nteye kimite Yesu kuweti kurupe tapantap tampayayetap Kalilaya, yoto kukäs Yesu Simon oko mutakwam Antereya ce kimite kuwircini porok tampayayet omnye kinömik ce nöme purpurunek.
41001017	Kumwoci Yesu cek kule, “Akwa arupa cepetekey ani, mosokonok yisyet nye okweru piko.’’
41001018	Yoto pakenke kupakakta cek porokwa oŋnkurup kupetakey Yesu.
41001019	Yoto kuwo tay kuminiŋ, kukäs Yesu Yakopo oko Yowana werikap Sepetayo ce tupco ce kimite rapemwa kuyiytoy porokwa.
41001020	Yoto pakenke ntowo kukäs Yesu cek, yoto kukur cekto. Yoto kupakakta kwan Sepetayo kumite kupontokey oko piko ce kikwiyisyi oŋnkupetakey cek Yesu.
41001021	Kukwa cek okoy kupun moŋetap Kapernaum. Nteye kipesyetap Sapat nye kirupe, kuwo Yesu kotapkok oŋnkucec kunetis.
41001022	Kukite piko ŋalek ce kinet omnye kinet ŋalek ce nyikisec ce ponto kamukeywek ce puryo kot kukerkey oko wule netitoy konetikap ntarastinek.
41001023	Yoto pakenke kuco kotapkokwonoto citake nye kiponto oyinot nye miyat oŋnkupol kumwoy kule,
41001024	“Mokenec ne acek nyi Yesu nyepo Nasaret? Keco kule kyarantec acek? Oŋnketiŋ ani kule yiku nyi Nyetilil nyepo Yiyintet!’’
41001025	Yoto kupolyi Yesu oyinot nye miyat kumwoci kule, “Sis! Ŋete cito!’’
41001026	Kunäm oyinoto nye miyat cicoto kupotan kwapi oŋnkupol om kutit nyewo oŋnkuŋet kuwecikey.
41001027	Kukite piko tokol koromun okoy kucec kutepekey nkit kumwoy kule, “Ŋolyo ne nyi? Konetisyet nyi nyelel? Ponto cici kamukeywek ce muce mpo kot kupayta kupolyi oyik ce miyotec oŋnkulimnci.’’
41001028	Yoto kutisto lokoywekap Yesu kupunte wulyo tokol om Kalilaya.
41001029	Kunomen cek kupete kotapkok okoy kupunto kotap mpo Simon oko Antereya; kupetakey Yakopo oko Yowana.
41001030	Kimite yoto kukoru kwiriri kumnyone yeset cepyosyetap pikoy nyepo Simon. Kumwoci piko Yesu portap cepyosyanato.
41001031	Kuwo Yesu okoy ye kimite neto, oŋnkunäm yewut kukalya kuŋet, yoto pakenke kusope cepyosyanato yeset oŋnkucec kukalya cek kwici yisyonutek.
41001032	Ntowo kwimen koret pesyonoto kacumukta asista, kukwer piko piko tokol ce kimnyontos oko ce kiponto oyik kukwa wule mite Yesu.
41001033	Yoto korurukyikey piko tokol cepo moŋet ye kipo kurketap koto nye kimite Yesu.
41001034	Kusop Yesu om yoto piko ce caŋ ce kimnyontos porwonik wok tokol, oŋnkukwet oyik ce caŋ. Kuyete Yesu oyik moŋalal ŋolyo, omnye kinkete oyik kule neto ku ŋo.
41001035	Nto kerir koret pate nye tokutuy; kuŋet Yesu kunomene moŋet kuwo okoy kupunto koret surukwenet wokusom om wuloto kwine nkit.
41001036	Ntene kupa mpo Simon oko piko ce kipontokey okoy surukwenet kuceŋoti neto.
41001037	Ntowo kunyor kumwoci kule, “Mite piko tokol kuceŋatiŋ nyi.’’
41001038	Kuwekyi Yesu kumwoci cek kule, “Okany cipe cetosyikey okoy cepunte soŋwek alak ce lekitec saŋet wamwayte wuloto ŋalek; omnye kyocontyi ani ŋalek coto.’’
41001039	Kuwesetot Yesu yoto komut koretap Kalilaya tokol kumwoytoti ŋalekap Yiyintet om korikapkokwonik oŋnkukwet oyik.
41001040	Kuco citake nye kinäm mutyenkenik okoy ye kimite Yesu, oŋnkukutuny kusom kakalyayet kumwoci kule, “Ye kecäm nyi nkit muci sopo ani!’’
41001041	Yoto kurotot Yesu cicoto okoy kurire kukalya, kuyito yewunyi oŋnkunäm cicoto kumwoy kule, “Omoce ani, kunyo sop nyolu!’’
41001042	Kusopco om yoto pakenke mutyenkenik ce kiponto cicoto.
41001043	Kumwoci Yesu cicoto kunomen kuwecikey oŋnkunkolontyi kumwoci kule,
41001044	“Lim pa, mente womwoci citake tokol ŋalecu, ntene iwo lakwar wule mite tisintet oŋnkikany kukäsiŋ, nteye kapok koyte kokotutyet nyo kimwoy Moses, sukuŋet porci kunket ci tokol kule kwesop nyi.’’
41001045	Ntene kunomen cicoto kuwo wokumwaytat ŋalecato om wulyo tokol. Kumwaytat kutisto ŋalek okoy komokomukoktos kot kuwo Yesu kowut moŋet koporukey, ntene kopurune neto surukwenet. Yoto kukwane piko koret wulyo tokol kukwa wule mite Yesu.
41002001	Om letutap pesyosyek ce ŋeri, kuweckey Yesu kuco okoy Kapernaum, yoto celim kule kaco neto kamwa.
41002002	Kukwa koruruckey piko ce caŋ okoy kupot poroyinto wule mokopure, nka mpo yepo kurket saŋ. Kimwocini Yesu cek yoto lokoywek cepo Yiyintet.
41002003	Yoto kukwa piko alake amwanu wule mite Yesu ce kitoronu citake nye kipok kerenkok.
41002004	Omnye kicaŋit piko nye kipuryo wule kimuce cek kopunte cicoto okoy wule mite Yesu. Kulany cek koto kisyek oŋnkuput kisyekut ye kimite Yesu. Nteyu kowo kuyatakay yosico, kopunte cicoto yoto kumite kwiririt nye korwoye.
41002005	Ntowo kukäs Yesu koyenet nye kiponto picoto, kumwoci cicoto kipok kerenkok kule, “Werinyu, kacikalyiŋ miyotyonikuk.’’
41002006	Kusot konetikap ntarastinek alake ce kimite yoto kukepur oŋnkuŋalal kwicek nkit kumwoy kule,
41002007	“Ŋo cici ŋolole ŋal ce nyile Yiyintet? Ŋo nye muce kukalya miyotyonik nye puryo kot ku Yiyintet nkit!’’
41002008	Yoto pakenke konket Yesu ŋalek ce kimite cek kusote om montuwokwa, kumwoci neto cek kule, “Omne sasot akwek ŋal ceyuco oŋnkotintentyine om kasoteywekwok?
41002009	Oŋnkono nye lekit, cemwoci cito nyi kipok kerenkok kule, ‘Kacikalyiŋ miyotyonikuk!’ Nto ye kocemwoci kule, ‘Ŋet yony, oŋnkinäm tor kwiririŋuŋ wesetote?’
41002010	Kunyo mosoporwok ani ŋalek cepo manta kule ponto Weritap cito kamukeywek om koret kukalya miyotyonik.’’ Yoto kumwoci Yesu cito nye kipok kerenkok kule,
41002011	“Komwowuŋ kule, ŋet yony, oŋnkinäm tor kwiririŋuŋ nomen iwo ka.’’
41002012	Kuŋet cicoto kuyunyoto oŋnkunäm kotor kwiririnyi oŋnkunomen kuwo kusartakey kuköse piko tokol. Kokite piko tokol koromun oŋnkukasta woyintap Yiyintet kumwoy kule, “Tompo kot cekäs kenyis ŋolyo nye yunyi.’’
41002013	Kuketitakey Yesu yec kuwo okoy kupunto tapantap Tampayayetap Kalilaya. Yoto kukwa luket nyepo piko ce caŋ wule mite neto, kucec kunet cekto.
41002014	Nteye kimite Yesu kuweti, yoto kukäs Lefi weritap Alufayo kukepur konyi nye cekweye mosoret. Kumwoci Yesu neto kule, “Rupa cepetekey oko ani.’’ Kuŋët Lefi oŋnkunomen kupetakey Yesu.
41002015	Nto om letut ye kimite Yesu kwomisyi om kotap Lefi. Kimite yoto kukepur wanak oko neto piko co ruruce mosoret oko piko co kicetay, omnye kicaŋ piko ce kipetoykey Yesu.
41002016	Yoto kukäs konetikap ntarastinek alak ce Farasayek kwomisyi Yesu oko piko co kicetay oko piko co ruruce mosoret. Kutepe cek konomikap Yesu kule, “Omne sukwomisyi neto oko pic ce ruruce mosoro oko pic ce kicetay?’’
41002017	Kulim Yesu ŋalek ce kimwowu cekto, kuwekyi kumwoci kule, “Puryo kot kumöce piko ce sopcotin cepsakityantet, ntene piko ce mnyontos ce möce. Kipuryo kot aco ani kule cokur piko ce toponec, ntene kyaco kule sukuŋet kurenynkey piko ce ponto miyotyonik.’’
41002018	Kimite pesyet ake kukire omik konomikap Yowana oko konomik cepo Farasayek. Yoto kukwa piko alake wule mite Yesu oŋnkutepe kule, “Omne sukukire omik konomikap Yowana oko konomik cepo Farasayek, ntene oŋnkupuryo kot kukire omik konomikukyi?’’
41002019	Kuwekyi Yesu kumwoci cek kule, “Muce ra coronutekap cito nyo kemütis kukir omik ye tokupontokey cek cito nyo kemütisyi? Puryo komuce cek kot kukir omik ye tokupontokey cito nyo kemütisyi.
41002020	Ntene Mosukupunto pesyet nye mosicinumune cekto cito nyo kemütisyi, pesyoyecoto ye mosukukir cek omik.
41002021	“Puryo ci nye muce kwiyisye yokwontet kisic nyelel kunopci siret nye yoswaket, omnye ye kakwiy kuyunyoto, komuce yokwontet nyelel kupac siret nyo yoswaket kutok kuwoyit koŋnta.
41002022	Oŋnkupuryo mpo ci nye muce kuroŋnkyi finyonik ce mwonec wonkinek ce yoswak, omnye ye kakwiy kuyunyoto, komuce finyonik ce mwonec kuyeyi wonkinek co yoswak, kworon wonkinek oŋnkupa wuy finyonik. Puryo kot kuyunyo! Ceroŋnkyini komek ce mwonec wonkinek ce lelac!’’
41002023	Nteye kipesyetap Sapat, kuwo Yesu oko konomikyi kupunte mparosyekap nkanuk. Kucec konomikyi kuputot nkanuk.
41002024	Kumwoci Farasayek Yesu kule, “Käs pa! Omne sukwiri konomikuk ntarastinekap pesyetap Sapat?’’
41002025	Kuwekyi Yesu kumwoci cek kule, “Tompo kot asuman akwek mpo kisic kito nye kikwiy Tauti oko piko ce kipontokey om pesyet nye kipuryo kiy nye mokwam okoy kwam cek rupet?
41002026	Kiwo neto kowut kotap Yiyintet oŋnkunum kwam mukatyantet nyo kisoci kupoyit Yiyintet. Kikwiy neto kuyunyoto ye ki tisintet nyewo Apiyasar. Kunyo kuyu wule yunto ntarastinekyo, kipuryo ci nye kicecömncini kwam mukatyantanato, ntene tisintet nkit nye kyome. Ntene kwam Tauti yoto oŋnkukoci mpo pikyi ce kipontokey.’’
41002027	Yoto kumwoy Yesu kule, “Kicekon pesyetap Sapat sukuŋet kukalya cito, ntene kipuryo kot citany cito kupoyit Sapat.
41002028	Kunyo Weritap cito nye Mokoryontet nye poytoy mpo Sapat.’’
41003001	Yoto kuwo Yesu yec pesyet ake kotapkok. Kimite koyoto cito nye kime yewut.
41003002	Kurip piko alake ce kimite yoto kukäs topon Yesu kule sicekäs oŋnkomuce kusop cicoto ye pesyetap Sapat sukuŋet cewosontyi.
41003003	Kumwoci Yesu cicoto kime yewut kule, “Co ceyoŋe yu po tay.’’
41003004	Oŋnkuwekyikey piko kutepe kule. “Cömwec acek ntarastinekyo kyiy ne ye pesyetap Sapat? Cikalya nto ciwurta? Cisop sopontap cito nto cepakäc cipot?’’ Ntene kusisio cekto.
41003005	Kukäskästa Yesu kurotot cek tokol nye konyer, oŋnkukalya wuyinto oko solwontit nye kiponto. Kumwoci Yesu cicoto kule, “Yite yewuŋuŋ.’’ Kuyito yewunyi, yoto kusop yewunyi.
41003006	Kuŋetyo Farasayek kumiŋnto kupa saŋ oŋnkurwoc oko pikap Erote wule muktoy kunämnta Yesu oŋnkupakäc kume.
41003007	Kunomen Yesu oko konomikyi kupa okoy kupunto tapantap Tampayayetap Kalilaya. Kurup luket nyepo piko ce caŋ ce kikwone Kalilaya oko ce kikwone koretap Yuteya,
41003008	oko ce kikwone moŋetap Yerusalem, oko ce kikwone koretap Itumeya, oko ce kikwone koretap oyinetap Yortan pitonin, oko ce kikwone korosyekap moŋosyekap Tiro oko Siton. Kikwa picoto tokol wule mite Yesu omnye kikilim tukuk ce kikwiye.
41003009	Kucaŋit piko yoto koromun okoy kumwoci Yesu konomikyi kule kuyiytoci rapet nye kepure sukuŋet mente kot kuwunukto oŋnkukic piko neto.
41003010	Omnye kikikusop piko ce caŋ, kunyo kimite yoto piko ce kimnyontos kuwunuktotikey kule cepunte ye mite Yesu sukuŋet cenäm cetway.
41003011	Nteye kutoköse piko ce kiponto oyik Yesu, koputyi kukutuŋe yepo taynyi oŋnkuriryo kumwoy kule, “Yiku nyi Weritap Yiyintet!’’
41003012	Kuyete Yesu kumwoci konkolontyi oyik ce miyotec kule mente kot kumwayta kule neto kuŋo.
41003013	Kunomen Yesu kuwo kulaŋnta lakamet parak oŋnkukur kupetakey piko ce kimöce neto.
41003014	Yoto kukwey Yesu piko taman ok oyeny oŋnkutoci kaynet kukure kiyokik. Oŋnkumwoci kule, “Kakweyak akwek sukuŋet opur oko ani, kunyo mosoyoktok ape wamwaytate lokoywek,
41003015	mosonyoru kamukeywek ce okwete oyik.’’
41003016	Kaynokap kiyokik taman ok oyeny ce kikwey Yesu kucu; Simon nye kimulyi kaynet nyepo oyeny kukure Petero,
41003017	Yakopo oko mutakwam Yowana werikap Sepetayo (ce kimulyi kukure Poanerke nye poru kule, “Werikap ilat.’’)
41003018	Antereya oko Filipo, oko Paturumayo, oko Matayo, oko Tomas, oko Yakopo weritap Alufayo, oko Tatayo, oko Simon nyikanet nye poryecini korenyi,
41003019	oko Yuta Isikaryoti nye kiweckey kwek ŋomntoyin.
41003020	Yoto kunomen Yesu kuwo okoy ka. Koruruckey yec piko ce cäŋ okoy kupotyi ye mokwomis oko konomikyi.
41003021	Ntowo kulim pikap kamwa ŋalecato, kupa kule wocerip, omnye kimwowu piko kule, “Kopun met.’’
41003022	Kumwoy konetikap ntarastinek ce kikwone Yerusalem kule, “Ponto neto Pelsepul! Kunyo Pelsepul nye, Oyinot nyewo nyepo oyik nye kocini neto swamet sukuŋet kukwet oyik.’’
41003023	Yoto kukur Yesu piko kukwa ye mite neto oŋnkunet kumwoci tyonkocok kule, “Muce kulene Setani kukwetkey nkit?
41003024	Ye kapciwunekey oyeny poytoyisyet nyepo koret ake oŋnkuporyekey nkit kupote koronoto.
41003025	Nteye kapciwunekey oyeny piko cepo kayta ake oŋnkuporyekey kwicek nkit kupote kayata.
41003026	Kunyo ye kaŋet poytoyisyetap Setani kupciykey oŋnkuporyekey nkit, kupuryo kot komuce kot kuyo, ntene pote nyo kupok.
41003027	“Om ŋolyontet ake yec, puryo ci nye muce kot kowut kotap cito nye ponto swamet oŋnkunum tukukyi, tos pate ye kanyosyo kurat cito nyo ponto swamet sukuŋet komuc kowut kotap cicoto oŋnkunyapan tukukyi.
41003028	“Kumwowok ani akwek ŋalek cepo manta kule, cimuce cikalya piko miyotyonik tokol oko ŋalek alak tokol ce miyotec ce kaŋalal, nka kot kaŋalal aret cetya.
41003029	Ntene puryo kot cikolyoy mpo kisic ci ake tokol nye kaŋalale kwapi Muyet Nyetilil, omnye kakwiy cicoto miyotyonik cepo kenyis ce mopoku.’’
41003030	(Kimwoy Yesu kuyunyoto omnye kimwoy piko alake kule, “Ponto neto oyik ce miyotec.’’)
41003031	Yoto kupun kametitap Yesu oko mpo mutakwam, kwokuyoŋe saŋ oŋnkuyokto kukur kule kuco saŋ.
41003032	Kimite yoto piko ce caŋ ce kepur komut Yesu. Kumwoci cek neto kule, “Lim pa, mite komet oko mpo mutokwomet saŋ ce mociŋ.’’
41003033	Kuwekyi Yesu kumwoci kule, “Ŋo nye yeyomwani? Nto ŋo ce mpo yeyamwani?’’
41003034	Kukäsakästa Yesu kukäs piko ce kimite kepur komut neto, oŋnkumwoy kule, “Akäs pa, piko cu ce mpo yeyomwani oko mpo yeyamwani.
41003035	Omnye ci nye yiye ŋalek möce Yiyintet kule kwiy neto kunye yeyamwani nyoto oŋnku yeyomwani.’’
41004001	Kunetisye Yesu yec pesyet ake tampayayet tapan, yoto kukwa piko ce caŋ korurukyikey ye kimite okoy kulany Yesu rapet nye kimite tampayayet. Kimite yoto piko ce caŋ ce kepur yepo tampayayet tapan om koret okoy kupun tapantap peko, kumite rapet peko orit.
41004002	Kunet Yesu piko ŋalek ce caŋ kwiyisye tyonkocok, nteye kinetisyi kumwoci piko kule,
41004003	“Akäs pa! Kiwo citake wokukolsyo.
41004004	Nteye kimite kukolsyi, kusuci kupuswek alake aret tapan, kuterer toritek kwokwam.
41004005	Kusuci kupuswek alake kitawet ye kipuryo kot kumite teŋek ce yeme, yoto kutur kupityo lakwar omnye kipuryo kot kuponto tikityek ce kipa ŋony.
41004006	Ntono kumwok asista kupel kuyom kupotyo.
41004007	Kusuci kupuswek alake ye kimite kotok orit, kupityo kotok kwam kowurta kupotyo nye puryo kot kwiy kupuswek.
41004008	Ntene kusuci kupuswek alak ye kimite teŋek ce toponec, kutur kupityo oŋnkwiy ketit akenke kupuswek sosom; nto ake kwiy kupuswek tomonwokik lö, nto ake kwiy kupuswek pokol akenke.’’
41004009	Yoto kumwoy Yesu kule, “Ci nye ponto yitik ce limntoy, roke kulimnte.’’
41004010	Nteye kimite Yesu kwine nkit, kukwa ye kimite neto piko alake ce kilimntoy ŋalekyi oko kiyokikyi taman ok oyeny oŋnkutepe kule mwowu ne tyonkocok.
41004011	Kumwoci Yesu cek kule, “Kicekonok akwek oŋnket ŋalek ce wuŋotin cepo poytoyisyetap Yiyintet. Ntene om wule mite piko alak ce mite saŋ kuce mosukulim cekto ŋalek om tyonkocok,
41004012	sukuŋet, Kukästa oŋnkukästa, ntene oŋnkupuryo kot kuköse, kulimnta oŋnkulimnta, ntene oŋnkupuryo kot kusowu kunket, Nto kukostoy oŋnkunket, kuye kuwekyikey wule mite Yiyintet, sukukalya neto cekto.’’
41004013	Yoto kutepe Yesu cekto kule, “Tompo kot oŋnket akwek ŋalek ce mwowu tyonkoconi? Kunyo omuci kot oŋnket kulene ŋalek ce mwowu tyonkocok alake?
41004014	Kole kolintet lokoywekap Yiyintet.
41004015	Muce pesyet ake kusuci lokoywek aret tapan kulim picoto lokoywek, nteye kalim; yoto kuco lakwar Setani oŋnkunum ŋolyontet nye kacekol mukuleywekwa.
41004016	Kerkey piko alake oko kupuswek co kicekol teŋek cepo kitawet, coto kuce ye kotolime lokoywek kucäm lakwar om ŋerekwek
41004017	ntene nye puryo kot kowute mukuleywekwa orit, kunyo puryo kot kopure kuloyit, nteye kaco wuyinto nto toŋoŋutek kupo lokoywek kwasta lakwar.
41004018	Kerkey piko alake oko kupuswek co kicekol kotok orit, coto kuce piko co lime lokoywek,
41004019	ntene om kasoteywekap soponto nyepo pesyosyecu, oko corokyinotet nyepo mokoryontit oko tukuk alak cepo koret, kucut kunum lokoywek nye puryo kot kwiye kupuswek.
41004020	Ntene kerkey piko alake oko kupuswek co kicekol teŋek ce toponec, lime piko coto lokoywek, oŋnkucäm oŋnkwiy kupuswontet akenke kupuswek alak sosom, oŋnkwiy kupuswontet ake kupuswek alak tomonwokik lö oŋnkwiy ake kupuswek alak pokol akenke.’’
41004021	Kutosyikey Yesu kutepe cekto kule, “Sutu ra cito kenyis tarit oŋnkunäm pesenit kokupuye, nto mpo kotore tarit kwiririt ŋony? Puryo kot kusutu neto oŋnkukoci kuyoŋe meset nye yoŋe tarit parak?
41004022	Omnye puryo ŋolyo nye kicewuny nye puryo kot ceŋonye koyin kutok, oŋnkupuryo kiy nye kicetup cewuny nye puryo kot ceŋonye koyin kutok.
41004023	Kunyo, ci nye ponto yitik ce limnte, roke kulimnte!’’
41004024	Kumwoci Yesu yec cekto kule, “Olimnte topon ŋalek ce olime! Omnye koyoyeket nye oyoyekyini akwek piko alak kunye koyoyeket nye yunyoto nye mociyoyekwok mpo akwek, oŋnkyetoswok mpo kucaŋit.
41004025	Omnye cito nye ponto kunye mosicetosyi nyoto kucaŋit, nto cito nye puryo kot kuponto, nka mpo ce tukusic ce ponto mosicinumune.’’
41004026	Kutosyikey yec Yesu kumwoy kule, “Kerkey poytoyisyetap Yiyintet oko ci nye kole kupuswek mparen,
41004027	kurucikey ye komoy oŋnkukös ye koyek pet, kumite yoto kupuswek kuturu kupitos, oŋnkurok kupuryo kot kunkete neto kule yiyoktos kulene.
41004028	Teŋek nkit kuce kocini kupityo okoy kwek omik. Nyosyi kupityo kunyo sokek ceŋorŋor, ntekere kuyiy taptet, nto om letut kuwoŋnkyi kwiy kupuswek.
41004029	Nteye koruryo omik, kunäm cito rotwet oŋnkuwo wokusis omnye kopunto kisisyet.’’
41004030	Kutosyikey yec Yesu kumwoy kule, “Mocemwowu kule kerkey poytoyisyetap Yiyintet oko kiy ne? Tyonkocet oŋnkono nye mocemwowu sukuŋet ceroru cikerkeye?
41004031	Kerkey oko kupuswontetap ketit ake nye cekure kalitarit nye kisic kupël kupuswek alak tokol ce mite koret
41004032	nteye kocewu kupite kuwoyit kwek cemosi kupël ketik alak tokol, oŋnkupityo sarisyek ce woyec oŋnkukwa toritek kwokutec korikwa wuronokap ketoto.’’
41004033	Kumwoci Yesu piko lokoywekyi ce caŋ kwiyisye tyonkocok ce kerkey cutecu ce kimuc cekto kot konket ŋalek.
41004034	Kipuryo kot kumwoci neto piko ŋalek ye mnokwiyisye tyonkocok, ntene nteye kimite kwine nkit oko konomikyi kuye sukumwoci co ŋalek tokol ce mwowu tyonkocok.
41004035	Ntowo kupunto pesyonoto kosoleny, kumwoci Yesu konomikyi kule, “Onte cipe kyay tampayayet pitonin.’’
41004036	Yoto kunomen kupa oŋnkupakakta piko tokol. Kulany konomik rapet nye kimite Yesu kunyosyo kopure orit, kupetakey cekto yoto raposyek alak.
41004037	Ntene kuwus yomet nyewo koromun okoy kuwosyikey peko rapet kot kumac kunyiy peko.
41004038	Kimite Yesu yoto kukoru rapet let oŋnkutiye metinyi kito nyo cetiye metit. Kuŋet konomik kumwoci kule, “Mokoryontet, puryo kot köse nyi kule karik cepoku?’’
41004039	Kuŋet Yesu Kukos, oŋnkupolyi yomet kumwoci kule, “Sis yomet! Oŋnkitempes tampayayet!’’ Yoto kusis yomet oŋnkutempes tampayayet.
41004040	Kumwoci Yesu konomik kule, “Omne somuye? Tompo kot onyoru akwek koyenot?’’
41004041	Ntene kumuyo konomik koromun oŋnkuŋalal kwicek nkit kumwoy kule, “Ŋo nyun cici, nyi limncini yomet oko tampayayet?’’
41005001	Yoto kupa cek kway tampayayet pitonin okoy koretap Kerasenik.
41005002	Yoto pakenke ntowo kurekune Yesu rapet, kutuye cito nye kicone wule cemucini piko.
41005003	Kiponto cicoto oyik ce miyotec kunyo kiminye wule cemucini piko. Kipuryo kot kumite ci nye kimuce kot kurat cicoto, nka mpo ye kacerate nyororonik.
41005004	Omnye kikicerate nyororonik oko pinkonok aret ce caŋ ntene kuŋetye nyororonik oŋnkupirto kwiri pinkonok. Kunyo kipuryo kot kumite ci yec nye kiponto swamet kupël cicoto.
41005005	Kipurune cicoto komoy oko pet wule cemucini piko oko lakomosyek, sukuncoyoti oŋnkupakeke rwontok.
41005006	Nteye kimite cicoto kutokulow kisic, kukäs neto Yesu, yoto kulapat oŋnkoputyi yepo kerenkokyi kukutuŋnkyi;
41005007	oŋnkupol om kutit nyewo kumwoy kule, “Penteno ani ne nyi Yesu Weritap Yiyintet nyepo torot! Owolikey om kaynetap Yiyintet osomiŋ kule, mente kot ataŋanya!’’
41005008	Kimwoy kuyunyoto omnye kikimwoci Yesu neto kule, “Oyinot nye miyat, cone wule mite cici!’’
41005009	Yoto kutepe Yesu kule, “Cekure ne kayneŋuŋ.’’ Kuwec cicoto kumwoy kule, “Cekure kaynemwani, ‘Luket’ omnye ciku caŋ!’’
41005010	Yoto kusom cicoto kusaysay Yesu kumwoci kule mente kukwet oyik kupete koronoto.
41005011	Kimite ye kilekite yoto yeceytap nkururwenik ce kimite kwokete lakamet komos.
41005012	Kusom oyik ce miyotec kumwoci Yesu kule, “Kwetec cipe wociwut nkururwenik orit.’’
41005013	Kucömnci Yesu oyik kupa. Yoto kuŋete oyik ce miyotec cicoto oŋnkupa wokowut yeceytap nkururwenik ce kirice kupunto tokol elifunek oyeny. Kumwey kurway tokol wokoŋirte lakam wokosuci tampayayet, kupakäc peko kupok tokol.
41005014	Yoto kumwey kurway mesewek ce kyokisyi oŋnkupa wokumwaytat ŋalecato kumwoci piko cepo moŋet oko piko cepo soŋwek. Kukwa piko kwokukäs ŋalecato kakwiyokis.
41005015	Kukwa picoto okoy ye kimite Yesu, kwokunyor cicoto kiponto oyik ce caŋ kukepur ŋony kulakat nye kanyol kuŋomit topon. Yoto kumuyo piko tokol.
41005016	Kumwoci piko co koköse om konyekwa piko co kokwoni ŋalek ce kokwiyokis om wule mite cito nyo kiponto oyik oko ŋalek cepo nkururwenik.
41005017	Yoto kucec piko kusom kumwoci Yesu kuŋet kuwete koremwa.
41005018	Nteye kimite Yesu kulonye rapet kule onomen owecikey, kusom cicoto kiponto oyik kumwoci Yesu kule, “Kany cepetekey tukway!’’
41005019	Ntene kuyete kumwoci kule, “Iwo kaŋuŋ wule mite pikwok wemwoci ŋalek ce woyec ce kakwiwuŋ nyi Mokoryontet, oko kuyu wule karireniŋ kukalyiŋ.’’
41005020	Yoto kunomen cicoto kuwo wokupunte Tekapoli (moŋosyek taman) oŋnkuwo wokumwaytat ŋalek ce kokwici Yesu neto. Kukite koromun piko tokol ce kilim ŋalecato.
41005021	Kulany Yesu rapet kuco kwoy okoy kupun tampayayet pitoni. Yoto kukwa piko ce caŋ kwokorurukyikey ye kimite neto om yepo tampayayet tapan.
41005022	Kuco citake nye kipoytoy kotapkok nye kicekure Yairo. Nteye kotoköse cicoto Yesu, kukutuŋe yepo kerenkokyi,
41005023	oŋnkusom kusaysay kumwoci kule, “Mite cepnyu nye mnyone kasat karik kume; co cekemer yewuniyekuk sukuŋet kusop mente kume!’’
41005024	Yoto kunomen Yesu kupetakey cicoto. Kurup piko ce caŋ Yesu ce kikicoti neto om komoswokik tokol.
41005025	Kimite yoto korket ake nye kimnyan kusyen koromun kukwone korotik kuwany kenyisyek taman ok oyeny;
41005026	nye kikikuwoŋnkyi tukukyi tokol ce kiponto kukocini cepsakitisyek kule kunyaya; ntene puryo mpo akenke nye kimuc kot kukalya, ntene kutosyinikey pate porto okokoy.
41005027	Kikilim korkonoto yoto ŋalek ce nöme Yesu. Yoto kurup letutap Yesu,
41005028	oŋnkumwoy om moyenyi nkit kule, “Mpo ye katwaya ani pate sirenyi, mososop.’’
41005029	Yoto kunäm kutwa siretap Yesu. Kusop pakenke kusisio nye komokukwoni korotik, okoy kukäs neto nkit kule kosope porto nyo kwomnyoni.
41005030	Kunket Yesu pakenke om pornyi nkit kule kaweteno swamet. Kuwekyikey kukäs piko oŋnkumwoy kule, “Ŋo nyi kanäma kutwa siremwani?’’
41005031	Kumwoci konomikyi kule, “Puryo kot köse nyi piko cu kekiciŋ, kunyi mite yec tepe kule, ‘Ŋo nyi kanama kutwaya ani?’ ’’
41005032	Ntene kutosyikey Yesu kukäsakästa kule akäs ŋo nyi kakwiy ŋolyontoni.
41005033	Kunket yoto korkonoto ŋolyontet nye kakwiyakay om wule mite neto, kuco tay kupotanan nye komuy oŋnkoputyi kukutuŋe yepo kerenkokap Yesu oŋnkumwoci ŋalek tokol cepo manta.
41005034	Kumwoci Yesu korkonoto kule, “Cepnyu, kokusopiŋ nyi koyeneŋuŋ; kunyo wecikey om kalya oŋnkuwesop okokoy.’’
41005035	Nteye kimite Yesu tokuŋolole, kukwa piko alake ce kikwone kotap poytoyintet nyepo kotapkok oŋnkwokumwoci cicoto kule, “Kame cepŋuŋ Kunyo mente tayim yec konetintet.’’
41005036	Ntene kukwes Yesu ŋalecato komwowu picoto, oŋnkumwoci Yairo kule, “Mente omuy, yen pate.’’
41005037	Yoto kuyete Yesu piko alak tokol mapetakey neto, ntene kupetakey pate Petero oko Yakopo oko mutakwam Yowana.
41005038	Kupunto cekto kotap cicoto kinyewo nyepo kotapkok. Yoto kukäs Yesu rirek cepo piko ce kincoytos kwome mnyat koromun.
41005039	Kuwo Yesu koto orit oŋnkumwoci piko kule, “Omne soselelen kuyunyi? Omne sorirye! Puryo kot kume lekwet koru, pate!’’
41005040	Kurori piko tokol kurorci neto. Kukwet Yesu piko tokol ce kimite koto orit kupa saŋ, oŋnkukwer kwanitap lekwet oko kamet oko konomikyi somok okoy koto nye kimite lekwet.
41005041	Kunäm Yesu yewutap lekwet oŋnkumwoci kule, “Talisa kaum.’’ Nye mwowu kule, “Cepi miniŋ, kumwowuŋ ani kule ŋet yony.’’
41005042	Yoto pakenke kuŋet cepoto kuyo oŋnkuwesetot. (Kiponto cepoto kenyisyek taman ok oyeny.) Ntowo kwiyakay ŋolyontonoto; kukite piko koromun.
41005043	Ntene kunkolontyi Yesu kumwoci cek kule puryo kot kuroke kunket citake tokol ŋalecu, oŋnkumwoci cek kule, “Okoci cepoto kito nye mokwam.’’
41006001	Kunomene Yesu wuloto kuwo kuketitakey okoy kupunto moŋetap koremwa Nasaret, kurup konomikyi neto.
41006002	Nteye kipesyetap Sapat kucec Yesu kunetis om kotapkok. Kimite yoto piko ce caŋ, ntowo kulim cekto ŋalek ce kimwowu; kukite tokol oŋnkutep kumwoy kule, “Kinyorta ono cici ŋalecu? Kinyor ŋomnononi kulene? Oŋnkwiye kulene ŋalecu po kakitat?
41006003	Puryo kot ku koswetintetap pawunek neto nyitenyi nye weritap Mariyam, nto mpo mutakwam ku Yakopo oko Yose oko Yuta oko Simon? Puryo kot ku mpo cekwam cek cu cepontekey acek ceminye tokol?’’ Yoto kutay cek Yesu.
41006004	Kumwoci Yesu cek kule, “Ciyweye workoyo om wulyo ake tokol, ntene puryo kot ciyweye om moŋenyi, oŋnkupuryo kot kuyweye pikap arenyi oko cepo kamwa.’’
41006005	Kipuryo yoto kot kwiy Yesu tukuk cepo kakitat om wuloto, ntene kukemer yewuniyekyi piko ce ŋeri ce kimnyontos kusop kusopco.
41006006	Kokite Yesu koromun, omnye kipuryo kot kuponto cek koyenotet. Yoto kuwo Yesu kunetat piko kupunte kestonik tokol ce kilekite wuloto.
41006007	Kukur Yesu konomik taman ok oyeny kukwa koruruckey wanak, oŋnkuyokto cek kupa saŋ kupetate oyeny oyeny. Kukoci kamukeywek kupayta oyik ce miyotec,
41006008	Oŋnkumwoci kunkolontyi kule, “Monte cenäm mukatya, nto mpo lolonik cepo pesanik.
41006009	Alac kweyonik ntene monte cilac sirok oyeny.’’
41006010	Kumwoci yec kule, “Ye kowut kotake kuyu tö, opurune koyoto pate okoy onomene moŋonoto.
41006011	Nteye kopunte wule puryo kot kuŋerekyok nto kutay molimwok pikap wuloto ŋalek, onomen apete moŋonoto oŋnkupukyi tertit nyepo kerenkokwok, sukuŋet kwek kasowunot om wule mite picoto.’’
41006012	Yoto kunomen cekto kupa wokwomnci piko lokoywek kule, misyini kurenynkey piko kwasta miyotyonikwa.
41006013	Kukwet cek oyik oŋnkuŋape mwayta piko ce caŋ ce kimnyontos kusop kusopco.
41006014	Yoto kilim kinko Erote ŋalecato tokol, omnye kitok kaynetap Yesu ceŋalale om koret wulyo tokol. Kumwoy piko alak kule, “Kuŋet kotutune met Yowana potisonintet kunyi mite kwiyiyis swamet nye ponto kwiye ŋalecu.’’
41006015	Kumwoy mpo piko alake kule, “Eriya nyitenyi.’’ Kumwoy alake kule, “Workoyo nyi nye kerkey oko workoyikap keny.’’
41006016	Nteye kotolime Erote ŋalecato, kumwoy kule, “Yowana Potisonintet nyitenyi nyo kyomwoytoy ani ceyep katit nye kokotutune met yec!’’
41006017	Omnye Erote nyitenyi kunyo kimwoytoy cenäm Yowana oŋnkyerat cekerta mopusi. Kikwiy Erote kuyunyoto omnye kisac ŋalekap Erotiya nye kikorketap mutakwam Filipo nye kimut neto kwek korkenyi.
41006018	Kunyo kimwocini Yowana Erote kwak okokoy kule, “Puryo kot kumisyini kot müt nyi korketap mutokwomet!’’
41006019	Kunyo kisenkere Erotiya Yowana koromun, kusyeme kule apar neto kume, ntene kipuryo kot komuce.
41006020	Omnye kiyweye Erote Yowana omnye kinkete kule neto kunye ci nye topon nyepo manta nyetilil, kunyo kiripe topon koromun, kilimntoy Erote ŋalekap Yowana ce kimwowu nka kot kimuye ye kalim ŋalekyi.
41006021	Nto mite pesyet ake, kunyor Erotiya poroyinto. Omnye kikwiy Erote sakwet nyepo pesyenyi nye kiceye kwici pikyi poytoyik ce woyec oko sikarek ce woyec cepo poryet oko piko ce woyec kantoyik cepo Kalilaya.
41006022	Yoto kuco ceptap Erotiya koto orit oŋnkutum, okoy kuŋerec Erote oko toyekyi ce kimite kukepur tokol. Kumwoci kinko Erote cepoto kule, “Möce kule akoniŋ ani kiy ne?
41006023	Mosokoniŋ kiy ake tokol nye kesomo ani.’’ Kuwalkey aret ce caŋ kumwoci cepoto kule, “Kokurtowuŋ kule mosokoniŋ kiy ake tokol nye kesomo nka mpo kwenutap kereryantetap koret nye opoytoy ani.’’
41006024	Yoto kumiŋnto cepoto kuwo wokutepe kamet kule, “Mosom kiy ne?’’ Kuwekyi kamet kumwoci kule, “Som cekoniŋ metitap Yowana Potisonintet.’’
41006025	Kuwo cepoto kusartakey lakwar okoy wule mite kinko oŋnkusom kumwoci kule, “Omöce kono ani nyi yawut pakenke om yuteyu sanit nye mite orit metit nyepo Yowana potisonintet!’’
41006026	Kunyer kinko kumwontyi ŋalecato korumun, ntene kipuryo kot komuce kot kuyete cepoto, omnye kikikowalkey om konyekap toyekyi tokol.
41006027	Kuyokto yoto pakenke Erote sikorintet nye ripsi kuwo wokusut metitap Yowana. Kuwo sikorintet okoy mopusi oŋnkuwo kuyep metitap Yowana,
41006028	oŋnkusut metit nye mite sanit oŋnkuco kukoci cepoto, kunäm nyo oŋnkukoci kamet.
41006029	Ntowo kulim konomikap Yowana ŋalecato, kukwa kwokusut musyontetap Yowana wokumuci mwenet.
41006030	Kuweckey kiyokik okoy kwokutuyo oko Yesu, oŋnkwokumwoci tukuk tokol ce kukwiy oko ŋalek ce kukunet cekto.
41006031	Kimite yoto piko ce caŋ ce kikwoni cut kupeti cut okoy kupotyi Yesu oko konomikyi poroyinto ye mokwomis. Kumwoci Yesu konomik kule, “Akany cipe acek nkit wule po surukwenet sukuŋet womuny akwek kuminiŋ.’’
41006032	Kulany cekto rapet kwicek nkit oŋnkupa okoy surukwenet.
41006033	Ntene kukäs piko ce caŋ ye kipeti cek oŋnkunket wule kotokyikey. Yoto kupete piko kerenkok, ce kikwone moŋosyek tokol kusartakey okoy wokunyosyo kupunto kutompo kot kupunto Yesu oko konomik.
41006034	Ntowo kurekune Yesu rapet, yoto kukäs neto luket nyepo piko ce caŋ, nteye kotoköse kurire kukalya omnye kikerkey picoto kecir ce puryo kot kuponto mesewo. Yoto kucec Yesu kunet cek kumwoci ŋalek ce caŋ.
41006035	Nteyu kowo kwimen koret, kukwa konomik ye mite Yesu oŋnkumwoci kule, “Nteyu kokwimen koret, kunyi surukwen wuli ce mite.
41006036	Yomis mwoci piko kupecikey, kupa kestonik oko soŋwek ce lekitec sukuŋet wokuceŋat kwalat nkit omik ce mosukwam.’’
41006037	Kuwekyi Yesu kumwoci cek kule, “Okoci akwek nkit kiye mokwam.’’ Kutepe cek Yesu kule, “Moce nyi kule cipe acek wokyal mukatinek ce muce kyale silinkinek pokolwokik amwan oŋnkyepaye picu?’’
41006038	Kutepe Yesu cek kule, “Oponte akwek mukatinek ata? Ape ra wakäs.’’ Nteyu kowo kunket wule tento, kumwoy kule, “Ceponte mukatinek mut oko purpurunek oyeny.’’
41006039	Kumwoci Yesu konomik kuyiyta koruruckey piko tokol oŋnkopure suswek nye nyolilec.
41006040	Yoto kopur piko kutetkey kupetate alake pokol nto alak konom.
41006041	Kunäm Yesu mukatinekey mut oko purpurunek oyeny oŋnkunyal torot oŋnkusomnci kukasta Yiyintet, oŋnkupetec mukatinek oŋnkukoci konomikyi kupcici piko. Yoto kupciyta neto purpurunek kuyem piko tokol.
41006042	Kwomis piko tokol okoy kupiyoŋis.
41006043	Yoto koruruc konomik mukatinek oko purpurunek ce koŋet okoy kunyiy kisok taman ok oyeny.
41006044	Nto coŋinto nyepo piko ce kikwam mukatinek oko purpurunek kuce piko moronik ce kipuntoy elifunek mut.
41006045	Yoto pakenke kumwoci Yesu konomikyi kulany rapet kway tampayayet pitonin kontowonu kupa okoy moŋetap Pesusayita ye tokumite neto kuyomise piko kupecikey.
41006046	Nteyu kowo kuyomis konomik, kunomen kwine nkit kuwo kulaŋnta lakam wokusom.
41006047	Ntowo kupunto komoy, kimite yoto rapet kukopunto kwenutap tampayayet, kumite Yesu kwine nkit wule po koret.
41006048	Yoto kukäs neto kule mite konomikyi kataŋany kuwulye kukwonye rapet omnye kiwuse yomet kuketu cekto kukwa let. Ntowo kupunto komoy karik kuyec koret, kuco Yesu wule mite cek kutyikonu peko parak, yoto kutil kukeyte cekto.
41006049	Ntene kukäs cek kutyikoti peko parak, kusot oŋnkupol kuncoy kule, “Oyinot nyi!’’
41006050	Omnye kimuyo cek tokol yu kowo kukäs Yesu. Kuŋololyi Yesu pakenke cek kumwoci kule, “Otitir! Ani nyo, monte cemuye!’’
41006051	Kulany Yesu rapet nye kimite cekto; yoto pakenke kusis yomet. Kokite konomik oŋnkumuyo koromun kupotpotenis.
41006052	Kipuryo kot kusow cek konket ŋalek ce nöme ŋalekap mukatinek kule poru ne. Kipuryo kot konket mpo kisic kule poru ne.
41006053	Kupete cek rapet kway tampayayet okoy kupunto koretap Kenesaret wule kiwo kurotyi rapet.
41006054	Nteye kimite kurekune rapet, yoto pakenke kunket piko Yesu.
41006055	Kurway piko kupunte koronoto tokol kupa wokukonopune kwiririnek piko ce mnyontos okoy kupun wule mite Yesu om wulyo tokol wule kalim cek kule mite Yesu wuloto.
41006056	Nto om wulyo tokol wule kiwo Yesu, soŋwek oko moŋosyek oko kestonik. Yoto kukwer piko pikwa ce mnyontos okoy motaponik oŋnkusom cekto Yesu kule kucömnci piko ce mnyontos kunäm mpo pate kototyetap sirenyi. Kusopco piko tokol ce kinäm kutwa sirenyi.
41007001	Korurukyikey ye kimite Yesu Farasayek oko konetikap ntarastinek ce kikwone Yerusalem.
41007002	Yoto kukäs cek kule omisye konomikyi yewuniyek ce murwonec, coto kuce yewuniyek ce puryo kot ciwun.
41007003	Omnye kirupe Farasayek oko Yutayek tokol ntarastinek ce kinet cek mpo kukomwa nye puryo kot kwomisyi okoy ye kakowun topon yewuniyek om aret nye roke.
41007004	Oŋnkupuryo kot kwome kiy nye kocesutune motepo okoy ye keciwon kunyo. Kirupe cek mpo ntarastinek alak ce caŋ ce kicinet. Kuyu, ciwun topon cikomponik oko terenik oko sapuryanikap tayok oko kwiririnek.
41007005	Yoto kutepe Farasayek oko konetikap ntarastinek Yesu kule, “Omne yu puryo kot kurupe konomikuk ntarastinekap keny ce kikonec mpo kukonyo, omnye omisye yewuniyek ce murwonec ce puryo kot ciwun?’’
41007006	Kuwekyi Yesu kumwoci cek kule, “Po manta ŋalek ce kiŋor Isaya ce nömok akwek! Oyiku kaperperot, kuyu wulo kisilyo kumwoy kule, ‘Mwowu Yiyintet kule, Yweyo ani picu om kutuwakwa pate, ntene mitowune mukuleywekwa wule low om wule omite ani.
41007007	Puryo kot kuponto cek latik kusaya ani, omnye nete cek ntarastinek ce kikwiye piko kuyunye po ntarastinekyoto Yiyintet!’ ’’
41007008	Kumwoy Yesu kule, “Otoye akwek mayiy ntarastinekap Yiyintet, oŋnkorup oywey ntarastinek cepo pikap keny.’’
41007009	Kutosyikey Yesu kumwoci cek kule, “Oponte akwek ŋomnonet nyewo om wule otoytoy ntarastinekap Yiyintet, kule siceŋet cerup ŋalekwok cepo keny!
41007010	Omnye kimwoy Moses kule, ‘Ywey kon oko komet. Nto ci nye cupe kwan oko kamet, kumisyini nyoto kume.’
41007011	Ntene onetisyi akwek omwowu kule, ye ponto cito kito nye muce kwiyisye kukalya kwan oko kamet, ntene oŋnkumwoy kule, ‘Karupon nyi’ (nye poru kule po Yiyintet nyi).
41007012	Kunye cikolyoy cicoto mente kukalya kwan oko kamet.
41007013	Om ŋalek ceyucoto kuye owurtoy akwek ŋolyontetap Yiyintet om ŋalekwok cepo keny ce oneti piko alak. Oŋnkumite mpo ŋalek alake ce caŋ ceyucutecu ce oyiye akwek.’’
41007014	Kukur Yesu yec piko kukwa ye mite neto, oŋnkumwoci kule, “Olimwo ani pa akwek piko tokol oŋnkonäme ŋalecu mukuleywekwok.
41007015	Puryo kot ku kito nye cone saŋ nye kam cito nye muce kot kowurta cito kumiyatit. Ntene kito nye cone mukuleyto orit kunye wurtoy cicoto kumiyatit.
41007016	[Kunyo roke olimnte ye oponte yitik ce olimnte!]’’
41007017	Nteyu kowo kuwete Yesu ye kimite piko oŋnkuwo okoy koto orit, kutepe konomikyi neto ŋalek ce poru tyonkoconoto.
41007018	Kumwoci Yesu cek kule, “Tompo kot osowu mpo akwek okoy kunyi kuyu piko alak? Kule puryo kot ku kito nyo cone saŋ kwam cito nye muce kot kowurta cito kumiyatit.
41007019	Omnye puryo kot kowute mukuleynyi orit, ntene wute moyenyi oŋnkupa kumiŋnto saŋ.’’ (Yoto kumwoy Yesu kule toponec omik tokol.)
41007020	Kutosyikey Yesu yec kumwoy kule, “Ŋolyo nye cone mukuleytap cito nye wurtoy cito kumiyatit,
41007021	omnye kwone kasoteywek ce miyotec mukuleytap cito orit, kuyu corokyinotetap koruk, corsyet, porisyet, sakwayanat,
41007022	corokyinot, ŋomset, kaperperisyo, makatet nye miyat, koŋ nye miyat, ŋalek ce miyotec, menon, silotet, perperyet.
41007023	Ŋalecutecu tokol miyotec kuce kwone mukuleytap cito orit oŋnkowurtoy cito.’’
41007024	Yoto kunomen Yesu om wuloto okoy kupunto koret nye lekite moŋetap Tiro. Kuwo koto ake orit, nye kipuryo kot kumöce kule konket citake tokol kule mite neto wuloto, ntene kipuryo komuc kot kuwunynkey.
41007025	Yoto pakenke kulim korket ake nye kiponto cepnyi nye kiponto oyinot nye miyat kule mite neto wuloto. Kuco pakenke oŋnkoputyi kukutuŋe yepo kerenkokap Yesu.
41007026	Korkonoto kunye Kirikin nyepo Foyinisiya om koretap Siriya. Kusom korkonoto Yesu kule kukwetyi cepnyi oyinot nye kiponto.
41007027	Kuwekyi Yesu kumwoci kule, “Kany cenyosye cepay kupiyoŋ lekok kunyo, omnye puryo kot kuroke cinum omikap lekok oŋnkyewirci ŋokik.’’
41007028	Kuwec korkonoto kumwoy kule, “Mokoryontet, yunyoto, ntene nka mpo ŋokik ce mite meset ŋony kwome omikap lekok ce lelektoy!’’
41007029	Yoto kumwoci Yesu kule, “Om ŋolyontoni kewec nyi mwowu, nomen iwo koŋuŋ, kaŋet oyinoto kuwete cepŋuŋ’’
41007030	Kunomen korkonoto kuwo ka, wokunyor lekwet kumite koru kwiriri kukosop kuwete oyinoto cepoto.
41007031	Kunomene Yesu koretap Tiro oŋnkuwo kupunte Siton okoy kupunto tampayayetap Kalilaya oŋnkuwo kupunte aretap kwenutap Tekapoli (moŋosyek taman).
41007032	Yoto kusut piko alake wule mite Yesu citake nye kiminy kunämakay kutit nye puryo kot komuce kuŋalal, kusaysay picoto kusom neto kule kukemer yewuniyekyi cicoto.
41007033	Kunäm Yesu cicoto oŋnkukwer tapan kwine nkit, oŋnkowute mornenyi yititap cicoto kuŋutyi oŋnkutwa ŋelyepta.
41007034	Kunyal Yesu torot oŋnkumuny komuŋnto nyewo, oŋnkumwoci cicoto kule, “Epapata.’’ (Nye mwowu kule, “Kuyotokis yitik.’’)
41007035	Yoto pakenke kuyotokis yitikap cicoto, oŋnkutyak ŋelyepnyi kucec kuŋalal topon.
41007036	Kumwoci Yesu kunkolontyi cek tokol mente kumwoci citake tokol ŋolyontoni. Nteyu kowo kutosyikey Yesu kumwoci kunkolontyi kuket cekto, mpecek kutosyikey kumwaytat.
41007037	Kukite koromun piko tokol ce kilime oŋnkuŋalale kumwoy kule, “Kakwiy tukuk ce toponec, kokusop kot kulimnta piko ce kimiŋitu, oŋnkuŋalal piko ce kinomokis kutuwak.’’
41008001	Nto om letutap pesyos ce ŋeri, koruruckey yec piko alake ce caŋ koromun okoy komokuponto omik ce mokwam. Kukur Yesu konomikyi oŋnkumwoci kule,
41008002	“Orire ani okolyoy picu, omnye pesyosyek somok yawut opontekey oko cekto kunyo puryo kot kuponto omik ce mokwam.
41008003	Kunyi ye komwoci kupecikey nye puryo kot apay, mosukumistot ye peti om aran, omnye kwone alake wule low.’’
41008004	Kuwekyi konomikyi kumwoci kule, “Nyortoy ono citake omit ce muce kot kupaye picu tokol om surukwenoni?’’
41008005	Kutepe Yesu cek kule, “Oponte akwek mukatinek ata?’’ Kuwec konomik kumwoy kule, “Ceponte mukatinek tisap.’’
41008006	Kumwoci Yesu piko tokol kopur ŋony, oŋnkunäm, mukatinekey tisap, oŋnkusomnci kukasta Yiyintet oŋnkupetec oŋnkukoci konomikyi kupcici piko, kunäm co oŋnkupcici piko tokol.
41008007	Kiponto cek mpo purpurunek tukusic ce minkec. Yoto kusomnci Yesu mpo purpurunekey kukasta Yiyintet oŋnkumwoci konomik kupcici piko purpurunek.
41008008	Yoto kwomis piko tokol okoy kupiyoŋis. Ntowo kupok koruruc cek kisok cewoyec tisap ce nyitotin omik ce koŋet.
41008009	Kipuntoy piko tokol ce kyomis ce kirice elifunek amwan. Ntowo kupok, kuyomis Yesu piko kupecikey.
41008010	Yoto pakenke kulany Yesu rapet oko konomikyi oŋnkupa okoy koretap Talmanusa.
41008011	Yoto kukwa Farasayek alake, oŋnkucec kutintentyin oko Yesu. Kusyem cek kule celotu neto kumwoci kule kwiy pelutyet nyepo kakitat nye cone torot nye poru swametap Yiyintet.
41008012	Komuny Yesu komuŋnto nyewo, oŋnkumwoy kule, “Omne sukumoce piko cepo pintap pesyosyecu pelutyet nyepo kakitat? Komwowok ani akwek ŋalek cepo manta kule, puryo pelut nyepo kakitat nye cimuce kot ciporci piko cepo pintap pesyosyecu.’’
41008013	Yoto kulany Yesu yec rapet kuwo kway tampayayet pitonin oŋnkupokokyi cek yoto.
41008014	Kuyutye konomik manäm mukatinek, ntene kiponto mukatyantet akenke pate om rapet.
41008015	Yoto kucec Yesu kusow cek kumwoci kule, “Oripkey akwek mumarekap Farasayek oko mumarekap Erote.’’
41008016	Kucec konomik kurwoc kwicek nkit kumwoy kule, “Komwoy kuyunyi so omnye moceponte acek mukatya?’’
41008017	Kunket Yesu ŋalek ce kiŋolole cekto, yoto kutepe kule, “Omne saŋalal akwek nkit omwowu kule moceponte mukatya? Tompo so kot osowu akwek okoy kunyi? Kerotiŋ kasoteywekwok?
41008018	Oponte akwek konyek ntene puryo kot oköste? Oponte yitik ntene puryo kot olimnte? Ntene puryo kot osoti akwek,
41008019	yo kyopeteci ani mukatinek mut aŋnkapaye piko elifunek mut? Kyoruruc akwek yoto kisok ata ce nyitotin omik ce koŋet?’’ Kuwec konomik kumwoy kule, “Kiciruruc kisok taman ok oyeny.’’
41008020	“Nteyo kyopeteci ani mukatinek tisap aŋnkapaye piko elifunek amwan? Kyoruruc akwek yoto kisok ata cewoyec cepo omik ce koŋet?’’ Kuwec konomik kumwoci kule, “Kiciruruc kisok tisap?’’
41008021	Kutepe Yesu cekto kule, “Kunyo tompo kot osowu akwek so okoy kunyi?’’
41008022	Yoto kuwo Yesu oko konomik okoy kupunto Pesusayita. Kureton piko alake cito nye korat okoy ye kimite neto; oŋnkusom picoto neto kunäm kutwa cicoto.
41008023	Kunäm Yesu cicoto yewut oŋnkukwer kuwo moŋet saŋ. Nteyu kowo kuŋutyi neto konyekap cicoto, kunam konyek oŋnkutepe kule, “Kekäs nyi kitake?’’
41008024	Kukästa cicoto kunyal parak oŋnkumwoy kule, “Oköse piko ce pesetoti ce kerkey oko ketik.’’
41008025	Yoto kunäme Yesu yec yewuniyekyi konyekap cicoto, kutitir cicoto kuŋany konyekyi, yoto kusopco konyekyi kukästa topon okoy kukäs mpo kiy nye mite wule low.
41008026	Kumwoci Yesu cicoto kuwo ka oŋnkunkolontyi kumwoci kule, “Mente kot aketitekey awo moŋet yec.’’
41008027	Yoto kunomen Yesu oko konomikyi kupa kupunte soŋwek ce kimut koretap Kayisariya nyepo Filipi. Nteye kimite cekto kupeti om aran, kutepe Yesu konomik kumwoci kule, “Mwowu piko kule oyiku ani ŋo?’’
41008028	Kuwekyi konomik kumwoci kule, “Mwowu piko alake kule yiku nyi Yowana potisonintet. Kumwowu piko alake kule, yiku nyi Eriya. Nto alak kumwowu kule yiku nyi akenke om workoyikap keny nye kokotutune met!’’
41008029	Kutepe Yesu cek kule, “Nto akwek, omwowu akwek kule oyiku ani ŋo?’’ Kuwec Petero kumwoy kule, “Yiku nyi Kristo nye ŋapanet.’’
41008030	Yoto kumwoci Yesu kunkolontyi cek kule, “Monte cemwoci citake tokol kule neto ku ŋo.’’
41008031	Kucec Yesu kunet konomik kumwoci kule, “Mosukutaŋany weritap cito toŋoŋutek ce caŋ koromun, oŋnkutay poyik oko tisik cewoyec oko konetikap ntarastinek. Mosicepakäc kume, nteye pesyet nyepo somok ciŋet kotutune met.’’
41008032	Kumwoy Yesu ŋalecato kutor kulim cek tokol. Yoto kunäm Petero Yesu yewut oŋnkukwer tapan oŋnkusow kupolyi kumwoci kule, “Mente taŋalale ŋalecu.’’
41008033	Ntene kuwekyikey Yesu kukäs konomikyi; oŋnkupolyi Petero kumwoci kule, “Wete yu omite ani nyi Setani: Puryo kot kupo kasoteywek cekuk Yiyintet, ntene po piko!’’
41008034	Yoto kukur Yesu piko tokol wanak oko konomikyi kukwa ye mite neto oŋnkumwoci kule, “Ye möce citake tokol kule anama cepetekey ani, kumisyini kunyilkey nkit oŋnkutor murtowontenyi oŋnkuco cokunama cepetekey ani.
41008035	Omnye ci ake tokol nye möce kule osop soponnyi, kupote cito nyoto soponnyi, nto ci ake tokol nye kepot soponnyi omnye kacäm ani oŋnkucäm lokoywek ce toponec, kunye mosukusop cito nyoto soponnyi.
41008036	Nyoru ra cito latik ne ye keyum tukuk ce mite koret tokol kumukul oŋnkwarantakey nkit? Puryo kot kuyunyo mpo kisic!
41008037	Puryo kot kumite kiy nye muce kukon cito kwale soponnyi.
41008038	Kunyo ye kelilan ci ake tokol om wule omite ani oŋnkulilontyi ŋalekwani om pesyosyecu po piko cepo pinta nye puryo kot kuponto koyenot oŋnkupic ce ponto miyotyonik, mosukulilontyi mpo Weritap cito cicoto ye kaco om woyintap Papanyi, ye contoykey malaykanik ce tililec.’’
41009001	Yoto kumwoci Yesu cek kule, “Komwowok ani akwek ŋalek cepo manta kule, mite yuteyu piko alake ce keyoŋ ce puryo kot kupoku okoy ye kakäs cekto poytoyisyetap Yiyintet kuconi om kamukeywek.’’
41009002	Nto om letutap pesyosyek lö, kukwer Yesu Petero oko Yakopo oko Yowana kupa tulwet parak kwicek nkit. Nteye kimite cekto kuköse om konyekwa, kuwäl Yesu tonnyi om taymwacek.
41009003	Yoto kuweckey sirokyi kulekececis kulelakitu koromun, nye puryo ci nye kowunin koret tokol nye muce kowun kulelakitu kuyunyoto.
41009004	Yoto kukäs konomik coto somoku Moses oko Eriya kuŋolole oko Yesu.
41009005	Kuŋalal Petero komwoci Yesu kule, “Konetintet kiy nye topon omnye cemite acek yuteyu, kunyo kany cetec acek kisarinek somok, mokwek ake nyeŋuŋ, kupoyit ake Moses, kupoyit ake Eriya.’’
41009006	Kiŋalal Petero kumwoy ŋalecato omnye kipuryo kot kunkete ŋalek ce kimwowu, omnye kimuyo cek koromun.
41009007	Yoto kuco polyet oŋnkulum cekto rurwet, yoto kucone kutit polyet orit kuŋalal kumwoy kule, “Nyi kunye Werimwani camanet, olimnci neto!’’
41009008	Kumolmolen pakenke kukäsakästa konomik, ntene kipuryo kot kukäs citake tokol wokwek Yesu nkit nye kipontokey oko cekto.
41009009	Nteye kimite cek tokol kurekune tulwet, kunkolontyi Yesu kumwoci cek kule, “Monte cemwoci citake kito nye kokäs akwek okoy ye kaciŋet kotutune met weritap cito.’’
41009010	Kucäm cek kurip ŋalek ce kumwoci Yesu. Ntene nteye kimite cek kwicek nkit kuŋalal kumwoy kule, “Mwowu ne ŋolyontoni kumwoy kule, ‘Citutune met’ ’’
41009011	Yoto kutepe cek Yesu kule, “Omne sukunete kumwowu konetikap ntarastinek kule, Eriya nye nyosyi kuco?’’
41009012	Kuwekyi Yesu kumwoci cekto kule, “Manta, Eriya nye nyosyi kuco cokusat kwitita kunyol tukuk tokol. Ntene omne sukumwowu silutekap Yiyintet kule mosukutaŋany Weritap cito koromun oŋnkyetay?
41009013	Kunyo komwowok ani akwek kule kico Eriya keny, kunyo kikwici piko neto tukuk ce möce cek kuyu wulo mwoytoy silutekap Yiyintet ŋalek ce nöme neto.’’
41009014	Ntowo kukwa cekto okoy kupun wule kimite konomik cut, kwokunyor kupontokey co piko ce caŋ oko konetikap ntarastinek ce kimite kutintentyintos oko konomik.
41009015	Yoto pakenke ye kotoköse piko Yesu kukite koromun oŋnkurway kupa ye mite neto wokusupay.
41009016	Kutepe Yesu konomikyi kule, “Ŋal ne cu kotintentyintosi akwek oko cekto?’’
41009017	Kuwec cito akenke nye kimite kwenutap piko kumwoy kule, “Konetintet, kokweru ani werinyu kuco wule mite nyi, omnye ponto oyinot nye miyat nye kinäm nye puryo kot komuce kot kuŋalal.
41009018	Ye kanäm kumilyini ŋony oŋnkukapus pukantet, oŋnkunyiy kelak, oŋnkuyam porto tokol. Kunyo kosom ani konomikuk kule kukwetyi oyik, ntene puryo kot komuc kot kukwet.’’
41009019	Kumwoci Yesu cekto kule, “Opo! Akwek pikap pinta nyepo pesyosyecu ce puryo kot kuponto koyenot! Mosopur ani oko akwek okoy oyu? Sutu werit kuco yu omite ani!’’
41009020	Yoto kusut cek lekwanato kuco ye kimite Yesu. Nteye kotoköse oyinotonoto Yesu, kunäm weroto kumilyi ŋony kumilmil oŋnkukapus pukantet.
41009021	Kutepe Yesu kwan kule, “Kikowany pesyos ce tya kunöme kuyunyitenyi?’’ Kuwec kwan kumwoy kule, “Kuceke ku lekwa nye miniŋ.
41009022	Kunyo kisyem porto aret ce caŋ kule apakäc, omnye wircini wule mite mata, oko peko orit. Ntene ye muci nyi yici kitake rirenec kalyec acek.’’
41009023	Kuwec Yesu kumwoci kule, “Omne semwowu kule, ‘Ye muci nyi?’ Mukoktos kiy ake tokol om wule mite ci nye keyen.’’
41009024	Yoto pakenke kuŋalal kupol kwanitap lekwet kumwoy kule, “Oyeni ani! Kalya ye moponte koyenot nye yeme.’’
41009025	Yoto kukäs Yesu kule mite kukwoni kotosyinikey piko ce caŋ, kupolyi neto oyinot nye miyat kumwoci kule, “Komwowuŋ ani nyi oyinot nye nöme cito kumiŋit kunämakay kutit kule, ŋete lekwani, ntene mente toketyikey yec!’’
41009026	Kunäm oyinoto lekwet kupol oŋnkupirto kumisto oŋnkuŋete kuwo. Yoto kwiyiytakey lekwet musyo nye kame, okoy kumwoy ci ake tokol om yoto kule, “Kame’’.
41009027	Kunäm Yesu yewutap lekwet kukalya kuŋet kuyo, yoto kuŋet kuyo.
41009028	Nto om letut yu kowo kuwo Yesu koto orit, kutepe konomik neto kule, “Omne yu kopuryo kot cimuc acek kot cekwet oyinot?’’
41009029	Kuwekyi neto kumwoci cek kule, “Puryo cimuce kot cekwet oyinot nye yunyi om aret ake tokol, somset pate nye muce.’’
41009030	Kunomene cekto wuloto kupa kupunte koretap Kalilaya nye kipuryo kot kumöce Yesu kule konketo piko wule omite.
41009031	Omnye kinete neto konomikyi kumwocini kule, “Mosicenäm Weritap cito oŋnkyikoyito cekwer kuwo wule mite piko ce mosukupar kume, ntene mosiciŋet kotutune met om letutap pesyosyek somok.’’
41009032	Kipuryo kot kusow yoto konomik konket kule poru ne ŋalecato, ntene kumuyo cek yec yemo kutepe Yesu.
41009033	Kukwa cekto okoy kupun Kapernaum. Ntowo kupa koto orit, kutepe Yesu konomikyi kule, “Ŋal ne co korwoke akwek otintentyintosi om aran?’’
41009034	Yoto kusisio konomik, omnye kiŋololonu kutintentyintos kwicek nkit om aran kule ŋo nyewo kupëlis om cekto.
41009035	Kopur Yesu ŋony oŋnkukur konomik taman ok oyeny kukwa ye mite neto oŋnkumwoci kule, “Ye möce ci ake tokol kule oyiku kantoyintet nyepo piko, kuroke cicoto kwek cito nyepo letut om wule mite piko alak tokol kwek mutworintetap piko.’’
41009036	Yoto kunäm Yesu lekwa nye miniŋ kuyoŋe taymwacek oŋnkunäm kumot kopure kupesokyi, oŋnkumwoci cekto kule,
41009037	“Ci ake tokol nye katoroc kuŋerekyi lekwa akenke om lekocu minkec nyi yunyi om kaynemwani, kunye katoroca kuŋerekyo ani cicoto; nto ci tokol nye katoroca kuŋerekyo, kunye puryo kot kukatoroca kuŋerekyo ani nkit, ntene kukatoroc kuŋerekyi mpo neto nyo kiyokwo ani.’’
41009038	Kumwoci Yowana Yesu kule, “Konetintet, kucekäs acek citake nye kukwete oyik om kayneŋuŋ ceyete acek cekerekte cicoto omnye puryo kot cepesetoti cepontotikey oko neto.’’
41009039	Kuwekyi Yesu kumwoci kule, “Monte ceyete cekerekte cico, omnye puryo kot kumite ci nye muce kot kwiy ŋalek cepo kakitat om swametap kaynemwani nye muce yec kot kuweckey om letut oŋnkuŋalalena ani kwapi.
41009040	Ci tokol nye puryo kot kutoyec acek kunye nyinyo cicoto.
41009041	Komwowok ani akwek ŋalek cepo manta kule, ci tokol nye kokonok akwek peko ce koye omnye oyiku piko cepo Kristo nye Ŋapanet, kunye mosukunyor cicoto kokotutyet nyenyi nye kocikoci.’’
41009042	“Nteye kamas kuwec ci ake tokol lekoy ce minkec ce yucu ce cömo ani kot kwiy miyotyet, kuroke cerotyi katitap cicoto rwantetap paka nyewo oŋnkyewirci ruretyet orit.
41009043	Kunyo ye yewuŋuŋ nye sokyiŋ nyi ye sewurte, yep kuŋet! Omnye kaykay ye kewo nyi torot wule mite soponto nye topon nye moponte yewut ake kusir ye ponte yewuniyek tukway oŋnkiwo wule mite mata nye momise.
41009044	[Wule wokwome om wuloto porwonikwa mokik ce mopoku oko mata nye momise.]
41009045	Nteye kerenkeŋuŋ nye sokyiŋ nyi ye sewurte, yepta kuŋet! Omnye kaykay ye kewo nyi torot wule mite soponto nye topon nye meponte kerenket ake, kusir ye ponte kerenkok tukway oŋnkiwo wule mite mata nye momise.
41009046	[Wule wokwome om wuloto porwonikwa mokik ce mopoku oko mata nye momise.]
41009047	Nteye koŋnta nyeŋuŋ nye sokyiŋ nyi ye sewurte, lotu kulot! Omnye kaykay ye kewo nyi wule mite poytoyisyetap Yiyintet ponte koŋnta akenke kusir ye ponte konyek tukway oŋnkyewirciŋ wule mita mata nye momise.
41009048	Wule wokwome paronkikwa mokik ce mopoku oko mata nye momise.
41009049	“Omnye mosicitoye ci ake tokol mata kuyu wulo citoye nkuyek misyontet.
41009050	Topon misyontet, ntene ye komokunomu, omuci akwek kulene kot awec yec kot kunom? Roke oponte akwek misyontet, oŋnkocämnkey opurte kalyet akwek kwakwek nkit.’’
41010001	Yoto kunomene Yesu wuloto kuwo okoy koretap Yuteya oŋnkway oyinetap Yortan. Korurukyikey yec piko ce caŋ wule mite neto. Kunet neto cekto kuyu wule yunto kopurnyi.
41010002	Kukwa Farasayek ye mite Yesu oŋnkulot kutepe kule, “Mwowec acek, cömwec ra ntarastinekyo kukwet cito korkenyi?’’
41010003	Kuwekyi Yesu kutepe cekto kule, “Kikonok akwek Moses ntarastit oŋnkono?’’
41010004	Kuwec cek kumwoy kule, “Kicäm Moses kule muce kusil cito parwet nye kakwete korket.’’
41010005	Kumwoci Yesu cek kule, “Kisilwok Moses akwek ntarastini omnye wuyec mukuleywekwok ye mocinetak.
41010006	Ntene kuceke ye kicece citany koret, kicemwoy kule, ‘Kitany Yiyintet moron oko korko.
41010007	Kunyo om ŋolyontoni kuye sukuŋet kupakakta cito kwan oko kamet oŋnkuyomokey oko korkenyi,
41010008	kwek picoto oyenku akenke nye komo ku pic oyeny yec, ntene kokwek ci akenke.’
41010009	Kunyo puryo kot kumisyini kot kupciy cito piko ce kokuyomo Yiyintet.’’
41010010	Nteye kimite cekto koto orit, kutepe konomik Yesu ŋalek ce nöme ŋolyontoni.
41010011	Kumwoci Yesu cek kule, “Ci ake tokol nye kakwet korkenyi oŋnkömüt ake, kakwiy cito nyoto sakwayanat om wule mite korkenyi.
41010012	Nto korko nye katay santenyi oŋnkuwo wokomüt citake, kakwiy korkonoto sakwayanat.’’
41010013	Kukwer piko lekok kukwa wule mite Yesu kule sukuŋet kunäm neto lekocoto ntene kupolyi konomik kukerekta picoto.
41010014	Nteye kotoköse Yesu kunyer oŋnkumwoci konomikyi kule, “Ayaste lekok kukwa wule omite ani! Monte ceyete, omnye po poytoyisyetap Yiyintet cekto ceyucutecu.
41010015	Komwowok ani akwek ŋalek cepo manta kule, ci ake tokol nye puryo kot kunome poytoyisyetap Yiyintet kuyu lekwa, kunye puryo kot komuce cito nyoto kot kowut mpo kisic.’’
41010016	Yoto kunäm Yesu lekocoto kopure kupesokyi oŋnkukemer yewuniyekyi metewokap lekocoto kusomnci kupeyok.
41010017	Nteye kimite Yesu kunomene poninekyi, kulapat citake kuwo tay nyi oŋnkukutuŋnkyi kutepe kule, “Konetintet nye topon, mosayiy ne ani ye sonyoru soponto nye mopoku?’’
41010018	Kutepe Yesu cicoto kule, “Omne sekureno ani nyi nye topon? Puryo ci nye topon, ntene Yiyintet pate nkit nye topon.
41010019	Nketi nyi ntarastinek, mwowu kule, ‘Mente oporisye, mente operperisye, mente asakwayan, mente acorsye, mente oŋomu ci, ywey kon oko komet!’ ’’
41010020	Kuwekyi cicoto kumwoci Yesu kule, “Konetintet, kyorip ani ntarastinecutecu tokol kuceke oyiku lekwa.’’
41010021	Yoto kurotot Yesu cicoto topon kuŋerekyi moyenyi, oŋnkumwoy kule, “Mite kito akenke nye tokupotuŋ nyi, iwo weyalye tukuk tokol ce ponte oŋnkikoci pesanik pononik mesenyoru mokoryontit om torot, oŋnkico cepetekey oko ani.’’
41010022	Nteye kotolime cicoto ŋalecato; kunyer kusiriny tokoynyi oŋnkunomen kuwecikey kunerekat omnye kimokoryo nye kiponto tukuk ce caŋ.
41010023	Yoto kukäsakästa Yesu oŋnkumwoci konomikyi kule, “Mokuwuyit koromun om wule mite piko co mokoren ce ponto tukuk ce caŋ ye mokowut cekto poytoyisyetap Yiyintet!’’
41010024	Kukite konomik ŋalecato koromun, ntene kutosyikey Yesu kumwoy kule, “Lekocu, mokuwuy koromun ye mociwut poytoyisyetap Yiyintet!
41010025	Lekit kupunte nkamiyet koŋntap sintanit kupël ye mokowut cito nye mokoryo nye ponto tukuk ce caŋ poytoyisyetap Yiyintet.’’
41010026	Yoto kukite konomik koromun oŋnkutepekey kwicek nkit kumwoy kule, “Kunyo ŋo nyun cito nye cimuce cisop.’’
41010027	Kurotot Yesu cek topon, oŋnkuwekyi kumwoci kule, “Puryo kot komukoktos ŋalecu om wule mite piko, ntene mukoktos kiy ake tokol om wule mite Yiyintet.’’
41010028	Kumwoci Petero Yesu kule, “Nto acek? Käs pa, kicepakakte acek tukuk tokol oŋnkyinämiŋ cepetekey oko nyi.’’
41010029	Kumwoci Yesu cekto kule, “Kumwowok ani akwek ŋalek cepo manta kule, puryo ci nye ye kapakakta kanyi; oko mpo mutakwam, nto mpo cekwam, nto kamet, nto mpo lekok, nto mosonok oŋnkucäm ani oko lokoywek ce toponec,
41010030	nye puryo kot kunyoru om pesyosyecutecu korik pokolwokik ce caŋ, oŋnkunyor mpo cekwam oko mpo kamet, oko mpo kwan oko mpo lekok, oko mpo mosonok, oŋnkunyor mpo toŋoŋutek, oŋnkunyor yec soponto nye mopoku om kenyisyek co kwoni.
41010031	Ntene piko ce mite yawut tayta kuce mosukwokupoyit coto letut, nto piko ce caŋ ce mite yawut letut kuce mosukwokupoyit coto tayta.’’
41010032	Nteye kimite cekto kupeti om aran kuloŋntoy Yerusalem, yoto kuwo Yesu tay kuntoci konomik ce kanyokoritu kumuyo oko piko ce kirupe cekto ce komuyo mpecek. Yoto kukwer Yesu konomik taman ok oyeny kupa tapan, oŋnkumwoci kito nye mosukwiyakay om wule mite neto.
41010033	Kumwoci kule, “Alim pa, ce mite yawut cepeti celoŋntoy Yerusalem, wule mowocenäm Weritap cito, oŋnkyekwer kuwo wule mite tisik cewoyec oko konetikap ntarastinek, mosicewosontyi oŋnkyemutyi musankut cepakäc oŋnkyikoyito kuwo wule mite lamek.
41010034	Mosukurorici kucur co neto, oŋnkuŋutyi, oŋnkupas, oŋnkupakäc kume, ntene mosukotutune met om letutap pesyosyek somok.’’
41010035	Yoto kukwa ye kimite Yesu werikap Sepetayo oyenku Yakopo oko Yowana, oŋnkumwoci cekto Yesu kule, “Konetintet, mite ŋolyontet akenke nye ce möce acek kule yiwec nyi.’’
41010036	Kutepe Yesu cekto kule, “Ŋolyo ne nye omöce kule oyiwok ani?’’
41010037	Kuwekyi kumwoci kule, “Comwec kule, ye kepure nyi ŋeceret nyepo woyinŋuŋ, comwec acek yoto cipur oko nyi, kopurune ake yewuŋuŋ nyepo tay kopurune ake yewuŋuŋ nyepo let.’’
41010038	Kumwoci Yesu cekto kule, “Puryo kot oŋnket akwek kito nye osome. Omuci akwek ra kot opunte toŋoŋutek ce mataŋany ani?’’
41010039	Kuwekyi kumwoci kule, “Cimuci.’’ Kumwoci Yesu cekto kule, “Po manta kule omuci akwek opunte toŋoŋutek ce mataŋany ani, oŋnkyepatisanak mpo patisanet kuyu wulo mocepatisana.
41010040	Ntene puryo kot oponte kamukeywek akwey kule ŋo nye mosukopure yewumwani nyepo tay nto nyepo let. Yiyintet nkit nye mosukukoci oteputek coto piko ce kiyiytoci neto.’’
41010041	Ntowo kulim konomik cut tamanu ŋalecato, kunyerci cekto Yakopo oko Yowana.
41010042	Yoto kukur Yesu konomik kuyomo wanak, oŋnkumwoci kule, “Oŋnket akwek kule piko ce ciyite kule poytoyik cepo lamek kuce ponto kamukeywek kupayta piko, kunyo yiyisye pikwa cewoyec kamukeywek kupayta cekto.
41010043	Puryo kot kuroke kuyuyit nyo om wule omite akwek. Ye möce citake om akwek kule oyiku nyewo, kuroke nyoto kwek mutworintet nyepo piko.
41010044	Nteye möce citake om akwek kule oyiku kantoyin, kuroke nyoto kwek mutworintet nyepo piko tokol.
41010045	Omnye kipuryo kot kuco Weritap cito kule kwokyiwo yisyet, ntene kico kule coyiyisye oŋnkume kukoyto soponto nyenyi kwolis sukusop piko ce caŋ.’’
41010046	Kukwa cekto okoy, Yeriko. Nteye kimite Yesu kunomone oko konomikyi Wanak oko piko ce caŋ, kimite yoto citake nye korat nye kipure aret tapan sukusomsi; nye kicekure Partimayo weritap Tamayo.
41010047	Ntowo kulim cicoto korat kule Yesu nyepo Nasaret nyitenyi, kucec kupol kumwoy kule, “Yesu! Weritap Tauti! Rirena kalya ani!’’
41010048	Yoto kupolyi piko ce caŋ cicoto kumwoci kusis, ntene kutosyikey kupol koromun kumwoy kule, “Weritap Tauti! Rirena kalya ani!’’
41010049	Kuyo Yesu oŋnkumwayta kule, “Okur kuco yu.’’ Yoto kukur piko cicoto korat kumwoci kule, “Titir ŋete ŋony! Kuriŋ Yesu.’’
41010050	Yoto kuwirci cicoto sirenyi tapan, oŋnkuŋet kuyo oŋnkuco ye kimite Yesu.
41010051	Kutepe Yesu cicoto kule, “Möce nyi kule oyiwuŋ ne?’’ Kumwoci cicoto Yesu kule, “Konetintet, omöce kule akäste yec.’’
41010052	Kumwoci Yesu neto kule, “Wecikey kokusopiŋ nyi koyeneŋuŋ.’’ Yoto kusopco konyekyi kukästa oŋnkuwo kunäm kupetakey Yesu om aran.
41011001	Nteyu kowo kurik cek kupun Yerusalem om ye lekite moŋetap Pesapake oko moŋetap Pesaniya om komosta nyepo tulwetap ketik ce cekure Seituninek. Yoto kuyokto Yesu konomikyi oyeny.
41011002	Kumwoci kule, “Ape okoy opunte kayta nyin mite taymwoŋ. Nteye kopunte kayata orit, mosonyoru moyitap sikiryet nyeratat nye tompo kot kulany kuwete ci mpo akenke, atyac oŋnkokweru kuco yu.
41011003	Nteye katepenak citake kule omne satyac akwek moyitap sikiryet? Omwoci kule möce mokoryontet, kunyo mosukukwer kuket lakwar okoy yu!’’
41011004	Kunomen cek kupa okoy wokunyor moyitap sikiryet nye kocerotyi kurkat om yepo aret nyepo kayta.
41011005	Nteye kimite cek kutyoce, kutepe piko ce kimite keyoŋ yoto kule, “Omne sayiy kuyunyi atyac moyitap sikiryet?’’
41011006	Kuwekyi konomik kumwoci picoto ŋalek co komwowu Yesu. Yoto kwasta picoto konomik kukwer moyitap sikiryet.
41011007	Kukwer cek moyitap sikiryet okoy kupun ye kimite Yesu, oŋnkuyitoci sirokwa pataytap moyitap sikiryet oŋnkulany kukonopci Yesu kopure parak.
41011008	Kuyito piko ce caŋ sirokwa aret nye wete Yesu, kuput piko alake ketik ce ponto sokek oŋnkoyito aran.
41011009	Yoto kucec piko ce kimite let oko ce kimite tay kupol kutum kule: “Akaste Yiyintet! Kukoci Yiyintet kupeyok kinko nyi coni om kaynetap Mokoryontet!
41011010	Kukoci Yiyintet kupeyok poytoyisyet nyi coni nyepo kukonyo Tauti! Cikaste Yiyintet!’’
41011011	Yoto kupunto Yesu Yerusalem, oŋnkuwo okoy kotap Yiyintet orit, nteyu kowo kukäs tukuk tokol ce kimite orit okoy kuwany, kunomen oko konomikyi taman ok oyeny okoy kupunto Pesaniya, omnye kikwimen koret.
41011012	Ntowo kuyekune ye kimite cekto kukwone Pesaniya, kwam Yesu rupet, yoto kukäs neto mokoywet nye ponto sokek nye kimite ye low.
41011013	Kuwo kule wakäs nto manyorte mokoyek ketoto. Ntowo kupunto yeto, wokunyor kuponto sokek pate, omnye kipuryo kot ku pesyosyek coto ce rurye mokoyek.
41011014	Yoto kumwoci Yesu mokoywet kule, “Mente kot tokwameniŋ nyi ci yec mokoyek kenyis.’’ Kulim konomik ŋalek ce kimwoy neto.
41011015	Ntowo kupun cek Yerusalem, kowut kotap Yiyintet orit, oŋnkucec kukwetune orit piko ce kyolisyi oko ce kyolyoyisyi, oŋnkumil mesanikap piko co wöle pesanik oko ŋecerokap piko ce kyolyoy swororok,
41011016	oŋnkuyete piko tokol manamat kusut kiy kuweto saŋ.
41011017	Kunet Yesu piko yoto kumwoci kule, “Kicesil silutekap Yiyintet kule kimwoy Yiyintet kule ‘Mosukwek komwani koto nye some pikap koret tokol,’ kunyi kwawec akwek kwek kepenet nye wuŋekey corik?’’
41011018	Yoto kulim tisik cewoyec oko konetikap ntarastinek ŋalecato, kucec cek kuceny aret nye mokupakäce Yesu. Ntene kunyokoritu kuywey neto omnye kikite piko ce caŋ konetisyenyi.
41011019	Ntowo kwimen koret, kunomen Yesu oko konomikyi kupete moŋet.
41011020	Ntowo kuyekune kororn ye kimite cekto kupeti om aran kukäs mokoywetwe nye kuyam kuceke met okoy tikityek.
41011021	Yoto kusot Petero kito nye kukwiyakay, kumwoci neto Yesu kule, “Konetintet, käs pa kuyam mokoywetwe kwecupe nyi!’’
41011022	Kuwekyi Yesu kumwoci kule, “Komwowok ani akwek ŋalek cepo manta kule, ye koyen okenekey Yiyintet,
41011023	omuci omwoci tulwoni kule, ‘Ŋayekisye oŋnkiwo wewircikey ruretyet orit.’ Oŋnkupuryo kot oponte mukuleywek oyeny, ntene oyeni kule mokwiyokis ŋalek ce kemwowu, kwiyiyoktos kupoyit manta ŋalecato kemwowu nyi.
41011024	Kunyo omwowok ani akwek kule, ye kosom kule cekonok kitake kumöce kule oyeni kule kacenyoru, mosicekonok kiy ake tokol.
41011025	Nteye koŋetye osom, roke okalye ci ake tokol ŋolyo ye kwopontekey, sukuŋet kukalyak akwek Papamwoŋ nye mite torot miyotyonikwok.
41011026	[Ntene ye puryo kot omuci akwek kot akalye piko alak; kupuryo komuce mpo kot kukalyak Papamwoŋ nye mite torot miyotyonikwok.]’’
41011027	Yoto kukwa cekto okoy kupun Yerusalem. Nteye kimite Yesu kuwesetoti om kotap Yiyintet orit, yoto kukwa tisik cewoyec oko konetikap ntarastinek oko poyik ye kimite neto,
41011028	oŋnkutepe kumwoci kule, “Poŋo kamukeywek cu yiye nyi tukucu? Ŋo nyi kikoniŋ kamukeywek iyiy tukucu?’’
41011029	Kuwekyi Yesu kumwoci cek kule, “Mosatepenak ani akwek teputyet akenke pate, nteye kowekwo, mpo ani mosowekwok wule onyortoy kamukeywek ce oyiye tukucu.
41011030	Kicone potisonisyetap Yowana torot, nto kicone wule mite piko? Owekwo ani pa akwek?’’
41011031	Yoto kurwoc cekto kwicek nkit kumwoy kule, “Ye kocemwowu kule, ‘Kicone torot,’ mosukuwekwec neto kule, ‘Omne satay akwek moyen ŋalekyi?’
41011032	Nteye kucemwowu kule, ‘Kicone wule mite piko.’ ’’ (Kuywey cek piko, omnye kicöme ci ake tokol kule kiworkoyo Yowana manta.)
41011033	Kuwekyi cekto Yesu kumwoci kule, “Puryo kot cinket acek.’’ Kumwoci Yesu cek kule, “Mpo ani puryo kot omuci kot omwowok akwek wule onyortoy kamukeywek cu oyiye tukucu.’’
41012001	Yoto kuŋololyi Yesu cekto om tyonkocok kumwoy kule, “Kimite citake nye kiwu ketik ce cekure Sapipunek oŋnkuker tuyita komut, oŋnkupal kutec mwenet nye cirurunye matuntanikap Sapipunek, oŋnkutec kitarit nye ceripse oŋnkukoci kopotik kukotesan, oŋnkunomen kuwo toyek.
41012002	Ntowo kupunto pesyosyek ce rurye omikap sapipunek, kuyok cicoto mutworintenyi kuco wule mite kopotik co kikotesonisyi, kule sukuŋet co kukoci mutworintonoto omik alak cepo sapipunek ce kiciyoyekyin.
41012003	Kunäm kopoticoto mutworintonoto oŋnkupir oŋnkukwet kuweto yewuniyek pate.
41012004	Kuyok cicoto mutworintet ake yec, kupir kopoticoto yec mutworintet nyoto metit kukoten, oŋnkunyalil kutaŋany.
41012005	Kuyokto cicoto mutworintet ake yec, kupakäc kopoticoto mutworintet nyoto kume, oŋnkutaŋany mpo alak ce caŋ, kupir alak, oŋnkupakäc alak kupok.
41012006	Cito nye kikiŋet kuyokto cicoto ku weritap cicoto akenke pate cämanet. Nto om letut kuyokto cicoto werinyi nkit kuwo wule mite kopotik, kumwoy kule, ‘Mosukuywey cek werimwani.’
41012007	Ntene kurwoc kopotik kwicek nkit kumwoy kule, ‘Nyitenyi kunye kotiyintet, akwa cenäm cepakäc kume, sukuŋet kwek nyinyacek kontisyet!’
41012008	Yoto kunäm cekto werit oŋnkupakäc kume, oŋnkocut kucone mparetap sapipunek.’’
41012009	Kutep Yesu kumwoy kule, “Mosukwiy kulene citap mparetap sapipunek? Mosukuco neto nkit, oŋnkupakäc kupok kopoticoto oŋnkukoci kopotik alak kukotesan mparetap sapipunek.’’
41012010	Porukey kule tompo kot asuman akwek silutyoni po Yiyintet nyi mwowu kule: “Rwantet nyo kitoye tekik kule puryo kot kuponto latik, kunye kiweckey kwek rwantet nye pële tokol nye tiye koto tapan.
41012011	Mokoryontet nye kikwiye, kunyo po kakitat koromun wule yunto!’’
41012012	Yoto kusyem kantoyikap Farasayek kule cenäm Yesu, omnye kinket kule kaŋalale neto tyonkocet nye nöme cekto, ntene kuywey luket nyepo piko ce caŋ. Yoto kunomen cekto kupecikey kupapakta neto.
41012013	Ciyok Farasayek alak oko piko cepo luketap Erote alak kukwa wule mite Yesu kule sukuŋet kwokulot cek neto om ŋalek ce mosukumwoy om tintenotet.
41012014	Kukwa picoto oŋnkwokutepe Yesu kule, “Konetintet, cinket kule yiku nyi ci nyepo manta, oŋnkupuryo kot soti ŋalek ce sote piko, omnye puryo kot soti wule yunto piko, ntene neti pate ŋalek cepo manta cepo Yiyintet, kunyo mwowec acek, cömwec ra ntarastinekyo cekweci mosoret Kinko Nyewo nto puryo? Roko cekweci nto puryo kot kuroke cekweci?’’
41012015	Ntene kunket Yesu tekutek ce kiponto cek, kuwekyi kumwoci kule, “Omne sasyem akwek kule ceteca ani? Osutwo pa silinkit akäs?’’
41012016	Yoto kusutyi cek neto silinkit akenke, kutepe Yesu cek kule, “Po ŋo metit nyi oko kaynet nyi silot?’’ Kuwec kumwoy kule, “Po Kinko. Nyewo.’’
41012017	Kumwoci Yesu cekto kule, “Kunyo okocini kinko tukuk cepo kinko, okocini Yiyintet tuku cepo Yiyintet.’’ Kukite cekto yoto koromun ŋalekyi.
41012018	Kukwa Satusayek alake wule mite Yesu. (Coto ku piko co mwowu kule puryo kot komuce kot kotutune met piko ce kipok.) Kutepe cekto Yesu kule,
41012019	“Konetintet, kisilwec acek Moses ntarastini kule, ‘Ye kame citake oŋnkupakakta korket nye puryo kot kuyici lekok, kuroke konti komüt mutakwam korkonoto musuk, sukuŋet kuyici mutakwam nyo kime lekok.’
41012020	Kunyo kimite piko tisapu ce kitupco, kukesyo nyewo komüt korket, ntene kume nye kipuryo kot kuyi lekoy.
41012021	Komüt mutakwam nyepo oyeny konti korkonoto musuk, kume mpo nyoto nye kipuryo kot kupakakta lekoy, kuyunyoto mpo nyepo somok.
41012022	Komüt picoto ku tisap korkonoto oŋnkupok picoto tokol nye kipuryo kot kuyi lekwa mpo akenke. Nto om letut kume mpene korkonoto.
41012023	Kunyo om pesyet nyo ceŋetos citutune met piko tokol, poyitu ŋo korkonoto? Omnye kikomüt cekto picoto tokol ku tisap?’’
41012024	Kumwoci Yesu cekto kule, “Yunyoto ye somosokisye akwek, ntene oŋnketi akwek omne? Omnye puryo kot oŋnketi silutekap Yiyintet oŋnkupuryo mpo kot oŋnket swametap Yiyintet.
41012025	Omnye piko co mokotutune met, kuce puryo kot komütisyi moronik nto cimüt mpo koruk, omnye mosukukerkeyitu cekto oko Malaykanik ce mite torot.
41012026	Kunyo nto ŋalek cepo manta ce nöme kotutunetap met kucu: tompo kot asuman akwek om kitaputap Moses ŋalek cepo rukututwet nyo kiloye? Omnye kicesil ŋalecato kule kimwoci Yiyintet Moses kule, ‘Oyiku ani yiyintetap Apram, Yiyintetap Isaka, yiyintetap Yakopo.’
41012027	Poru ŋaleca kule, Yiyintet kunye Yiyintet nyepo piko ce soptos ntene puryo ku yiyintetap piko ce kipok. Oyiku akwek mosotin koromun.’’
41012028	Kimite yoto konetintetap ntarastinek akenke nye kilime ŋalecato. Yoto kukäs neto kule kowekyi Yesu Satusayek ŋalek topon, kuco ye mite Yesu oŋnkutepe kule, “Ntarastit oŋnkono nyepo tayta nye pële tokol.’’
41012029	Kuwekyi Yesu kumwoci kule, “Ntarastit nyepo tayta nye pële tokol kunyi mwowu kule, ‘Alim pa pikap Israel! Mokoryontet yiyintenyo kunye Mokoryontet akenke nkit pate.
41012030	Misyini cäm Mokoryontet Yiyinteŋunŋ om mukuleyŋuŋ tokol, oko soponŋuŋ tokol, oko kasoteywekuk tokol, oko swameŋuŋ tokol.’
41012031	Nto nyepo oyeny nye pëlisyi kunyi kule, ‘Misyini cäm latyeŋuŋ kuyu wulo cömntoykey nyi nkit.’ Puryo ntarastinek alak cewoyec kupël cutecu oyeny.’’
41012032	Kumwoci konetintetap ntarastinek Yesu kule, “Konetintet, kemwowu ŋalek cepo manta kule, ‘Mokoryontet kunye Yiyintet akenke nkit pate, puryo kot kumite yiyik alak ntene neto nkit pate.
41012033	Kunyo misyini kucäm cito Yiyintet om mukuleynyi tokol, oko kasoteywekyi tokol, oko swamenyi tokol, oŋnkucäm latyenyi kuyu wulo cömntoykey neto nkit.’ Topon koromun kupëlis ye kocerip ntarastinecutecu oyeny kupël ye kocesut tyoŋik oŋnkyepele meset nyetilil kwek korosek cepo Yiyintet.’’
41012034	Yoto kukäs Yesu kule kawec cicoto ŋalek cepo ŋomnon, kumwoci kule, “Puryo kot mitowune nyi wule low om wule mite poytoyisyetap Yiyintet.’’ Kipuryo yoto ci nye kitokomuc kot kusyem kule atepe Yesu ŋolyo mpo akenke.
41012035	Nteye kimite Yesu kunetisyi om kotap Yiyintet, yoto kutep kumwoy kule, “Muce kulene kumwoy konetikap ntarastinek kule, mosukwek Kristo keseniyantetap Tauti?
41012036	Omnye kintoci Muyet Nyetilil Tauti kumwoy kule ‘Kimwoci Mokoryontet Mokoryontenyu kule, Pure yu po yewumwani nyepo tay, okoy okoci ani punikuk kwek ŋacerok cepo kerenkokuk!’
41012037	Kunyo nteye kure Tauti nkit kule, ‘Mokoryontet.’ Komuce kulene yec Kristo kwek keseniyantetap Tauti?’’ Kulimnta piko ce caŋ om yoto ŋalekyi om ŋerekwek.
41012038	Nteye kimite Yesu kunete cek, yoto kumwoy kule, “Oripkey koromun wule Konetikap ntarastinek, ce möce kule cepesetoti kukelac sirok ce koyec, oŋnkucäm kule ciyweyec cisupayec topon om wulo po moteponik.
41012039	Ce kweye ŋacerok co kweyotin om korikapkok oko oteputek cepo tay om sokwonutek,
41012040	ce nyopone korikap musukik, oŋnkusilkey kusome kwiyisye ŋalek ce caŋ, cekto ce mosukunyor toŋoŋutek ce caŋ ce pëlisyi.’’
41012041	Nteye kimite Yesu kukepur ye kilekite sontukut nye cekonore pesanikap kotap Yiyintet, kukäs neto piko ce kikocini pesanik sontukut orit. Kukoci piko ce mokoren pesanik ce caŋ.
41012042	Ntene kuco korko nye panan nye musuk oŋnkukoci kafunek oyeny.
41012043	Yoto kukur Yesu konomikyi kukwa yeto oŋnkumwoci kule, “Omwowok ani akwek ŋalek cepo manta kule, kekoci panani musuk kokotutek ce caŋ kusir ce kekoci piko alake tokol.
41012044	Omnye kakon piko alake kokotutekwa ce koŋetune ce caŋ cepo mokoryontimwa. Ntene om wule mite korkoni panan kuyu wule yunto, kokukoci neto kiy ake tokol nye koponto, coto kuce tokol ce kuponto ce kwenekey om sopon nyi.’’
41013001	Nteye kimite Yesu kunomene kotap Yiyintet, kumwoy akenke om konomikyi kule, “Konetintet, käs pa, rwontok cewoyec oko tekset nyepo korik cewoyec.’’
41013002	Kuwekyi Yesu kumwoci kule, “Kekäs nyi koricu woyec cu kicetec kuyunyi, puryo rwantet mpo akenke nye ŋetune ye mite yawut, mosiciturpup tokol oŋnkyewirci ŋony.’’
41013003	Nteye kimite Yesu kukepur tulwetap mokoyek kutokyikey kotap Yiyintet. Yoto kukwa ye kimite neto mpo Petero oko Yowana oko Antereya oŋnkumwoci möt kule,
41013004	“Mwowec acek, mosukwiyokis pesyo ne ŋalecutecu?’’
41013005	Kucec Yesu kunet cekto kumwoci kule, “Akäste monte kot kuperperak kumasak citake tokol.
41013006	Mosukukwa piko ce caŋ om kaynemwani oŋnkwokumwoy kule, ‘Ani kunye nyoto!’ Oŋnkuperper piko ce caŋ.
41013007	Monte cemuye ye kolim polotetap poryet nye lekit, nto poryet nye mite wule low, monte cemuye, mosukwiyokis tukucoto, ntene kupuryo kot kuporu kule kopunto pesyetap letut.
41013008	Omnye mosukusetyi koret ake kuporye koret ake, kusetyi poytoyisyet ake kuporye poytoyisyet ake, mosukoriŋriŋ koret wulyo tokol oŋnkunäm rupet koret tokol. Tukucutecu kuce poru kule kacec mwoninto nyepo toŋoŋutek.
41013009	“Ntene misyinok oripkey akwek nkit. Omnye mosukunämak piko oŋnkukwerok ape koti, mosicepasenak korikapkok, mosoyoŋe taytap poytoyik cewoyec oko taytap kinkonik omnye kacäm akwek kaynemwani sukuŋet omwoci akwek cekto lokoywek ce toponec.
41013010	Ntene misyini ce nyosye ce mwoci lokoywek ce toponec piko cepo koret tokol.
41013011	Nteye kacenämak akwek oŋnkyekwerok ape koti, monte ce nyosye cemuye kule mosicemwowu ne, ye kopunto pesyonoto, aŋalal omwowu pate ŋalek ce kacekonok kule omwowu om yoto. Omnye puryo kot kucikwakwek ŋalek ce moŋalal, mosukukwane wule mite Muyet Nyetilil.
41013012	Mosukukoyito piko nkit mpo yeyamwa cenäm oŋnkyepakäc, mosukwiy mpo kwan lekokwa kuyunyoto. Mosukuweckey lekok kunäm mpo kwan oŋnkukoyito cepakäc.
41013013	Mosukusenkerak akwek piko tokol omnye kocäma ani. Ntene mosicisop cesor ci ake tokol nye kotitir okoy kupunto pesyet nyepo letut.’’
41013014	“Ntene ye kokäs akwek, ‘Kiy nye miyat nye cetoye,’ kumite keyoŋe otepto nye puryo kot kuroke kuyoŋe. (Moce kunket cito nyo sumone kule mwowu ne ŋalecu!) Misyini kumwey yoto piko ce mite Yuteya kupa lokomosyek.
41013015	Oŋnkupuryo kot kumisyini cito nye mite konyi kisyek kurek kuwo koto orit wokonum kiy ake tokol nye möce kule owete,
41013016	Puryo kot kuroke cito nye mite mparen kuwo konyi kule wonumu siret.
41013017	Mite kwapi koromun om pesyosyecoto koruk ce koyotin oko koruk ce rerisyi lekok!
41013018	Osom Yiyintet sukuŋet mente kwiyokis ŋalecutecu om pesyosyek cepo peŋat ye katit koret.
41013019	Omnye mosukupëlis toŋoŋutek cepo pesyosyecoto kupël toŋoŋutek cepo pesyosyek alak tokol ce kikwiyokis om koret kuceke ye kitany Yiyintet koret okoy kupunto pesyosyecoto. Ntene komokwiyoktos yec taŋanyanta ake nye kerkey nyoto.
41013020	Ntomo nye kikoŋerin Mokoryontet Yiyintet kuŋerinitu pesyosyecoto, nto puryo ci mpo akenke nye ŋetu nye cimuce cisop. Ntene kikoŋerin Mokoryontet pesyosyecoto om toponiyetap pikyi co kweyanik.
41013021	“Kunyo, ye komwowok akwek citake om pesyosyecoto kule, ‘Akäs oŋyi Kristo nye Ŋapanet!’ nto ‘Oŋyin mite yun!’ Monte ciyen ŋalekyi.
41013022	Omnye mosukutok piko ce mwiynec ce perperisyi kule ciku Ŋapanet oko piko cemwowu kule ciku workoyik. Mosukwiy picoto pelutok cepo kakitat kule siceŋet cemas ciwurte piko ce kweyanikap Yiyintet ye kemukakay.
41013023	Akäste akwek! Omnye komwowok ani akwek ŋalek tokol kutompo kot kupunto pesyonoto.’’
41013024	“Om letutap pesyosyekap toŋoŋutek; mosukolumakay kutuyit asista,
41013025	oŋnkutay arawet me luwu. Mosukosuwune kokelik torot. Mosukotimtimkey swamet nyepo torot.
41013026	“Yoto ye mosokäs Weritap cito kucone polyet kuponto swamet nyewo oko woyinto.
41013027	Mosukuyokto neto malaykanik kupa taponutek amwan cepo koret, oŋnkoruruc pikap Yiyintet ce kweyanik kukwane wule kiŋete koret tokol kuceke tapan okoy tapan.’’
41013028	“Roke anetekey akäse ketit mokoywet. Ye kokäs akwek kwak kule kokuŋot sokek ce ŋorŋor; oŋnket yoto kule karik pesyosyekap peŋatut.
41013029	Kuyunyoto, ye kokäs akwek kwiyoktos tukuk ceyucutecu, kuye mosonket kule karik kucec pesyosyekap Weritap cito.
41013030	Komwowok ani akwek ŋalek cepo manta kule! Mosukwitita ŋalecutecu tokol kutompo kot kupok piko tokol cepo pini soptos yawut.
41013031	Poku wulin po torot, oŋnkupok wuli po ŋony, ntene puryo kot kupoku ŋalekwani mpo kisic.’’
41013032	“Puryo ci mpo akenke nye nkete pesyonoto nto sawet, nka mpo Malaykanik om torot, nka mpo Werit. Papa nkit pate nye nkete.
41013033	Akäste, oripkey okoŋisye, omnye puryo kot oŋnketi akwek kule pesyo ne ye puntoy pesyonoto.
41013034	Mosukukerkeyit oko ci nye konomen kuwo toyek oŋnkupakakta mutworikyi kumite kwiyisyi, oŋnkukoci ci ake tokol yisyenyi nye yiye, oŋnkumwoci cito nye ripe kurket kukös kuripso topon.
41013035	Kunyo oripsye, omnye puryo kot oŋnketi akwek pesyet nye cone citap koto. Muce pesyet ake kupun kosoleny, nto ye komoy kwen, nto ye kerir koret, nto ye komwok asista.
41013036	Nteye kotepe kot kuco lakwar, kupuryo kot kuroke cokunyorwok akwek omite koruye rwonto!
41013037	Kunyo ŋalek ce omwowok ani akwek kuce omwocini mpo piko alak tokol kule, okösu oripkey.’’
41014001	Nteyu kowo kuŋet pesyosyek oyeny kupunto pesyet nyepo sakwetap Yutayek nye cekure keytayet oko sakwet nyepo mukatyantet nyemo kutunat. Kimite yoto tisik cewoyec oko konetikap ntarastinek kucenye aret nye mokunäme Yesu om wule wuŋat oŋnkupakäc kume.
41014002	Kumwoy cekto yoto kule, “Puryo kot kurok kwiy ŋolyontoni ye pesyetap sakwet, omnye muce kiy piko pararet.’’
41014003	Kimite Yesu pesyet ake kotap Simon citap mutyenkenik om Pesaniya, nteye kimite kwomisyi, kuco korket ake nye kiponto cupet nye nyitat mwaytap ketit nye cekure narat nye poŋu topon nye kyole pesan ce caŋ. Kuyat kuyeyi cupet oŋnkuroŋnkyi mwayta metitap Yesu.
41014004	Kunyer yoto piko alake ce kimite yoto kuŋalal kwicek nkit kumwoy kule, “Omne siciwurta mwayi poŋu topon kuyunyi?
41014005	Kopuryo kot kuroke kyalya sicenyor silinkinek ce keyitye pokolwokik lö oŋnkyikoci pesanik pononik?’’ Kunyerci cekto korkonoto koromun.
41014006	Ntene kumwoy Yesu kule, “Ayaste! Omne sayim akwek neto? Kokwiwo ani ŋolyo nye topon nye nyolunot koromun.
41014007	Omnye opontekey akwek oko pononik okokoy, nteye omöce kule cikalye cek omuci oyici tukuk ce toponec om pesyo ake tokol, ntene puryo kot opuri ani oko akwek okokoy.
41014008	Kakwiy korkoni ŋalek ce muce, omnye kaŋape mwayta pormwani kutompo kot kupunto muyisyet.
41014009	Komwowok ani akwek ŋalek cepo manta kule, om koret tokol wule mocemwaytye lokoywek ce toponec, mosicemwowu mpo ŋalek cu kokwiwo ani korkoni cisote neto.’’
41014010	Kunomen yoto Yuta Isikaryoti nye ki akenke om konomik taman ok oyeny, kuwo wule mite tisik cewoyec wokuŋomnto Yesu kukoci cekto.
41014011	Kuŋerec tisik koromun yu kowo kulim ŋalek ce komwoy Yuta. Kukurtoci cek neto kule mosicekoniŋ pesanik. Yoto pakenke kucec Yuta kuceny poroyinto nye topon nye mokuŋomnte Yesu.
41014012	Nteye ki pesyet nyepo tayta nyepo sakwet nyo kyome mukatyantet nye mokutunat, pesyet nye ceyenye kecirekap omikap Keytayet, kutepe konomik Yesu kule, “Ono wule möce nyi kule cipe acek woceyiytowuŋ wule meyomisye omik cepo pesyetap keytayet?’’
41014013	Yoto kuyokto Yesu konomik oyeny kumwoci kule “Ape okoy moŋet orit, mosukutuyenok akwek citake nye toronu teretap peko, arup cicoto,
41014014	okoy koto nye kewut, oŋnkomwoci citap koto kule, ‘Komwowuŋ nyi konetintet kule, ono kotap toyek nye moyomisye ani oko konomikyu omikap pesyetap Keytayet?’
41014015	Mosukuporwok cicoto koto nyewo nye satat topon nye mite koto parak, wayiyte kiy ake tokol om wuloto.’’
41014016	Kunomen konomik kupa okoy kupunto moŋet, wokunyor kiy ake tokol kumite kuyu wulo kakamwayta Yesu. Kuyiyta cekto omikap pesyetap Keytayet.
41014017	Ntowo kupunto kosoleny, kuco Yesu oko konomikyi taman ok oyeny.
41014018	Nteye kimite cek kukepur kwomisyi, kumwoy Yesu kule, “Komwowok ani akwek ŋalek cepo manta kule, mosukuŋomnto ani akenke om akwek nye mite yuteyu kwomisyi oko ani.’’
41014019	Yoto kocoŋoŋonis konomik oŋnkucec ci ake tokol om cekto kutepe Yesu kule, “Ani nyoto?’’
41014020	Kuwekyi Yesu kumwoci kule, “Akenke om akwek taman ok oyeny nye noknoktoy mukatyantet nyenyi sanit akenke oko ani.
41014021	Omnye mosukume Weritap cito kuyu wulo mwoytoy silutekap Yiyintet kule mosukume, ntene mite kwapi koromun cito nyo mosukuŋomnto neto! Kitopon nto kipuryo kot ceyi cicoto mpo kisic!’’
41014022	Nteye kimite kwomisyi, kunäm Yesu mukatyantet, oŋnkusomnci kukasta Yiyintet, oŋnkupetec oŋnkukoci konomikyi, oŋnkumwoy kule, “Onäm oyam, pormwani nyitenyi.’’
41014023	Kunäm yec cikompet oŋnkusomnci kukasta Yiyintet, oŋnkukoci kuyesyo cek tokol.
41014024	Kumwoci Yesu cekto kule, “Korotikwani cutecu cepo kirotyetap Yiyintet nyelel ce citotocini piko ce caŋ.
41014025	Komwowok ani akwek ŋalek cepo manta kule komo toye ani yec mpo tukusic pekap omikap sapipunek okoy pesyet nye mosaye ce lelac om poytoyisyetap Yiyintet.’’
41014026	Ntowo kupok, kutum tumnto oŋnkuŋetyo kupa okoy kupunto tulwetap sapipunek.
41014027	Yoto kumwoci Yesu cek kule, “Mosomwey arway akwek tokol oŋnkopakakta ani, omnye mwowu silutekap Yiyintet kule, ‘Mosukupar Yiyintet mesewontet kume, yoto kuseret kecirek.’
41014028	Ntene om letut ye kaciŋeta otutune met, mosontowok awo anyosye Kalilaya.’’
41014029	Kumwoy Petero kule, “Nka kot kamwey kurway cut alake tokol, puryo kot oyostiŋ ani nyi mpo kisic.’’
41014030	Kumwoci Yesu Petero kule, “Oŋnkisot ŋolyontoni! Kutompo kot koncur kurkonkit aret oyeny om kwomowutap pesyoni, mesetuckey nyi aret somok mwowu kule puryo oŋnketo ani.’’
41014031	Kuwec Petero yec om swamet kumwoy kule, “Puryo kot omuci ani kot atuckey omwowu kule monketiŋ nyi, nka kot koyek met cepoku mpo tukway!’’ Kumwoy mpo konomik cut tokol kuyunyoto.
41014032	Kupa cek okoy kupunto mparet nye cekure kesesemane. Yoto kumwoci Yesu konomikyi kule, “Opur yuteyu ye omite ani osome.’’
41014033	Kukwer neto kupetakey Petero oko Yakopo oko Yowana. Kupotpoten Yesu kumuy oŋnkusot koromun om yoto,
41014034	oŋnkumwoci neto cekto kule, “Oponte nerekwek ce caŋ koromun om mukuleymwani kot karik kupakäca, opur yuteyu oŋnkosom.’’
41014035	Kuwo neto kunata tay kisic, oŋnkuyim kukutuny oŋnkusom kule nto kemukoktos kukeytena sawet nyepo toŋoŋutek.
41014036	Kusom kumwoy kule, “Papa! Papanyu! Mukoktos kiy ake tokol om wule mite nyi. Nemuneno ani toŋoŋutecu, puryo kot kuyu wulo omoktoy ani, ntene kwiyokis kuyu wule moktoy nyi.’’
41014037	Yoto kuweckey kuco okoy cokunyor konomik co kosomok kumite koruy. Kumwoci Yesu Petero kule, “Simon, keru nyi? Puryo kot muc kot kösu wany mpo sawet akenke?’’
41014038	Kumwoci neto cek kule, “Okösu sukuŋet mente kot osuci syemutok. Cöme mukuleyto, ntene puren porto.’’
41014039	Kuwo Yesu yec wokusom kumwoy ŋalek ce kerkey oko co kumwowu yo kusome om panta nyepo tay.
41014040	Ntowo kuweckey kuco, cokunyor cekto kumite koruy yec, omnye kikinäm rwonto nyewo konyekwa. Yoto kupotyi cek ŋolyontet nye mokuwec kumwoci Yesu.
41014041	Kuco Yesu yec aret nyepo somok oŋnkucokomwoci cek kule, “Tomite akwek oruytosi omunyi? Kayem! Kapunto sawet! Kacenäm yawut Weritap cito oŋnkyikoyito kunäm piko ce ponto miyotyonik.
41014042	Oŋetye cipe! Akäs karik cito nye ŋomnto ani!’’
41014043	Nteye kimite Yesu tokuŋolole, kupun Yuta akenke om konomik taman ok oyeny kupontonukey oko luket nyepo piko ce caŋ ce kiponto ponkok oko runkunek, kiyoku picoto tisik cewoyec oko konetikap ntarastinek oko poyik.
41014044	Kikimwoci ŋomntoyintet Yuta picoto pelutyet, kumwoci kule, “Cito nyo katoroc aŋatut ani kunye cito nyoto, anäm nyoto okwer oŋnkorip topon koromun.’’
41014045	Ntowo kupun Yuta kuwo okoy ye kimite Yesu oŋnkumwoy kusupay kule, “Konetintet.’’ Oŋnkutoroc kuŋatut.
41014046	Yoto kunäm cekto Yesu oŋnkurat.
41014047	Ntene kocut cito akenke nye kimite keyoŋe yoto rotwetap cok, oŋnkuyep kulot yititap mutworintetap tisintet nyewo.
41014048	Kutepe Yesu cek kule, “Kakwa kule kwocenama kuyu nye omöce kule cenäm corin? Omnye kakwante ponkok oko runkunek.
41014049	Nteyu kucepontekey oko akwek kuwany pesyosyek ce caŋ om kotap Yiyintet onetisyi ani, ntene puryo kot onäma ani akwek yoto. Ntene misyini kwiyokis ŋalecu sukuŋet kwitita ŋalak co kicemwoy om silutekap Yiyintet.’’
41014050	Yoto kumwey konomik tokol kupakakta Yesu.
41014051	Yoto kurup oyiperyontet ake Yesu let, nye kikilac suket pate. Kusyem piko alak kule cenäm oyiperyontonoto
41014052	ntene kuciwit kumwey kupokokyi cek suket oŋnkulopotyikey puc pate nye puryo sira.
41014053	Kukwer cek Yesu okoy kupunto kaytap Tisintet nyewo, wule kimite kukokorurukyikey tisik cewoyec tokol oko poyik oko konetikap ntarastinek.
41014054	Yoto kurup Petero cekto letut kuloyityi kisic okoy kupunto saŋntap kaytap Tisintet nyewo. Kopur Petero ŋony kuyu mata wanak oko sikarek ce ripsi.
41014055	Kusyem tisik cewoyec oko piko cepo kokwet tokol kule ceceny piko muncururwanik ce komwoy lelisto nye nöme Yesu sukuŋet kupakäc kume, ntene kipuryo kot kunyor ŋolyo nyepo lelis.
41014056	Kumwoy piko muncururwanik ce caŋ ŋalek cepo mwiynan pate kule kikwiy Yesu. Ntene kutoytocin ŋalekwa nye puryo kot kunömekey.
41014057	Kuyoŋ alake oŋnkuwosontyi Yesu kumwoy ŋalek cepo mwiynan pate, kumwoy picoto kule,
41014058	“Kucelim acek nkit kumwowu cici kule, ‘Mosoturpup ani kotap Yiyintet nyi kitece piko yewuniyek, nto om letutap pesyosyek somok, atec ani ake nye puryo kot kutec piko yewuniyek!’ ’’
41014059	Kutoytocin mpo ŋalek ce kimwoy picoto nye puryo kot kunömekey.
41014060	Yoto kuŋet Tisintet nyewo kuyoŋe taytap kokwet, oŋkutepe Yesu kule, “Puryo kot ŋololi nyi wec ŋalekyu cewosontyiŋ nyi picu?’’
41014061	Ntene kusis Yesu nye mnawec ŋolyo. Kutepe yec Tisintet nyewo Yesu kule, “Yiku nyi Ŋapanet nye Weritap Yiyintet Nyetilil nye cikostoy?’’
41014062	Kumwoy Yesu kule, “Ani nyoto! Kunyo mosakäs akwek tokol Weritap cito kukokopure komostap yewut nyepo tay nyepo Yiyintet nyepo kamukeywek tokol, oŋnkucontoykey polik cepo torot.’’
41014063	Yoto kupac Tisintet nyewo sirokyi, oŋnkumwoy kule, “Tocemocene acek yec piko muncururwanik alak!
41014064	Kalim akwek ŋalekyi nkit ce miyotec, omute akwek musankut kulene?’’ Yoto kumüt piko tokol musankut kulot Yesu kule misyini cepakäc kume.
41014065	Kucec piko alake kuŋutyi Yesu ŋulek, oŋnkuyen konyekyi, oŋnkutuluc, oŋnkumwoci kule, “Ŋor ŋo nye kopiriŋ nyi!’’ Kunäm sikarek Yesu oŋnkusyec.
41014066	Nteye kitokumite Petero kukepur ŋony om saŋntap kayta, kuco cepto mutworintet akenke nyepo Tisintet nyewo.
41014067	Nteye kotoköse cepoto Petero kumite kuyuye mata, kurotot komil topon, oŋnkumwoy kule, “Kepontekey mpenyi Yesu nyepo Nasaret?’’
41014068	Ntene kutuckey Petero kutoyis kumwoy kule, “Puryo monket, oŋnkupuryo mpo kot oŋnket ani ŋalek ce mwowu nyi.’’ Kumiŋnto Petero kuwo aret nyepo kayta saŋ. Yoto koncur kurkonkit.
41014069	Kukosyi yec cepkey Petero kumite wuloto, kumwoci cepoto piko ce kimite keyoŋ yoto kule, “Oŋyi cito akenke nye kopontokey picut.’’
41014070	Kutuckey yec Petero kutoyis. Nto om letut kuminiŋ, kumwoci piko ce kimite keyoŋ yoto Petero kule, “Yiku nyi manta akenke om picut, omnye yiku citap Kalilaya.’’
41014071	Kutuckey Petero yec kuwälkey kucupkey kumwoy kule, “Kupara asis, monket ani cici oŋolole akwek!’’
41014072	Yoto pakenke koncur kurkonkit nyepo oyeny. Yoto kusot Petero ŋalek co komwocini Yesu neto kule, “Kutompo kot koncur kurkonkit aret oyeny mesetuckey toyisye aret somok kule monketo ani.’’ Yoto kucec Petero kurir.
41015001	Ntowo kuyec koret pate, koruruckey lakwar pakenke tisik cewoyec oko poyik oko konetikap ntarastinek oko piko tokol cepo kokwet nyewo oŋnkurwoc. Ntokopok kurat cekto Yesu oŋnkukwer okoy wule mite Pilato.
41015002	Kutepe Pilato Yesu kule, “Yiku nyi kinko nyepo Yutayek?’’ Kuwec Yesu kumwoy kule, “Kemwowu nyi.’’
41015003	Yoto kuwosontyi tisik cewoyec Yesu kumwoy ŋalek ce caŋ.
41015004	Kutepe yec Pilato Yesu kule, “Puryo kot wece nyi ŋolyo? Kaspa ŋalek ce caŋ ce cewosontyiŋ !’’
41015005	Yoto kutay Yesu yec mawec ŋolyo okoy kukite Pilato koromun.
41015006	Kityoktoy Pilato mopusyontet akenke nye kosom piko om pesyosyek cepo sakwetap keytayet.
41015007	Kimite pesyosyecoto citake nye cekure Parapa nye ki akenke om piko alak ce kirototin om mopusi ce kiporis oko pararet nye kikwiy.
41015008	Yoto kukwa piko tokol kwokusom Pilato kwici cek kuyu wulo yiytoy kwak ye pesyetap sakwet.
41015009	Kutepe Pilato cekto kule, “Omöce akwek kule otyokwok ani Kinko nyepo Yutayek?’’
41015010	Kinket Pilato topon kule kowosontyi tisik cewoyec Yesu om corokyinot pate.
41015011	Ntene kowurur tisik cewoyec piko kumwoci kule kusom Pilato kutyokyi cekto Parapa.
41015012	Kuŋololyi Pilato piko kutepe yec kule, “Kunyo omöce akwek kule ayiye ne ani cici okure akwek Kinko nyepo Yutayek?’’
41015013	Kupol piko kumwoci Pilato kule, “Wuyitoci murtowontet!’’
41015014	Kutepe Pilato cek kule, “Omne, kukwiy lelis ne nye miyat?’’ Kutosyikey piko kupol koromun kumwoy kule, “Wuyitoci murtowontet!’’
41015015	Omnye kimöce Pilato kule aŋerec piko, yoto kutyokyi cekto Parapa, oŋnkukoyito Yesu wokupas sikarek, oŋnkyekwer wocewuyitoci murtowontet.
41015016	Yoto kukwer sikarek Yesu kuwo kaytap Poytoyintet, ye cekure Pretoriyom, oŋnkukur koruruc sikarek tokol kukwa koyoto.
41015017	Kulokyi cekto Yesu siret nye mur kwarar, oŋnkuta kutwet nyepo kotok oŋnkukoci metinyi,
41015018	oŋnkucec kusupay kumwoci kule, “Cisupoyiŋ kinko nyepo Yutayek! Ilaŋnte!’’
41015019	Kupire cekto Yesu korokto metit, oŋnkuŋutyi oŋnkukutuŋnkyi kuyu nye keywey.
41015020	Nteyu kowo koncurur cekto Yesu okoy kuwany, konomune siretkey mur kwarar; oŋnkulokyi sirokyi nkit, oŋnkukwer kuwo wocewuyitoci murtowontet.
41015021	Nteye kimite kupeti om aran, cetuye citake nye cekure Simon nye kicone koret saŋ kuconi moŋet, kunäm cekto neto kukerci koŋ kukonopat murtowontetap Yesu. Cicitenyi ku Simon nyepo koretap Kurene nye kikwanitap Alekisanta oko Rupo.
41015022	Yoto cekwer Yesu okoy kupunto ye cekure Kolokosa nye mwowu kule “Rokyetap Metit.’’
41015023	Kusyem cek kule cikoci Yesu kuye nfinonyik ce kacetase sakityek alak ce mwonec ce cekure mira, ntene kutay Yesu kuye.
41015024	Yoto kuwuyitoci cek Yesu murtowontet, oŋnkupcicin sirokyi kuporci kirotyet sukuŋet kukäs kule mosukupoyit ŋo siret oŋnkono.
41015025	Kimite yoto sawet somok nyepo kororn ye kiwuyitocini cekto Yesu murtowontet.
41015026	Cecil ŋalek cepo musankunyi kule, “Kinko nyepo Yutayek.’’
41015027	Cewuyitoci murtowonik mpo piko corik alak oyeny oko Yesu, kopurune ake yewunyi nyepo tay, koporune ake yewunyi nyepo let.
41015028	[Yoto kwitita kupoyit manta silutekap Yiyintet ce mwowu kule, “Kicituyo neto oko piko ce yirye ntarastinek.’’]
41015029	Kulelec metewokwa piko ce kipeti kutile aran, oŋnkucup cekto Yesu kumwoy kule, “Ye! Nyi nyo mwowu kule omuci oturpup kotap Yiyintet aŋnkatec ake om pesyosyek somok.
41015030	Kunyo rekune pa nyi yawut murtowontet co ŋony sopkey nkit.’’
41015031	Kuŋalal kwicek nkit mpo tisik cewoyec oko konetikap ntarastinek koncurur kucup Yesu kumwoy kule, “Kwesope neto piko alak, ntene puryo kot komuce kot kusopkey nkit!
41015032	Ce möce acek yawut cekäs Ŋapanet Kinko nyepo Israel kurekune Murtowontet kuco ŋony, sukuŋet ciyen acek neto.’’ Mpo piko oyeny ce kicewuyitoy oko Yesu kucupis mpecek kucup Yesu.
41015033	Ntowo kupunto asista pet kwen, kunäm menonet koret tokol okoy kupunto asista sokol nyepo kosoleny.
41015034	Ntowo kupunto asista sokol kupol Yesu om kutit nyewo kumwoy kule, “Eloy, Eloy, lema sapaksani?’’ Nye mwowu ŋaleca kule, “Yiyintenyu, Yiyintenyu, omne seyasta ani nyi?’’
41015035	Nteye kotolime piko alake ce kimite keyoŋ yoto, kumwoy kule, “Alim pa, mite kukure Eriya!’’
41015036	Yoto kulapat citake nye kiponto siponcit nye kerkey cankut nye kakolumnta nfinyonik ce mintililec; oŋnkurutyi tekantet oŋnkunömnci kutitap Yesu oŋnkumwoy kule, “Akany pa cekäs oŋnkuconi Eriya cokurek neto kucone murtowontet kuco ŋony!’’
41015037	Kunco Yesu om kutit nyewo oŋnkume.
41015038	Yoto kukerer kupciwunekey oyeny kuceke met okoy kel siret nyo cepciye otepto nye tilil om kotap Yiyintet.
41015039	Ntowo kukäs nyewo nyepo sikarek nye kimite keyoŋe taytap murtowontet wule kencoyto Yesu oŋnkume, kumwoy kule, “Weritap Yiyintet cici manta!’’
41015040	Kimite yoto koruk alake ce kimite kuköse ce kimite ye low kuminiŋ. Om cekto korucoto, kimite mpo Solome oko Mariyam nyepo Maktala oko Mariyam kametitap Yakopo nye miniŋ oko Yose.
41015041	Korucoto kuce kipontokey Yesu ye kimite Kalilaya ce kikwici neto yisyet. Kimite yoto mpo koruk alake ce caŋ ce kikwontoykey Yesu okoy kupun Yerusalem.
41015042	Nteye kimite kwimene koret, yoto kuco Yosep nyepo moŋetap Arimaseya,
41015043	Cito nye kisikenet nye kiciyweye nye kipo kokwetap Yutayek. Ki cito neto nye kimite kukene pesyet nye cone poytoyisyetap Yiyintet. Pesyonoto kunye kipesyet nye kiceyiytoykey sukuŋet ye koyekune kwek pesyetap Sapat. Yoto kuwo Yosep nye kipuryo kot kumuy okoy taytap Pilato oŋnkusom portap Yesu.
41015044	Kukite Pilato kulim kule kame Yesu. Yoto kukur neto nyewo nyepo sikarek oŋnkutepe kule kame Yesu kuloyit.
41015045	Ntowo kulim ŋalekap nyewo nyepo sikarek, kucomnci Pilato Yosep wokusut porto.
41015046	Kwal Yosep suket nyelel, oŋnkurek musto, oŋnkurate suket oŋnkumuci mwenet nye mite kepenet nye kicepal rwantet. Ntowo kupok, kutor rwantet nyewo kukere kurket nyepo mwenetap kepenet.
41015047	Kimite yoto Mariyam nyepo Maktala oko Mariyam kametitap Yose. Yoto kukäs cekto topon ye kocemuci Yesu.
41016001	Ntowo kupok Sapat, yoto kwal Mariyam nyepo Maktala oko Mariyam kametitap Yakopo oko Solome mwaninek ce poŋu topon sukuŋet kusut wokoyile mustap Yesu.
41016002	Nteye kipesyetap Santey kukayec koret komwok asista, kupa cek okoy ye kimite mwenet.
41016003	Nteye kimite kupeti om aran kuŋalalat kwicek nkit kumwoy kule, “Ŋo nye sukuwunuktowec rwantet nyo mite kurketap mwenet?’’
41016004	Yoto ntopere cekäs kacewunukto rwantet kucone kurket nyepo mwenet.
41016005	Ntowo kupa cekto mwenet orit, yoto kukäs oyiperyo nye kelac siret nyelel nye koy nye kepur yepo yewutap tay. Kukite koromun.
41016006	Kumwoci cicoto korucoto kule, “Monte cikite, ocenye akwek so Yesu nyepo Nasaret nyo kucewuyitocini murtowontet? Puryo kot kumite yu; Kokotutune met! Akäs pa yeto ye kucemuci.
41016007	Kunyo ape yawut womwoci ŋalecu konomik wanak oko Petero, kule mite neto kuntowok akwek kuweti Kalilaya, wuloto wule mowokäse kuyu wulo kikimwowok akwek.’’
41016008	Kumiŋ cekto kukwa saŋ oŋnkurway kupete yepo mwenet, omnye kinäm muyotet oŋnkokite koromun. Ntene kipuryo kot kumwoci cekto citake tokol ŋolyo, omnye kinyokoritu.
41016009	[Nteyu kowo kotutune met Yesu kororn ye kipesyetap Santey, kunyosyo kuporcikey Mariyam nyepo Maktala nyo kikwetyini Yesu neto oyik tisap.
41016010	Kuwo Mariyam wokumwoci piko co kipontotikey oko neto ce kimite kurirtos kumesyi.
41016011	Ntowo kulim cut kumwowu Mariyam kule sope Yesu oŋnkumwoy kule käkäs neto nkit, kutay cut macäm kule po manta ŋalekyi.
41016012	Yoto om letut kuporcikey Yesu kuponto tonto ake konomik alak oyeny. Kimite konomik coto kupeti panwa nye kipeti koret saŋ.
41016013	Yoto kuweckey konomik coto kupa wokumwoci konomik cut ŋalecato, ntene kutoyis cut macäm ŋalekwa.
41016014	Nto om panta nyepo letut; kuporcikey Yesu konomik taman ok akenke ye kimite kukepur kwomisyi. Kuŋololyi Yesu cekto kupolyi omnye kitoyis meyen kuwuyekitu mukuleywekwa oko omnye kinyekeritu mecäm ŋalek cepo piko co kikäs Yesu kukotutune met.
41016015	Kumwoci Yesu cekto kule, “Ape koret tokol kumukul, womwoci piko tokol lokoywek ce toponec.
41016016	Mosukusop ci ake tokol nye keyen kucäm lokoywek ce toponec oŋnkyepatisan, nto ci ake tokol nye puryo kot kucömis, mosicemutyi nyo musankut.
41016017	Mosicikoci piko tokol ce kocömis kuyen pelutocu: Mosukukwet oyik cekwol yitik om kaynemwani, mosukuŋalal ŋelyepik alak.
41016018	Nka mpo ye kanäm Erenoy, nto ye kaye mwonet, kupuryo kot kupoköce. Mosukukemer cek yewuniyekwa piko ce mnyontos kusopco picoto.’’
41016019	Nto om letut yu kowo kuŋalal Mokoryontet Yesu oko cekto, cesut neto kuwo torot wokopure Yewutap tay nyepo Yiyintet.
41016020	Yoto Kunomen konomik kupa wokumwaytat lokoywek om koret tokol. Kwiyis Mokoryontet om wule mite cek, kupor kule po manta lokoywek ce mwoytoy. Omnye kikoci neto cekto kamukeywek kwiy pelutok ce poru kamukeywek.]
42001001	Mokoryontet nye cekonyite Teyopilo, Kuyu wulo kusyem piko ce caŋ kusil ŋalek ce kikwiyokis om kwenunyacek.
42001002	Kisil cekto ŋalek co kimwowec acek piko muncururwanik kosik co kiköse ŋalecutecu kuceke ye kicece, oŋnkumwaytat lokoywecutecu.
42001003	Kunyo Mokoryontet nye cekonyite, omnye kwokir ani topon oŋnkasuman topon wule kicekta ŋalecutecu, asot mpo ani kule misyini asat topon oŋnkosiluŋ nyi.
42001004	Sukuŋet nket mpenyi kule po manta ŋalek tokol co kicinetiŋ.
42001005	Om kenyisyek ce kipoytoy Kinko Erote koretap Yuteya, kimite tisintet nye kicekure Sakariya nye kipo neto luketap Apiya. Kicekure kaynetap korkenyi Elisapet nye kipo aretap mpo Aron.
42001006	Ki pic cek tukway ce kikwiye ŋalek ce toponec om taytap Yiyintet oŋnkurupe kuyweye ntarastinek oko ŋalek tokol ce möce Mokoryontet; nye kipuryo kot kowurtoy mpo kisic.
42001007	Ntene kipuryo kot kuponto lekoy omnye kison Elisapet oŋnkukikiyosekitu tukway.
42001008	Om pesyet ake ye kimite Sakariya kwiyisyi yisyenyi nyepo tisyontit kuyu kwak om taytap Yiyintet, omnye kinyenyi pesyet kwiyis,
42001009	kuyu wule yunto yisyonutekap tisik, kikicekwey neto om kirotyet kupel korosek ce poŋu om otepto Nyetilil. Yoto kuwo neto kotap Mokoryontet.
42001010	Kimite yoto piko ce caŋ kusome om saŋ om sawet nyo cepele korosek ce poŋu.
42001011	Kuporcikey malayketap Mokoryontet Sakariya. Kimite malayket kukeyoŋe yewutap tay om otepto nye nyo cepele korosek ce poŋu.
42001012	Nteye kotoköse Sakariya malayket, kulipil oŋnkumuy koromun.
42001013	Ntene kumwoci malayket neto kule, “Sakariya! Mente omuy. Omnye kucelim somseŋuŋ, kunyo mosukuyiwuŋ nyi korkeŋuŋ Elisapet werit, oŋnkirut cekure kaynenyi Yowana;
42001014	meseŋerec nyi koromun, oŋnkuŋerec mpo piko alake om pesyonoto koceye neto.
42001015	Omnye mosukwek ci nyewo koromun om taytap Mokoryontet. Puryo kot kuroke kuye finyonik nto tukun alak tokol ce cepokite. Mosicikoci neto kunyor swametap Muyet Nyetilil kuceke pesyonoto koceye.
42001016	Mosukuwec pikap Israel ce caŋ kuwekyikey wule mite Mokoryontet Yiyintemwa.
42001017	Mosukuwesetot kwek kiyokintetap Mokoryontet kuponto nyikanatet oko swamet kuyu workoyontet Eriya. Mosukuwec poyik oŋnkotuyo kuyomokey wanak oko lekokwa, oŋnkuwec ŋomnonetap piko co kitoyis kumosokis kurup aret nye sote ŋalek ce toponec, oŋnkusat kopur topon kukenisyi pikap Mokoryontet.’’
42001018	Kumwoci Sakariya malayket kule, “Mosonkete ne kule po manta ŋalecutecu? Omnye oyiku ci nye kyayositu; nto mpo korkemwani kiyosit mpene kutil kenyisyek!’’
42001019	Kuwekyi malayket kumwoci neto kule, “Oyiku ani Kapuryel nye oyoŋe taytap Yiyintet; kunyo kociyokwani coŋololuŋ osutuŋ nyi ŋalecutecu toponec.
42001020	Ntene omnye ketay meyen ŋalekwani ce mosukupoyit manta om pesyet nye kicekwey, kunyo mesesis nye puryo kot ŋololi okoy kupunto pesyet nye yiyoktos ŋalecu komwowuŋ ani nyi.’’
42001021	Kimite piko yoto kukonye Sakariya ntene kukite kumwoy kule, “Omne sukulilennkey nye tenyi om koto orit?’’
42001022	Nteyu kowo kumiŋ saŋ, kipuryo kot komuc yoto Sakariya kot kuŋololyi piko ŋolyo, ntene kuŋololyi cek kwiyisye yewuniyek pate omnye kanamakay kutit. Yoto kusowu piko kunket kule kakäs neto ŋoŋutyet om kotap Yiyintet.
42001023	Ntowo kupok pesyosyekyi cepo yisyet om kotap Yiyintet, kuwecikey Sakariya kanyi.
42001024	Yoto om pesyos ce ŋeri, kukoyakay Elisapet oŋnkuwunyenkey koto orit kuwany orok mut kumwoy kule,
42001025	“Kunyo om yawut letut kakukalya ani Mokoryontet kuyunyi, omnye kokunumuneno nyilatet nyo kunyilo piko!’’
42001026	Om arawetap lö kuceke kakoyakay Elisapet, kuyokto Yiyintet malayket Kapuryel kuwo moŋet nye cekure Nasaret om koretap Kalilaya,
42001027	wule kimite cepto ake nye kimukul nye kitompo kot kunket moron nye kimöce komüt citake nye cekure Yosep nye kipo aretap mpo Tauti. Cekure kaynetap cepoto Mariyam.
42001028	Yoto kucontyi malayket Mariyam oŋnkumwoci kule, “Takwenyo! Ponte nyi kupeyok koromun; pontekey nyi Mokoryontet.’’
42001029	Nteye kotolime mariyam ŋalekap malayket, kulipil oŋnkumuy, oŋnkusot kumwoy kule, “Mwowu ne katakwesani.’’
42001030	Kumwoci malayket neto kule, “Mariyam, mente omuy, omnye kwenyoru nyi kupeyok om wule mite Yiyintet.
42001031	Mesesic lekwet oŋnkiyi werit oŋnkirut cekure kaynet Yesu.
42001032	Mosukwek nyewo koromun, oŋnkyekure Weritap Yiyintet nye mite torot koromun. Mosukukoci Mokoryontet Yiyintet neto kopure ŋeceretap kukonyi Tauti.
42001033	Mosukwek Kinko nye mosukupayta aretap Yakopo okokoy, nto poytoyisyenyi kunye puryo kot kuponto ye ŋete!’’
42001034	Yoto kumwoci Mariyam malayket kule, “Muce kwiyakay ŋolyontoni kulene? Omnye oyiku mukul nye puryo kot öŋnket moron.’’
42001035	Kuwekyi malayket kumwoci neto kule, “Mosukucontyiŋ nyi swametap Muyet Nyetilil, oŋnkuyeneniŋ atotoytap swametap Yiyintet nye mite torot koromun. Kunyo mosiceyi lekwet nye mosicekure Nyetilil Weritap Yiyintet.
42001036	Käs pa Elisapet cekwomet nye kicekure kule kisonen oŋnkukiyosit, kunyo ponto yawut orok lö kukoyat lekwa nye wero.
42001037	Omnye puryo kiy ake tokol nye purune Yiyintet nye memuce kot kwiy.’’
42001038	Kumwoy Mariyam kule, “Oyiku ani mutworintetap Mokoryontet, kunyo kany kwiyokis ŋalek co kemwowu om wule omite kuyu wule kemwayte nyi.’’ Yoto kunomen malayket kuwecikey.
42001039	Om pesyosyecoto, kuyiytakey Mariyam oŋnkunomen kusartakey om ŋerekwek kuwo moŋet nye mite lakomosyekap koretap Yuta.
42001040	Yoto kuwo okoy wokumiŋnto kotap Sakariya oŋnkutakwes Elisapet.
42001041	Nteye kotolime Elisapet katakwesetap Mariyam, kuwecweckey lekwet om moyenyi, yoto kunyor Elisapet swametap Muyet Nyetilil.
42001042	Kuŋalal kupol om kutit nyewo kumwoy kule, “Ponte nyi kupeyoy om wule mite koruk! Oŋnkuponto kupeyoy mpo lekwet nye mite moyeŋuŋ nyo meyiy nyi!
42001043	Omne sukwiyakay kiy nye yunyi om wule omite ani, akäs kule muce kuco wule omite kametitap Mokoryontenyu?
42001044	Omnye yu kowo alim ani katakweseŋuŋ, kuwecweckey lekwet om moyemwani om ŋerekwek.
42001045	Ponte nyi kupeyoy yen oŋnkiyen ŋolyontetap Mokoryontet kule mosukupoyit manta om wule mite nyi!’’
42001046	Kumwoy Mariyam kule, “Kostoy mukuleymwani Mokoryontet,
42001047	oŋnkuŋerekat soponmwani om wule mite Yiyintet kosopintenyu.
42001048	omnye kukusot topon wule ayunte ani mutworintenyi nye miniŋ! Kuceke yawut pesyoni. Okokoy mosukukureno ani piko cepo pinutek tokol nye ponto kupeyoy.
42001049	Omnye kokwiwo ani Yiyintet nyepo kamukeywek tokol tukuk cewoyec. Kunyo Tilil kaynenyi.
42001050	Porcini tolosyet pikyi tokol co yweye neto, kuceke piko cepo pinta ake okokoy cepo pinta ake.
42001051	Kokuyito yewunyi nye ponto swamet; Oŋnkuseret piko co silekey om kasoteywekwa.
42001052	Kokonumune poytoyik cewoyec ŋecerokwa; oŋnkutoror piko co cenyile kupa torot.
42001053	Kapaye piko ce ponto rupet tukuk ce toponec, oŋnkukwet mokorenik kupeta yewuniyek pate.
42001054	Kirip kirotyet nyo kikurtoci neto mpo kukonyo, kunyo kaco cokukalya mutworintenyi Israel;
42001055	Oŋnkusot kule oporci tolosyet mutworintenyi Apram oko wule mite mucokoronikyi tokol okokoy!’’
42001056	Kopur Mariyam oko Elisapet kuwany kurikta orok somok, ntowecekey kuwo konyi.
42001057	Yoto kuponto pesyosyekap Elisapet ce cömekey lekwet, kucämnkey werit.
42001058	Kulim latosyekyi oko tilyonutekyi kule kakukalya kukoci Mokoryontet Elisapet kupeyok, yoto kuŋerec cekto tokol wanak oko neto.
42001059	Ntowo kupunto pesyetap sisit cewon lekwet, kumac piko kule cerut kaynet cekure Sakariya kaynetap kwan.
42001060	Ntene kumwoy kamet kule, “Puryo kot kuyunyo! Mocekure kaynenyi Yowana.’’
42001061	Kumwoci piko Elisapet kule, “Puryo ci mpo akenke nyepo aremwoŋ nye cekure kaynanato.’’
42001062	Yoto kuŋololyi piko kwanitap lekwet kwiyisye yewuniyek kutepe kaynetap lekwet.
42001063	Kusom kwan rwantet nye cesile oŋnkusil kule, “Kaynenyi Yowana.’’
42001064	Om yoto pakenke kuyatakay kutitap Sakariya, oŋnkucec kuŋalal topon kukasta Yiyintet,
42001065	Kumuyo latosyek koromun, yoto kuseret ceŋalalate lokoywek ce nöme ŋalecutecu tokol okoy kupunte lakomosyekap Yuta tokol.
42001066	Nto piko tokol ce kilim ŋalecutecu, kuripe montuwokwa oŋnkutep kumwoy kule, “Mosukwek ne lekwani?’’ Omnye porukey kupoyit manta kule ponto lekwani swametap Mokoryontet.
42001067	Yoto kunyor kwan Sakariya swametap Muyet Nyetilil, kuŋalal kuŋorsyo kumwoy kule:
42001068	“Akany cikaste Mokoryontet nye Yiyintetap Israel! Omnye kaco korutoci cokukalya kutyac pikyi.
42001069	Kakutororwec acek kosopintet nyepo swama, Nyoto ku nyepo aretap mutworintenyi Tauti.
42001070	Kuyu wulo kikurtoci keny kupunune wule mite workoyikyi ce tililec,
42001071	kikurtoci kule mososorwec acek om wule mite punikyo oko wule swametap yewuniyekap piko tokol co senkerec acek.
42001072	Kimwoy kule mosoporci poypoyet mpo kukonyo, aŋnkusot kirotyenyi nye tilil.
42001073	Kirotyet nye kiwolcikey kukonyo Apram,
42001074	kuwalkey kule mososorwec acek om wule mite swametap yewuniyekap punikyo, oŋnkukonec acek ceyici Neto yisyet nye puryo kot ceponte muyot,
42001075	om tililinto oko toponiyet om pesyosyek tokol cepo soponwekyacek.
42001076	Ntenyi lekwenyu, mosicekureniŋ workoyontetap Yiyintet nye mite torot koromun; omnye mesentoci nyi Mokoryontet yiyitoci neto arenyi.
42001077	Meseporci mwoci pikyi kunket kule mocisop cikalya cekto miyotyonikwa.
42001078	Omnye kokolyoyin oŋnkutala Yiyintenyo. Mosukukon kuyec kolucec acek lakweyet nyepo soponto,
42001079	nye luwu kucone torot cokoluwuci piko tokol ce mite menonetap met, oŋnkuketwec acek cerup aret nyepo kalyet.’’
42001080	Yoto kuner lekwet Yowana kunyor swamet om porto oko ŋomnonet nyepo Muyet Nyetilil, kuminy koretap kitela okoy kupunto pesyet nyo porcinekey neto pikap Israel.
42002001	Yoto om pesyosyecoto kucone ntarastit wule mite Kinko Akusto kule, cemöce ciyitis cesil kaynokap piko tokol cepo korenyi.
42002002	Koyitisyet nyoto kunye kinyosyo ciyitis cesil kaynokap piko ye kipoytoy Kureniyo koretap Siriya.
42002003	Yoto kuwo ci tokol wokusilyokey om moŋenyi.
42002004	Kunomene Yosep moŋetap Nasaret om Koretap Kalilaya kuwo kulaŋnta Yuteya okoy wokupunto moŋetap Tauti nye cekure Peselekem, omnye kipo Yosep aretap mpo Tauti.
42002005	Kuwo Yosep wokusilyokey oko Mariyam nye kimöce neto kule amüt, kikoyat Mariyam yoto.
42002006	Nteye kimite cekto wuloto, kupunto pesyosyek ce cömekey Mariyam.
42002007	Yoto kucämnkey Mariyam werit poretyet, kunäm oŋnkulokyi sirok oŋnkömukontyi rapet nye omisye toka, omnye kipuryo kot kumite poroyinto koto nye mokuruy cekto om kotap toyek.
42002008	Kimite mesewek alake koronoto ce kikwokisyi komoy kuripe kecirekwa.
42002009	Kuco malayketap Mokoryontet ye kimite cekto; oŋnkukoci kukweny cekto komut woyintap lakweyetap Mokoryontet, yoto kumuyo koromun.
42002010	Ntene komwoci malayket cek kule, “Monte cemuye! Omnye osutwok ani lokoywek ce toponec cepo ŋerekwek ce mosukupoyit piko tokol.
42002011	Omnye kaceyiwok akwek yawut pesyoni Mokoryontet om moŋetap Tauti nye Kosopintet Kristo Yesu!
42002012	Kito nyi nye mosokäse akwek, mosonyoru lekwa nye rweru nye kocilokyi sirok; oŋnkyimukontyi rapet nye omisye toka.’’
42002013	Om yoto pakenke mosolim akwek luket nyewo nyepo malaykanik om torot kukostoy Yiyintet kumwowu kule,
42002014	“Kupoyit woyinto Yiyintet nye mite torot, oŋnkupoyit kalyet koret oko piko ce ŋerekyini cekto Yiyintet!’’
42002015	Nteyu kowo kunomen Malaykanik kupakakta cek kupecikey torot, kuŋalal Mesewek kumwocin nkit kule, “Akany cipe okoy cepunte Peselekem, wocekäs kiyitenyi kakwiyakay nyi kokuporwec Mokoryontet.’’
42002016	Yoto kunomen mesewek kusartakey lakwar okoy wokunyor Mariyam oko Yosep oko lekwet nye kocimukontyi rapet nye omisye toka.
42002017	Nteye kotoköse mesewek lekwet, kumwoci kutorci piko ŋalek tokol co kukumwoy Malayket ce nöme lekwanato.
42002018	Kukite piko tokol ŋalek ce kumwoci mesewek.
42002019	Ntene kusot Mariyam ŋalecato oŋnkuripe moyenyi.
42002020	Yoto kuweckey mesewek kupecikey kutumoti kukostoy Yiyintet om ŋalek tokol ce kilim oŋnkukäs cekto, omnye kiyu tukuk ce kikäs wule kikimwoytoci malayket.
42002021	Yoto ntowo kupunto pesyetap sisit, nye cewone lekwet cikoci cekure kaynet Yesu, kaynet nyo kikonu kumwoy malayket kutompo kot cesic neto.
42002022	Ntowo kupunto pesyosyekap Yosep oko Mariyam kwiy ntasimnyet nyo kimwowu Moses, oŋnkwiyita sakwet nye kiceŋetune asis korketap tomono, yoto kusut cek lekwet kuwo Yerusalem wocikoci Mokoryontet.
42002023	Kuyu wulo kicesilyo om ntarastinekap Mokoryontet kule, “Lekwa tokol nye poret oŋnkuwero nye kanyosyo kuyat moyetap kamet, misyini cikoci neto nyoto Mokoryontet.’’
42002024	Yoto kupa Yosep oko Mariyam wokukoyito mpo korosekwa kuyu wule cemoktoy om ntarastinekap Mokoryontet kule, “Cikoytoy swororok oyeny nto lekokap swororok oyeny.’’
42002025	Kimite citake nye kiminye Yerusalem nye kicekure kaynenyi Simiyon nye ki cito nye topon koromun nye kiyweye Yiyintet. Kimite neto kukonye pesyet nye cisope pikap Israel, oŋnkiponto Muyet Nyetilil.
42002026	Kikikoporci Muyet Nyetilil neto kule puryo kot kume kutompo kot kukäs Ŋapanet Mokoryontet nyo kicekurto.
42002027	Yoto kuntoci Muyet Nyetilil Simiyon kuco okoy kupun kotap Yiyintet orit, nteyu kowo kusut kwan oko kamet lekwet Yesu kuco kotap Yiyintet; sukuŋet ceyici ntasimnyet kuyu wulo moktoy ntarastinek.
42002028	Kunäm Simiyon lekwet kunäme yewuniyekyi oŋnkukasta Yiyintet kumwoy kule:
42002029	“Mokoryontet, yaste yawut mutworinteŋuŋ, kuwecikey om kalya, kuyu wulo kikurte nyi om ŋolyonteŋuŋ.
42002030	Omnye kakäs konyekwani nkit kosopoteŋuŋ,
42002031	kuyu wulo kiyiytoci taytap piko tokol,
42002032	oŋnkwek lakweyet nye kweŋnkyini lamek areŋuŋ, oŋnkwek woyinto nyepo pikuk pikap Israel.’’
42002033	Kukite kwan oko kamet ŋalek ce komwoy Simiyon ce nömekey oko lekwanato.
42002034	Yoto kusomnci Simiyon cekto kupeyok, oŋnkumwoci Mariyam kamet kule, “Kikwey Yiyintet lekwani kwek nyemo kwaranta, oŋnkusop piko ce caŋ om Israel, oŋnkwek neto pelutyet nye cone wule mite Yiyintet nye toye piko ce caŋ,
42002035	sukuŋet kuŋoŋ kuparta kasoteywekwa ce wuŋotin. Nto om wule mite nyi, mosukurut mukuleyŋuŋ rotwet nye ŋatip.’’
42002036	Kimite mpo korko nye workoyo nye cekure kaynenyi Anna, ceptap Panuel nyepo aretap mpo Aser nye kicimüt ye kikokoniyo kuwany kenyisyek tisap kume santenyi.
42002037	Yoto kopur nkit kumusuk okoy kwek cepyosya nye kiyosit koromun kuwany kenyisyek tomonwokik sisit ok amwan nye kipuryo kot kuŋete kupakakta kotap Yiyintet. Ntene kikwiyisyi yisyetap Yiyintet komoy oko pet; kikostoy oŋnkusome oŋnkukire omik.
42002038	Om yoto pakenke kuco tay oŋnkucec kukasta Yiyintet kuŋalal ŋalek ce nömekey oko lekwanato kumwoci piko tokol ce kikonye pesyet nye mokusope Yiyintet Yerusalem.
42002039	Nteyu kowo kuwany cekto kwiy tukuk tokol ce mwowu ntarastinekap Mokoryontet, kuweckey cek kupa moŋemwa Nasaret om koretap Kalilaya.
42002040	Kuner lekwet Yesu kunyor swamet oko ŋomnonet oŋnkukoci Yiyintet neto kupeyok.
42002041	Kipeti kwan oko kamet om kenyit ake tokol Yerusalem ye pesyetap sakwetap Keytayet.
42002042	Nteye kiponto Yesu kenyisyek taman ok oyeny, kupa cek tokol oko kamwa sakwet Yerusalem kuyu wule yunto sakwanato.
42002043	Nteyu kowo kupok pesyosyekap sakwet, kunomen cekto kupa ka, ntene kuŋetune werit Yesu Yerusalem nye kipuryo kot kunkete kwan oko kamet.
42002044	Kisote cekto kule tos mite Yesu luketap piko alak om panta. Kupa cekto pesyonoto kwimen; ntowo kwimen koret kucec cekto kucenye wule mite tilyonutekwa oko wule mite coronutekwa.
42002045	Ntene kipuryo kot kunyor. Yoto kuweckey kwan oko kamet kupa Yerusalem wokuceŋat Yesu.
42002046	Nteye kipesyetap somok kunyor cek Yesu kumite kotap Yiyintet, kukepur kwenutap konetikap Yutayek kulimntoy ŋalek cemwowu konetik, oŋnkutepe Yesu cekto teputek.
42002047	Kukite piko tokol ce kilime ŋomnonenyi oko wule kiwektoy ŋalek.
42002048	Nteye kotoköse kwan oko kamet Yesu kukite koromun, kumwoci kamet neto kule, “Yeyonyu! Omne seyiyec acek nyi kuyu nyi? Kucisot cemuye acek oko kon, oŋnkyecenyiŋ koromun.’’
42002049	Kuwekyi Yesu kumwoci cekto kule, “Omne sacenya ani akwek? Puryo kot oŋnket akwek kule misyino ani opur kotap Papamwani?’’
42002050	Ntene kipuryo, kot kusik kunket kwan oko kamet kule komwoy Yesu ŋolyo ne.
42002051	Yoto kunomen neto oko kamwa kuketitakey okoy kupunto Nasaret, oŋnkuwo wokuywey kamwa. Kunäme kamet ŋalecato moyenyi.
42002052	Kutosyikey Yesu kuner oŋnkuŋomit, oŋnkunyor cömisyet om wule mite Yiyintet oko wule mite piko.
42003001	Nto om kenyitap taman ok mut ye kipoytoyisyi Kinko Nyewo Taperiyo, kupoytoy Pontio Pilato koretap Yuteya, kupoytoy Erote koretap Kalilaya, kupoytoy mutakwam Filipo koretap Itureya oko koretap Tirakoniti, kupoytoy Lusaniya koretap Apilene.
42003002	Nto tisik cewoyec ku Anas oko Kayafa. Om pesyosyecoto kucontyi ŋolyontetap Yiyintet Yowana weritap Sakariya kumite kitela.
42003003	Yoto kuwesetote Yowana koret tokol nye lekite tapantap oyinetap Yortan, kumwoytoti kule, “Arenynkey ayaste miyotyonikwok, oŋnkyepatisanak, sukuŋet kukalyak Yiyintet miyotyonikwok.’’
42003004	Kuyu wulo kisilyo workoyontet Isaya om kitapunyi kule: “Kapole citake kitela, ‘Oyiytoci Mokoryontet arenyi, asat kurotakay arenyi nye mosukupunte!
42003005	Misyini alakan wulyo tokol wule mite roroŋisyek; oŋnkyicat lakomosyek oko tulonok tokol. Cecul kuculokis orustunwek tokol co musotin.
42003006	Mosukukäs pikap koret tokol kosopotetap Yiyintet.’ ’’
42003007	Yoto kukwa piko ce caŋ wule mite Yowana kule kupatisanec, kumwoci neto cek kule, “Akwek erenocu! Ŋo nye kwesowok kule omweye nyerunotetap Yiyintet nye karik kuco?
42003008	Kunyo ayiy tukuk ce sukupor kule kwarenynkey akwek ayaste miyotyonikwok, ntene monte cecec ceŋalal omwowu kule, ‘Ceponte Apram nye kukonyo!’ Omnye komwowok ani kule, muce Yiyintet kunäm rwontocu oŋnkuwec kwici Apram lekok.
42003009	Kunyo kocenömnci oywet kulekite kirintonokap ketik; nto ket ake tokol nyo puryo kot kwiye omik ce toponec mosiceyep nyo kulul oŋnkyewirci mata orit.’’
42003010	Kutepe piko Yowana kule, “Kunyo mokyiy ne acek yawut?’’
42003011	Kuwekyi kumwoci kule, “Ci tokol nye ponto sirok oyeny, misyini kukoci cito nyo puryo kot kuponto, mpo cito nyo ponto omik misyini kupciyta kuyunyoto.’’
42003012	Yoto kukwa mpo piko alak co ruruce mosoret kwocepatisan, oŋnkutepe cek Yowana kule, “Konetintet mokyiy ne acek?’’
42003013	Kumwoci Yowana cekto kule, “Monte ciruruc mosoret kutil co kiciyoyec.’’
42003014	Kutepe sikarek alak neto kule, “Nto acek, mokyiy ne?’’ Kumwoci co kule, “Monte cinumune citake tokol pesan om swama, nto om aret nyepo mwiynan; roke kuyemak musyaremwoŋ.’’
42003015	Nteyu kimite piko tokol kukonye ŋalek ce mokwiyokis kutintentos om kasoteywekwa om ŋalekap Yowana, kule pesyet ake neto kunye Ŋapanet.
42003016	Yoto kumwoci Yowana piko tokol kule, “Opotisonenok ani peko, ntene coni om letumwani citake nyewo nye ponto swamet kupëlo ani, nye puryo kot kumisyino ani atyac porokap kweyonikyi. Neto nyoto nye mosukupatisanenak akwek Muyet Nyetilil oko mata.
42003017	Pontonu neto sweswet nye kanäme yewuniyekyi; nye mokusese nkanuk oŋnkururukyi nkanuk cokenikyi nto moriryek kupele co mata nye momise!’’
42003018	Wanak oko ŋalecutecu, kumwoy Yowana ŋalek alak ce caŋ kurorci piko lokoywek ce toponec.
42003019	Yoto kupolyi Yowana potisonintet poytoyintet Erote om ŋalek ce nömekey oko Erotiya korketap mutakwam nye kimüt Erote, oko om ŋalek alak ce caŋ cepo ŋokis ce kikwiy Erote.
42003020	Yoto kutosyi Erote miyotyet ake omnye kinäm Yowana oŋnkukerta mopusi.
42003021	Nteyu kowo cepatisan piko tokol, yoto cepatisan mpo Yesu. Nteye kimite Yesu kusome, kuyatakay wulin po torot,
42003022	kuco kurekyi neto Muyet Nyetilil nye kerkey porto kuyu swarar. Kucone kurset torot kumwoy kule, “Nyi kunye yiku Werimwani camanet, nye oŋerekyiŋ ani nyi koromun.’’
42003023	Kucec Yesu kwiyis yisyenyi kuponto kenyisyek ce puntoy sosom; Cisote kule neto kunye weritap Yosep nye ki weritap Eri,
42003024	weritap Matati, weritap Lefi, weritap Merek, weritap Yanai, weritap Yosep,
42003025	weritap Matatiya, weritap Amos, weritap Naum, weritap Esil, weritap Nakay,
42003026	weritap Masati, weritap Matatiya, weritap Semeyin, weritap Yosek, weritap Yota,
42003027	weritap Yowanan, weritap Resa, weritap Serupapel, weritap Salatiyeta, weritap Neri,
42003028	weritap Meleci, weritap Atti, weritap Kosma, weritap Elmatam, weritap Eri,
42003029	weritap Yoswa, weritap Eriesa, weritap Yorim, weritap Mata, weritap Lefi,
42003030	weritap Simiyon, weritap Yuta, weritap Yosep, weritap Yonam, weritap Eliyakim,
42003031	weritap Meleya, weritap Menna, weritap Matasa, weritap Nasan, weritap Tauti,
42003032	weritap Yese, weritap Opet, weritap Poas, weritap Solomon, weritap Nasyon,
42003033	weritap Aminatap, weritap Atamin, weritap Arin, weritap Eseron, weritap Peres, weritap Yuta,
42003034	weritap Yakopo, weritap Isaka, weritap Apram, weritap Tera, weritap Nakor,
42003035	weritap Seruk, weritap Reyu, weritap Pelek, weritap Eper, weritap Syella,
42003036	weritap Kanan, weritap Arapasat, weritap Syem, weritap Nuwa, weritap Lamek,
42003037	weritap Misusera, weritap Enok, weritap Yaret, weritap Makalalel, weritap Kanan,
42003038	weritap Enos, weritap Sesi, weritap Atam, weritap Yiyintet.
42004001	Kuwecekey Yesu oyinetap Yortan kukonyor swametap Muyet Nyetilil, nye kisut neto okoy kupunto kitela.
42004002	Kuwany om wuloto pesyosyek artam, nteye kimite wuloto kusyem kulot Setani nyewo nyepo oyik neto. Kipuryo kiy nye kyome kuwany pesyosyecoto tokol, nteyu kowo kuwany kwam neto rupet.
42004003	Yoto kumwoci Setaninato neto kule, “Ye yiku nyi Weritap Yiyintet, mwoci panyi rwontocu kuweckey kwek mukatya.’’
42004004	Kuwekyi Yesu kumwoci neto kule, “Mwowu silutekap Yiyintet kule, ‘Puryo kot kusope cito mukatya pate nkit!’ ’’
42004005	Yoto kusut Setaninato Yesu kuwo parak, oŋnkuporci lakwar poytoyisyonikap koret tokol kumukul,
42004006	oŋnkumwoci kule, “Mosokoniŋ ani nyi woyinto nyi oko kamukeywek payte tukucu tokol, omnye kicekono ani tokol kunyo omuci okoci ci nye kacäm ani;
42004007	Kunyo ye kekutumwo ani nyi mosukwek cekuk cutecu tokol.’’
42004008	Kuwekyi Yesu kumwoci neto kule, “Mwowu silutekap Yiyintet kule, ‘Misyini kutuŋnkyi say Mokoryontet Yiyinteŋuŋ oŋnkiyici neto yisyet nkit pate!’ ’’
42004009	Kusut yec oyinoto cekwol yitik Yesu okoy Yerusalem, oŋnkumwoci kuyoŋe kusurutap kotap Yiyintet ye koy koromun, oŋnkumwoci kule, “Ye yiku nyi Weritap Yiyintet, wirtekey panyi kuceke yu okoy wepir ŋony;
42004010	omnye mwowu silutekap Yiyintet kule, ‘Mosukumwoci Yiyintet malaykanikyi kukwa kwokutaciŋ nyi.’
42004011	Oko yec kule, ‘Mosukutaciŋ om yewuniyekwa mente kot kuryac kerenkokuk rwantet.’ ’’
42004012	Kuwekyi Yesu kumwoci neto kule, “Mwowu silutekap Yiyintet kule, ‘Mente kot asyem alotu Mokoryontet Yiyinteŋuŋ’ ’’
42004013	Nteyu kowo kusyem kulot Setani nyewo nyepo oyik Yesu okoy kuwany; kwasta okoy pesyet ake.
42004014	Yoto kuweckey Yesu kuco Kalilaya kuponto swametap Muyet Nyetilil. Kupunte lokoywek ce nöme neto koronoto tokol.
42004015	Kunetisye Yesu korikapkokwonikwa om wuloto, kucämnta piko tokol ŋalekap Yesu.
42004016	Kuwo Yesu okoy kupunto Nasaret wule kinere, nto kuyu wule kiyunto kopur nyi, kuwo ye kipesyetap Sapat okoy kotapkok. Nteye kimite orit, kuŋet kuyo kule asuman silutekap Yiyintet.
42004017	Yoto cikoci kitaputap workoyontet Isaya, kuŋany kitaput okoy kunyor ye kicesil kule:
42004018	“Oponte ani Muyetap Mokoryontet, omnye kaŋape ani mwayita saŋet omwoci pononik lokoywek ce toponec. Kweyokwo ani saŋet omwoci piko co rototin pesyet nye cityoktoy cekto, oko ye mosukukäste piko co koryotin, oŋnkyityakta piko co kicinyalil kupecikey,
42004019	oŋnkomwowu oporu kenyit nye mosukusope Mokoryontet pikyi.’’
42004020	Yoto kuker Yesu kitaput oŋnkuketyi cito nye ripe, oŋnkupur ŋony; kuwec konyekwa piko tokol ce kimite kotapkok oŋnkukäs Yesu topon.
42004021	Yoto kuwec Yesu kumwoci cek kule, “Pesyoni ye kakwitita kupoyit manta ŋalecu silotin cu kalim akwek om yitikwok.’’
42004022	Kucämnta oŋnkukite piko tokol ŋalekyi ce toponec ce toloyec ce kiŋalale kutinyi. Kumwoy picoto kule, “Puryo kot ku weritap Yosep nyitenyi?’’
42004023	Kumwoci Yesu cekto kule, “Oŋnket kule mosomwowo ani akwek tyonkoconi kule, ‘Cepsakityantet, sopkey nyi nkit!’ Oŋnkomwowu yec kule, ‘Yiy nyi yec om wuli po koreŋuŋ tukuk co kicelim acek kule kiyokis om Kapernaum.’
42004024	Kumwoy Yesu kule, komwowok ani akwek ŋalek cepo manta kule, ‘Puryo workoyo nye cecöme om korenyi.
42004025	Cinket kule po manta ŋalek kule kimite musukik ce caŋ om Israel om pesyosyekap Eriya, yo kipuryo kot kumite ropta koret tokol kuwany kenyisyek somok ok orok lö, yoto kunäm rupet koret tokol.
42004026	Ntene kipuryo kot ciyokto Eriya om pesyosyecoto kuwo wule mite akenke om musukik coto, ntene kiciyokto kuwo pate wule mite musuk akenke nyepo Sarepta om koretap Siton.
42004027	Kimite mpo yec pikap mutyenkenik ce caŋ Israel om pesyosyek ce kipo workoyontet Elisya, ntene puryo mpo akenke nye kicisop, tos pate Naman nyepo koretap Siriya.’ ’’
42004028	Yoto kunyer koromun piko tokol ce kimite kotapkok orit yu kowo kulim ŋalecato komwoy Yesu.
42004029	Kuŋetyo cekto oŋnkunäm Yesu kocut kuŋete moŋonoto oŋnkukwer okoy kupunto tulwet parak nye kicetec moŋonoto kule wocitulye kuŋirte lakam.
42004030	Ntene kupunte neto yewuniyekwa oŋnkuwecikey arenyi ake.
42004031	Kurekto Yesu kuwo okoy kupunto Kapernaum moŋet nyepo Kalilaya, yoto kunet piko ye kipesyetap Sapat.
42004032	Ntene kukite piko konetisyenyi, omnye kinet kumwoy ŋalek ce kinyikisec koromun, oŋnku ŋalek ceponto kamukeywek.
42004033	Kimite yoto po kotapkok orit citake nye kiponto oyik ce miyotec, yoto kupol cicoto koromun om kutit nyewo kumwoy kule,
42004034	“Ye! Mokenec acek ne nyi Yesu nyepo Nasaret? Keco nyi kule cayarantec acek? Oŋnketiŋ ani nyi kule yiku nyi ŋo: Yiku Nyi Nyetilil nyepo Yiyintet.’’
42004035	Kupolyi Yesu oyinot kumwoci kule, “Sis! Ŋete cito.’’ Yoto kumilyi oyinoto cicoto ŋony om taytap piko tokol, oŋnkuŋet kuwete cicoto nye kipuryo kot kwiye kiy mpo kisic.
42004036	Kukite piko tokol koromun, oŋnkutepekey cekto nkit kumwoy kule, “Ŋolyo ne nyi mwowu cici? Omnye polyini oyik ce miyotec om kamukeywek oko swamet okoy kumwey oyik. ’’
42004037	Yoto kutisto ŋalekap Yesu kupunte koret tokol nye lekite koronoto.
42004038	Kuŋete Yesu kotapkok oŋnkuwo okoy kupunto kotap Simiyon. Wokunyor cepyosyetap pikoy nyepo Simon kumnyone yeset nyewo koromun. Kusom piko Yesu kule kukalya neto.
42004039	Kuwo Yesu oŋnkuyoŋe yepo komostap cepyosyanato, oŋnkukwet yeset, yoto kuwo yeset, kuŋet neto lakwar oŋnkucec kwici cekto yisyonutek.
42004040	Nteye kimite kurortoy asista, kusut piko pikwa ce kimnyontos porwonik wok tokol kukwa wule mite Yesu, kukemer Yesu yewuniyekyi metitap ci tokol nye kimnyone; kusopco cekto tokol.
42004041	Kuŋetye oyik piko alak ce caŋ, kupoloti kumwowu kule, “Yiku nyi Weritap Yiyintet!’’ Kupolyi Yesu oyicoto oŋnkuyete mente kuŋalal, omnye kinkete oyik kule Yesu kunye Ŋapanet.
42004042	Nto kayec koret pate, kunomen Yesu kuwo surukwenet wule momite piko, ntene kucec piko ce caŋ kuceŋat neto okoy wokunyor, nteye kotonyoru, kusyem kule ceyete neto mente kot kuwo wulyo ake kupakakta cekto.
42004043	Ntene kumwoci Yesu cek kule, “Misyino ani awo wamwayte lokoywek ce toponec cepo Yiyintet mpo moŋosyek alak, omnye kiyokwani Yiyintet comwowu ŋalecutecu.’’
42004044	Yoto kumwayte Yesu ŋalek korikapkok cepo Yuteya.
42005001	Nteyu kimite piko ce caŋ kukicekey kumut Yesu kule celim ŋolyontetap Yiyintet, kimite yoto Yesu kukeyoŋe tapantap tampayayetap Kenesaret.
42005002	Kukäs Yesu om yoto rapanik oyeny ce kimite tampayayet tapan ce kapakakta piko co nöme purpurunek oŋnkupa wokusit porokap purpurunek co cenömisye.
42005003	Kulany Yesu rapet akenke nyepo Simon, oŋnkusom kumwoci Simon kutorta rapet kunata kusic kuwo tampayayet. Yoto kupure Yesu rapanato oŋnkunet piko.
42005004	Nteyu kowo kuŋalal kot kuwany, kumwoci Yesu Simon kule, “Torte rapet kuwo peko kwen, oŋnkikoci nyi oko piko co konömisyi tokol porokwok peko orit onömisye.’’
42005005	Kuwekyi Simon kumwoci Yesu kule, “Mokoryontet, kukyiyisye om swama komowut tokol; ntene puryo kot cimuc kot cenäm kiy, ntene om ŋolyonteŋuŋ nye kemwowu, mosokoci porok peko orit.’’
42005006	Yoto kwiy cek kuyunyoto kukoci porok peko orit; kunäm yoto purpurunek ce caŋ koromun okoy kumac kuŋetyo porok.
42005007	Yoto kukur cekto kuwus nömik alak ce kinömisyi tokol ce kimite rapet ake kule kukwa kwokukalya, kukwa cut, kwokonum cek purpurunek ce caŋ koromun kunyit raposyek tukway kot kumac kotompultokey kowut peko orit.
42005008	Nteye kotoköse Simon Petero ŋalek coto keyokis, koputyi kukutuŋe kerenkokap Yesu oŋnkumwoy kule, “Mokoryontet wecikey, omnye oyiku ani ci nye miyat.’’
42005009	Omnye kikite Simon oko piko co kipontokey coŋintap purpurunek ce caŋ ce kicenäm.
42005010	Kuyuyit nyoto kukite mpecek Yakopo oko Yowana werikap Sepetayo ce kinömikap purpurunek ce kipontokey oko Simon. Kumwoci Yesu Simon kule, “Mente omuy; kuceke yawut pesyoni meseyeku nyi roponintet nye kweru piko.’’
42005011	Yoto kusut cekto raposyekwa okoy kupunto tampayayet tapan, oŋnkupakakta tukuk tokol, oŋnkunomen kunam kupetakey Yesu.
42005012	Nteye kimite Yesu pesyet ake moŋet ake, kimite moŋonoto citake nye kunäm mutyenkenik koromun, nteye kotoköse cicoto Yesu, kuputyi ŋony kukutuŋnkyi oŋnkusom kumwoci kule, “Mokoryontet, ye kecäm nyi nkit, muci sopo ani!’’
42005013	Kuyito Yesu yewunyi oŋnkunäm cicoto, oŋnkumwoy kule, “Omöce ani; kunyo sop nyolu.’’ Kusopco om yoto pakenke mutyenkenik ce kiponto cicoto.
42005014	Kunkolontyi Yesu kumwoci cicoto kule, “Mente kot omwoci citake tokol ŋalecu, ntene iwo weporcikey tisintet, nto kuyu ŋalek ce nöme kosopeŋuŋ, iwo wekoyite korosyontet kuyu wule kimwayta Moses, sukuŋet porci ci tokol kule kwesop nyi.’’
42005015	Ntene kutosyikey kutisto lokoywecoto po Yesu, koruruckey piko ce caŋ oŋnkukwa kwokulimnta ŋalekyi oŋnkyisopci cekto porwonikwa.
42005016	Ntene kikweyekey Yesu kwine nkit om pesyosyek alak oŋnkuwo surukwenet wokusom.
42005017	Kimite Yesu kunetisyi pesyet ake, nto om yoto kimite kukepur Farasayek oko konetikap ntarastinek ce kikwone moŋosyekap Kalilaya oko Yuteya oko Yerusalem. Kiponto Yesu yoto swametap Mokoryontet nye kisopse.
42005018	Yoto kusutune piko alake kwiririt citake nye kipok kerenkok. Kusyem picoto kule cekonop cicoto kuwo okoy kupunto taytap Yesu.
42005019	Ntowo kupotyi cek aret nye kepunte omnye kicaŋ piko, kunäm kulaŋnte okoy koto kisyek, oŋnkuput kisyekutap koto onŋkopunte cicoto kumite kwiririt okoy kupunto kwenutap piko om yepo taytap Yesu.
42005020	Ntowo kukäs Yesu koyenetap picoto, kumwoy kule, “Corwenyu, kacikalyiŋ nyi miyotyonikuk.’’
42005021	Yoto kucec kuŋalal kwicek nkit konetikap ntarastinek oko Farasayek kumwoy kule, “Ŋo cici ŋolole ŋal ce nyile Yiyintet kuyu nyi! Ŋo yec nye muce kukalya miyotyonik nye puryo kot ku Yiyintet nkit!’’
42005022	Kunket Yesu kasoteywek ce kimite cekto kusote; kuwekyi kumwoci kule, “Omne sasot akwek ŋalek ceyuco otintentyine om kasoteywekwok?
42005023	Oŋnkono nye lekite, cemwoy kule, ‘Kacikalyiŋ miyotyonikuk’. Nto ye kocemwoy kule, ‘Ŋet wesetote?’
42005024	Kunyo moporwowok ani akwek ŋalek cepo manta kule ponto Weritap cito kamukeywek om koret kukalya miyotyonik.’’ Yoto kumwoci Yesu cicoto kule, “Ŋet yony, oŋnkitor kwiririŋuŋ nomen iwo ka!’’
42005025	Om yoto pakenke kuŋet cicoto kuyo om konyekap piko tokol, oŋnkutor kinyi nyo korwoye oŋnkuwecikey ka; kukostoti Yiyintet.
42005026	Kukite piko tokol ce kimite yoto koromun! Oŋnkumuyo kukasta cek Yiyintet kumwoy kule, “Kacekäs pesyoni ŋalek cepo kakitat!’’
42005027	Om letutap coto, kunomen Yesu kuwo okoy wokunyor korurukintetap mosoret nye cekure Lefi kukepur konyi nye cekweye mosoret, kumwoci Yesu neto kule, “Nama cepetekey oko ani.’’
42005028	Yoto kuŋet Lefi kupakakta tukuk tokol oŋnkunomen kunam kupetakey Yesu.
42005029	Yoto kwici Lefi Yesu sakwet nyewo koromun om kanyi, kimite yoto piko ce caŋ co ruruce mosoret oko piko alak kukepur tokol wanak.
42005030	Kuŋunyŋuny Farasayek oko konetikwa cepo ntarastinek om wule mite konomikap Yesu kumwoy kule, “Omne soyomisye oŋnkoyesye akwek oko pic ce ruruce musoro, oko pic ce kicetay?’’
42005031	Kuwekyi Yesu kumwoci cekto kule, “Puryo kot kumöce piko ce sopcotin cepsakityantet, ntene piko ce mnyontos ce möce.
42005032	Kipuryo kot aco ani kule cokur piko ce toponec, ntene kyaco kule sukuŋet kurenynkey piko co ponto miyotyonik.’’
42005033	Kumwoci piko alake Yesu kule, “Kire omik om pesyosyek alak oŋnkusome konomikap Yowana, mpo konomik cepo Farasayek kwiye kuyunyoto, ntene omne sukwomisyi oŋnkuyesyo konomikukyi?’’
42005034	Kuwekyi Yesu kumwoci cekto kule, “Omuci akwek omwoci pikap sakwet kule kukir omik ye tokupontokey cek cito nyo kemütisyi? Puryo kot kuyunyo!
42005035	Mosukupunto pesyet nye mocipesyo cek oko cito nyo kemütisyi, kunyo om pesyosyecoto ye mosukukiris cekto omik.’’
42005036	Kumwoci Yesu cekto tyonkoconi kule, “Puryo ci nye poce yokwontet kisic kopukune siret nyelel oŋnkunopci siret nye yoswak, omnye ye kakwiy neto kuyunyoto, mosukupac siret nyelel kunyor koŋnta, nto siret nyelel nyo kocenopci kupuryo kot kunyolcintos oko siret nyo yoswaket.
42005037	Puryo mpo ci nye roŋnkyini komek ce mwonec wonkinek ce yoswak, omnye ye kakwiy kuyunyoto, kumuce finyonik ce mwonec kuyeyi wonkinek ce yoswak, kutumntokey finyonik kupa wuy oŋnkuyeyo kworon wonkinek.
42005038	Möce finyonik ce mwonec ceroŋnkyi wonkinek ce lelac.
42005039	Puryo mpo ci nye ye kiye finyonik ce rucwok nye möce kule nto aye finyonik ce mwonec ce kururyo, omnye mwowu kule toponec finyonik co rucwok.’’
42006001	Nteye kipesyetap Sapat kuwo Yesu kupunte mparosyekap nkanuk, yoto kuputot konomikyi nkanuk oŋnkupirir kwam.
42006002	Kumwoci Farasayek alake konomik kule, “Omne sayiy akwek om pesyetap Sapat yisyet nye puryo kot kucöme ntarastinekyo?’’
42006003	Kuwekyi Yesu kumwoci cekto kule, “Tompo kot asuman akwek ŋalek cek kikwiy Tauti oko pikyi yo kikwome cek rupet?
42006004	Kiwut neto kotap Yiyintet oŋnkunum mukatyantet nye kicesoci kupoyit Yiyintet, oŋnkwam oko pikyi co kipontokey, ntene kipuryo kot kucömncini ntarastit ci ake tokol kwam, tisik pate nkit ce kicecömncini.’’
42006005	Kutosyi Yesu kumwoy kule, “Weritap cito kunye Mokoryontetap Sapat.’’
42006006	Nteye kipesyetap Sapatit ake, kuwo Yesu okoy kotapkok oŋnkunetis, kimite koyoto orit citake nye kime yewutap tay.
42006007	Yoto kurip Farasayek oko konetikap ntarastinek kule cekäs oŋnkusopsi Yesu ye pesyetap Sapat, sukuŋet cekto kuwosontyi.
42006008	Ntene kunket Yesu kasoteywekwa, kumwoci cicoto kime yewut kule, “Ŋet yony oŋnkico ceyoŋe yu potay’’ Kuŋet cicoto oŋnkuyoŋe yoto.
42006009	Kumwoci Yesu cekto kule, “Otepenok akwek kule, cömwec acek ntarastinekyo kyiy ne ye pesyetap Sapat? Cikalya nto ciwurta? Cisop sopontap cito nto cipot?’’
42006010	Kukäskästa Yesu kukäs cekto tokol, oŋnkumwoci cicoto kime yewut kule, “Yite yewuŋuŋ.’’ Kwiy cicoto kuyunyoto, kusop yewunyi kuyu wule kiyunto kunyo.
42006011	Ntene kunerekis cek koromun, oŋnkucec kuŋalale nkit kito nye mokwiye Yesu.
42006012	Om pesyosyecoto kuwo Yesu kulaŋnta lakamet parak wokusom; kuwany kwomowunoto tokol kusome Yiyintet.
42006013	Nteyu kowo kuyec koret, kukur konomikyi kukwa ye kimite neto, oŋnkukwey taman ok oyeny om coto oŋnkutoci kaynet kukure kiyokik.
42006014	Simon nye kimulyi cekure Petero, oko mutakwam Antereya, oko Yakopo, oko Yowana, oko Filipo, oko Paturumayo,
42006015	oko Matayo oko Tomas, oko Yakopo weritap Alufayo, oko Simon nye kicekure nyikanet nye poryecini korenyi,
42006016	Yuta weritap Yakopo, oko Yuta Isikaryoti nyo kiweckey kwek ŋomntoyin.
42006017	Kurekune Yesu lakam wanak oko konomikyi, kuco okoy cokuyoŋe yepo kewet nye topon. Kimite yoto konomik ce caŋ oko piko ce caŋ koromun ce kikwone koretap Yuteya tokol oko Yerusalem, oko ce kikwone tapantap ruretyet om Tiro oko Siton.
42006018	Cekikwa kule kwocelimnte ŋalekyi oŋnkyisopci porwonikwa. Kukwa mpecek piko ce kikikutaŋany oyik ce miyotec, cisop cek tokol.
42006019	Kusyem piko tokol kule cetiny Yesu, omnye kicone swamet wule mite neto oŋnkusop cekto tokol.
42006020	Kukäs Yesu konomikyi oŋnkumwoci kule: “Oponte akwek pononik kupeyoy, omnye nyimwoŋ poytoyisyetap Yiyintet!
42006021	Oponte akwek kupeyoy co omok yawut rupet: omnye koyin cipiyonyok! Oponte akwek kupeyoy co orirtosi yawut: omnye mosorori koyin!
42006022	“Oponte akwek kupeyoy ye kasenkerak piko oŋnkukwetak, oŋnkucupok kumwowok kule, oyiku oyi, omnye kocäm Weritap Cito!
42006023	Aŋerec om pesyonoto, oŋnkotum om ŋerekwek omnye komwowok ani akwek kule coŋec kupeyokwok om wulin po torot. Omnye kikwicini mpo kukomwa workoyik ŋalek ceyucoto.
42006024	“Ntene Oyey! Omite akwek kwapi co oyiku mokoren yawut, omnye kiyemak ŋerekwek!
42006025	“Oyey! Omite akwek kwapi co oyiku piyoŋotin yawut, omnye mosukwamak rupet! Oyey! Omite akwek kwapi co ororye yawut, Omnye mosomesye oŋnkorirye.
42006026	“Oyey! Omite akwek kwapi co ŋololenok piko topon. Omnye kikwici mpo kukomwa ŋalek ceyucutecu workoyik co kimwiynot.
42006027	“Ntene komwowok ani akwek cu olime ŋalekwani yawut kule, ocäm punikwok, oŋnkoyici tukuk ce toponec piko tokol co senkerok.
42006028	Osomnci kupeyok piko co cupok kurumncok akwek, oŋnkosomnci piko co toŋonyok akwek.
42006029	Ye kasyeciŋ citake kwarmatut ake wekyi kusyec mpo kwarmatut ake. Ye kosut citake kotiŋun koci kusut mpo satit.
42006030	Koci ci tokol kiy nye kosomiŋ, ntene mente atepe cicoto kuketuŋ tukuk coto kosut.
42006031	Oyici piko tokol kuyu wule omoktoy akwek kule ntoyiwok akwek picoto.
42006032	“Nteye kocäm akwek pate piko co cömok akwek, asot akwek kule ceponte kupeyoy ne? Omnye mpo piko co ponto miyotyonik kucöme mpecek piko co cöme cekto!
42006033	Nteye koyici akwek tukuk ce toponec piko co yiwok akwek tukuk ce toponec, asot akwek kule ceponte kupeyoy ne? Omnye mpo piko co ponto miyotyonik kwiye mpecek kuyunyoto.
42006034	Nteye kopesentyi akwek pate piko co oŋnketi kule mosukuketwec kuyokwec tukukyo, asot akwek kule ceponte kupeyoy ne? Omnye mpo piko co miyotec kupesentyini piko co miyotec kunkete kule ceketwec ceyokwec tukukyo!
42006035	Ntene ocäm punikwok, oyici tukuk ce toponec; opesente ntene monte osotyi kule ceyokwec om letut, omnye mosonyoru kupeyok ce cäŋ oŋnkoyiku lekokap Yiyintet nyewo nyepo torot koromun, Omnye tala Yiyintet om wule mite piko tokol co puryo kot kukostoyisyi oko piko co miyotec.
42006036	Oyiku pic ce ponto poypoyet kuyu Papamwoŋ nye ponto poypoyet.’’
42006037	“Monte cemutyi piko alak musanku, mpo akwek kupuryo kot kumutwok Yiyintet koyin musanku. Monte cemutyi piko alak kulot musanku, mpo akwek kupuryo kot cemutwok koyin kulotak musanku. Okalye sukuŋet koyin kukalyak mpo akwek Yiyintet.
42006038	Okoyite sukuŋet koyin cekonok mpo akwek, mosonyoru akwek koyoyeketap sweswet nye topon nye kiciruruŋnkyi okoy kuwastakey; omnye koyoyeket nyo oyoyekyini akwek piko alak, kunyoto koyoyeket nye koyin ciyoyekwok mpo akwek.’’
42006039	Kumwoci Yesu cekto yec tyonkoconi kule, “Muce pa cito nye korat kuretot citake nye korat? Puryo kot kosucini tukway mwenet?
42006040	Puryo kot kupële cito nyo cinete cito nyo netisyi, ntene ci tokol nyo cinete ye kacinet okoy kunket mosukukerkeyit neto oko konetintenyi.
42006041	“Kunyo omne seköse nyi pertet nye kisic nye mite koŋntap yeyaŋuŋ, oŋnkupuryo kot muci kot käs musukyet nye mite koŋnta nyeŋuŋ nkit?
42006042	Muci nyi kulene mwoci yeyaŋuŋ kule, ‘Yeya, kany onumuŋ ani pertet nye mite koŋnta nyeŋuŋ oŋnkurok kupuryo muci nyi kot käs musukyet nyo mite koŋnta nyeŋun nkit? Ye, koperperintoni! Nyosye numu kunyo musukyet nyo mite koŋnta nyeŋuŋ nkit, siŋet käste topon semuc numu pertet nyo mite koŋntap yeyaŋuŋ.’ ’’
42006043	“Omnye puryo ket nye topon nye muce kot kwiy omik ce miyotec, oŋnkupuryo yec mpo ket nye miyat nye muce kot kwiy omik ce toponec.
42006044	Cinkete ket ake tokol omikyi ce yiye; omnye puryo kot komuce piko kupute mokoyek ketik ce ponto kotok, nto muce ra kupute komolik ketik ce ponto kotok?
42006045	Numu cito nye topon toponiyet kucone konorutyenyi nye nye topon nye mite mukuleynyi, nto cito nye miyat kunum miyotyet kucone konorutyenyi nye miyat nye mite mukuleynyi, omnye ŋolole kutitap cito ŋalek tokol ce nyitotin mukuleynyi.’’
42006046	“Omne sokureno ani akwek, ‘Mokoryontet, Mokoryontet,’ oŋnkurok kupuryo kot oyiye ŋalek ce omwowok ani akwek?
42006047	Mosoporwok ani wule yunto cito nye coni wule omite oŋnkulim ŋalekwani oŋnkwiy kurup.
42006048	Kerkey nyo oko ci nye tece koto kupal kuwo ŋony koromun oŋnkutuci topon, nteye keyin mokotekap oyinet oŋnkurotyi koyoto om swama kupuryo kot kumuce kutyem omnye kicetec topon.
42006049	Nto ci nye kalim ŋalekwani oŋnkupuryo kot kwiy kiy, kukerkey nyo oko ci nye tece koto yepo ntapca oŋnkupuryo kot kutec topon kupal kuwo ŋony, kurotyi oyinet koyoto om swama kulul lakwar, nto luletap koyoto kululot nyewo koromun.’’
42007001	Nteyu kowo kuwany Yesu kumwoci piko ŋalecutecu tokol, kunomen kuwo Kapernaum.
42007002	Kimite wuloto citake nyewo nyepo sikarek nye kiponto mutworintenyi nye kicöme koromun. Kimnyone nye kikasat koromun nye karik kume mutworintonoto.
42007003	Ntowo kulim cicoto kinyewo nyepo sikarek ŋalek ce nöme Yesu, kuyokto poyikap Yutayek alak kupa wokumwoci Yesu kuco cokusop mutworintenyi.
42007004	Yoto kukwa poyikap Yutayek okoy kupun wule mite Yesu, oŋnkusaysay koromun kumwoci kule, “Misyini yici neto kuyunyoto, roke neto kunyor,
42007005	omnye cöme pikyacek, oŋnku neto nye kitekwec acek kotapkok.’’
42007006	Yoto kunomen Yesu kupetakey wanak oko cekto, ntowo kurikta koyoto, kuyok nyewo nyepo sikarek coronutekyi kwokumwoci Yesu kule, “Mokoryontet, mente ayimnkey omnye oyiku ani ci nye puryo kot kumisyiniŋ nyi ico cewut komwani.
42007007	Kunyo puryo kot kumisyo ani aco wule mite nyi; mwowu pate ŋolyo mosukusop mutworintemwani.
42007008	Omnye oyiku mpo ani ci nye cepoytoy, oŋnkoponte sikarek ce opoytoy ani, omwocini ake kule, ‘Iwo’, kuwo, nto ake omwoci kule, ‘Co’, kuco, nto mutworintemwani omwoci kule, ‘Yiy kiyi’, kwiye kuyunyoto.’’
42007009	Nteyu kowo kulim Yesu coto, kukite ŋalekap cicoto koromun, oŋnkumwoci piko ce kirupe neto kule, “Komwowok ani akwek kule, nka mpo om Israel tokol kumukul; tompo kot anyoru ani ci nye ponto koyenot nyewo kuyunyi.’’
42007010	Ntowo kuweckey piko co kociyoku kupa okoy koyoto, wokunyor kosop mutworintetkey.
42007011	Nto om letut kuminiŋ, kunomen Yesu kuwo okoy kupunto moŋet nye cekure Nain. Kiwetoykey neto yoto konomikyi oko piko ce caŋ.
42007012	Nteyu kowo kupunto kurketap moŋet kutuye piko ce sutu cito nye kame, nyoto kunye kiwero akenke pate nyepo korko nye musuk. Kipontokey korkonoto piko ce ce caŋ cepo moŋonoto.
42007013	Ntowo kukäs Mokoryontet korkonoto, kurire oŋnkumwoci kule, “Mente tarir.’’
42007014	Yoto kunokyi Yesu kulekityi oŋnkunäm kito nye kicesute cito, yoto kuyoŋ piko ce kisute, kumwoy Yesu kule, “Oyiperyontoni! Komwowuŋ kule, Ŋet yony!’’
42007015	Kuŋet cicoto kikime kopur ŋony oŋnkucec kuŋalal, kunäm Yesu oŋnkukoci kamet lekwenyi.
42007016	Yoto kokite oŋnkumuyo piko tokol, oŋnkukasta cekto Yiyintet kumwoy kule, “Kotokune kwenunyo workoyonto nyewo koromun!’’
42007017	Kutisto lokoywecutecu po Yesu om koretap Yuteya tokol oko korosyek ce lekite wuloto.
42007018	Kumwoci konomikyi Yowana ŋalecutecu tokol. Yoto kukur Yowana konomikyi oyeny,
42007019	oŋnkuyokto kupa wule mite Mokoryontet wokutepe kule, “Nyi neto cito mosukuco nto cekany acek citake?’’
42007020	Nteyu kowo kukwa picoto okoy kupun wule mite Yesu; kwokumwoy kule “Keyokwec acek Yowana potisonintet wule mite nyi kutep kule, ‘Nyi neto cito nyo mosukuco nto cekany acek citake.’ ’’
42007021	Yoto pakenke kusop Yesu piko ce caŋ ce kiponto porwonik, ce kisyen, oko ce kiponto oyik ce miyotec, oŋnkuŋany konyek kukästa piko ce caŋ ce kikoryo.
42007022	Kuwekyikey Yesu pikap Yowana oŋnkumwoci kule, “Ape womwoci Yowana ŋalek tokol ce kokäs oŋnkolim akwek: Akäs pa, köstoy piko ce kikoryo, pesetoti piko ce kimwolyos, kocisop piko ce kuponto mutyenkenik, limntoy piko ce kikimiŋitu, kokotutune met piko ce kikipok, oŋnkyemwocini pononik lokoywek ce toponec.
42007023	Ntene ŋerekat kuponto kupeyoy ci tokol nye puryo kot kunyoruneno ani kanokut.’’
42007024	Nto om letut yu kowo kupecikey piko co kiyoku Yowana, kumwoci Yesu piko ŋalek ce nömekey oko Yowana kule, “Kyopeti akwek Kitela kule wocekäs ne? Rostit nye kitimtime yomet? Puryo kot kuyunyo!
42007025	Ntene kyopeti akwek kule wocekäs ne? Ci nye kelac sirok ce toponec ce kintus? Cinkete kule piko co loce sirok ce toponec ce cikite oŋnkuponto soponto nyepo ŋerekwek kuminye piko coto korikap mokorenik!
42007026	Ntene omwowo ani pa, kyopeti akwek kule wocekäs ne? Workoyo? Yunyoto manta, komwowok ani kule kyokäs akwek yoto ci nye pële workoyo.
42007027	Omnye neto nyoto nyo mwowu silutekap Yiyintet ŋalek ce nöme neto kule: ‘Akäs pa, oyoku ani kiyokitemwani kuntowuŋ nyi, Nye mosukusat areŋuŋ om tayŋuŋyi.’ ’’
42007028	Kutosyi Yesu kumwoy kule, “Komwowok ani kule, om piko tokol ce kiyi koruk, puryo mpo akenke nyewo kupël Yowana. Ntene nye miniŋ om poytoyisyetap Yiyintet kunye nyewo nyoto kupël neto.’’
42007029	Nteyu kowo kulim ŋalecato piko tokol oko korurukikap mosoret, kukasta cekto kucämnta toponiyetap Yiyintet, omnye kikicäm oŋnkyepatisan cek om potisonisyetap Yowana.
42007030	Ntene kutay Farasayek oko konetikap ntarastinek ŋalek ce möce Yiyintet om wule mite cek, omnye kipuryo kot kucäm kupatisan Yowana cekto.
42007031	Kumwoy Yesu kule, “Moyuyite ne ani yawut pikap pesyosyecu? Kerkey oko kiy ne?
42007032	Kerkey oko lekoy ce kepure yepo motepet sukupole kukurcinikey kumwowu kule: ‘Kicekutwok akwek kurerunek, ntene atay akwek motum! Kicerirye acek kyam mnyat, ntene atay akwek morirye omesye!’
42007033	Omnye kico Yowana potisonintet, oŋnkukir omik nye puryo kot kwomisyi oŋnkupuryo kot kuye finyonik, omwowu akwek kule, ‘Ponto oyinot!’
42007034	Kunyo kuco Weritap cito oŋnkwomis, oŋnkuyesyo, omwowu akwek kule, ‘Akäs pa cici! Nye cemoyetyontet oŋnkuyeyin nyepo pokitet, oŋnkucorwetap korurukikap mosoret oko piko co kicetay!’
42007035	Ntene kunyo kicinket kule po manta ŋomnonetap Yiyintet om wule mite piko tokol ce lekokyi.’’
42007036	Kukur Farasoyintet ake Yesu cokwomis kanyi, kuwo Yesu okoy kupunto kotap Farasoyintonoto oŋnkupur ŋony kwomis.
42007037	Kimite korket ake moŋonoto nye kiponto kopurto nyepo soponto nye miyat, nteyu kowo kunket korkonoto kule mite Yesu kwomisyi om kotap Farasoyintet, yoto kusut cupet nye nyitat mwayita nye poŋu topon.
42007038	Kuco oŋnkuyoŋe patay om yepo kerenkokap Yesu, kuyile mwayikey poŋu topon.
42007039	Nteye kotoköse Farasoyintet nyo kukure Yesu ŋalecato, kumwowune moyenyi kule, “Nto koworkoyo cici, nto kokonket kule, ŋo, oŋnkuyu ne korkoni kanäm neto, oŋnkunket kule, ponto korkoni miyotyo.’’
42007040	Kuwekyi Yesu kumwoci neto kule “Simon, oponte ani ŋolyo nye omöce kule omwowuŋ nyi.’’ Kumwoy Simon kule, “Mokoryontet, mwowu.’’ Kuporci Yesu kumwoci neto kule.
42007041	“Kiponto piko alak oyeny pesenutekap citake nye pesentoy pesan. Kiceyoce ake silinkinek pokolwokik mut, nto ake kiceyoce silinkinek konom.
42007042	Omnye kipuryo kot kuponto picoto oyenku tukuk ce mokuyokune, cikalya tukway pesenutekwa. Kunyo oŋnkono om picoto oyeny nye mosukucäm koromun cito nyo kikolyoyisyi?’’
42007043	Kuwec Simon kumwoci Yesu kule, “Asoti ani kule cito nyo kicikalya pesento nyewo.’’ Kumwoci Yesu neto kule, “Kerwoc topon.’’
42007044	Kuwekyikey Yesu korketkey oŋnkumwoci Simon kule, “Kekäs nyi korkoni? Kaco ani koŋuŋyi, ntene puryo kot kono pekap kerenkok, kunyo korkoni kunye kenyinye lokikyi kerenkokwani, oŋnkupuke putekap metinyi.
42007045	Kopuryo mpo kot ŋerekyo ŋatuta ani nyi, ntene kuceke ye kaco ani koŋŋyi, puryo kot kwasta korkoni nye moŋotute kerenkokwani.
42007046	Kopuryo mpo kot iyile nyi mwayita metimwani, ntene kakuyile korkoni kerenkokwani mwayita nye poŋu.
42007047	Kunyo cömisyenyi nyewo nye kokupor kunye poru kule kacikalya neto miyotyonikyi ce caŋ. Ci tokol nye kacikalya ce tukusic kuporu nyoto cömisyet nye miniŋ.’’
42007048	Kumwoci Yesu korkonoto kule, “Kacikalyiŋ nyi miyotyonikuk tokol.’’
42007049	Yoto kucec kuŋalal piko co kyomisyi wanak om montuwokwa kumwoy kule, “Ŋo yec nyi kolyoy miyotyonik?’’
42007050	Kumwoci Yesu korkonoto kule, “Kakusopiŋ nyi koyeneŋuŋ wecikey om kalya.’’
42008001	Om letut kunomen Yesu kuwo kupunte soŋwek oko moŋosyek kuceke ake okoy ake kumwoytoti lokoywek ce nöme poytoyisyetap Yiyintet. Kipontotikey neto yoto konomikyi taman ok oyeny,
42008002	oko koruk alak ce kikicisopci oyik ce miyotec oko porwonikwa. Coto ku mpo Mariyam nyepo maktala nye kikicekwetyi oyik tisap,
42008003	oko Yoana korketap Yusa cito nyewo nye kipoytoy kaytap Erote, oko Susana, oko koruk alak ce caŋ ce kikolyoy korucoto Yesu oko konomikyi tukuk ce kimöce.
42008004	Ntowo koruruckey piko ce caŋ, oŋnkumite alake kutosyinikey kukwone moŋosyek alak tokol, kumwoci Yesu cekto tyonkoconi kule,
42008005	“Kiwo kolintet ake wokukol kupuswekyi, nteye kimite kukolsyi kupuswekyi, kusuci kupuswek alake aret tapan, cetyikta ŋony, kuterer toritek oŋnkwokwam.
42008006	Kusuci alake yepo kitawet parak, kutur oŋnkuyom omnye kipuryo kot kunyor peko.
42008007	Kusuci kupuswek alake yepo kotok orit, kupityo wanak oko kotok kwam kotok.
42008008	Kusuci alake yepo teŋek ce toponec, kupityo oŋnkwiy kupuswontet akenke kupuswek pokol akenke’’. Nteye kimwowu Yesu ŋalecutecu kukurto kupol om kutit nyewo kumwoy kule, “Ci nye ponto yitik ce limnte, roke kulimnte!’’
42008009	Kutepe konomikyi Yesu kumwoci kule, “Mwowu ne tyonkoconi?’’
42008010	Kumwoci Yesu cek kule, “Om wule omite akwek, kicekonok oŋnket ŋalek ce wuŋotin cepo poytoyisyetap Yiyintet, ntene om wule mite piko alak kicikoci co kunket om tyonkocoy pate, sukuŋet cek kukäs ntene oŋnkupuryo kot kunkete, kulim ntene oŋnkupuryo kot kusowu kunket.’’
42008011	“Poru tyonkoconi kule, kupuswontet kunye ŋolyontetap Yiyintet.
42008012	Kupuswek co kisuci aret tapan; kukerkey oko piko co kalim ŋolyontet, ntene kuco Setani nyewo nyepo oyik oŋnkucokunumune ŋolyontet mukuleywekwa kule mente kuyen ŋolyontet oŋnkyisop.
42008013	Nto kupuswek co kisuci kitawet parak, kukerkey oko piko co ye kalim ŋolyontet kuŋerekyi koromun, ntene oŋnkupuryo kot kowute mukuleywekwa orit, kuyen pate pesyos tukusic, nteye kacesyem cekto kumwey.
42008014	Nto kupuswek co kisuci kotok orit, kukerkey oko piko co ye kalim ŋolyontet nteye tokumite kurupe, kowurta cekto kasoteywek oko mokoryontit oko ŋerekwekap koret. Kunyo puryo kot kwiye cek omik kot kururyo.
42008015	Kupuswek co kisuci teŋek ce toponec, kukerkey oko piko co ye kalim ŋolyontet, kunäm oŋnkurip topon om mukuleywekwa ce toponec ce muytocini oŋnkukwilokis okoy kwiy omik.’’
42008016	“Puryo ci nye pele tarit oŋnkukupuye pesenit, nto kukoci kwiririt ŋony, ntene tore meset parak sukuŋet kukäs piko co miŋu koto orit lakweyet.
42008017	Omnye puryo ŋolyo nye kicewuny nye puryo kot ciporu koyin kutok. Oŋnkupuryo kiy nye kicetup cewuny nye puryo kot ceŋonye koyin kutok.
42008018	Oripkey yawut wule olimntoy; omnye ci tokol nye ponto kiy mosicetosyi kucaŋit, nto ci tokol nye puryo kot kuponto nka mpo tukusic co sote kule oponte, mosicinumune.’’
42008019	Yoto kukwa mpo mutakwam oko kamet wule mite Yesu, ntene kipuryo kot komuc cek kot kupunto wule mite Yesu omnye kicaŋ piko koromun.
42008020	Kumwoci citake Yesu kule, “Mite komet oko mpo mutokwomet keyoŋe saŋ kumöce kule cekäsiŋ nyi.’’
42008021	Kuwekyi Yesu kumwoci cek tokol kule, “Yeyomwani oko mpo yeyamwani ku piko co lime ŋolyontetap Yiyintet oŋnkurup kwiy.’’
42008022	Nteye kipesyet ake, kulany Yesu rapet oko konomikyi oŋnkumwoci cek kule, “Onte cipe kyay tampayayet pitonin.’’ Yoto kunomen cek kway.
42008023	Nteye kimite kwoye, kunuc Yesu kunäm rwonto; yoto kuwus yomet nyepo swama om tampayayet okoy kumac kunyiy peko rapet, kukäs konomik kule cemite ye miyat.
42008024	Kukwa cek ye kimite Yesu oŋnkuŋet kumwoci kule, “Konetintet, Konetintet! Kocemis!’’ Kuŋet Yesu oŋnkupolyi yomet oko peko ce kiwosekey, yoto kusis yomet oko tampayayet tokol.
42008025	Kumwoci Yesu cek kule, “Mite ono koyenemwoŋ?’’ Kumuyo cekto oŋnkukite, oŋnkuŋalal kwicek nkit kumwoy kule, “Ŋo yec cici? Nyi polyini mpo yomat oko peko kulimnci neto!’’
42008026	Yoto kway cek kupete rapet okoy kupunto pitonin om koretap Kerasenik nye tokyintos oko koretap Kalilaya.
42008027	Nteyu kowo kupunto cek tapantap tampayayet, kutuye Yesu citake nye kiponto oyik nye kicone moŋet, kikukuwany cicoto pesyosyek ce caŋ nye puryo kot kuloce siroy, oŋnkupuryo kot kuminye ko, ntene kiminye pate wule cemucini piko.
42008028	Nteye kotoköse cicoto Yesu, kurir kupol om kutit nyewo koromun oŋnkuputyi ŋony kukutuŋe taytap Yesu oŋnkumwoy kule, “Ponteno ne ani nyi Yesu Weritap Yiyintet nyepo torot koromun? Osomiŋ kule mente ataŋanya ani!’’
42008029	Kimwoy cicoto kuyunyoto omnye kikipolyi Yesu oyinot nye miyat kuwete neto. Kikinäm oyik cicoto aret ce caŋ, kunyo kiceripe cerate nyororonik oko pinkonok, ntene kimuce cicoto kuŋeti oŋnkusut oyik neto okoy kupunto surukwenet.
42008030	Kutepe Yesu neto kule, “Cekure ne kayneŋuŋ?’’ Kuwec cicoto kumwoy kule, “Cekure kaynemwani, ‘Luket’, ’’ omnye kikikowut cicoto oyik ce caŋ.
42008031	Kusaysay oyik Yesu kumwoci kule, kukwet cek kupa wokowut kapkompic.
42008032	Kimite ye kilekite yoto yeceytap nkururwenik ce kimite kwokete tulwet komos. Kumwoci oyik Yesu kule kucömnci cek kupa wokowut nkururwenicoto. Yoto kumwoci Yesu cek kupa kuyunyoto.
42008033	Yoto kuŋete oyik cicoto oŋnkupa wokowut nkururwenicoto kumwey kurway yeceyta tokol okoy wokoŋirte lakam wokosuci tampayayet kupakäc peko kupok tokol.
42008034	Nteyu kowo kukäs mesewek ce kyokisyi ŋalecato keyokis kumwey kurway kupa wokumwaytat kupunte lokoywek moŋosyek oko koret tokol.
42008035	Kukwa piko kwokukäs ŋalecato kokwiyokis, ntowo kupun yoto; kwokunyor Yesu kupontokey cicoto kopete oyik kukepur yepo kerenkokap Yesu kulakat oŋnkuponto ŋomnonet. Yoto kumuyo piko tokol.
42008036	Kuporci piko co komite yeto kumwoci piko co kokwoni wule kocisopto cicoto kiponto oyik.
42008037	Yoto kusom piko tokol ce kiminye koretap Kerasenik oko ce lekite koronoto kumwoci Yesu kule kuŋet kuwete koremwa, omnye kinäm cek tokol muyotet nyewo koromun. Yoto kulany Yesu rapet oŋnkunomen kuweckey.
42008038	Kusom cicoto kipete oyik kumwoci Yesu kule, “Kany cepetekey tukway.’’ Kuwekyi Yesu kumwoci neto kule,
42008039	“Nomen wecikey kaŋuŋ oŋnkuwemwayte ŋalek ce kokwiwuŋ nyi Yiyintet.’’ Kunomen cicoto kuwecikey oŋnkuwokumwaytat kupunte moŋosyek tokol ŋalek ce kokwici Yesu neto.
42008040	Ntowo kuweckey Yesu kwoy pitoni, kutoroc kuŋerekyi piko ce caŋ, Omnye kimite picoto kukonye neto.
42008041	Yoto kuco citake nye cekure Yairo nye kipoytoyintetap kotapkok, oŋnkuputyi yepo kerenkokap Yesu oŋnkusom kumwoci kule, cipe kanyu,
42008042	omnye kiponto Yairo lekwenyi akenke nye tye nye kiponto kenyisyek taman ok oyeny, nye kikirik kume. Nteye kimite Yesu kuweti kukic piko neto om komoswokik tokol.
42008043	Kimite yoto korket ake nye kimnyan kutaŋany kukwone korotik kuwany kenyisyek taman ok oyeny. Kikikuwoŋnkyi korkonoto tukukyi tokol ce kiponto cepsakitisyek, ntene puryo mpo akenke nye kimuc kot kusop neto.
42008044	Kucone korkonoto letutap Yesu oŋnkutwa kunäm tapantap siretap Yesu, yoto pakenke kusisio korotik ce kikwone neto.
42008045	Kutep Yesu kule, “Ŋo nyi kanäma kutwaya ani?’’ Nteyu kowo kutinton piko tokol, kumwoy Petero kule, “Konetintet, piko cu kuwunuktiŋ kukiciŋ nyi!’’
42008046	Ntene kumwoy Yesu kule, “Kutwaya kunäma ani citake; omnye kakäs kule kaweteno swamet.’’
42008047	Ntowo kukäs korkonoto kule komowuŋoktosi, kupotanan kuco tay, oŋnkuputyi taytap Yesu oŋnkumwoci om taytap piko tokol omne sukutwa kunäm neto Yesu, oŋnkumwoy kutor wule kosopto neto yoto pakenke.
42008048	Kumwoci Yesu korkonoto kule, “Cepnyu, kokusopiŋ nyi koyeneŋuŋ, kunyo wecikey om kalya.’’
42008049	Nteyu kimite Yesu tokuŋolole, kucone citake kotap poytoyintetap kotapkok, oŋnkucokumwoci poytoyintet kule, “Kame cepŋuŋ kunyo mente tayim yec Konetintet.’’
42008050	Ntowo kulim Yesu ŋalecato, kumwoci Yairo kule, “Mente omuy, iyen pate, mosukusop cepŋuŋ.’’
42008051	Ntowo kupunto Yesu koyoto, kuyete piko tokol mewut koto orit, oŋnkucömnci pate Petero oko Yowana oko Yakopo, oko kwanitap lekwet oko kamet.
42008052	Kimite yoto piko kurire kwome mnyat cepoto. Kumwoci Yesu cek kule, “Monte cerirye, omnye puryo kot kume, koru pate.’’
42008053	Kurorici picoto Yesu omnye kinkete cek kule kame lekwet.
42008054	Kunäm Yesu yewutap cepoto oŋnkukur kupol kumwoy kule, “Lekwani ŋet!’’
42008055	Kuweckey sopon nyi, oŋnkuŋet lakwar kuyo. Yoto kumwayta Yesu cikoci omik ce kam.
42008056	Kukite kwan oko kamet, ntene kunkolontyi Yesu kumwoci cekto kule mente kot kumwoci citake tokol ŋalecu keyokis.
42009001	Yoto kukur Yesu koruruc wanak kiyokikyi taman ok oyeny, oŋnkukoci cek swamet oko kamukeywek ce kwete oyik oko swamet nye sope porwonik,
42009002	oŋnkuyokto kupa wokumwaytat lokoywek cepo poytoyisyetap Yiyintet, oŋnkusop piko tokol ce mnyontos.
42009003	Kumwoci kule, “Monte cenämate kiy om poninekwok, nka mpo korok nye otepenoti, nka mpo lol nyepo omit, nka mpo omnyo, nka mpo pesan, monte mpo cenämate sirok oyeny.
42009004	Nto koto ake tokol nye kowut; opur koyoto okoy onomene moŋonoto.
42009005	Nto wulyo ake tokol wule puryo kot kutorocak kuŋerekyok akwek piko, aŋete apete moŋonoto oŋnkopukyi tertitap kerenkokwok sukuŋet kwek kosowunot om wule mite pikap moŋonoto.’’
42009006	Yoto kunomen kiyokik kupa kupunte moŋosyek tokol kumwaytat lokoywek ce toponec oŋnkusop piko om wulyo tokol wule kipa cekto.
42009007	Yoto kulim Erote poytoyintetap Kalilaya tukuk tokol ce kiyoktos, kusot kupotpoten koromun, omnye kimwowu piko alake kule, “Kokututune met Yowana Potisonintet.’’
42009008	Kumwowu alake kule, “Kukuporkey Eriya.’’ Kumwowu alake kule, “Kokotutune met yec akenke om workoyikap keny.’’
42009009	Kumwoy Erote kule, “Nteyu kyayep ani metitap Yowana, ŋo yec cici olimncini ani ŋalecu yucu?’’ Kumac Erote kule ntakäs Yesu.
42009010	Kuweckey kiyokik oŋnkwokumwoci Yesu tukuk tokol ce kukwiy cekto. Yoto kukwer Yesu cek kwicek nkit kuwuŋat okoy kupunto moŋet nye cekure Pesasayita.
42009011	Ntowo kunket piko kupa kurup neto. Nteye kotoköse Yesu piko, kuŋerekyi oŋnkuŋololyi kumwoci ŋalek cepo poytoyisyetap Yiyintet, oŋnkusop piko ce kimöce kule cisopec.
42009012	Ntowo kupunto kosoleny karik kurarakta asista, kukwa kiyokik co tamanu ok oyeny ye kimite Yesu oŋnkumwoci kule, “Yomis mwoci piko kupecikey, kupa moŋosyek oko soŋwek ce lekitec wokuceŋat wule mokuruy oko wule mokunyorta omik, omnye cemite acek wuli po surukwenoni,’’
42009013	Kumwoci Yesu cek kule, “Okoci akwek nkit kiye mokwam.’’ Kuwekyi kiyokik kumwoci neto kule, “Ceponte acek pate mukatinek mut oko purpurunek oyeny, möce nyi kule cipe acek nkit wokyal omik cepo picu tokol?’’
42009014	Omnye kimite yoto piko ce kirice elifunek mut. Kumwoci Yesu kiyokikyi kule, “Oyiyte piko tokol kopur ŋony, korurukotekey, piko ce puntoy konom.’’
42009015	Kwiy kiyokik kuyunyoto kuyiyta piko tokol kopur ŋony.
42009016	Kunäm Yesu mukatinekey mut oko purpurunek oyeny oŋnkunyal torot, oŋnkukasta Yiyintet kusomnci oŋnkupetec oŋnkukoci kiyokikyi kupcici piko.
42009017	Yoto kwomis piko tokol okoy kupiyoŋis, yoto koruruc kiyokik omik ce kam piko kot kuŋet kunyiy kisok taman ok oyeny.
42009018	Nteye kimite Yesu kusome kwine nkit pesyet ake, yoto kukwa konomik ye kimite neto, Kutepe Yesu cek kule, “Mwowu piko kule oyiku ani ŋo?’’
42009019	Kuwekyi konomik kumwoci kule, “Mwowu piko alake kule, yiku nyi Yowana potisonintet, kumwowu alak kule yiku nyi Eriya, nto alak kumwowu kule yiku nyi akenke om workoyikap keny nye kokotutune met.’’
42009020	Kutepe Yesu cek kule, “Nto akwek, omwowu akwek kule oyiku ani ŋo?’’ Kuwec Petero kumwoy kule, “Yiku nyi Ŋapanet nyepo Yiyintet!’’
42009021	Yoto kunkolontyi Yesu koromun cekto kumwoci kule, “Monte kot omwoci citake tokol ŋolyontoni.’’
42009022	Kutosyi Yesu yec kumwoy kule, “Misyini citaŋany Weritap cito om tukuk ce caŋ; mosukutay poyik oko tisik cewoyec, oko konetikap ntarastinek. Mosicepakäc kume, nteye pesyetap somok ciŋet kotutune met.’’
42009023	Yoto kumwoci Yesu piko tokol kule, “Ye möce citake tokol kule anama cepetekey ani, kumisyini kunyilkey nkit, oŋnkutor murtowontenyi pesyosyek tokol oŋnkuco cokunama cepetekey ani.
42009024	Omnye ci nye möce kule osop sopon nyi kupote neto nyoto sopon nyi, nto ci nye kepot sopon nyi omnye kacäma ani, mosukusop neto nyoto sopon nyi.
42009025	Muce ra kunyor cito latik oŋnkocu ye ponto tukuk ce mite koret kumukul oŋnkwarantakey neto nkit?
42009026	Omnye ci tokol nye kelilan om wule omite ani oko ŋalekwani, mosukulilontyi Weritap cito neto nyoto om pesyet nye contoy woyin nyi, oko woyintap Papa oko nyepo malaykanik ce tililec.
42009027	Ntene komwowok ani akwek ŋalek cepo manta kule, mite yuteyu piko alake ce keyoŋ ce puryo kot kucemcem met okoy ye kakäs cekto poytoyisyetap Yiyintet.’’
42009028	Ntowo kupok pesyosyek cerice sisit, kuceke ye kiŋalale Yesu ŋalecato, kukwer Yesu Petero oko Yowana oko Yakopo kupa tulwet parak, kupa cek wokusom.
42009029	Nteyu kimite Yesu kusome kuwälkey tokoynyi, oŋnkuweckey sirokyi kulelakitu kulekececis.
42009030	Yoto pakenke kuporkey neto kuŋolole oko piko alak oyeny, coto ku Moses oko Eriya,
42009031	ce kiporkey om woyinto, oŋnkuŋolole oko Yesu ŋalek ce nöme yisyetap Yiyintet nye mosukuyitita Yesu om Yerusalem.
42009032	Kikiruy kunäm rwonto om yoto Petero oko piko co kipontokey neto, nteye kotowokukösu cekto topon; yoto kukäs woyintap Yesu oko picoto oyeny kukeyoŋ oko neto.
42009033	Nteye kimite Moses oko Eriya kupciykey oko Yesu, kumwoci Petero Yesu kule, “Konetintet, kiy nye topon omnye cemite acek yuteyu, kunyo kany cetec acek kisarinek somok, mokwek akenke nyeŋuŋ, nto ake kupoyit Moses, nto ake kupoyit Eriya.’’ Kiŋalal Petero kumwoy ŋalecato nye kipuryo kot kunkete ŋalek ce mwowu.
42009034	Nteyu kimite Petero tokuŋolole kuco polyet oŋnkulum cek rurwet, kumuyo konomik yukowo kulum polyet.
42009035	Yoto kucone kurset polyet orit kuŋalal kumwoy kule, “Nyi kunye Werimwani camanet, nye kweyanemwani olimnci neto.’’
42009036	Ntowo kusis kursonoto, kutok Yesu kumite kwine nkit. Yoto kusisio konomik pesyonoto nye kipuryo kot kumwoci citake tokol kito nye kikäs cekto.
42009037	Nto om pesyetap koyekune, kurekune cek tulwet, yoto kutuye piko ce caŋ Yesu.
42009038	Kukursyo citake nye kimite kwenutap piko kumwoy kule, “Konetintet, osomiŋ ani nyi kule koswo werinyu, omnye lekwemwani nye akenke pate,
42009039	nye nöme oyinoto kunco, oŋnkupirtopirto okoy kukapus pukantet, kunyo kikotaŋany koromun oŋnkukorom kot ye mokwasta lakwar.
42009040	Kyosom mpo kiyokikuk kule kukwetyi neto oyinot, ntene puryo kot komuc kot kukwet.’’
42009041	Kuwec Yesu kumwoy kule, “Opo! Akwek pikap pintap pesyosyecu ce puryo kot kuponto koyenot! Mosopur ani oko akwek okoy pesyo ne? Mosomuytyocok ani akwek okoy oyu!’’ Yoto kumwoci Yesu citap lekwet kule, “Sutu weriŋuŋ kuco yu.’’
42009042	Nteye kimite lekwanato kuconi kunäm oyinoto oŋnkumilci ŋony, oŋnkupirtopirto. Yoto kupolyi Yesu oyinot nye miyat; kusop lekwanato, oŋnkunäm neto kuketyi kwan.
42009043	Kukite Piko tokol woyinto nyepo swametap Yiyintet. Nteye kimite piko tokokite tukuk ce kimite kwiye Yesu, yoto kumwoci Yesu konomikyi kule,
42009044	“Alimnte topon ŋalecu, cikwakwek ŋalecutecu monte ceyutye! Mosicenäm Weritap cito oŋnkyikoyito kunäm swametap piko.’’
42009045	Ntene kipuryo kot kusow yoto konomik kunket ŋalecato, omnye kicewuŋe mente kot konket kule mwowu ne ŋalecato, yoto kunyokoritu cekto ye mokutepe Yesu kule poru ne ŋalecato.
42009046	Yoto kucec konomik kutintentyin kutepekey kwicek nkit kumwoy kule, “Ŋo nyewo kupëlis om cekto.’’
42009047	Kunket Yesu ŋalek ce kitintentyini cek om kasoteywekwa. Kunäm lekwa nye miniŋ oŋnkukoci kopure komosnyi.
42009048	Oŋnkumwoci kule, “Ci tokol nye katoroc kuŋerekyi lekwani om kaynemwani ku katoroca kuŋerekyo ani neto cicoto; nto ci tokol nye koŋerekyo ani ku koŋerekyi neto nyoto neto nyo kiyokwani, omnye ci nye miniŋ kupëlis om kwenumwakwek ku cito nyoto nyewo.’’
42009049	Kuwekyi Yowana kumwoci Yesu kule, “Konetintet, kucekäs acek citake nye kukwete oyik om kayneŋuŋyi, ceyete acek cekerekte cicoto, omnye puryo kot cepontotikey acek oko neto.’’
42009050	Kumwoci Yesu neto kule, “Monte ceyete cekerekte cicoto, omnye ci nye puryo kot kutoyok akwek kunye nyimwoŋ cicoto.’’
42009051	Nteyu kowo kurikta kupunto pesyosyek ce cesute Yesu kuwo torot. Kusot kuwoŋnkyi oŋnkunomen kutokyikey Yerusalem.
42009052	Yoto kuyokto piko alak kupa kuntoye. Kupa picoto okoy wokupunto saŋntap Samariyek kule woceyiytoci Yesu otepto.
42009053	Ntene kutay pikap saŋata moŋerekyi Yesu omnye kiweti kutokyinikey Yerusalem.
42009054	Nteye kotoköse kiyokikyi Yowana oko Yakopo kuyunyoto kumwoy kule, “Mokoryontet, mokyec acek nyi kule cekur mata kucone torot cokupel cekto?’’
42009055	Kuwekyikey Yesu cek oŋnkupolyi.
42009056	Yoto kunomen cek kupa okoy saŋnta ake.
42009057	Nteye kimite cek kupeti om aran, kumwoci citake Yesu kule, “Mosanamiŋ ani cepetekey oko nyi om wulyo tokol wule mewo nyi!’’
42009058	Kumwoci Yesu cicoto kule, “Ponto mokoyitinek mwenonik, kuponto toritek co terertoy korikwa wule minye, ntene puryo kot kupunto Weritap cito wule mokowute metinyi.’’
42009059	Kumwoci Yesu citake kule, “Nama nyi cepetekey oko ani.’’ Ntene kumwoy cicoto kule, “Mokoryontet, kany awo kunyo wamuy papanyu.’’
42009060	Kumwoci Yesu cicoto kule, “Yaste muswek cokipok kumuy muswekwa, ntene nomen nyi iwo wemwaytate lokoywek cepo poytoyisyetap Yiyintet.’’
42009061	Kumwoy yec citake kule, “Mokoryontet, mosanamiŋ ani cepetekey oko nyi, ntene kany awo kunyo womwoci cemutakwey piko co mite ka.’’
42009062	Kumwoci Yesu cicoto kule, “Puryo ci nye ye kanäme yewunyi mukonketap yeyik kupotis, oŋnkukäs yec let nye yeme poytoyisyetap Yiyintet.’’
42010001	Yoto om letutap ŋaleca, kukwey Mokoryontet Yesu piko alak tomonwokik tisap ok oyeny oŋnkuyokto kuntoye kupetate oyeny oyeny kupa moŋosyek tokol oko komoswokik tokol om wule kimöce Yesu kule sawo om letut.
42010002	Kumwoci Yesu picoto kule, “Wo koromun yisyetap kisisyet, ntene ŋeri pate piko co kisisyi, kunyo osom Mokoryontetap kisisyet sukuŋet kuyokto kisik alak kupa kisisyenyi.
42010003	Ape, koyoktok ani kuyu lekokap kecirek ce kapa kwenutap suyik.
42010004	Monte cenamate munyenku nyepo pesan, nto lol nyepo omit, nto kweyonik, ntene monte cisupay citake tokol om aran.
42010005	Nto koto ake tokol nye konyosye owut orit, omwowu kule, ‘Kopur kalyet koyi!’
42010006	Nteye mite yoto citake nye ponto kalyet, mosukunyor cicoto kalyemwoŋ, nteye puryo kot kumite yoto, mosukukketkey kalyet wule omit akwek.
42010007	Opurene koyoto, oŋnkoyomisye oŋnkoye kiy ake tokol nye kacekonok, omnye misyini ci nye yiyisyi kunyor musyarenyi. Monte ceŋete koyoto oŋnkape yec wowut koto ake.
42010008	Nteye kopunte moŋet ake tokol oŋnkuŋerekyok piko, oyam kiy ake tokol nye kacekonok.
42010009	Osop piko tokol ce cemnyontos om wuloto; oŋnkumwoci piko kule, ‘Korikyok akwek poytoyisyetap Yiyintet.’
42010010	Nteye kupunte moŋet ake tokol, oŋnkutay moŋerekyok piko, ape opunte orustunwek ce punte moŋonoto, oŋnkumwowu kule, ‘Puryo kiy nye mokyiwok acek akwek.
42010011	Kunyo mocipukwok tertit nyi kanäm kerenkokyacek om moŋemwoŋ, ntene möce oŋnket ŋolyontoni kule, korikyok akwek poytoyisyetap Yiyintet!’
42010012	Komwowok ani akwek kule, om pesyet nye cemute musankut, mosukukaykay Yiyintet musankut nyepo Sotom kupël moŋonoto!’’
42010013	“Oyey! Mesepur kwapi nyi Korasin! Oyey! Mesepur kwapi mpenyi Pesasayita! Omnye nto kitukuk cepo kakitat co kiciwuŋ nyi kuce kicici coto Tiro oko Siton nto kikopur keny pikap wuloto ŋony, oŋnkulac sirok sarkatinek oŋnkuwastekey arek kupor kule karenynkey cek om miyotyonikwa.
42010014	Mosukukaykay Yiyintet musankut nyepo Tiro oko Siton om pesyetap Musankut kupëlok akwek.
42010015	Nto mpenyi Kapernaum! Kimöce nyi kule osutkey awo torot? Mosicewirciŋ wule mite mata nye momise!’’
42010016	Kumwoci Yesu konomikyi kule, “Ci tokol nye kolimwok akwek konomikwani; kulimwo ani cicoto, nto ci tokol nye katayak akwek, kutoyo mpo ani cicoto, nto ci nye toyo, kukatay cicoto neto nyo kiyokwo ani.’’
42010017	Yoto kuweckey piko co kitomonwokik tisap ok oyeny kuponto ŋerekwek ce caŋ, oŋnkwokumwoy kule, “Mokoryontet, kulimwec mpo acek oyik ye kucepolyi om Kayneŋuŋ!’’
42010018	Kuwekyi Yesu kumwoci cek kule, “Kyakäs ani Setani kosuwune torot kuyu ilet.
42010019	Olim pa! Kwokonok ani ani kamukeywek ce omuci atyic erenoy, oko keneyisyek; oŋnkotirtir swamet tokol nyepo puniyontet, ntene oŋnkupuryo kot komuce kot kunyerenak akwek.
42010020	Ntene monte ceŋerec omnye kolimwok akwek oyik, ntene aŋerec pate omnye silotin kaynokwok om wulin po torot.’’
42010021	Om yoto pakenke kunyor Yesu ŋerekwekap swametap Muyet Nyetilil kumwoy kule, “Ayi Papa, okostiŋ ani nyi Mokoryontetap torot oko koret, omnye kiwuŋe nyi tukucu piko ce ŋomec oko ce sumonotin, oŋnkiporci piko ce minkec. Yunyoto Papa, kiyiy kuyunyoto omnye kikwey ŋerekyi nyi nkit.
42010022	Kikono Papa tukuk tokol, kunyo puryo ci nye nkete kule Werit ku ŋo, toskoy pate Papa nye nkete, oŋnkupuryo mpo ci nye nkete kule Papa ku ŋo, toskoy pate Werit nye nkete oko ci nyo kakwey Werit kule aparte.’’
42010023	Yoto kuwekyikey Yesu konomik; oŋnkuŋololyi möt kumwoci kule, “Ponto kupeyoy konyek ceköse tukuk ceyucu oköse akwek.
42010024	Komwowok ani akwek kule, caŋ workoyik oko kinkonik ce kimöce kule nto cekäs tukuk ceyucutecu oköse akwek, ntene kipuryo kot komuc cek kot kukäs, nto kule celim ceyucutecu olim akwek, ntene kipuryo kot kulim.’’
42010025	Yoto kuŋet kuyo konetintet ake nyepo ntarastinek, oŋnkulot kutepe Yesu kumwoy kule, “Konetintet, mosayiy ne ani ye saŋet anyoru soponto nyemo poku?’’
42010026	Kuwekyi Yesu kumwoci neto kule, “Kicesil kulene om ntarastinek? Sumoni nyi mwowu kulene?’’
42010027	Kuwec cicoto kumwoy kule, “Misyini cäm Mokoryontet Yiyinteŋuŋ om mukuleyŋuŋ tokol, oko soponŋuŋ tokol oko swameŋuŋ tokol, oko kasoteywekuk tokol, oŋnkicäm latyeŋuŋ kuyu wulo cömntoykey nyi nkit.’’
42010028	Kumwoci Yesu cicoto kule, “Kewec topon, iwo weyiy kuyunyoto mesenyoru soponto.’’
42010029	Omnye kimöce cicoto kule ayetkey onyolu kutepe neto Yesu kule, “Latyemwani ku ŋo?’’
42010030	Kuwekyi Yesu kumwoci neto kule. “Kinomene citake Yerusalem kurekto kuwo Yeriko, kunyor corik om aran ce kiporye kunumene sirok, onŋkupir neto koromun, oŋnkupakakta kumilekey karik kume.
42010031	Kuwete kurekte aranato mpo yec tisintet ake, nteye kotoköse cicoto kumur aret tapan.
42010032	Kuco yec Lefintet om aranato okoy kupun yoto kimite cicoto, nteye kotoköse kumur mpene aret tapan.
42010033	Ntene kuco Samariyantet ake nye kiweti pan nyi om aranato okoy kupun yoto kimite cicoto, nteye kotoköse kurire kukalya koromun.
42010034	Kuwo okoy ye kimite cicoto, oŋnkunäm oŋnkuyile mwayita oko finyonik oŋnkurotyi mwoyokyi, oŋnkunäm kulany sikiryenyi oŋnkukwer okoy kupunto kotap toyek wokunyaye wuloto.
42010035	Ntowo kuyec koret om pesyetap oyeny, kunum silinkinek oyeny oŋnkukoci cito nye ripe kotap toyek oŋnkumwoci kule, ‘Nyay cici, nteye kenyaye kot kutil tukuk cu kokoniŋ ani, mosucoyokuŋ ye kaweckey.’ ’’
42010036	Kutepe Yesu neto kule, “Ŋo om picoto somok nye soti kule kilatyetap cicoto kipire corik?’’
42010037	Kuwec cicoto kumwoy kule, “Neto cito nyo kikwici cicoto tukuk ce toponec.’’ Kumwoci Yesu neto kule, “Mpenyi iwo weyiy kuyunyoto.’’
42010038	Nteye kimite Yesu oko konomikyi kupeti panmwa, yoto kukwa okoy kupun kayta ake, kuŋerekyi korket ake nye cekure Marisa neto oŋnkupay.
42010039	Kiponto korkonoto cekwam nye cekure Mariyam nye kipure yepo kerenkokap Mokoryontet Yesu kulimntoy ŋalek ce kimwowu.
42010040	Yoto kutaŋany Marisa yisyonutek ce kimite kwiye, kuco ye mite Yesu oŋnkumwoci kule, “Mokoryontet, puryo kot köse nyi kule kokwoso ani yeyamwani ayiy yisyonutek nkit? Mwoci kuco cokukalya ani!’’
42010041	Kuwekyi Mokoryontet kumwoci kule, “Marisa, Marisa! Soti nyi koromun, oŋnkitaŋänkey om tukuk ce caŋ,
42010042	ntene ce möce kiy akenke pate. Kunyo kakwey Mariyam kiyoto topon nye komocimuce kot cinumune neto.’’
42011001	Kimite Yesu pesyet ake kusome om yeto ake, nteyu kowo kusom kot kuwany; kumwoci konomintenyi ake neto kule, “Mokoryontet, netec acek wule cesomntoy kuyu wulo kinetitoy Yowana konomikyi.’’
42011002	Kumwoci Yesu cek kule, “Ye some, omwowu kule: ‘Papa, kante-ciywey kutililit kayneŋuŋ, kante kuco poytoyisyeŋuŋ.
42011003	konec acek omikyo ce cemöce pesyosyek tokol.
42011004	kalyec acek miyotyonikyo, kuyu wulo cikolyoy acek co lele om wule ce mite acek, ntene mesutec royenec wule mite syemutok.’ ’’
42011005	Kumwoci Yesu konomikyi kule, “Ŋo om akwek nye ye ponto corwenyi, oŋnkuweci ye kopunto komoy kwen wokumwoci kule, ‘Corwenyu, peseno mukatinek somok.
42011006	Omnye kacontyo tontet nye corwenyu ntene moponte kiy nye mokoci kwam.’
42011007	Kuwec nyin om koto orit kumwoy kule, ‘Mente ataŋany ani! Omnye kaceker kurket, kunyi kaceruye acek tokol oko lekok om kwiririt, puryo kot tomuci aŋet cokoniŋ kiy.’
42011008	Komwowok ani kule, nka kot kupuryo kot kuŋet cicoto cokukoci nyin tukuk ce komöce omnye corwenyi, ntene ye kosomso cicoto nye puryo kot kulilone kupunto muyot, mosukuŋet nyin kuco cokukoci kiy ake tokol nye kosome.
42011009	Kunyo komwowok ani kule: Osom mosicekonok, aceny, mosonyoru, okonykony, mosiceyotwok kurket.
42011010	Omnye ci tokol nye some, mosicikoci, nto ci nye cenye, mosukunyor; mpene neto cito nyo konykonye mosiceyotyi,
42011011	Ci ŋo om akwek nye ye papa nyepo lekoy nye ye kosom lekwenyi purpuryo kukoci erenet ye ketekocini purpuryontet?
42011012	Nto kukoci lekwenyi keneyontet ye kosom mekeyontet?
42011013	Kunyo nteye oŋnket akwek piko cu oyiku miyotec okoci lekokwok tukuk ce toponec, ku aret cetya nyun ce muce kukoci Papa nyepo torot Muyet Nyetilil piko ce kosom!’’
42011014	Kukwet Yesu om yoto oyinot nye kiponto cito nye kinämakay kutit, nteye kowo kuwecikey oyinoto, kucec kuŋalal cicoto, yoto kukite piko koromun.
42011015	Ntene kumwoy piko alake kule, “Yiyisye neto Pelsepul nyewo nyepo oyik sukuŋet kukwet oyik.’’
42011016	Yoto kusyem piko alake kumac kule kokonec Yesu pelutyet nye cone torot.
42011017	Ntene kunket Yesu kasoteywekwa, kumwoci cek kule: “Poytoyisyo ake tokol nye pciykey oŋnkuporyekey nkit komuce nyo kupot, nto koto ake tokol nye pciyekey oŋnkuporyekey nkit kulule koyoto.
42011018	Kunyo nteye pciyat Setani onkuporyekey nkit, kuyonye kulene poytoyisyenyi? Omnye omwowu akwek kule oyiyisye ani Pelsepul saŋet amuc akwet oyik.
42011019	Nteye oyiyisye ani Pelsepul saŋet amuc akwet oyik, kunyo yiyisye ŋo pikwakwek sukuŋet kukwet oyik? Kunyo cekto ce mosukomutwok akwek musankut.
42011020	Nteye oyiyisye ani swametap Yiyintet saŋet akwek oyik, kuporkey manta kule kucontyok akwek poytoyisyetap Yiyintet.
42011021	Ye Ponto cito swama oko karik ce ripe kanyi, kuripotin oŋnkukonorotin tukukyi topon.
42011022	Ntene ye kaco citake nye ponto swamet kupël nyenyi oŋnkuporye kot kupël cicoto, mosukunumune karik co kekenekey oŋnkusut kupör tukukap cicoto.
42011023	Ci tokol nye puryo kot cepontekey oko ani, ku cito nyoto nye toyo ani, nto mpo cito nye puryo kot cirurukisyi tukway oko ani, ku cito nyoto nye serete.’’
42011024	“Ye kowete oyinoto nye miyat cito, mosukuwesetot kupunte koret wule puryo peko kuceŋoti wule möce kule komuŋe, nteye puryo kot kunyor, mosukumwoy nkit kule, ‘Mosaketitekey ani awo konyu nyo kyocone.’
42011025	Mosukuketkey kuco, nteye kocokunyor kicipuc oŋnkyesat topon.
42011026	Yoto mosukuwo wokukwer oyik alak tisap ce miyotec kupël neto, kukwa oŋnkwokowut orit oŋnkumiŋis wuloto; mosukuwur yoto kopurtap cicoto nyepo letut kupël wule kiyunto kopurnyi nyo kipo kunyo.’’
42011027	Nteye kimite Yesu kumwowu ŋalecato, kukurune korket ake kwenutap piko kumwoci Yesu kule, “Ŋerekat nye ponto kupeyoy moyet nye kiyiŋ nyi, oko kitik ce kireri nyi!’’
42011028	Ntene kuwec Yesu kumwoy kule, “Topon ye kocemwoy kule, Ŋerekotin kuponto kupeyok piko co lime ŋolyontetap Yiyintet oŋnkurip!’’
42011029	Nteye kimite piko korurucekey wanak, kutosyikey Yesu kumwoy kule, “Pikap pini kuce piko cepo pinta nye miyat! Omnye tepe cek pelutyet, ntene puryo pelutyet nye mocikoci, tos pate palutyetap Yona.
42011030	Kuyu Yona nye kikwek pelutyetap pikap Nenefi, Kuyunyoto musokwek Weritap cito pelutyetap pikap pini.
42011031	Om pesyetap musankut, mosukuyo korko nye Kinko nye cone koretap tö oŋnkuwosontyi pikap pini, oŋnkomutyi musankut kulot cekto, omnye kicone korkono tapantap koret kule cakäs ŋomnonetap Solomon; kunyo möce akäs akwek kule mite yu nyewo nye pële Solomon.
42011032	Om pesyetap musankut, mosukuyoŋ pikap Nenefi, oŋnkumutyi musankut pikap pini, omnye kirenynkey cek pikap Nenefi kwasta miyotyonikwa om ŋalek ce kimwoci Yona. Kunyo möce akäs akwek kule, mite yu nyewo nye pële Yona!’’
42011033	“Puryo ci nye pele tarit oŋnkutore wule wuŋat, nto kukupuye pesenit, ntene tore kito nye yoŋe tarit, sukuŋet piko co kwoni ko kukäs lakweyet.
42011034	Koŋnta nyeŋuŋ kunye taritap porto nyeŋuŋ. Ye topon koŋnta nyeŋuŋ, mpo porto nyeŋuŋ tokol kuponto lakweyet, ntene ye miyat koŋnta nyeŋuŋ, mpo porto nyeŋuŋ tokol kuponto menonet.
42011035	Möce ripkey oŋnkikäs kule lakweyinto nyo ponte nyi kunye puryo kot ku menonet.
42011036	Kunyo ye ponto porto nyeŋuŋ tokol lakweyet nye puryo kot kuponto kereryantet ake menonet, mosukwek porto nyeŋuŋ tokol nye ponto lakweyet kuyu wule loytoy tarit nye loye topon kukwenyiŋ nyi lakweyet.’’
42011037	Nteyu kowo kuŋalal Yesu okoy kuwany. Kukur Farasoyintet ake Yesu wokwomis tukway om kanyi. Kuwo Yesu oŋnkuwokopur ŋony kwomis.
42011038	Kukite Farasoyintonoto yu kowo kukäs kule komis Yesu nye puryo kot kowun yewuniyekyi.
42011039	Yoto kumwoci Mokoryontet Yesu neto kule, “Po manta kule akwek Farasayek! Osite topon cikomponik oko saninek saŋ, ntene om montuwokwok orit kunyitotin nyapanatet oko miyotyet.
42011040	Akwek solonocu! Yiyintet nyo kikwiye saŋ kupuryo kot ku neto nye kikwiye mpo orit?
42011041	Ntene okoyite akwek kokotutek cepo tukuk ce kwone montuwokwok orit, sukuŋet kutililitu mpo tukuk tokol om wule omite akwek.
42011042	“Ntene omite kwapi akwek Farasayek! Omnye okocini Yiyintet akenke nyepo taman cepo nkuyek alak tokol, kuyu munyanyinek oko mutunkurunek, ntene oŋnkoyaste morwoc topon, oŋnkotay mocäm Yiyintet. Roke oyiye coto, ntene monte kot ayaste tukuk alak.
42011043	“Omite kwapi akwek Farasayek! Omnye ocöme ŋecerok ce kweyotin ce mite kotapkok, oŋnkyiyweyak cisupayak topon om moteponik.
42011044	Omite akwek kwapi, omnye okerkeyekey mwenonik ce kicetupci piko ce puryo kot kutoku ce tyikoti piko nye menkete.’’
42011045	Kuwekyi konetintet ake nyepo ntarastinek kumwoci Yesu kule, “Konetintet, ye kemwowu nyi ŋaleca kukecupec mpo acek.’’
42011046	Kuwekyi Yesu kumwoci kule, “Omite kwapi mpo akwek konetikap ntarastinek! Omnye otorcini piko terekok ce nyikisec ce puryo kot komuce kot kutor, ntene oŋnkupuryo kot onöme akwek morin terkocoto!
42011047	Omite akwek kwapi! Omnye kipakäc mpo kukomwoŋ workoyik; atec akwek kunyol mwenonik co kicetupci cekto.
42011048	Oyiku akwek muncururwanikap ŋalecutecu, omnye ocöme akwek nkit ŋalecato kikwiye mpo kukomwoŋ, kipakäc cek workoyik, atec akwek mwenonik co kicetupci.
42011049	Kunyo om ŋelecutecu, kumwoy ŋomnonetap Yiyintet kule, ‘Mosoyokte ani workoyik oko kiyokik alak kupa wule mite cekto, mosukupar cek alak om picoto, oŋnkutaŋany alak.’
42011050	Kunyo mosicitaŋany pikap pintap pesyosyecu kuyok korotikap workoyik co kicepakäc kupok kuceke ye kicitany koret.
42011051	Kuceke korotikap Apel okoy korotikap Sakariya nyo kiceporci kwenutap otepto nye cepele korosek oko otepto nyetilil. Komwowok ani ŋalek cepo manta kule, mosicitaŋany pikap pintap pesyosyecu om ŋalecato tokol!
42011052	“Omite akwek kwapi konetikap ntarastinek! Omnye kyokonor akwek funkuwet nyo yote kotap ŋomnonet; oŋnkupuryo kot awut akwek orit, ntene oŋnkokerekte piko alak ce syeme kule ciwut orit!’’
42011053	Nteye kinomene Yesu om wuloto, kunyer koromun Farasayek oko konetikap ntarastinek, kutepe cek Yesu om swama ŋalek ce caŋ;
42011054	kusyem kule cetec neto sukuŋet cenäm om ŋolyo ake tokol nye cone kutinyi nye miyat nye mosukumwoy.
42012001	Koruruckey om yoto piko elifunek ce caŋ koromun, okoy kutyickey cek nkit. Kunyosyo Yesu kuŋololyi kumwoci kule, “Oripkey mumarekap Farasayek ce kaperperot cekto.
42012002	Omnye puryo kiy nye yelat yawut nye puryo kot ceŋonye koyin kutok, oŋnkupuryo kiy nye wuŋat yawut nyemo ciporu koyin kutok.
42012003	Kunyo nka mpo ŋalek ce kyoŋolole wule wuŋat, mosicelim coto ye pet kwen; mpo ŋalek co kyocome korik orit, mosicemwayta cekurte korik kisyek.’’
42012004	“Komwowok ani akwek coronutekwani kule, monte ciywey piko co poköce porto nkit, nto om letut kupuryo kot komuce kwiy kito ake tokol nye miyat.
42012005	Kunyo mosoporwok ani cito nye roke aywey akwek. Aywey Yiyintet nyo ye kapakäc kuponto kamukeywek kuwirciŋ wule mite mata nye momise. Kunyoto nye omwowok ani akwek kule aywey neto.
42012006	Puryo kot kyole cek titiyinek mut tampuranik oyeny? Nto om konyekap Yiyintet kupuryo kot ceyutye cek mpo akenke?
42012007	Nka mpo putekap metewokwok kiciyit tokol. Kunyo monte cemuye, omnye oponte akwek latik ce caŋ koromun kupël titiyinek ce caŋ.’’
42012008	“Komwowok ani akwek kule, ci tokol nye kaŋalal kutor om wule mite piko kule oyiku nyimwani, mosukuparta kutor Weritap cito neto nyoto koyin om taytap malaykanikap Yiyintet.
42012009	Ntene ci tokol nye katay maŋalal kuparta ani Weritap cito om wule mite piko, mosicetay mociparta neto nyoto koyin om konyekap malaykanikap Yiyintet.
42012010	“Mosicikalya ci ake tokol nye kaŋalale kwapi Weritap cito ntene puryo kot cimuce kot cikalya mpo kisic ci ake tokol nye kaŋalale kwapi Muyet Nyetilil.
42012011	Nteye kocekwerok akwek wocewosontyok om korikapkok nto om taytap piko co ponto kamukeywek, nto om taytap poyik, monte cisot kule mosiceŋalal kulene, nto kule mosicemwowu ne ye ceyetekey.
42012012	Omnye mosukunetak akwek Muyet Nyetilil om yoto ŋalek ce mosomwowu.’’
42012013	Kuŋalal citake om kwenutap piko kumwoci Yesu kule, “Konetintet, mwoci yeyamwani cepcicine oko ani tukuk ce kipokokwec acek Papanyo.’’
42012014	Kuwekyi Yesu kumwoci neto kule, “Corwenyu, ŋo nye kikono ani oyiku ketintemwoŋ nto pciyintemwoŋ?’’
42012015	Yoto kumwoci Yesu piko tokol kule, “Akäste, oripkey akwek wule mite corokyinot ake tokol, omnye nka kot kuponto cito mokoryonti nye tya, kupuryo kot kumuce kokoci cicoto tukucoto ponto soponto.’’
42012016	Kumwoci Yesu cekto tyonkoconi kule, “Kiponto mokoryontet ake mparenyi nye kiyiwu kurur topon koromun,
42012017	kusot om moyenyi nkit kumwoy kule, ‘Mosayiy ne ani? Omnye puryo kot oponte wule mokisyi omikyu cu tokol.’
42012018	Kumwoy nkit kule mosayiy kule, ‘Mosoput cokenikwani aŋnkatec alak cewoyec, saŋet akonore wuloto omikwani tokol oko tukukwani alak;
42012019	nto kapok omwowu nkit om moyenyu kule, ponte nyi tukuk ce caŋ ce konorotin ce mosukuwany kenyisyek ce caŋ, kunyo muny, yesye, yomisye, oŋnkiŋerec.’
42012020	Ntene kumwoci Yiyintet cicoto kule, ‘Nyi perperyani! Om kwomwowuni po yawut, mosicinumuneniŋ soponŋuŋ, kunyo mosukupoyit ŋo tukuk coto kikonor nyi?’
42012021	Kuyunyoto wule yunto om wule mite cito nye konorkyinikey mokoryonti, ntene oŋnkupuryo kot ku mokoryo om wule mite Yiyintet.’’
42012022	Kumwoci Yesu konomikyi kule, “Yunyoto omne saŋet ani omwowok akwek kule, monte cisot soponwekwok kule mosikyam ne, nto kule mosicilac ne.
42012023	Omnye pële soponto omik, oŋnkupële porto sirok.
42012024	Akäs pa pkukinek ce puryo kot kukolsyi nto kukisis, ce puryo kot kuponto wule konore omik nto mpo cokenik, ntene oŋnkupoye Yiyintet cekto! Oponte akwek latik ce caŋ kupël toritek!
42012025	Ŋo om akwek nye ye komuy oŋnkusot koromun ce nöme sopon nyi; nye muce kot kutosyi kucaŋit kenyisyek alak cepo sopon nyi?
42012026	Kunyo nteye puryo kot omuci akwek kot ayiy kiy nye kisic nye yunyo; omne sasoti akwek ce nöme tukuk alak?
42012027	Akäs pa kuyu wule pititoy taptok om koret, puryo kot kwiyisyi oŋnkupuryo kot kunope sirok ce loce. Ntene komwowok ani akwek kule, nka mpo Solomon om woyintap mokoryontit nye kiponto, kipuryo kot kulocekey neto topon kuyu akenke om toptocu.
42012028	Kunyo, nteye muce Yiyintet kot kulac suswek ce mite koret pesyoni nto mite tun cewirci mata kuloy, ku aret ce tya nyun ce muce kulacak akwek Yiyintet? Oyiku akwek pic ce ponto koyenet nye kisic pate!
42012029	Kunyo monte ceceny kiye mosoyam nto ce mosoye, monte cisot.
42012030	Omnye cenye mpo pikap koret tokol tukucutecu: ntene om wule omite akwek, nkete Papamwoŋ kule omöce akwek tukucutecu.
42012031	Kunyo onyosye aceny oŋnkokoci kunyor soponwekwok poytoyisyetap Yiyintet, sukuŋet cetoswok akwek tukucutecu.’’
42012032	“Monte cemuye akwek luket nyi miniŋ! Omnye ŋerekat Papamwoŋ kokonok akwek poytoyisyet.
42012033	Oyalye tukukwok oŋnkokoci pononik pesanik, oŋnkokonorkyikey akwek munyenkutap pesanik nye puryo kot kuyositu kupunto, okonore mokoryontinekwok torot wule puryo kot kurice corik oŋnkupuryo kot kwome solopik.
42012034	Omnye wule mitowune mokoryontinekwok ku wuloto wule mitowune mukuleywekwok.’’
42012035	“Omotyi sirokwok suwe, oŋnkoyaste tarinekwok kuloytos;
42012036	akerkeyitu pic ce mite kukonye mokoryontemwa nye mosukuwecekey kucone sakwetap komütisyet, nteye kaweckey neto oŋnkukonykony kurket kuyotyini lakwar.
42012037	Ponto kupeyoy mutworik co ye kaco mokoryontemwa cokunyor cekto kumite kukösu kukenisyi! Komwowok ani akwek ŋalek cepo manta kule, mosukuco cicoto wo; oŋnkucokulackey oŋnkusat cek kopur ŋony topon oŋnkupoyis.
42012038	Ponto kupeyoy mutworik ce ye kaco nyewo panta nyepo oyeny ye komoy kwen oko panta nyepo somok ye kerir koret cokunyor cekto kumite kuyunyoto.
42012039	Möce oŋnket akwek topon kule, ntenkete citap koto sawet nye cone corintet nto puryo kot komuce cicoto kupapakta konyi kuput oŋnkowut orit corintet.
42012040	Kunyo mpo akwek misyini oyiytekey, omnye mosukuco Weritap cito om sawet nyo puryo kot osotyini akwek kule muce kucone.’’
42012041	Kumwoy Petero kule, “Mokoryontet, mwowec acek nkit tyonkoconi nto mwocini mpo piko tokol?’’
42012042	Kuwekyi Mokoryontet Yesu kumwoci kule, “Mwowo ani pa, ŋo mutworin nye cikenekey oŋnkuŋom? Nyoto kunye ye kokukoci mokoryontenyi kurip yisyonutekap kanyi tokol, kupcicini pikap yisyet omikwa om pesyet nyo cemokyini.
42012043	Ponto kupeyoy mutworintonoto nye ye kaco mokoryontenyi cokunyor neto kwiye yisyenyi kuyunyoto.
42012044	Komwowok ani akwek ŋalek cepo manta kule, mosukuco mokoryontet oŋnkukoci mutworintonoto kupayta tukukyi tokol.
42012045	Ntene ye kumwoy mutworintet om moyenyi kule, tokulow ye mosukuco mokoryontenyu, oŋnkucec kupir piko moronik oko koruk co yiyisyi, oŋnkwomis oŋnkuyesyo kupokit,
42012046	mosukupun mokoryontenyi om pesyet nyo puryo kot kusotyini, oŋnku om sawet nye puryo kot kunket neto, oŋnkunäm mutworintonoto kuyepune oyeny, oŋnkuwunukyi kunyor taŋanynta wanak oko piko co puryo kot kucömisyi.
42012047	“Nto mutworin nye nkete ce möce mokoryontenyi kule kwiy neto; oŋnkupuryo kot kusat nto kwiy kuyu wule moktoy mokoryontet, mosicepas neto nyoto korokonik ce caŋ.
42012048	Ntene mutworin nyo puryo kot kunket ce moce mokoryontenyi oŋnkwiy ce roke ce pase, mosicepas neto nyoto korokonik ce ŋeri. Nto ci tokol nyo kicikoci ce caŋ, mosicemake neto nyoto koyin ce caŋ, nto cito nyo kicikoci kurip tukuk ce caŋ, mosicemake neto nyoto koyin ce caŋ kutil coto.’’
42012049	“Kyaco ani cowirci mata koret, kunyo nto nkonkuyunyi kumite kuloye!
42012050	Oponte patisanet nye mosicepatisana, kunyo mataŋany okoy koyin awany!
42012051	Komwowok ani akwek kule, osoti kule kyaco asutu kalyet? Puryo kot kuyunyo, ntene kyosutu pate pciyatet!
42012052	Kuceke yawut mosukupciykey piko mutu cepo koto akenke, kutay piko co somok piko co oyeny, kutay piko co oyeny piko co somok.
42012053	Mosukupciykey kwan oko werit, kupciykey werit oko kwan. Kupciykey kamet oko cepto, kupciykey cepto oko kamet, kupciykey kametitap werit oko korketap werinyi, kupciykey korketap werit oko kametitap santenyi.’’
42012054	Kuwekyikey Yesu piko oŋnkumwoci kule, “Ye kokäs akwek polik kumite raraktay, yoto omwowu akwek lakwar kule mosukuropen koret, kuyuyit nyoto kuropen koret.
42012055	Nteye kokäs kuwuse yomet nye cone tö, omwowu kule, mosukulay asista, kuyuyit nyoto kulay asista.
42012056	Akwek koperperoticu! Yu oŋnket akwek okäs wule yunto tukuk ce mokwiyokis om koret parak, omne yu puryo kot omuci kot oŋnket ŋalek ce yiyoktos om pesyosyecu?’’
42012057	“Kunyo omne yu puryo kot omuci akwek kot orwoc nkit okoy oŋnket ŋalek cepo manta ce roke oyiy?
42012058	Ye kowosontyiŋ citake kukweriŋ koti, syem koromun aŋalal olimncine oko cicoto ye tomite opeti om aran, oŋnkowany ŋalekwok, mente kot kukweriŋ okoy wule mite ketintet, kuŋet nyo kuratiŋ kukoytiŋ iwo wule mite sikarek, kuŋet co kukertiŋ mopusi.
42012059	Komwowuŋ kule puryo kot muci nyi cone mopusi mpo kisic okoy konu pesanik tokol.’’
42013001	Kimite pesyosyecoto piko alak ce kimwoci cek Yesu ŋalek ce nöme pikap Kalilaya, ce kipar Pilato kupok oŋnkulinyo korotikwa oko korosekwa ye kimite cek kukoyitoy korosekwa.
42013002	Kuwekyi Yesu kumwoci cek kule, “Osoti akwek kule kiponto picoto miyotyonik kusir piko alak tokol ce kimite Kalilaya omnye kicitaŋany kuyunyoto?
42013003	Puryo kot kuyunyo! Komwowok ani akwek kule, ye puryo kot arenynkey ayaste miyotyonikwok, mosoyaran opoku mpo akwek tokol kuyu wule kyaranta kupok picoto.
42013004	Nto osoti akwek kule piko co ki taman ok sisit co kilulyi koto om Siloam kupakäc kupok kuce piko ce kilelotin kusir piko alak tokol ce kiminye Yerusalem?
42013005	Puryo kot kuyunyo! Komwowok ani akwek kule ye puryo kot arenynkey ayaste miyotyonikwok, mosoyaran opoku mpo akwek kuyu wule kyaranta kupok picoto.’’
42013006	Kumwoci Yesu cek tyonkoconi kule, “Kiponto citake mokoywenyi nye kiwu rotinyi, kuco pesyet ake kule cakäs nto kukwiy omik, yoto puryo kot cokunyorta kiy.
42013007	Kumwoci cicoto kopotintet kule, ‘Kenyitap somok nyi aconi ani kule cekäs omikap mokoywoni, ntene puryo kot onyortoy kiy; kunyo yep kulul! Omne sokowurta kwam teŋek pate?’
42013008	Kuwekyi kopotintet kumwoci cicoto kule, ‘Mokoryontet, yaste kopur kenyini pate okoy opotyi ani omutu oŋnkokoci puresik.
42013009	Nteye kayiy omik om pesyosyek co kwoni; kunyol kutoponit nteye puryo, yep yoto kulul.’ ’’
42013010	Kimite Yesu kunetisyi ye kipesyetap Sapat om kotapkokwet ake.
42013011	Kimite yoto korket ake nye kinäm oyinoto kumnyan kusyen kuwany kenyisyek taman ok sisit nye kiyim pate nye puryo kot komuce kot kuculkey mpo kisic.
42013012	Ntowo kukäs Yesu korkonoto, kukur kuco ye mite neto oŋnkumwoci kule, “Cepyosyani, kacityaceniŋ nyi rewonoteŋuŋ!’’
42013013	Kukemer Yesu yewuniyekyi korkonoto, yoto pakenke kuŋet kuyo oŋnkuculkey oŋnkucec kukasta Yiyintet.
42013014	Yoto kunerec nyewo nye poytoy kotapkok, omnye kisopis Yesu om pesyetap Sapat. Kumwoci cicoto piko kule, “Mite pesyosyek co lö co misyini ciyisye yisyonutek, kunyo okwoni kwocisopok om pesyosyecoto. Ntene monte cekwoni ye pesyetap Sapat.’’
42013015	Kuwekyi Mokoryontet kumwoci cicoto kule, “Akwek koperperoticu! Puryo kot kutyoce citake tokol om akwek yeyinyi nto sikiryenyi kutyace pewut ye pesyetap Sapat oŋnkukwer kuwo wokuye peko?
42013016	Kunyo akäs pa korkoni nye mucokoretap Apram, nye kirat Setani neto kuwany kenyisyek taman ok sisit, kupuryo kot kumisyini cityokyi neto porokyi ye pesyetap Sapat?’’
42013017	Nteyu kowo kumwoy Yesu ŋalecato, kulilonis punikyi, ntene kuŋerec piko alake tokol om tukuk cepo kakitat ce kikwiye neto.
42013018	Kumwoy Yesu kule, “Kerkey poytoyisyetap Yiyintet oko kiy ne? Mosoyuyite ani kiy ne?
42013019	Kerkey oko kupuswontetap ketit nye cekure kalitarit nye kinäm citake oŋnkukol mparenyi, kupit okoy kuwoyit kwek ket nyewo, kukwa toritek kwokutec korikwa sarisyekap ketoto.’’
42013020	Kumwoy Yesu yec kule, “Mosoyuyite ani ne poytoyisyetap Yiyintet?
42013021	Kerkey oko mumarek ce kinäm korket ake oŋnkutankwar oko pusyekap nkanuk cepo tepenik somok kukut kunyiy tokol.’’
42013022	Kunomen Yesu kuwo kupunte moŋosyek oko soŋwek kunetisyoti om pan nyi ye kiweti Yerusalem.
42013023	Kutepe citake neto kule, “Mokoryontet, ŋeri so pate piko ce mocisop?’’ Kumwoci Yesu cek kule,
42013024	“Otitir osyem koromun opunte kurket nye maric; omnye komwowok ani kule, caŋ piko ce mosukusyem kule ciwut orit, ntene puryo kot komuce cekto kot kowut.
42013025	Ye kotepe kot kuŋet citap koto oŋnkuker kurkenyi, oŋnkoyoŋe akwek saŋ oŋnkokonykony kurket omwowu kule, ‘Mokoryontet, yotwec acek kurket!’ Mosukuwekwok kumwoy kule, ‘Puryo kot oŋnketok ani akwek, okwone ono?’
42013026	Yoto mosowec akwek omwowu kule, ‘Kikyomisyi acek wanak oko nyi, oŋnkinetisye nyi soŋwekyacek.’
42013027	Mosukuwekwok yec cicoto kumwowok kule, ‘Puryo kot oŋnketok ani akwek, okwone ono? Aŋete taymwani akwek cu oyiye ŋalek ce miyotec!’
42013028	Tya yoto nyun rirek oko nyiyetap kelak ye kokäs akwek Apram oko Isaka oko Yakopo oko workoyik kumite cek wule mite poytoyisyetap Yiyintet, oŋnkurok yec omite akwek kacekwetyok saŋ!
42013029	Mosukukwane piko koŋasis oko raraktay oko makentany oko tö oŋnkwokopure yepo meset om poytoyisyetap Yiyintet.
42013030	Kunyo möce okäs kule piko co mite yawut letut kuce mosukwokupoyit tayta, nto piko co mite yawut tayta kuce mosukwokupoyit letut.’’
42013031	Yoto pakenke kukwa Farasayek alake wule kimite Yesu oŋnkumwoci kule, “Ŋet wete wuli, nomen wecikey poninekuk, omnye möce Erote kule apakäciŋ nyi.’’
42013032	Kumwoci Yesu cek kule, “Ape womwoci mokoytina kule, ‘Mosakwet ani oyik oŋnkosop porwonik pesyoni oko pesyetap tun, nteye pesyetap somok awany yisyemwani.’
42013033	Ntene misyino awo poninekwani pesyoni oko pesyetap tun oko pesyetap koyin, omnye puryo kot komukoktos cepar kumeci workoyonto saŋ, nye puryo kot ku Yerusalem orit.
42013034	Opo! Yerusalem! Yerusalem! Nyi nyi poköci workoyik, oŋnkiwire rwontok piko co kiciyok kukwa wule mite nyi, om aret ce tya ye kyamac ani kule oruruc lekokuk kukwa wule omite ani, kuyu wulo ruruktoy nkokyet lekokyi korurukyi kepepokyi orit, ntene toyisye nyi.
42013035	Käs pa kacepokokwok komwoŋ kwek kiratya. Kunyo komwowok ani akwek kule, puryo kot toköso ani akwek okoy pesyet nye mosomwowu kule, ‘Ponto kupeyoy neto nye coni om kaynetap Mokoryontet.’ ’’
42014001	Nteye kipesyetap Sapat, kuwo Yesu wokwomis omik om kotap Farasoyintet ake nye kipoytoyin. Yoto kurip piko kukäs Yesu topon koromun.
42014002	Kimite yoto po taytap Yesu citake nye kikokwa porto tokol.
42014003	Yoto kuwekyikey Yesu Farasayek oko konetikap ntarastinek oŋnkutepe cek kule, “Cöme ra ntarastinek cisop cito ye pesyetap Sapat nto puryo?’’
42014004	Kusisio cek. Kunäm Yesu cicoto oŋnkusop oŋnkumwoci kuwecikey.
42014005	Oŋnkumwoci cek kule, “Ye ponto citake om akwek werinyi nto yeyinyi oŋnkusuci kurumnco ye pesyetap Sapat, kupuryo kot kuweti lakwar wokocut ye pesyetap Sapat?’’
42014006	Yoto kupurune cekto kuwec ŋalecato.
42014007	Nteyu kowo kukäs Yesu toyek ce kikweye oteputek ce tokunotin cepo tay, kumwoci neto piko tokol tyonkoconi kule,
42014008	“Ye kokuriŋ citake sakwetap komütisyet, mente wopure otepto nye tokunot nyepo tay, omnye pesyet ake kokokukur cicoto kokuriŋ nyi citake nyewo kupëliŋ nyi kuco sakwanato.
42014009	Mosukuco cicoto kokurok akwek tukway oŋnkucokumwowuŋ nyi kule, ‘Ŋetyi otepto cito nyi!’ Mosecurokisye nyi oŋnkiwo yec wepure otepto nyepo let!
42014010	Ntene ye kocekuriŋ sakwet, iwo wepure otepto nye mite let, nteye kaco cito nyo kokuriŋ nyi, cokuŋetiŋ kumwowuŋ kule, ‘Corwenyu, co nyi yu po tay.’ Yoto nyoru nyi om yoto kayweyatet om wule mite piko co kopur tokol.
42014011	Omnye ci tokol nye silekey kusutkey parak nkit, mosicirekune nyoto, nto ci tokol nyo yweyisyi kurektokey nkit, mosicilaŋnta nyoto.’’
42014012	Yoto kumwoci Yesu cicoto kokure neto cokwomis kanyi kule, “Ye kekur piko kukwa kwokwomis kaŋuŋ omikap pet, nto sakwa, mente okur pate mpo yeyaŋuŋ nto tilyonutekuk, nto latosyekuk ce mokoren, omnye mosukukuriŋ nyi cek sakwet ake kuyokuŋ.
42014013	Mente ayiy kuyunyo, ye keyiy sakwet, kur pononik oko piko co kipok kerenkok, oko co mwolyos oko piko co koryotin;
42014014	mesenyoru nyi kupeyok, omnye puryo kot kuponto cek picoto tukuk ce mokuyokuneniŋ nyi, ntene kuyokuŋ Yiyintet nyi om pesyet nyo ciŋete kotutune met piko ce toponec.’’
42014015	Nteyu kowo kulim ŋalecato citake nye kipontokey Yesu kwomisyi tokol om meset, kumwoci cicoto neto kule, “Ponto kupeyoy neto cito nyo mosukopur ŋony kwomis om poytoyisyetap Yiyintet!’’
42014016	Kumwoci Yesu cicoto kule, “Kimite citake nye kikwiyta sakwet, oŋnkukur toyek ce caŋ.
42014017	Ntowo kupunto pesyetap sakwet, kuyokto cicoto mutworintenyi kuwo wokumwoci piko co kucekur kule, ‘Akwa, omnye kaceyiyta kiy ake tokol!’
42014018	Yoto kucec ci tokol om picoto kicekure kuŋalal kumwoy kito nye kakerekta neto maco. Kumwoy nyepo tayta kule, ‘Kwayal mparet kunyo misyini awo wakäs, kunyo osomiŋ kule kalya puryo kot aconi ani.’
42014019	Kumwoy ake kule, ‘Kwayal yeyik taman ce potisyi, kunyo omite oweti kule wasyemnte yeyicato, kunyo somiŋ kule kalya puryo kot aconi ani.’
42014020	Kumwoy ake kule, ‘Kutomütisyi korket, kunyo om ŋolyontonoto puryo kot aconi ani.’
42014021	Yoto kuwo mutworintet wokumwoci mokoryontenyi ŋalecato tokol, kunyer citap kayta, oŋnkumwoci mutworintenyi kule, ‘Iwo sartekey lakwar wulo po orustunwek kacatanik oko arosyek ce minkec cepo moŋet, oŋnkikweru kukwa yu piko co pononik oko co kipok kerenkok, oko co kikoryo, oko co mwolyos!’
42014022	Yoto lakwar kumwoy mutworintet kule, ‘Mokoryontet, kaceyiyta tokol co kemwowu nyi, ntene oŋnkutokupara koto.’
42014023	Yoto kumwoci mokoryontet mutworintet kule, ‘Iwo arosyek co mite koret saŋ oko kacatanik wekur piko kukwa, sukuŋet kunyiy piko komwani.’
42014024	Kunyo komwowok ani akwek kule, puryo mpo akenke om picoto kicekure nye muce kot kucemcem sakwemwani!’’
42014025	Nteye kimite piko ce caŋ kupeti kurupe Yesu, yoto kuwekyikey neto piko oŋnkumwoci kule,
42014026	“Ye kaco citake tokol wule omite ani oŋnkupuryo kot kupciykey oko kwan oko kamet, oko korkenyi, oko lekokyi, oko mpo mutakwam, oko mpo cekwam, oŋnkutaykey kunyilkey neto nkit kupuryo kot komuce nyoto kwek konomintemwani.
42014027	Nto citake tokol nye puryo kot komuce kukesen murtowontenyi oŋnkunama cepetekey oko ani kupuryo kot komuce nyoto kwek konomintemwani.
42014028	Omnye ŋo om akwek nye ye möce kule atec koto nyewo koromun, nye puryo kot kunyosyi kopur ŋony oŋnkuyitis kule oponte pesanik ce ceyeme otekse kuwany koto.
42014029	Nteye puryo kot kwiy kuyunyoto, muce kucec kutekso; nteye puryo kot kuwany koyoto, mosukurorici neto piko alak co kiköse cicoto ye kicec kuteksi.
42014030	Muce kuŋalal piko cut kunyil cicoto kumwoy kule, ‘Kicec cici kutekso ntene puryo kot komuc kuwany konyi’
42014031	Nto Kinko ŋo nye ye möce kule woporye Kinket ake, nye puryo kot kunyosyi kupur ŋony oŋnkusot kule omuci ra woporye Kinket nyin om sikarekap poryet elifunek taman ce oponte oŋnkuponto nyin sikarekap poryet elifunek tiptem?
42014032	Ye kakäs kule puryo kot omuci poryet, mosukuyokto piko kutorokta nyin tokumite wule low, oŋnkusom kumwoci kule, cesat kalyet pate.
42014033	Kuyunyoto om wule omite akwek, puryo kot kumuce akenke om akwek akwek konomintemwani ye puryo kot kupakakta kwasta tukuk ce ponto.’’
42014034	“Topon misyontet, ntene ye komo kunomu, kupuryo kot kumite aret ake yec nye cimuce cewec kot kunom.
42014035	Ye puryo kot konomu misyontet kupuryo kot kuroke cinure teŋek nto cekonor kwek nye cinure teŋek, ciswortoy pate. Kunyo ci nye ponto yitik ce limnte, roke kulimnta!’’
42015001	Nto mite pesyet ake, kukwa korurukikap mosoret ce caŋ oko piko co kicetay kwokorurukyikey ye kimite Yesu kulimnta ŋalekyi.
42015002	Yoto kucec koŋunyŋuny Farasayek oko konetikap ntarastinek kumwoy kule, “Ŋerekyini cici piko ce kicetay oŋnkwomis wanak oko cekto!’’
42015003	Ntene kumwoci Yesu cek tyonkoconi kule,
42015004	“Nteye ponto citake om akwek kecirekyi pokol akenke, oŋnkupot akenke om coto, puryo kot kupokokyini neto surukwenet cut tomonwokik sokol ok sokol oŋnkuwo kuceŋat nyo potot okoy kunyor?
42015005	Nteye kanyor kuŋerec oŋnkunäm kukemer kat;
42015006	ntowo kupun kanyi kukur coronutekyi oko latosyekyi, oŋnkumwoci kule, ‘Onte ceŋerec tokol wanak oko ani, omnye kwonyoru keciryenyu nye kukupot!’
42015007	Komwowok ani akwek kule, kuyunyoto mosiceŋerec om torot ye karenynkey cito akenke nye ponto miyotyo kupël piko ce toponec tomonwokik sokol ok sokol ce puryo kot kuroke kurenynkey.’’
42015008	Nto yec kule, “Ye ponto korket ake silinkinek taman, oŋnkupot akenke, kupuryo kot kupele tarit, oŋnkopuc koto, oŋnkuceny topon kot tokol okoy kunyor.
42015009	Nteye kanyor, kukur kukwa wanak coronutekyi oko latosyekyi, oŋnkumwoci cek kule, ‘Onte ceŋerec tokol wanak oko ani, omnye kwonyoru silinkit nye kukupot!’
42015010	Komwowok ani akwek kule, kuyu nyoto mosukuŋerec malaykanikap Yiyintet ye karenynkey cito akenke nye ponto miyotyo.’’
42015011	Kutosyi Yesu kumwoy kule, “Kimite citake nye kiponto werikyi oyeny.
42015012	Kumwoci werit nye miniŋ kwan kule, ‘Papa, ropkwo ani tukuk cecu.’ Yoto kupcici kwan werikyi tukway tukukwa.
42015013	Nto om letutap pesyos ce ŋeri, koruruc werit nye miniŋ tukukyi oŋnkunomen kuwu koret ake nye low.
42015014	Nteye kimite wuloto kuseret kowurta om aret nye miyat tukuk tokol. Nteyu kowo kwam kuwany tukuk tokol kunäm rupet nyewo koronoto, yoto kunäm pananiyantit lekwanato.
42015015	Kuwo wokwiyis yisyet kaytap citap koronoto, kukoci nyo kuwo wokwokis nkururwenik om kanyi.
42015016	Yoto kumac lekwanato kule ntayam sopiyoŋe perikap poroyonik ce kyome nkururwenik, ntene kupuryo ci nye kikoci neto kiy.
42015017	Om letut kusot nkit om kasoteywekyi okoy kumwoy kule, ‘Ponto Papamwani pakasinek ce omisyi okoy kupiyoŋ oŋnkuŋet omik, kunyi karik kupokokyo ani rupet wuli!
42015018	Kunyo mosaŋet oŋnkunomen awo wule mite Papamwani, oŋnkuwomwoci kule, Papa, kyawurte om wule mite Yiyintet oko om wule mite nyi.
42015019	Kunyo puryo kot tokumisyino cekureno ani weriŋuŋ; yiya ani pate oyiku akenke om pakasinekuk!’
42015020	Yoto kuŋet kunomen kuwo kaytap Papanyi. Nteyu kito kumite wule low karik kupunto kaytap kwan, yoto kukäs kwan neto, nteye kotoköse kwan kurire oŋnkulapat kutoroc oŋnkuŋatut.
42015021	Kumwoci weroto kwan kule, ‘Papa, kyawurte ani om wule mite Yiyintet oko om wule mite nyi, kunyo puryo kot tokumisyino ani cekureno weriŋuŋ.’
42015022	Kumwoci kwan mutworintenyi kule, ‘Osutu lakwar siret nye topon koromun oŋnkolokyi, oŋnkokoci komolilyet mornenyi, oŋnkolokyi, kweyonik kerenkokyi,
42015023	oŋnkokweru yeyito nye yakway kwayeny kyam ceŋerec acek.
42015024	Omnye kaco kusopot werimwani nye kikime, kikipot kunyi kotok.’ Yoto kucec kuŋerec cek tokol kwam sakwet.
42015025	“Ntene kimite yoto werit nyewo mparen, nteye kimite kuconi karik kupun ka, kulim polotet oko tumnto.
42015026	Yoto kukur mutworintet akenke oŋnkutepe kule, ‘Ŋal ne cu?’
42015027	Kumwoci mutworintet kule, ‘Kaco yeyaŋuŋ, kunyo kayeny Papaŋuŋ yeyito nye yakway omnye kaco yeyaŋuŋ kusopot.’
42015028	Ntene kunyer werit nyewo okoy kutay nye mowo koto orit. Kumiŋ kwan kuco saŋ oŋnkusaysay kumwoci kule, ‘Co ko orit!’
42015029	Kuwekyi werit nyewo kumwoci kwan kule, ‘Om kenyisyek tokol kyoyiwuŋ ani mutworyontit nye puryo kot otowuŋ ŋolyo mpo akenke, ntene puryo kot kono ani nyi mpo kucontet nye kayam aŋerec wanak oko coronutekwani.
42015030	Kunyi kaco yawut weriŋuŋyi nye kikuseret tukukukyi kowurte koruk cemoronisyek kunyi keyeŋnkyi nyi neto yeyito nye yakway!’
42015031	Kuwekyi kwan kumwoci neto kule, ‘Wenyo, cepontekey acek oko nyi okokoy, kunyo cekukyi tukuk tokol ce oponte ani.
42015032	Kunyo nyolyini ceŋerec acek wanak tokol, omnye kaco yeyaŋuŋ nyitenyi kikime kusopot, kikipot ntene kacenyoru neto yawut’.’’
42016001	Kumwoci Yesu konomikyi kule, “Kimite citake nye mokoryo nye kiponto ripintet nye kipoytoy tukukap cicoto mokoryo, yoto cemwoci piko alake cicoto mokoryo kule, ‘Wurtoy ripinteŋuŋ tukukuk.’
42016002	Kukur cicoto ripintenyi oŋnkumwoci kule, ‘Ŋal ne cu olimnciŋ ani nyi? Yitwo ani tukuk tokol co kweripe nyi! Omnye kemeyiku nyi yec ripin.’
42016003	Kumwoy ripintonoto nkit om moyenyi kule, ‘Mosayiy ne ani? Omnye kokunumuneno mokoryontenyu yisyetap ripset, kunyo puryo kot oponte swamet nye opotisye, oŋnkoliloni ye mosomote.
42016004	Kumwoy kule, oŋnket kito nye mosayiy, sukuŋet ye kacinumuneno yisyetap ripset kuŋerekyo ani piko ye kowo korikwa.’
42016005	Yoto kukur ripintonoto ci ake tokol nye kiponto pesentap mokoryontenyi, oŋnkumwoci nyepo tayta kule, ‘Yociŋ nyi mokoryontemwani ata?’
42016006	Kumwoy nyo kule, ‘Ntepenik pokolwokik oyeny cepo mwayitap uto.’ Kumwoci nyo kule, ‘Oŋyi kartasiŋuŋ, pur ŋony lakwar oŋnkisil pokol pate.’
42016007	Nto ake kutepe kule, ‘Ntenyi ceyociŋ ata?’ Kumwoy nyo kule, ‘Kuniyanik cepo nkanuk sosom.’ Kumwoci nyo kule, ‘Oŋyi kartasiŋuŋ, sil tiptem oko mut pate.’
42016008	Kukasta mokoryontenyi ripintonoto puryo kot kupo manta omnye kikwiy kiy nyepo ŋomnon; omnye ŋomec pikap koroni om wule yiytoy tukuk ce nöme cekto kupël piko cepo lakweyet.’’
42016009	Kutosyi Yesu kumwoy kule, “Kunyo omwowok ani akwek kule, anäm coronutek om mokoryontitap tukuk ce miyotec cepo koret, nteye kapok coto, ceŋerekyok akwek akwa kayita nye ominye okokoy.
42016010	Ci tokol nye cikenekey om tukuk ce tukusic, kunye cikenekey mpene nyoto om tukuk ce caŋ; nto ci nye puryo kot kwiye cepo manta om tukuk ce tukusic, kupuryo kot kwiye neto nyoto cepo manta om tukuk ce caŋ.
42016011	Kunyo nteye puryo kot cimuce cikenenokey akwek ye morip mokoryontitap tukukap koret, ku ŋo nye muce kukenenokey akwek kukonok orip mokoryontit nyepo manta?
42016012	Nteye puryo kot cikenenokey akwek om tukuk cepo citake, ku ŋo nye muce kukonok akwek tukuk ce cikwakwek nkit?
42016013	“Puryo mutworin nye muce kwek mutworintetap mokorenik oyeny, omnye muce kusenker ake oŋnkucäm ake; nto muce kuywey ake oŋkunyil ake. Puryo koto muci akwek oyici yisyet Yiyintet oko mokoryontitap koret.’’
42016014	Yoto kulim Farasayek ŋalecato tokol, kucasekey cek Yesu omnye kicöme cek mokoryontit koromun.
42016015	Kumwoci Yesu cek kule, “Akwek kuce oportoykey om konyekap piko kule oyiye ce toponec, ntene nkete Yiyintet mukuleywekwok orit, omnye tukuk co kostoy piko kule ponto latik, kuce tukuk ce puryo kot kuponto latik coto mpo kisic om konyekap Yiyintet.
42016016	“Okoy kupun pesyosyekap Yowana, kimite yoto kwiyisyi ntarastinekap Moses oko ŋalekap workoyik, ntene kuceke yoto okoy pesyosyecu; cemite yawut cemwoytoy lokoywek ce toponec cepo poytoyisyetap Yiyintet. Kunyo mite ci tokol kutitire kule owut orit.
42016017	Muce kupok wulin po torot oko ŋony, ntene puryo kot komukoktos mpo kisic kot cinum nyukutet akenke nyepo ntarastinek.
42016018	“Ci nye kakwet korkenyi, oŋnkomüt ake kakwiy cito nyoto sakwayanat, nto ci nye kemüt korko nye kikwet santenyi, kakwiy mpo cito nyoto sakwayanat.’’
42016019	Kutosyikey Yesu kumwoy kule, “Kimite citake nye kimokoryo; nye kiloce sirok ce toponec corornec oko celelac, nye kiŋerekyinikey pesyosyek tokol om mokoryontinyi.
42016020	Kimite mpo yec pananet ake nye cekure Lasaro, nye kiponto serkecok ce kinäm porto tokol, nye kicesutu kuco cokopure yepo kurketap mokoryontet.
42016021	Kimöce Lasaro kule ntoyome sipiyoŋe omik ce kileleku kosuwune mesetap mokoryontonoto. Kikwoni mpo ŋokik yoto kwokumele serkecokyi.
42016022	Yoto kume pananetkey, kusut malaykanik neto okoy kupunto komostap Apram om torot wule kimite sakwet. Yoto kume mpene mokoryontet, cemuy.
42016023	Nteye kimite mokoryontet kapkompic kunyor taŋanyntap mwoninto, yoto kunyal torot okoy kukäs Apram kumite wule low, oko Lasaro nye kimite kepure yepo komosnyi.
42016024	Yoto kukursyo kumwoy kule, ‘Papa, Apram kalya rirena ani, yoku Lasaro kuco cokowute walyitap mornenyi peko oŋnkutise ŋelyepmwani, omnye omite taŋanynta om wuli mite mayi loye!’
42016025	Ntene kumwoy Apram kule, ‘Wenyo, möce sot oŋnkinket kule, kinyoru nyi tukuk cepo soponto nye topon om soponŋuŋ tokol, kuyu wulo kinyor Lasaro tukuk cepo soponto nye miyat, ntene kunyo mite Lasaro yawut om wuli soponto nye topon, kunyo mite nyi taŋanynta.
42016026	Kunyo kumite ŋalekyo yo, kunyi mite mwenet nye kiwo ŋony koromun nye mite kwenunyacek oko akwek, nye puryo kot kumuce kwoy kukwa wulo piko cekwone wuli ce mite acek, oŋnkupuryo kot kumuce kwoy kukwa wuli piko cekwone wulo omite akwek.’
42016027	Kumwoy cicoto kimokoryo kule, ‘Kunyo osomiŋ ani nyi Papa Apram kule, yokte Lasaro kuwo kaytap papamwani,
42016028	omnye oponte ani mpo yeyamwani mut, kunyo kuwo neto oŋnkuwokusowu cek koromun mente kot kukwa mpecek wuli mite taŋanyntap mata!’
42016029	Kumwoy Apram kule, ‘Puryo kot kuyunyo, omnye ponto mpo yeyaŋuŋ Moses oko workoyik ce muce kumwoci ŋalek, kunyo misyini kulimnci cekto coto ŋalek.’
42016030	Ntene kumwoy cicoto kule, ‘Puryo kot kuyunyo, Papa Apram; omnye ye ketutune met citake oŋnkuwo wule mite cekto; mosukurenynkey.’
42016031	Ntene kumwoci Apram neto kule ‘Ye puryo kot komuce cek kot kulimnci Moses oko workoyik, kupuryo kot komuce mpo kucäm nka kot ketutune met citake.’ ’’
42017001	Kumwoci Yesu konomikyi kule, “Mosukutok tukuk ce noce kuwec piko kwiy miyotyet, ntene mite kwapi cito nyo sutu kwiyokis tukucoto!
42017002	Roke cerotyi katitap cicoto rwantetap paka oŋnkyewirci ruretyet orit, kusir ye kotokyostoy cicoto kuwurta piko ce tinimnkec ceyucu kwiy miyotyo.
42017003	Oripkey! Ye koyiwuŋ yeyaŋuŋ miyotyonik, polyi neto, nteye karenynkey kalye.
42017004	Nteye koyiwuŋ nyi neto miyotyet aret tisap om pesyet akenke, oŋnkuco wule mite nyi aret tisap cokumwowu kule karenynkey, misyini kalye.’’
42017005	Kumwoci kiyokik Mokoryontet Yesu kule, “Toswec acek koyenet.’’
42017006	Kuwec Mokoryontet kumwoy kule, “Nto yunye oponte akwek koyenet nyewo kuyu kupuswontetap ketit nye cekure kalitarit, nto muci kot omwoci ketit mokoywet kule, ŋeyakisye kirinta nkit, oŋnkiwo wepite ruretyet, kulimwok akwek.’’
42017007	“Nteye ponto citake om akwek mutworintet nye potisyi nto nye okisyi kecirek, ye kacone mparen nto yecey, muci nyi pa mwoci kule, ‘Sorukey lakwar cepur ŋony oŋnkiyomisye?’
42017008	Puryo kot kuyunyo! Ntene mwocini nyi kule, ‘Yosye omikwani kiny kunyo, oŋnkipaya kot oyomisye oŋnkoyesye ani, nteye kawany, yomisye oŋnkiyesye nyi om letut!’
42017009	Kunyo puryo kot kumisyini cikasta mutworintonoto omnye kakwiy yisyet nye cemokyini kwiy? Puryo kot kuyunyoto?
42017010	Kuyunyoto mpo akwek; ye kawany oyiy yisyet nye kucemokwok kule oyiy, omwowu kule, ‘Ciku acek mutwor ce puryo kot kuponto latik, omnye kukyiy yisyet nye kucemwowec kule ayiy.’ ’’
42017011	Nteye kiweti Yesu Yerusalem, kuwo kupunte kwenutap koretap Samariya oko Kalilaya.
42017012	Ntowo kupun moŋet ake, kutuye neto piko taman ce kiponto mutyenkenik. Kuyoŋe picoto wule low,
42017013	oŋnkukursyo kupol kumwoy kule, “Mokoryontet Yesu, rirenec acek!’’
42017014	Nteye kotoköse Yesu picoto kumwoci cek kule, “Ape woporcikey tisik.’’ Nteye kimite picoto kupeti om aran kusopco tokol.
42017015	Ntowo kukäs akenke om picoto kule kosop, kuweckey kuco kutumon om kutit nyewo kukostoy Yiyintet.
42017016	Kuco okoy cokoputyi yepo kerenkokap Yesu oŋnkukasta kumwoci kule, keyiy topon. Cicoto kunye ki Samariyantet.
42017017	Yoto kuŋalal Yesu kumwoy kule, “Kopuryo kot cisop piko tokol ku taman, onto cut sokol?
42017018	Puryo mpo akenke nye kaweckey kuco cokukasta Yiyintet, tos pate tontoni?’’
42017019	Kumwoci Yesu cicoto kule, “Ŋete yony, oŋnkiwecikey kokusopiŋ nyi koyeneŋuŋ.’’
42017020	Kutepe Farasayek alake Yesu kule, “Coni pesyo ne poytoyisyetap Yiyintet?’’ Kuwec Yesu kumwoy kule, “Puryo kot kuconi poytoyisyetap Yiyintet cekosonu ye coni.
42017021	Puryo kot cimuce cemwoy kule, ‘Akäs oŋyi mite yu! Nto oŋyin mite yun!’ Omnye ŋalek cepo manta kucu kule, mitowune poytoyisyetap Yiyintet wule omite akwek.’’
42017022	Yoto kumwoci Yesu konomik kule, “Mosukuponto pesyet nye mosomac akwek kule nto cekäs akenke om pesyosyekap Weritap cito, ntene puryo kot omuci yoto kot okäs.
42017023	Mosukumwowok akwek piko alake kule, ‘Akäs oŋyi mite yu! Nto akäs oŋyin mite yun!’ Monte cirway arup picoto.
42017024	Kuyu wulo kweŋntoy kaweketap ilet koret parak kuceke tapan okoy tapan; kuyunyoto wule mosukwiytakey pesyetap Weritap cito.
42017025	Ntene mosukunyosyo kutaŋany koromun, oŋnkutay neto pikap pintap pesyosyecu.
42017026	Kuyu wule kiyunto om pesyosyekap Nuwa, kuyunyoto wule mosukwiytakey om pesyosyekap Weritap cito.
42017027	Omnye kimite piko om pesyosyecoto kipo Nuwa, kwomisyi oŋnkuyesyi, kukesyi komüte moronik koruk oŋnkyimüte koruk okoy pesyet nyo kiwute Nuwa rapet, yoto kutumnkey peko oŋnkupakäc piko tokol.
42017028	Mosukwiytakey mpo wule kiyunto koret om pesyosyekap Lot, ye kimite piko tokol kwomisyi, oŋnkukesyi komüte moronik koruk oŋnkuteksi korik.
42017029	Nto om pesyet nye kiŋete Lot kuwete Sotom; kuropen mata oko rwontok ce loyotin om torot oŋnkupel kupakäc kwaranta piko tokol.
42017030	Kunyo mosukwiytakey nyoto om pesyet nye ciŋoŋu cipor Weritap cito.
42017031	“Om pesyosyecoto, ye mite citake konyi kisyek oŋnkumite tukukyi koto orit, kupuryo kot kuroke kurek oŋnkuwokunum tukucoto, kuyunyoto mpo om wule mite cito nye mite mparen, puryo kot kuroke kuweckey neto kuwo kanyi.
42017032	Asot pa korketap Lot!
42017033	Ci tokol nye möce kule osoru osop sopon nyi, kupote nyoto sopon nyi, nto ci tokol nyo kepot sopon nyi, mosukusor kusop nyoto sopon nyi.
42017034	Om kwomowutap pesyonoto, mosicenyor piko oyeny ce koruy kwiririt akenke, cesut ake cepakakta ake,
42017035	cenyor koruk oyeny ce ŋosye rwantet akenke, cesut ake cepakakta ake.
42017036	[Cenyor piko alak oyeny kumite mparen, cesut akenke oŋnkyepakakta ake.]’’
42017037	Kutepe konomik Yesu kumwoci kule, “Mokoryontet, om ono?’’ Kuwec Yesu kumwoci cek kule, “Wule mite musto ku wuloto wule rurukyinikey motomwek.’’
42018001	Yoto kumwoci Yesu cek tyonkocet sukuŋet kunet kule misyini kusome cek okokoy nye puryo kot kucostos.
42018002	Kumwoy kule, “Kimite Ketintet ake nye kimite moŋet ake, nye kipuryo kot kuyweye Yiyintet oŋnkupuryo kot kuyweye ci tokol.
42018003	Kumite mpo korket ake nye musuk moŋonoto nye kiconi wule mite ketintonoto pesyosyek tokol cokumwocini kule, ‘Müt musankut nyepo manta kulot cito nyo owosontyini ani.’
42018004	Kutoyis ketintet kunyo, ntene om letut kusot nkit kumwoy kule, ‘Nka kot puryo kot oyweyi ani Yiyintet, oŋnkupuryo kot oyweyi ci tokol,
42018005	ntene om kayimatetap musukuni yimani okokoy, mosamüt musankut, sukuŋet komokuconi cokutaŋanya kwimen.’ ’’
42018006	Kumwoy Mokoryontet Yesu kule, “Olim pa wule mwoytoy ketintet nye puryo kot kwiye ŋalek cepo manta,
42018007	kunyo puryo kot komuce ra Yiyintet komüt musankut kukalya pikyi co rircini neto kusome kakalyantet komoy oko pet? Muce pa neto kulileyankey nye puryo kot kukolyoy cekto?
42018008	Komwowok ani akwek kule, mosukumüt Yiyintet musankut lakwar kuyunyoto kukalya cekto. Ntene yec, ye kaweckey pa Weritap cito, muce cokunyor koyenotet om koret?’’
42018009	Kumwoci Yesu tyonkoconi piko ce kisilekey cek nkit kule ciku toponec oŋnkunyil piko alak tokol.
42018010	Kumwoci kule, “Kinomen piko oyeny kupa wokusom om kotap Yiyintet, akenke om picoto kunye Farasoyintet nto ake kunye korurukintetap mosoret.
42018011	Kuyo Farasoyintet oŋnkusom nkit kumwoy kule, ‘Okostiŋ ani nyi, Ayi Yiyintet omnye puryo kot akerkeyekey ani oko piko alak tokol, ce cor, oŋnkuporisyi, oko co sakwayot, kuyu mpo korurukintoni po mosoret nyi mite yu.
42018012	Opuri ani okire omik aret oyeny om sopitit akenke, oŋnkokoniŋ ani nyi akenke om taman cepo tukuk tokol ce onyoru!’
42018013	Ntene kuyoŋe korurukintetap mosoret ye low, nye kipuryo mpo kot kunyal torot, ntene kusyeckey teket oŋnkumwoy kule, ‘Ayi Yiyintet, kalya ani ci nye oponte miyotyo!’ ’’
42018014	Kumwoy Yesu kule, “Komwowok ani akwek kule, kiweckey kuwo kanyi cicitenyi korurukintetap mosoret kukakikalya neto miyotyonikyi ntene puryo kot kunyin ake Farasoyintet; omnye ci tokol nye sutekey kulaŋntankey nkit parak, mosicirekune neto nyoto, ntene ci tokol nye sutekey kurektokey nkit ŋony, mosicilaŋnta neto nyoto kuwoyit.’’
42018015	Kukwer piko alake lekokwa kukwa wule mite Yesu, kule sukuŋet kukemer neto yewuniyekyi metewokap lekocoto, nteye kotoköse konomik picoto kikweru lekokwa, kuyete kukerekta cek.
42018016	Ntene kukur Yesu lekok kukwa wule mite neto, oŋnkumwoy kule, “Ayaste lekok kukwa wule omite ani! Monte ceyete, omnye po poytoyisyetap Yiyintet cekto ceyucutecu.
42018017	Komwowok ani akwek kule, ci tokol nye puryo kot kunöme poytoyisyetap Yiyintet kuyu lekwa, kupuryo kot kumuce neto nyoto kot kowut orit.’’
42018018	Kutepe poytoyintet ake Yesu kule, “Konetintet nye topon, mosayiy ne ani ye sonyoru soponto nye mopoku?’’ Kumwoci Yesu cicoto kule,
42018019	“Omne sekureno ani nyi nye topon? Puryo ci nye topon, ntene Yiyintet pate nkit nye topon.
42018020	Nketi nyi ntarastinek mwowu kule, ‘Mente kot ayiy sakwayanat, mente kot apakäc ci. Mente kot acorsye, mente kot aŋalal mwiynan perperisye, ywey kon oko komet!’ ’’
42018021	Kuwec cicoto kumwoy kule, “Kyorip ani ntarastinecutecu tokol kuceke oyiku lekwa.’’
42018022	Ntowo kulim Yesu ŋalecato, kumwoci cicoto kule, “Mite kito akenke nye tokupotuŋ nyi, iwo weyalye tukuk tokol ce ponte oŋnkikoci pesanik pononik, mesenyoru mokoryontit om torot; oŋnkico ce nama cepetekey oko ani.’’
42018023	Nteye kotolime cicoto ŋalecato kunerec koromun, omnye kimokoryo nye kiponto tukuk ce caŋ.
42018024	Yoto kukäs Yesu wule kanerekta cicoto, kumwoy kule, “Mokuwuy koromun om wule mite piko co mokoren ce ponto tukuk ce caŋ ye mokowut cekto poytoyisyetap Yiyintet!
42018025	Lekit mpo kupunte Nkamiyet koŋntap sintanit kupël ye mokowut ci nye mokoryo poytoyisyetap Yiyintet.’’
42018026	Kutepe piko ce kilime ŋalecato Yesu kule, “Ŋo nyun cito nye muce cisop?’’
42018027	Kuwec Yesu kumwoy kule, “Tukuk ce puryo kot komukoktos om wule mite piko, komukoktos coto om wule mite Yiyintet.’’
42018028	Kumwoy Petero kule, “Käs pa! Kicepakakte acek korikyo oŋnkyekwa kwocinamiŋ cepetekey nyi.’’
42018029	Kumwoy Yesu kule, “Komwowok ani akwek ŋalek cepo manta kule, puryo ci nye ye kupakakta kanyi oko korket oko lekok, oko mpo yeyanyi, oko kamwa tokol, omnye karup neto poytoyisyetap Yiyintet,
42018030	nye puryo kot kunyor ce caŋ kupëlis om pesyosyecu, oŋnkunyor soponto nye mopoku om pesyosyek co kwoni.’’
42018031	Kukwer Yesu tapan kiyokik taman ok oyeny, oŋnkumwoci kule, “Olim pa, cemite yawut cepeti celoŋntoy Yerusalem, wule mosukwitita ŋalek tokol cepo manta co kisile workoyik ce nöme Weritap cito.
42018032	Mosicenäm neto oŋnkyikoci kunäm lamek ce mosukutaŋany, oŋnkucup, oŋnkuŋutyi;
42018033	mosukupas oŋnkupar kume, ntene om letutap pesyosyek somok mosukotutune met.’’
42018034	Ntene kipuryo kot kusow konomik kunket om yoto ŋalecata, kiwuŋotin ŋaleca om wule mite cekto, kipuryo kot kusow kunket kule komwoy Yesu ŋal ne.
42018035	Nteyu kowo kurikta Yesu Yeriko, kimite citake nye korat nye kipure aret tapan sukusomsi.
42018036	Nteye kotolime cicoto korat piko ce kimite kupeti kutile om aran, kutep kule, “Key kulene?’’
42018037	Kumwoci piko neto kule, “Yesu nyo nyepo Nasaret nye mite kukeytoy.’’
42018038	Yoto kupol kukurto cicoto kumwoy kule, “Yesu Weritap Tauti! Rirena ani!’’
42018039	Kupolyi piko ce kimite kupeti om tay kumwoci cicoto kule kusis. Ntene kutosyikey kupol koromun kumwoy kule, “Weritap Tauti! Rirena ani!’’
42018040	Yoto kuyo Yesu oŋnkumwyta cekwer cicoto korat kuco ye mite neto. Nteyu kowo kuco kurik, kutepe Yesu neto kule,
42018041	“Möce nyi kule oyiwuŋ ani ne?’’ Kumwoy cicoto kule, “Konetintet, omöce kule akäste yec.’’
42018042	Kumwoci Yesu cicoto kule, “Käste! Kakusopiŋ nyi koyeneŋuŋ.’’
42018043	Om yoto pakenke kusopco kukästa konyekyi. Kunamat cicoto kupetekey Yesu kukostoti Yiyintet. Nteye kotoköse piko tokol tukuk ce keyokis, kokasta tokol Yiyintet.
42019001	Kuwo Yesu okoy kupunto Yeriko, nteye kimite kupunte kwenutap moŋet,
42019002	kimite yoto citake nye cekure Sakayo nye kikorurukintetap mosoret nyewo, nye kimokoryo nye ponto tukuk ce caŋ.
42019003	Yoto kusyem Sakayo kule akäs oŋnkono nye Yesu, ntene kipuryo komuc kot kukäs omnye kicaŋ piko oko yec nye kinwac neto.
42019004	Yoto kulapat Sakayo kuwo taytap piko oŋnkuwokulany ketit mokoywet kule saŋet akäs, omnye kiweti Yesu wokupunte aranato.
42019005	Ntowo kuco Yesu okoy ketit ŋony, kunyal parak oŋnkumwoci Sakayo kule, “Sakayo, reku co ŋony lakwar; omnye omöce ani woru kaŋuŋ pesyoni.’’
42019006	Kurek Sakayo kuco ŋony lakwar, oŋnkuŋerekyi Yesu koromun.
42019007	Ntowo kukäs piko tokol kuyunyoto kucec koŋunyŋunyis kumwoy kule, “Kowo cici wokwek tontetap ci nye ponto miyotyo!’’
42019008	Kuyo Sakayo oŋnkuŋalal kumwoci Mokoryontet Yesu kule, “Om yuteyu yawut pakenke, mosopcici ani tukukwani pononik, nteye kyaperper olotu citake tokol oŋnkonumune kinyi, mosoyokyi aret amwan kucaŋit.’’
42019009	Kumwoci Yesu neto kule, “Kaco yawut pesyoni kosopet kayi. Omnye mpeneto cicitenyi kunye mucokoretap Apram.
42019010	Omnye kico Weritap cito cokuceny oŋnkusop ce kipotyo.’’
42019011	Nteye kimite kulimntoy piko ŋalecato, kutosyikey Yesu kumwoci cek tyonkocet, omnye kikirikta neto yoto kupunto Yerusalem, oko omnye kisote piko kule mosukuco lakwar poytoyisyetap Yiyintet.
42019012	Yoto kumwoy kule, “Kinomen mokoryontet ake kuwo koret ake nye low, sukuŋet wocikocine neto wuloto kamukeywek kwek Kinko oŋnkuweckey kuco ka.
42019013	Nteyu mokunomen, kukur mutworikyi taman oŋnkukoci ci ake tokol om cekto silinkinek pokol, oŋnkumwoci kule, ‘Oyiyisye kamonkesyantit okoy aweckey ani.’
42019014	Ntene kitoye pikap korenyi cicoto, yoto kuyokto piko alak kupa kunam let wokumwayta kule, ‘Puryo kot ce cöme acek cico kwek Kinko nyinyacek!’
42019015	“Ntowo kuweckey cicoto kukocikoci neto kamukeywek kwek Kinko, kumwayta cekwer kukwa ye mite neto mutworik co kikocini neto pesanik, kule sukuŋet oŋnket latikap pesanik ce kinyor cekto om kamonkesyantit.
42019016	Kuco nyepo tayta oŋnkumwoy kule, ‘Mokoryontet, kiyi silinkinekyekuk pokolu silinkinek alak elifut akenke.’
42019017	Kumwoci cicoto nyoto kule, ‘Kiyiy topon, yiku nyi mutworin nye topon! Kunyo omnye cikeneninkey om pesan ce tukusic, kunyo nyoru yawut kamukeywek ce mepayte moŋosyek taman.’
42019018	Kuco nyepo oyeny oŋnkumwoy kule, ‘Mokoryontet, kiyi silinkinekyekuk pokolu silinkinek alak pokolwokik mut.’
42019019	Kumwoci cicoto nyoto kule, ‘Mpenyi mepayte moŋosyek mut.’
42019020	Kuco ake oŋnkumwoy kule, ‘Mokoryontet, okyu silinkinekuk pokol ce kyakonor ani oyukyi siret.
42019021	Omnye kyanyokoritu om wule mite nyi, omnye yiku nyi ci nye wuy, sute kiy nye puryo kot ku nyeŋuŋ, oŋnkikise mpo ce puryo kot kol nyi.’
42019022	Kumwoci cicoto nyoto kule, ‘Yiku nyi mutworin nye miyat! Mosoyiyisye ani ŋalekuk ce kwone kutiŋuŋ nkit oŋnkomütuŋ musankut! Ye kinket nyi kule, oyiku ani ci nye wuy, omnye osute kiy nye puryo kot ku nyenyu, oŋnkokise mpo ce kipuryo kot akol ani.
42019023	Kunyo ye yunyo, omne simekonore nyi pesanikwani Penki? Omnye nto kwowecekey ani kwoceketwo kuponto latik.’
42019024	Kumwoci cicoto mokoryo piko ce kimite keyoŋ yoto kule, ‘Onumune cici silinkinek co pokol oŋnkokoci mutworintet nyo ponto silinkinek elifut akenke.’
42019025	Kumwoci picoto mokoryontemwa kule, ‘Mokoryontet, ponto cicitenyi silinkinek elifut akenke!’
42019026	Kuwec Yesu kumwoy kule, ‘Komwowok ani akwek kule, ci tokol nye ponto, mosicikoci neto nyoto kucaŋit, nto ci tokol nyo puryo kot kuponto, nka mpo co ponto, mocinumune neto coto.
42019027	Nto wule mite punikwani cutecu kipuryo kot kucäm kule oyiku ani Kinko nyimwa, okweru kukwa yu oŋnkotil kupok om yu po taymwani!’ ’’
42019028	Nteyu kowo kumwoy Yesu ŋalecato okoy kuwany, kunomen kuntoci cekto kuwo Yerusalem.
42019029	Ntowo kurikta Pesapake oko Pesaniya om tulwetap ketik ce cekure seituninek, kuyokto konomik oyeny,
42019030	kumwoci kule, “Ape okoy opunte kayta nye mite taymwoŋ, nteye kowut kayata mosonyoru moyitap sikiryet nye ratat nye tompo kot kulany kuwete ci mpo akenke, atyac oŋnkokweru kuco yu.
42019031	Nteye katepenak citake kule, ‘Omne satyac akwek sikiryoni?’ Omwoci kule, ‘Möce Mokoryontet.’ ’’
42019032	Kunomen picoto kociyoktoy kupa okoy wokunyor kiy ake tokol kumite kuyu wulo kokomwoci Yesu cekto.
42019033	Nteye kimite kutyoce moyitap sikiryet, kutepe pikap sikiryet kule, “Omne satyac akwek moyitap sikiryet?’’
42019034	Kuwekyi kumwoci kule, “Möce Mokoryontet.’’
42019035	Yoto kukwer cek moytap sikiryet okoy wule mite Yesu oŋnkuyitoci sirokwa patayitap moyitap sikiryet, oŋnkulany kukonopci Yesu kopure parak.
42019036	Nteye kimite neto kuweti koyito cek sirokwa aret.
42019037	Ntowo kurikta Yesu Yerusalem, om aret nye rekune tulwetap ketik ce cekure seituninek, yoto kucec luketap konomik kukasta Yiyintet om ŋerekwek om polotetap tumnto nyewo om tukuk tokol cewoyec ce kikäs cek, kumwoy kule:
42019038	“Kukoci Yiyintet kupeyok neto Kinko nye coni om kaynetap Mokoryontet! Kopur kalyet torot, oŋnkupur woyinto wule mite Yiyintet!’’
42019039	Yoto kumwoci Farasayek alake ce kipontokey piko Yesu kule, “Konetintet, mwoci konomikuk kusisio!’’
42019040	Kuwekyi Yesu kumwoci cek kule, “Komwowok ani akwek kule, ye kisisio cekto; mosukupol mpo rwontok.’’
42019041	Nteyu kowo kuco Yesu okoy kurik moŋet nyewo Yerusalem, nteye kutoköse kutopen, kurir kukalya kumwoy kule,
42019042	“Nto kesowu nyi nket pesyoni pate kito nye sutu kalyet! Ntene puryo kot muci yawut kot käs omnye wuŋat om konyekuk!
42019043	Omnye mosukupunto pesyosyek ce mosukutec punikuk totet komutuŋ nyi om komoswokik tokol.
42019044	Mosukopuryetiŋ poku kule toŋ oko piko ce minyiŋ nyi orit, nye puryo kot kupokoktoy cek om wule mite nyi rwantet ake kumite rwantet ake parak. Omnye kipuryo kot sowu nyi oŋnkinket pesyet nye cone Yiyintet cokusopiŋ kosoruŋ nyi!’’
42019045	Yoto kowut Yesu kotap Yiyintet orit, oŋnkucec kukwet piko ce kimite kwolyoyisyi om orit,
42019046	kumwoci cek kule, “Kicesil om silutekap Yiyintet kule, ‘Mosukwek komwani koto nye cesome.’ Kunyi kwawec akwek kwek kepenet nye wuŋekey corik!’’
42019047	Yoto kunetisye Yesu kotap Yiyintet pesyosyek tokol. Ntene kumac tisik cewoyec oko konetikap ntarastinek oko poyikap piko kule cepakäc neto.
42019048	Ntene kipuryo kot kunyor cek wule mokwiyta, omnye kimite piko tokol kulimntoy ŋalekyi topon nye kipuryo kot kumöce kule nto cemuyte ŋolyo mpo akenke.
42020001	Nteye kipesyet ake, ye kimite Yesu kunete piko komwocini lokoywek ce toponec om kotap Yiyintet, yoto kukwa tisik cewoyec oko konetikap ntarastinek oko poyik,
42020002	oŋnkwokutepe cek Yesu kule, “Mwowec acek, po ŋo kamukeywek cu yiye nyi tukucu? Ŋo nyi kikoniŋ nyi kamukeywecu?’’
42020003	Kuwekyi Yesu kumwoci cek kule, “Mpo ani mosatepenak akwek teputyoni kule, omwowo ani pa akwek,
42020004	kicone potisonisyetap Yowana wulin po torot nto kicone wule mite piko?’’
42020005	Yoto kurwoc cek kwicek nkit kumwoy kule, “Ye kocemwowu kule, ‘Kicone torot,’ mosukumwowec acek neto kule, ‘Omne satay akwek moyen ŋalekyi?’
42020006	Nteye kocemwowu kule, ‘Kicone wule mite piko,’ mosukuwirenec piko rwontok; omnye cöme piko kule workoyo Yowana manta.’’
42020007	Yoto kuwekyi cek Yesu kumwoci kule, “Puryo kot cinket wule kicone.’’
42020008	Kumwoci Yesu cek kule, “Mpo ani puryo kot omuci kot omwowok akwek wule anyortoy ani kamukeywek cu oyiye tukucu.’’
42020009	Kumwoci Yesu piko tyonkoconi kule, “Kiwu citake mparenyi nyepo ketik ce cekure sapipunek, oŋnkukoci kopotik ce kekotesan oŋnkunomen kuwo koret ake nye low wokuwany wuloto pesyosyek ce caŋ.
42020010	Nteyu kowo kupunto pesyosyek ce rurye omikap ketik ce cekure sapipunek, kuyok mutworintenyi kuco wule mite kopotik co kikotesonisyi, kule sukuŋet co kukoci mutworintonoto omik alak cepo mparetap ketik ce cekure sapipunek ce kikiciyoyekyin; ntene kunäm kopoticoto mutworintonoto oŋnkupir oŋnkukwet kuweto yewuniyek pate.
42020011	Kuyokto yec cicoto mutworintet ake, ntene kupir kopotik oŋnkunyalil mutworintonoto oŋnkukwet kuweto yewuniyek pate.
42020012	Kuyokto yec cicoto mutworintet nyepo somok, kupir kopotik mpo nyoto kukoten oŋnkukwetyi saŋ.
42020013	Yoto kumwoy citap mparetap ketik ce cekure sapipunek kule, ‘Mosayiy ne ani? Mosoyokte werimwani nyi akenke pate, pesyet ake muce cek kuywey neto!’
42020014	Nteye kotoköse kopotik weroto, kurwoc nkit kumwoy kule, ‘Nyitenyi kunye kontiyintet; akany cepakäc kume, sukuŋet kwek nyinyacek kontiyisyet!’
42020015	Kunäm kopotik weroto oŋnkucutune mparen oŋnkupakäc kume.’’ Kutep Yesu kumwoy kule, “Mosukwiye kiy ne citap mparanato kopoticoto?
42020016	Mosukuco nkit citap mparet oŋnkupar kupok kopoticoto oŋnkukoci kopotik alak ce kekotesan mparetap ketik ce cekure sapipunek.’’ Nteye kotolime piko ŋalecato, kumwoy cek kule, “Puryo kot kurok kwiyokis kuyunyo!’’
42020017	Kukäs Yesu kurotot cek topon, oŋnkutep kumwoy kule, “Mwowu ne nyun ŋalecu kicesil om silutekap Yiyintet kule: ‘Rwantet nyo kitoye tekik kule, puryo kot kuponto latik, Kunye kiweckey kwek rwantet nye pële tokol nye tiye koto tapan.’
42020018	Ci tokol nye kowircikey rwantanato kutirtiroktos neto nyoto, nteye kowircikey rwantanato citake kunyirnyire cicoto.’’
42020019	Kusyem om yoto konetikap ntarastinek oko tisik cewoyec kule cenäm Yesu, omnye kinket kule komwoy Yesu tyonkocet nyepo ŋalek ce nöme cekto. Ntene kuywey piko.
42020020	Yoto kuceny cek pesyet nye topon. Kwal piko alak ce kosutkey picoto kuyu pic ce toponec, oŋnkuyokto cek picoto kupa wokulot kutepe Yesu ŋalek ce mosukumwoy, sukuŋet kunäm oŋnkukwer wokuwosontyine taytap poytoyintet nyewo nye ponto kamukeywek.
42020021	Kupa picoto oŋnkuwokutepe cek Yesu kule, “Konetintet, cinket kule, ŋalek ce mwowu nyi oko ce netinyi kuce ŋalek cepo manta, oŋnkyinket kule, puryo kot cöme nyi ŋalek cepo citake oŋnkitay cepo ake, ntene netinyi ŋalekap Yiyintet cepo manta.
42020022	Kunyo, mwowec acek, cömwec pa ntarastinekyo cekweci mosoret Kinko Nyewo nto puryo?’’
42020023	Ntene kunket Yesu tekutekwa. Kumwoci kule,
42020024	“Oporwo ani pa akwek silinkit? Po ŋo metit oko kaynet nyi silot silinkini?’’ Kuwekyi cek kumwoci kule, “Po Kinko Nyewo.’’
42020025	Kumwoci Yesu cek kule, “Kunyo okocini Kinko Nyewo tukuk cepo Kinko Nyewo, okocini Yiyintet tukuk cepo Yiyintet.’’
42020026	Yoto kipuryo komuc cek kot kunyor lelis om ŋalekyi ce kimwoy om taytap piko, ntene kusisio, omnye kikite koromun wule kawekta ŋalekyi.
42020027	Kukwa Satusayek alake wule mite Yesu. Coto ku piko co mwowu kule puryo kot komuce kot kotutune met piko co kipok. Kutepe cek neto kule,
42020028	“Konetintet, kisilwec acek Moses ntarastini kule, ‘Ye kame citake, oŋnkupakakta korket nye puryo kot kuyici lekok, roke komüt mutakwam korkonoto musuk, sukuŋet kuyici mutakwam nye kime lekok.’
42020029	Kunyo kimite piko alake tisapu ce kitupco. Kukesyo nyewo komüt korket, ntene kume nye kipuryo kot kuyi lekoy.
42020030	Kunti komüt mutakwam nyepo oyeny korkonoto musuk,
42020031	oko nyepo somok, kuyunyoto kupok tokol picoto ku tisap nye kipuryo kot kuyi mpo akenke lekwa,
42020032	nto om letut kume mpene korket.
42020033	Kunyo om pesyet nyo citutune met, poyitu ŋo korket? Omnye kikikomüt picoto tokol ku tisap!’’
42020034	Kuwekyi Yesu kumwoci cek kule, “Mütisyi moronik, oŋnkyimüte koruk cepo pesyosyecu,
42020035	ntene om wule mite piko co kipok co kicecäm om konyekap Yiyintet kule yeme kotutune met oŋnkumiŋis koret nyin ake, kupuryo kot komütisyi nto cimüte cekto coto.
42020036	Omnye puryo kot tokomuce cek yec kupok, kerkey picoto oko malaykanik, oŋnkukikwek lekokap Yiyintet omnye kikotutune met.
42020037	Kunyo kipor Moses ŋalek cepo manta kule, tutune met piko co kipok kunyor yec soponto. Kimwoy coto om ŋalekyi ce kisil co nömekey oko rukututwet nyo kiloye, kumwoy kule, ‘Mokoryontet kunye Yiyintetap Apram, Yiyintetap Isaka, Yiyintetap Yakopo.’
42020038	Kunyo poru ŋaleca kule, puryo kot ku Yiyintetap piko ce kipok; ntene Yiyintetap piko ce soptos; omnye sopcotin piko tokol om wule mite Yiyintet.’’
42020039	Yoto kuwekyi konetikap ntarastinek alake kumwoci Yesu kule, “Konetintet, kewec topon!’’
42020040	Omnye kipuryo kot tokukany cek yec kot kutepe Yesu ŋalek alak.
42020041	Kumwoci Yesu cek kule, “Omne sukuŋalole piko kumwowu kule, mosukwek Ŋapanet keseniyantetap Tauti?
42020042	Omnye mwowu Tauti nkit om kitaputap tumwonikap kakastayet kule: ‘Kimwoci Mokoryontet Mokoryontenyu kule, Pure yu po yewumwani nyepo tay,
42020043	okoy okoci ani punikuk kwek ŋecerokap kerenkokuk.’
42020044	Kunyo nteye kure Tauti nkit neto kule, ‘Mokoryontet.’ Komuce kulene yec Ŋapanet kwek keseniyantetap Tauti?’’
42020045	Yoto kumite kulime piko tokol, kumwoci Yesu konomikyi kule,
42020046	“Oripkey koromun wule mite konetikap ntarastinek, ce möce kule cepesetoti kukelac sirok ce koyec, oŋnkucöme kule ciyweyec cisupayec topon om wulo po moteponik, ce kweye ŋecerok co kweyotin om korikapkok,
42020047	oko oteputek cepo tay om sokwonutek; ce nyopone korikap musukik; oŋnkusilkey kusome somutek ce caŋ, cek ce mosukunyor toŋoŋutek ce pëlisyi.’’
42021001	Yoto kukäs Yesu piko ce mokoren ce kikocini kokotutekwa sontukut nye cekonore pesanikap kotap Yiyintet.
42021002	Yoto kukäs om yoto korko panan nye musuk kukocini mpene orit kafunek oyeny;
42021003	kumwoy Yesu kule, “Komwowok ani akwek ŋalek cepo manta kule, kekoci panani musuk ce caŋ kusir ce kekoci piko alake tokol,
42021004	omnye kokon piko alake tokol kokotutekwa om ce koŋetune ce caŋ cepo mokoryontimwa. Ntene om wule mite korkoni panan kuyu wule yunto neto kokukoci tokol ce kuponto ce kwekolyekey om sopon nyi.’’
42021005	Kimite kuŋolole piko alake om yoto ŋalek ce nöme toponiyetap kotap Yiyintet, oko rwontok ce toponec ce kicetece oko kokotutek ce kicikase. Kumwoy Yesu kule,
42021006	“Tukucu tokol cu oköse akwek yawut, mosukupunto pesyet nye puryo kot kuŋetune rwontocu yu mite yawut, mosicipuryet tokol oŋnkyewirci ŋony.’’
42021007	Kutepe piko Yesu kule, “Konetintet, mosukupunto ŋalecutecu pesyo ne? Oŋnkukiy ne nye pelutyet nye poru kule kopunto pesyet kwiyokis ŋaleca?’’
42021008	Kumwoy Yesu kule, “Akäste koromun, mente kot ciperperak cëmasak akwek, omnye mosukukwa piko ce caŋ om kaynemwani, oŋnkumwoy kule, ‘Ani kunye neto!’ Oŋnkumwoy kule, ‘Karik pesyet nyo kicekwey!’ Monte kot arup akwek picoto.
42021009	Monte cemuye ye kolim poryosyek oko kwankwaŋatet ye puryo kot kumite kalyet koret. Omnye mosukunyosyo kutok kunyo tukuk ceyucoto, ntene kutompo yoto kot kurik pesyetap letut.’’
42021010	Kutosyikey Yesu kumwoci cek kule, “Mosukusetyi koret ake kuporye koret ake, kusetyi poytoyisyet ake kuporye poytoyisyet ake;
42021011	mosukuriŋiŋ koret koromun oŋnkunäm rupet oko porwonik korosyek ce caŋ, mosukutok tukuk ce muye piko oko pelutok cekwone parak.
42021012	“Kutompo kot kwiyokis tukucutecu tokol, mosukunämak akwek piko oŋnkutaŋanyak oŋnkyewosontyinenok korikapkok oŋnkyekertak mopusi, mosicekwerok ape taytap kinkonik oko taytap poytoyik cewoyec, omnye kacäm akwek kaynemwani.
42021013	Yoto ye mosonyoru akwek poroyinto nye kamwayte ŋalek ce toponec.
42021014	Kunyo asot aŋnkawany om mukuleywekwok kutompo kot kupunto pesyet, monte cisot kule, mosiceyetkey acek kulene;
42021015	omnye mosokonok ani akwek ŋalek oko ŋomnonet nye puryo kot komuce punikwok kutay nto kutintentyi kot komuc.
42021016	Mosukuŋomntok akwek mpo Papamwoŋ oko mpo komet, oko mpo yeyamwoŋ, oko mpo tilyonutekwok, oko mpo coronutekwok, mosicepakäc kupok alake om akwek.
42021017	Mosukusenkerak akwek piko tokol omnye kocäm kaynemwani.
42021018	Ntene puryo kot kupote putyontet mpo akenke nyepo metewokwok.
42021019	Otitir okwilokisye koromun, omnye yunyoto wule mososorukey osopkey akwek nkit.’’
42021020	“Ye kokäs kule kakomut pikap luketap poryet Yerusalem, yoto ye mosonket kule karik citurpup lakwar.
42021021	Roke yoto kumwey kupa lakomosyek piko ce mite Yuteya; nto piko co mite Yerusalem orit; roke kumwey co kupa saŋ, oŋnkupuryo kot kumisyini piko co mite koret saŋ kukwa oŋnkwokowut moŋet orit.
42021022	Omnye pesyosyekap toŋoŋutek coto; kunyo kopunto pesyosyecoto sukuŋet kwitita kupoyit manta ŋalek cepo silutekap Yiyintet ce mwowu kule:
42021023	Mite kwapi kulene om pesyosyecoto koruk ce koyotin nto ce rerisyi! Mosukucontyi koroni taŋanynta; oŋnkunyor cek picu nerekwekap Yiyintet.
42021024	Mosicepare piko ŋotit, oŋnkyenäm cekwer ku mopusin kupa korosyek tokol; oŋnkukwa lamek kwokutyikta Yerusalem, okoy kupunto pesyosyekwa ce kiceyiytoci.’’
42021025	“Mosukuporkey pelutok cepo kakitat om wule mite asista oko arawet oko kokelik, nto om koret kumuyo piko tokol kucoŋoŋenis cek om karumntap ruretyet oko peko ce tultoykey.
42021026	Mosukumisto piko om muyotet ye mite cek kukene tukuk ce mo kukwontyi koret tokol; omnye mosukutimtimnkey swametap torot.
42021027	Yoto ye mosukukäs cek Weritap cito kucone polyet kuponto kamukeywek oko woyinto nyewo koromun.
42021028	Ye kacec kutok tukuk ceyucoto, oyoŋnkye onyal parak omnye karik yoto pesyet nye ce sorunenok akwek.’’
42021029	Yoto kumwoci Yesu piko tyonkoconi kule, “Akäs ketit mokoywet oko ketik alak tokol.
42021030	Ye kokäs akwek nye puryo kot ce mwowok kule kokuŋot sokek, yoto oŋnket kule karik pesyosyekap peŋatut.
42021031	Kunyo ye kokäs akwek tukuk ceyucoto kwiyoktos möce onŋket kule karik poytoyisyetap Yiyintet.
42021032	Komwowok ani akwek ŋalek cepo manta kule, mosukwiyokis tukucu tokol kutompo kot kupok piko cepo pini ce soptos yawut.
42021033	Poku wulin po torot oko wuli po ŋony, ntene puryo kot kupoku ŋalekwani mpo kisic.’’
42021034	“Oripkey akwek nkit! Monte kot kowurtak sokwonutek oko pokitetap komek, oko kasoteywekap sopontap pesyosyecu, omnye muce kucontyok akwek pesyonoto lakwar nye puryo kot oŋnket kuyu musat;
42021035	omnye mosukucontyi piko tokol ce mite koret tokol kumukul.
42021036	Kunyo oripkey pesyosyek tokol, oŋnkosome sukuŋet onyoru swamet nye omuci omweye acilile tukucutecu tokol ce mokwiyokis, saŋet oyoŋe akwek taytap Weritap cito.’’
42021037	Kunetisye Yesu pesyosyecoto kotap Yiyintet, nteye kemen koret kuweti wokurwe tulwet nye cekure tulwetap ketik ce cekure Seituninek.
42021038	Yoto kupeti piko tokol kororn okoy kotap Yiyintet wule kinetisye Yesu wokulimntoy ŋalekyi.
42022001	Nteyu kowo kurikta kupunto pesyetap sakwetap mukatyantet nye mokutunat, nyoto kunye sakwetap Yutayek nye cekure Keytayet.
42022002	Kimite yoto tisik cewoyec oko konetikap ntarastinek kucenye aret nye muce kupakäce Yesu kume, omnye kiywey cekto piko.
42022003	Yoto kowut Setanit Yuta nye cekure Isikaryoti nye ki akenke om kiyokikap Yesu taman ok oyeny.
42022004	Kunomen Yuta kuwo wule mite tisik cewoyec oko piko cewoyec ce ripe kotap Yiyintet, oŋnkuwokuŋololyin oko cek wule muktoy neto kuŋomnto Yesu oŋnkukoci cek kunäm.
42022005	Kuŋerec cek koromun oŋnkumwoci cek Yuta kule mocekoniŋ pesanik.
42022006	Kucäm Yuta kuyunyoto oŋnkucec kuceny poroyinto nye topon nye muce neto kuŋomnte Yesu kunäm cek nye puryo kot kunkete piko.
42022007	Yoto kupunto pesyetap sakwetap mukatyantet nye mokutunat, ye ceyenye keciryetap Keytayet kwek korosyo oŋnkyam.
42022008	Yoto kuyokto Yesu Petero oko Yowana oŋnkunkolontyi kumwoci kule, “Ape woyiytowec kyam omikap pesyetap Keytayet.’’ Kutepe cek Yesu kule,
42022009	“Ono wule möce nyi kule woceyiyte acek?’’
42022010	Kumwoci Yesu cek kule, “Alim pa, ape nteye kopunte moŋet mosukutuyenok akwek citake nye toronu teretap peko, arup cicoto okoy koto nye kewut.
42022011	Omwoci citap koto kule, ‘Komwowuŋ konetintet kule, ono kotap toyek nye moyomisye ani oko konomikwani omikap Keytayet?’
42022012	Mosukuporwok cicoto koto nyewo nye satat topon nye mite koto parak; wayiyte akwek kiy ake tokol om wuloto.’’
42022013	Kupa cek okoy wokunyor kiy ake tokol kumite kuyu wulo kakamwayta Yesu. Kuyiyta cek omikap Keytayet.
42022014	Ntowo kupunto ye kyomisyi, kopur Yesu ŋony wanak oko Kiyokik.
42022015	Yoto kumwoci Yesu cek kule, “Kwomöce ani koromun kule kyomisye wanak oko akwek omicu po pesyetap Keytayet kutompo kot ataŋany ani!
42022016	Omnye komwowok ani akwek kule, puryo kot toyome ani yec mpo kisic okokoy cikoci wule cemoktoy om poytoyisyetap Yiyintet.’’
42022017	Yoto kunäm Yesu cikompet oŋnkusomnci kukasta Yiyintet, kumwoy kule, “Onäm oŋnkoye opcicine akwek nkit,
42022018	omnye komwowok ani akwek kule, kuceke pesyoni, komo toye ani pekap omikap ketik ce cekure sapipunek okoy ye kaco poytoyisyetap Yiyintet.’’
42022019	Kuyunyoto kunäm mukatyantet oŋnkusomnci kukasta Yiyintet, oŋnkupetec oŋnkukoci cek, oŋnkumwoy kule, “Nyi kunye pormwani, [nye kacekon kupo akwek, oyiye kuyunyitenyi ye asoteno ani akwek.’’
42022020	Kuyunyoto yec yu kowo kupok omikap kosoleny, kunam Yesu cikompet, oŋnkumwoy kule, “Cikomponi kunye Kirotyet nyelel nyepo korotikwani ce kicitotowok akwek.’’]
42022021	“Ntene akäs pa, yewutap neto cito nye ŋomnto ani, nye mite cepontekey kyomisye meset akenke oko ani!
42022022	Omnye ŋalek cepo manta kucu kule, weti Weritap cito kuyu wule kiceyiytoci, ntene mite kwapi neto cito nyo ŋomntoy!’’
42022023	Yoto kucec konomik kutepekey cek kwicek nkit kumwoy kule, “Ŋo om cekto nye wokwiye ŋolyontoni?’’
42022024	Yoto kuco tintenotet om kwenutap kiyokik kule ŋo om cekto nye cinket kule nyewo kupëlis.
42022025	Kumwoci Yesu cek kule, “Ponto Kinkonikap lamek kamukeywek kupayta piko, oŋnkyekure poytoyik kule, ‘Coronutekap piko.’
42022026	Ntene puryo kot kuyunyo om wule omite akwek, misyini nyewo om wule omite akwek kusutkey kwek nye miniŋ, nto nye kantoyin kunye yiyisyi kukolyoyisyi.
42022027	Omnye ŋo nyewo kupëlis, cito nyo pure meset kwomis nto cito nyo yosyi oŋnkusut? Cepo manta ku kule neto nyoto ku cito nyo pure meset. Ntene amite ani kwenumwakwek kuyu ci nye oyiwok akwek yisyet.
42022028	“Kwopur ani oko akwek, kunyo kwopunte syemutok kwani tokol.
42022029	Kunyo kuyu wulo kikono ani Papamwani Poytoyisyet, kunyo kakonok mpo ani akwek kamukeywek.
42022030	Sukuŋet oyomisye oŋnkoyesye mesemwani om poytoyisyemwani, oŋnkopure ŋecerok cewoyec omutyi musankut aretap pikap Israel co taman ok oyeny.’’
42022031	Kumwoy Yesu kule, “Simon! Simon! Käs pa, kamac Setanit kule asesak akwek tokol kuyu wulo sestoy cito nkanuk oŋnkupciy nkanuk oko moriryek.
42022032	Ntene kosomuŋ ani nyi Simon, kule sukuŋet mente kot kupok koyeneŋuŋ, ntene om wule mite nyi nkit, ye keweckey nyi kwilakisye om wule omite ani, kumisyini kwil mpo yeyaŋuŋ.’’
42022033	Kumwoy Petero kule, “Mokoryontet, oyiku ani yiytat cerotyo mopusi oko nyi oŋnkyepoku mpo tukway!’’
42022034	Kumwoy Yesu kule, “Komwowok ani nyi Petero kule, puryo kot koncure kurkonkit om kwomowutap pesyoni okoy tuckey nyi aret somok mwowu kule puryo kot oŋnketo ani?’’
42022035	Kumwoci Yesu cek kule, “Yo kyoyoktok ani akwek pesyet itye nye kipuryo kot anämate munyenkutap pesanik oko lolonik oko kweyonik, mite ra kiy nye kipotwok akwek yoto?’’ Kuwec cek kumwoy kule, “Puryo kiy nye kipotwec.’’
42022036	Yoto kumwoci Yesu cek kule, “Kunyo kunäm yawut ci tokol nye puryo kot kuponto munyenkutap pesanik oko lolet, nto ci tokol nye puryo kot kuponto rotwetap cok, misyini nyoto kwalya sirenyi oŋnkwale rotwet.
42022037	Omnye komwowok ani kule, misyini kwitita kupoyit manta silutekap Yiyintet om wule omite ani co mwowu kule, ‘Kiciyitito neto piko ce miyotec co yirye ntarastinek.’ Omnye mite kwititoy ŋalek co kicesil ce nömo ani.’’
42022038	Kumwoy cekto kule, “Mokoryontet, käs pa, okyu rotok.’’ Kumwoci Yesu cek kule, “Kayem.’’
42022039	Kunomen Yesu kuyu wulo yunto kopur nyi nyepo kwak, kuwo okoy kupunto tulwetap ketik ce cekure Seituninek, yoto kupetakey neto kiyokikyi.
42022040	Nteyu kowo kupunto yoto, kumwoci cek kule, “Osom sukuŋet mente kot osuci onyoru akwek syemutok.’’
42022041	Yoto kunata Yesu kuwete ye kimite cek kuwo ye low kisic ye muce kutic rwantet ye kacewirta, oŋnkukutuny kusom kumwoy kule,
42022042	“Papa, ye cöme nyi numuneno ani cikomponi, ntene puryo kot kuyu wulo omoktoy ani, ntene kwiyokis kuyu wulo moktoy nyi.’’
42022043	[Yoto kuporkey malayket nye cone torot oŋnkutitir neto kukoci swamet.
42022044	Kusot oŋnkutaŋany koromun, ntene kutosyikey kusom koromun, okoy kurotune kiyotik ce kerkey korotik ce kitecini ŋony.]
42022045	Kuŋete Yesu ŋony om ye kimite kusome, oŋnkuwo kuketitakey ye kimite konomik, wokunyor kumite koruy om nyalilya.
42022046	Kumwoci Yesu cek kule, “Omne soruye akwek? Oŋetye oŋnkosom sukuŋet monte osuci onyoru syemutok.’’
42022047	Nteye kimite Yesu tokuŋolole, kupun luketap piko ce kintocini Yuta nye ki akenke om konomik taman ok oyeny. Kuco Yuta okoy ye mite Yesu oŋnkutoroc kuŋatut.
42022048	Ntene kumwoci Yesu neto kule, “Ŋatutani kunye ŋomnte nyi Weritap cito?’’
42022049	Nteye kotoköse konomikyi kito nye mosukwiyakay kumwoy kule, “Mokoryontet, ceyepe acek rotok?’’
42022050	Yoto kuyepis akenke om cek kuyep mutworintetap tisintet nyewo kulot yititap tay.
42022051	Kumwoy Yesu om yoto kule, “Ayaste kayem nyoto!’’ Kunäm Yesu yititap cicoto oŋnkusop kusop.
42022052	Yoto kumwoci Yesu tisik cewoyec oko kantoyik cewoyec ce ripe kotap Yiyintet, oko poyik ce kikwa kwokunäm neto, kumwoci kule, “Kakwa akwek kuyu nye omöce kule cenam corin? Omnye kakwante rotokap cok oko runkunek?
42022053	Nteyu kwopontokey ani oko akwek pesyosyek tokol om kotap Yiyintet, ntene puryo kot asyem akwek kule cenäma ani yoto. Ntene nyimwoŋ sawet nyi, nye poytoyisyi menonet.’’
42022054	Yoto kunäm cek Yesu oŋnkukwer okoy kupunto kaytap Tisintet Nyewo. Kunam kurup Petero letut kuloyityi kuminiŋ.
42022055	Nteyu kowo cila mata yepo kwenutap saŋntap kayta, kopur piko kuyuye mata, yoto kuco mpene Petero oŋnkupur otepto nyenyi om ye kimite cekto.
42022056	Nteye kotoköse korko nye mutworin kukekweny mata Petero, kukäs topon; oŋnkumwoy kule, “Kopontokey cici Yesu!’’
42022057	Ntene kutuckey kutoyis Petero kumwoci korkonoto kule, “Cepyosyani, puryo kot oŋnket ani cico!’’
42022058	Om letut yec kuminiŋ, kukäs citake Petero, oŋnkumwoy kule, “Mpenyi yiku akenke nye kepontekey oko Yesu!’’ Ntene kumwoy Petero kule, “Puryo kot ku ani!’’
42022059	Om letut yec kukopok sawet akenke, kumwoy citake yec om swamet kule, “Manta nye puryo kot kumite tintenot, kopontokey cici oko Yesu, omnye po mpene cici koretap Kalilaya.’’
42022060	Ntene kuwec Petero kumwoy kule, “Puryo kot oŋnket ani kito nye mwowu nyi.’’ Yoto pakenke kumite Petero kutokuŋolole, koncur kurkonkit.
42022061	Kuweckey Mokoryontet Yesu kukäs Petero. Yoto kusot Petero ŋolyontetap Mokoryontet nyo kumwocini neto kule, “Kutompo kot koncur kurkonkit om kwomowutap pesyoni, mesetoyisye nyi tuckey aret somok mwowu kule puryo kot oŋnketo ani.’’
42022062	Kumiŋnto Petero kuwo saŋ, oŋnkurir lokik koromun.
42022063	Kurorici kucup piko ce kiripe Yesu, oŋnkupir neto.
42022064	Kurat konyekyi oŋnkutepe kule, “Ŋor, ŋo nyi kasyeciŋ nyi!’’
42022065	Oŋnkuŋalal cek kucup kumwoci Yesu ŋalek ce caŋ ce miyotec ce kincurure.
42022066	Nteyu kowo kuyec koret, kutuyo wanak poyikap Yutayek oko tisik cewoyec oko konetikap ntarastinek, yoto kukwer cek Yesu kuco kokwemwa.
42022067	Kutepe cek Yesu kule, “Mwowec acek, yiku nyi Ŋapanet?’’ Kuwec Yesu kumwoy kule, “Nka kot komwowok ani akwek kupuryo kot oyeni;
42022068	kunyo nka kot katepenak ani akwek teput kupuryo kot owekwo.
42022069	Ntene kuceke yawut oŋnkutosyikey kuwo tay mosukopurune Weritap cito yewutap tay nyepo Yiyintet nyepo kamukeywek tokol.’’
42022070	Kumwoy cek kule, “Kunyo yiku nyi so Weritap Yiyintet?’’ Kuwekyi Yesu kumwoci cek kule, “Akwek ce omwowu kule oyiku ani.’’
42022071	Yoto kumwoy cek kule, “Komo cemöce acek muncururwanik alak omnye kacelim acek nkit ŋalek ce kwone kutinyi nkit!’’
42023001	Yoto kuŋetyo luketap piko tokol oŋnkukwer Yesu okoy kupunto taytap Pilato.
42023002	Oŋnkucec cek kuwosontyi neto kumwoy kule, “Kucenyoru acek cici kumite kumose pikap korenyacek, oŋnkuyete kukerekta piko mente kukweci mosoret Kinko Nyewo, oŋnkukurkey kule oyiku Ŋapanet!’’
42023003	Kutepe Pilato kumwoci Yesu kule, “Yiku nyi Kinko nyepo Yutayek?’’ Kuwekyi Yesu kumwoci neto kule, “Nyi nye mwowu.’’
42023004	Yoto kumwoci Pilato tisik cewoyec oko luketap piko tokol kule, “Mnanyorte ani cici lelis nye miyat.’’
42023005	Ntene kutosyikey cek kumwoy om swamet kule, “Kwonykwonye kumose neto piko, kunet om koretap Yuteya tokol; kiceke Kalilaya okoy kunyi mite yawut wuli.’’
42023006	Ntowo kulim Pilato kuyunyoto, kutep kule, “Po cicitenyi Kalilaya?’’
42023007	Nteyu kowo kunket kule cepoytowune Yesu koretap Erote, kukoyito Yesu cekwer kuwo wule mite Erote, omnye kimite nyo pesyosyecoto Yerusalem.
42023008	Nteye kotoköse Erote Yesu, kuŋerec koromun, omnye kikilim neto ŋalek ce nöme Yesu, kunyo kisotyini kule mosukukäs kwiye pelutok cepo kakitat.
42023009	Kutepe Erote Yesu teputek ce caŋ, ntene kusis Yesu nye kipuryo kot kuwekyi neto ŋolyo mpo akenke.
42023010	Yoto kuyoŋ tisik cewoyec oko konetikap ntarastinek oŋnkuwosontyi Yesu kumwoy ŋalek cepo swama.
42023011	Kunyil oŋnkurorci Erote oko sikarekyi Yesu, oŋnkulokyi siret nye topon; oŋnkuketita cekwer kuwo wule mite Pilato.
42023012	Kuceke pesyonoto kucomnyo kwek coronut yec Erote oko Pilato, omnye kisenkerekey cek kunyo.
42023013	Kukur Pilato kukwa kopur wanak tisik cewoyec oko poytoyik oko piko,
42023014	oŋnkumwoci cek kule, “Kokweru akwek cici kuco wule omite ani oŋnkwowosontyi omwowu kule, mose piko kutay kurup ntarastinek. Kunyo kokir ŋalekyi om yu po taymwakwek, ntene puryo kot onyoru ani lelis nye miyat nye ponto kuyu wulo omwoytoy akwek.
42023015	Kunyo mpo Erote puryo kot kunyorta neto lelis, omnye koketwec acek. Kunyo puryo kot kwiy neto ŋolyo nye miyat nye misyini cepakäce.
42023016	Mosokoyite ani wocepas korokonik, nteye kapok atyakte.’’
42023017	[Om pesyetap sakwetap Yutayek nye cekure Keytayet kimuce Pilato kutyokyi piko mopusyontet akenke.]
42023018	Yoto kupol piko tokol koromun kumwoy kule, “Pakäc cici! Oŋnkityokwec acek Parapa!’’
42023019	(Kicerat cekerta Parapa mopusi om ŋalek ce kikwonykwonyokis om moŋet oko omnye kiporis neto.)
42023020	Kuŋololyi Pilato yec piko, omnye kimöce kule atyakte Yesu.
42023021	Ntene kutosyikey piko tokol kupol kumwoy kule, “Wuyite! Wuyite! Wuyitoci neto murtowontet!’’
42023022	Kumwoci Pilato yec piko aret nyepo somok kule, “Omne! Lelis ne nye kukwiy? Puryo kot anyoru ani lelis nye miyat nye misyini cepakäce! Kunyo mokoyite ani wocepas aŋnkatyakte.’’
42023023	Ntene kutosyikey piko tokol kupol koromun kumwoy om swamet kule, “Misyini cewuyitoci murtowontet.’’ Nto om letut kupëlis polotetap piko.
42023024	Yoto kumutyi Pilato musankut Yesu kuyu wulo komoktoy cekto.
42023025	Kutyakta Pilato cito nyo komöce cekto, nyoto kunye kiratat om mopusi om ŋalekap kwankwaŋatet oko porisyet, oŋnkukoyito Yesu kuyiyta kuyu wulo komoktoy cek.
42023026	Nteye kimite cikwer Yesu, cetuye om aran Simon nyepo koretap Kurene nye kicone koret saŋ kuconi moŋet, kunäm cek neto oŋnkyikoci kukonopat murtowontet oŋnkunam letutap Yesu.
42023027	Kupa piko ce caŋ kurup Yesu let oko koruk ce kiriroti kusyekotikey montuwu kurire Yesu.
42023028	Kuwekyikey Yesu korucoto oŋnkumwoci kule, “Tipikap Yerusalem, monte cerirena ani, arirekey akwek nkit pate oko lekokwok.
42023029	Omnye mosukupunto pesyosyek ce kwoni ce mosicemwoy piko kule, ‘Ŋerekotin koruk co kisonon, oko montuwok ce puryo kot kuyiy oko kitinak ce puryo kot kureris.’
42023030	Om pesyosyecoto ye mosukumwoci piko tulonok kule, ‘Olulyec acek!’ Oŋnkumwoci lakemosyek kule, ‘Awunyec acek!’
42023031	Omnye ye yicini piko ŋalek ceyucu ketit nye ata, mosukwiy kulene nye yamat?’’
42023032	Yoto cekwer piko alak oyeny ce kikowurta wocepakäc oko Yesu.
42023033	Nteyu kowo ciyitita cek ye cekure kule, “Rokyetap Metit.’’ Cekwertoci Yesu murtowontet om yoto, neto oko pikey oyeny, kopurune ake yewutap tay, kopurune ake yewutap let.
42023034	Kuŋalal Yesu kumwoy kule, “Papa, kalye nyi cek! Omnye puryo kot kunkete kito nye yiye.’’ Kupcicin sikarek sirokyi kuporci kirotyet.
42023035	Kuyoŋ yoto piko ce kimite kuköse ye kimite kuroricini koncurure poytoyik Yesu kumwowu kule, “Kisope neto piko alak; kunyo kusopkey pa neto nkit ye cici kunye Ŋapanet nye kikwey Yiyintet!’’
42023036	Kurorici mpo sikarek Yesu, oŋnkukwa ye kimite neto oŋnkukoci finyonik ce mintililec koromun.
42023037	Oŋnkumwoci kule, “Ye yiku nyi Kinko nyepo Yutayek, sopkey pa nyi nkit.’’
42023038	Cesil murtowontet parak ŋalecu kule, “NYI KU KINKO NYEPO YUTAYEK.’’
42023039	Yoto kuŋalal cito akenke om pikey oyeny nye kiwuyitot kucup Yesu kumwoy kule, “Puryo kot yiku nyi ne Ŋapanet? Kunyo sopkey pa nyi nkit oŋnkisopec mpo acek.’’
42023040	Ntene kuwekyi kupolyi cito nyin ake kumwoci kule, “Puryo kot yweyi nyi Yiyintet? Omnye ceponte musankut nye kerkey oko nyenyi.
42023041	Ntene po musankut nyinyo manta, omnye kocenyoru acek ce rokenec om tukuk ce kiciy. Ntene puryo kot kwiy cici lelis nye miyat.’’
42023042	Kumwoci cicoto Yesu kule, “Yesu oŋnkisota ani om pesyet nye coni om poytoyisyeŋuŋ.’’
42023043	Kuwekyi Yesu kumwoci cicoto kule, “Komwowuŋ ani ŋalek cepo manta kule, om pesyoni mosicipur wanak oko ani om koretap Yiyintet wule topon.’’
42023044	Ntowo kupunto sawet lö nyepo pet, kunäm menonet koret tokol okoy kupunto sawet sokol nyepo kosoleny.
42023045	Yoto kutay asista nye meluwu, kukerer kupciwunekey oyeny siret nye cepciye otepto nye Nyetilil om kotap Yiyintet.
42023046	Kokurto Yesu om kutit nyewo kumwoy kule, “Papa, okocini ani soponmwani yewuniyekuk.’’ Nteyu kowo kuwany kumwoy kuyunyoto, kume.
42023047	Nteye kotoköse nyewo nyepo sikarek tukuk ce keyokis, kukasta Yiyintet kumwoy kule, “Kopuryo kot kupunto cici lelis manta.’’
42023048	Nteyu kowo kukäs piko ce kikerurukyikey yoto kwokukasta, tukuk ce keyokis, kunomen cek kuweckey kupa kestonikwa kusyekotikey montuwu.
42023049	Ntene kuyoŋ ye low kuminiŋ piko co kinkete Yesu, oko koruk co kikwontoykey neto kuceke Kalilaya. Kukäs cek tokol ŋalecutecu.
42023050	-
42023051	Kimite citake nye cekure Yosep, nye kirwokin, nyepo kokwetap Yutayek oŋnku ci nye ki siken koromun. Kipuryo kot kucäm neto kirwoketap cut oko tukuk ce kikwiy. Kipo neto moŋetap Yutayek nye cekure Arimaseya. Kimite neto kukene poytoyisyetap Yiyintet.
42023052	Kuwo cicoto wule kimite Pilato oŋnkusom cikoci neto portap Yesu.
42023053	Kunum kurekune musto kucone murtowontet, oŋnkurate suket nyelel, oŋnkukoci mwenet nye kicepäl rwantet kwek kepen, nye kipuryo kot cetupci citake tokol.
42023054	Kipesyet nyoto nye kiceyiytoykey omnye kikirik kwek pesyetap Sapat.
42023055	Kuwetokey Yosep koruk co kinomu Yesu kuceke Kalilaya okoy wokukäs cek topon mwenet oko wule kacemuyta portap Yesu.
42023056	Oŋnkunomen cek kuweckey kupa ka wokuyiyta mwaninek co poŋu sukuŋet kusut kwokuyile musto. Yoto komuny cekto om pesyetap Sapat kuyu wule yunto ntarastinek.
42024001	Nto kerir koret pate ye kipesyetap Santey, kupa koruk okoy kupunto ye kimite mwenet, kusute cek mwaninek co poŋu ce kikikwiyta.
42024002	Ntene wokunyor kucewunukto rwantet nye kicekere mwenet.
42024003	Ntowo kowut orit, yoto kipuryo kot kunyor portap Mokoryontet Yesu.
42024004	Nteye kimite korucoto kokite, yoto pakenke kukwa piko oyeny ce kelac sirok ce lelac ce lekecectos onŋkuyoŋe komos om ye kimite cekto.
42024005	Kumuyo korucoto koromun, oŋnkuwec metewokwa kukäs ŋony, kumwoci picoto cek kule, “Omne socenye akwek, wule mite muswek ce kipok neto cito nye sopot?
42024006	Puryo kot kumite yu; kokotutune met. Asot pa ŋalek co kimwowok akwek neto ye kimite Kalilaya kule,
42024007	‘Mosicenäm weritap cito oŋnkyikoyito kunäm yewuniyekap piko ce miyotec; oŋnkuwo cewuyitoci murtowontet, nteye pesyetap somok ciŋet kotutune met.’ ’’
42024008	Yoto kusot korucoto ŋalekap Yesu.
42024009	Kunomene cek wuloto kimite mwenet; oŋnkupa wokumwoci ŋalek tokol kiyokik taman ok akenke oko piko alak tokol.
42024010	Korucoto ku mpo, Mariyam nyepo moŋetap Maktala, oko Yoan, oko Mariyam kametitap Yakopo; cekto coto wanak oko koruk alak. Kumwoci cek Kiyokik ŋalek tokol.
42024011	Ntene kusot Kiyokik yoto kule, perperyo pate ŋalek ce komwoy koruk, yoto kutay macäm ŋalekwa.
42024012	Ntene kuŋet Petero oŋnkulapat okoy ye kimite mwenet, ntowo kupunto; kuyim kukoyito; yoto kukäs pate sirok co cemuytoy musto, ntene kipuryo kiy ake tokol. Kunomen kuweckey kuwo ka kokitote tukuk ce kukwiyokis.
42024013	Om pesyonoto akenke, ye kimite kupeti konomik oyeny kaytake nye cekure Emawus nye kimite kilomitanik taman kuceke Yerusalem.
42024014	Nteye kimite cek kupeti om aran kuŋololoti kurwoke tukuk ce kukwiyokis,
42024015	yoto kuco Yesu ye kimite cek oŋnkupetakey wanak tokol.
42024016	Kukäs cek neto, ntene kipuryo kot konket kule neto ku ŋo.
42024017	Kumwoci neto cek kule, “Ŋal ne cu oŋololoti akwek yu omite opeti?’’ Kuyoŋ cek om yoto konyer kusiriny tokoywekwa.
42024018	Kuwekyi akenke om cekto nye cekure Kliopa kumwoci kule, “Nyi nkit pate tontet nye mite Yerusalem nye puryo kot konkete tukuk ce kukwiyokis om wuloto?’’
42024019	Kutepe neto cek kule, “Kiy nye kukwiyakay?’’ Kuwec cek kumwoci kule, “Ŋalekap Yesu nyepo Nasaret, cito nye ku workoyo nyepo swamet om ŋalek ce kukwiye om wule mite Yiyintet oko wule mite piko tokol.
42024020	Ntene kunyo kunäm tisik kyacek cewoyec oko poytoyik oŋnkuwosontyi kumutyi musankut cepakäc kume cewuyitoci murtowontet.
42024021	Kunyo kucisot acek kule neto nye mokusop kusor pikap Israel! Kunyo kutokumite ŋalekyo tokol yo, pesyetap somok yawut nyi kuceke kweyokis ŋalecato.
42024022	Kunyi kucikite acek koromun koruk alak ce kucepontekey tokol ce kamusta pesyoni kerir koret pate kupa wule mite mwenet,
42024023	ntene puryo kot wokunyor pornyi, kuweckey cek oŋnkukwa kwokumwoy kule keporcikey kuŋoŋnkyi malaykanik ce komwoci cek kule, sopot neto.
42024024	Kapa mpo pesyoni piko alake ce kucepontekey acek tokol okoy wule mite mwenet, wokunyor mpecek manta kuyu wulo komwoytoy koruk, ntene puryo kot kukäs cekto neto.’’
42024025	Kuwekyi Yesu kumwoci cek kule, “Oyiku akwek pic ce perper, ce oponte mukuleywek ce wuyec ye mocäm ŋalek tokol ce kimwoy workoyik!
42024026	Kipuryo kot kumisyini kutaŋany Ŋapanet om tukucutecu sukowut woyin nyi?’’
42024027	Yoto kuporci kumwoci neto cek ŋalek tokol ce kicemwoy ce nöme neto om silutekap Yiyintet, kuceke kitaputap Moses oko silutek tokol cepo workoyik.
42024028	Nteyu kowo kukwa cek okoy kurikta kayta nye kipeti, yoto kuyiytakey neto nye möce kule atil akeyte cek kuwo tay;
42024029	ntene kurany cekto neto kumwoci kule, “Cipur oko acek, omnye kokwimen, kunyo mite kurotorote koret.’’ Kuwo neto koto orit wokopur oko cekto.
42024030	Nteyu kowo kopur neto oko cek kwomis, kunäm neto mukatyantet oŋnkusomnci oŋnkupetec oŋnkukoci cek.
42024031	Yoto kuŋoŋokis konyekwa kusow konket neto, oŋnkupote konyekwa.
42024032	Kuŋalal konomikey oyeny kwicek nkit kumwoy kule, “Kopuryo kot kwamec acek montuwok yo koŋololwec neto om aran kuŋoŋwec ŋalek ce mite silutekap Yiyintet.’’
42024033	Yoto pakenke kuŋetyo cek lakwar, oŋnkunomen kupa Yerusalem; wokunyor kiyokik cut taman ok akenke ok piko alak kumite keruruckey wanak. Kimite yoto cut kuŋolole kumwowu kule,
42024034	“Kokotutune met mokoryontet manta! Omnye kokuporcikey Simon!’’
42024035	Yoto kuporci kumwoci konomik co koyeny cut ŋalek tokol ce keyokis om aran oko ye kosowu kunket cek Mokoryontet ye kopetece mukatyantet.
42024036	Nteye kitokumite cek kuporcini kumwocini cut ŋalecato, kuco pakenke lakwar Mokoryontet nkit oŋnkuyoŋe kwenumwa, oŋnkumwoci cek kule, “Opurte kalyet.’’
42024037	Kumuyo cek koromun; kusote kule toskoy ceköse atotoy.
42024038	Ntene kumwoci neto cek kule, “Omne somuye kuyunyi aŋnkasot om kasoteywekwok ŋal ceyucu?
42024039	Akäs pa akwek yewuniyekwani oko kerenkokwani. Ani nyitenyi. Anäma ani pa akwek oŋnkokäs; omnye puryo kot kuponto atotoy panyek oko koyek kuyu cu oponte ani.’’
42024040	Kumwoy ŋalecato kuyunyoto oŋnkuporci cek yewuniyekyi oko kerenkokyi.
42024041	Nteye kimite cek kutompo kot kuyen kucäm kule manta ŋalecata om ŋerekwek ce kiponto oko kakitatet; yoto kutepe neto cek kule, “Oponte akwek om yu kiy nye moyam?’’
42024042	Kukoci cek neto purpuryontet nye kaciyo kurur.
42024043	Kunäm neto oŋnkwam kuköse cek om konyekwa.
42024044	Kumwoci Yesu cek kule, “Ŋalecutecu kuco kyomwowo akwek ye kitocepontekey, yo kyomwowok kule, mosukwitita kupoyit manta ŋalek tokol ce kicesil ce nömo ani om ntarastinekap Moses oko silutekap workoyik oko cepo tumwonikap kakastayet.’’
42024045	Yoto kuŋany neto kasoteywekwa kunket silutekap Yiyintet,
42024046	oŋnkumwoci cek kule, “Ŋalecutecu kuco kicesil kule, ‘Misyini kutaŋany Ŋapanet; oŋnkyiŋet kotutune met ye pesyetap somok.
42024047	Oko kule; om kaynenyi mosicemwoci pikap koret tokol lokoywek cepo reŋetapkey oko kakalyayetap miyotyonik; kuceke ŋalecato Yerusalem.’
42024048	Kunyo oyiku akwek muncururwanikwani cepo ŋalecutecu.
42024049	Kunyo mosoyoku ani nkit kuco wule omite akwek neto nyo kikurto Papamwani. Ntene opur moŋonitenyi okoy ye kocilokwok akwek swamet nye cone torot.’’
42024050	Yoto kuntoci Yesu cek kukwer kuŋete moŋet kupa okoy kupunto Pesaniya, ntowo kupunto yoto kunömnci Yesu yewuniyekyi torot kusomnci cekto.
42024051	Nteye kimite kusomncini cekto kupeyok kupciykey om wule mite cek, cesut neto kuwo torot.
42024052	Yoto kukutuny cek kusay Yesu, oŋnkuweckey tokol kupa Yerusalem kuponto ŋerekwek ce caŋ.
42024053	Yoto kopurune cek pesyosyek tokol kotap Yiyintet orit kukostoy Yiyintet.
43001001	Kimite ŋolyontet kuceke towunot. Kipontokey ŋolyontet Yiyintet, ŋolyontet kunye Yiyintet.
43001002	Kipontokey ŋolyontet Yiyintet kuceke towunot.
43001003	Kicitany tukuk tokol kupunte wule mite neto, puryo kiy mpo akenke nye mite koret nye kipuryo kot citany kupunune wule mite neto.
43001004	Kinyorta tukuk tokol soponto wule mite neto, kwek soponto lakweyetap piko, soponto nyenyi kunye kisut lakweyet kuco wule mite piko.
43001005	Lucini lakweyet menonet, oŋnku puryo komuce menonet kenyis kot komis lakweyet.
43001006	Kiyok Yiyintet kiyokintenyi, citake nye cekure Yowana,
43001007	nye kico cokwek muncururwet nye kiporci piko lakweyet, sukuŋet kulim piko tokol lokoywek oŋnkuyen kupunte wule mite neto.
43001008	Kipuryo ku neto nye lakweyet, ntene kico cokupor ŋalek ce nöme lakweyet.
43001009	Lakweyet nyitenyi nyepo manta nye coni koret oŋnkukweny piko tokol.
43001010	Kunyo kimite neto koret, kitany Yiyintet koret kupunte wule mite neto, oŋnkurok kipuryo kot kunket koret kule neto ku ŋo.
43001011	Kico neto korenyi ntene kutay pikyi matoroc kuŋerekyi.
43001012	Ntene kuŋerekyi kutoroc piko alake oŋnkuyen ŋalekyi. Yoto kukoci neto picoto kamukeywek kwek lekokap Yiyintet.
43001013	Ntene kipuryo kot kwek cek lekokap Yiyintet om aret kuyu wulo ceyitoyi piko, nto om corokyinot nyepo piko, ntene Yiyintet nkit kunye Papamwa.
43001014	Kuweckey ŋolyontet kwek ci oŋnkopurune wule ce mite. Kicekäs acek woyinto nyenyi nye ponto poypoyet nyewo oko ŋalek cepo manta. Woyinto nyitenyi kunye kinyor neto kuyu weritap Papa nye akenke pate.
43001015	Kiŋalale Yowana ŋalek ce nöme neto kumwoy kule, “Oŋyi cito nyo kyoŋolole ani omwowu ŋalek ce nöme neto kule, cito nye coni om letumwani kunye nyewo kupëlo, omnye kimite neto om towunot kutompo kot otuku ani.’’
43001016	Om poypoyenyi nyewo koromun kunye kucenyoru acek tokol kupeyok ce caŋ cerupkey kuceke ake okoy ake.
43001017	Kikon Yiyintet ntarastinek kupunune wule mite Moses, ntene kico poypoyenyi oko ŋalek ce po manta kopunune wule mite Yesu Kristo.
43001018	Puryo ci mpo akenke nye kikäs Yiyintet, Ntene Werit akenke pate, nye kerkey oko Yiyintet oŋnkopurune komostap Papa kunye kiporwec acek Yiyintet.
43001019	Ŋalek cu ce kimwoy Yowana ye kiyoku Yutayek om Yerusalem tisik oko lefik kwokutepe neto kule, “Nyi kuŋo?’’
43001020	Kipuryo kot kutay Yowana mowekyi cekto. Ntene kitorci kumwoci kule, “Puryo kot oyiku ani Ŋapanet.’’
43001021	Kutepe cek Yowana kule, “Kunyo yiku nyi ŋo? Yiku nyi Eriya?’’ Kumwoci Yowana cekto kule, “Puryo kot kwani nyo!’’ Kutepe cek neto kule, “Yiku nyi workoyontet?’’ Kuwec Yowana kule, “Puryo kot kwani nyo.’’
43001022	Kumwoy cek kule “Mwowec acek ŋolyontet nye wocemwocini piko co kweyokwec. Kurekey nyi kule oyiku ŋo?’’
43001023	Kuwekyi Yowana kumwoci cek kule, “Oyiku ani polotetap cito nye pole kitela kule, ‘Asat kurotakey aret nye wete Mokoryontet!’ ’’ Kimwowu workoyontet Isaya ŋalecutecu.
43001024	Yoto piko co kiyoku Farasayek.
43001025	Kutepe cek Yowana kule, “Ye puryo kot yiku nyi ŋapanet, oŋnkupuryo kot yiku Eriya nto workoyontet, kunyo omne sepotisonisyi nyi?’’
43001026	Kuwekyi Yowana kumwoci kule, “Opotisonisye ani peko, ntene mite citake nye keyoŋe kwenumwakwek nye puryo kot oŋnketi.
43001027	Cito nyoto coni om letumwani kunye puryo kot oyeme ani kot atyac porokap kweyonikyi.’’
43001028	Kikwiyokisye ŋalecutecu tokol Pesaniya om oyinetap Yortan pitonin wule kipotisonisye Yowana.
43001029	Ntowo kuyekune, kukäs Yowana Yesu kuconi wule mite neto, yoto kumwoy kule, “Akäs pa, keciryetap Yiyintet nye numu miyotyetap Koret!
43001030	Cito nyitenyi nyo kwoŋolole yo kwomwowu kule, ‘Coni om letumwani cito nyewo kupëlo, omnye kimite neto om towunot kutompo kot otoku ani.’
43001031	Kipuryo kot oŋnket kule neto ku ŋo. Ntene kyaco ani copotisonisye peko sukuŋet aparte cinket neto om Israel.’’
43001032	Ŋalek cu kuce kitor Yowana kumwoy kule, “Kyakäs ani Muyet Nyetilil kurekune torot kuconi ŋony kuyu swarar oŋnkopure metinyi.
43001033	Oŋnkurok yoto kipuryo kot oŋnket ani neto. Ntene Yiyintet nyo kiyokwo copotisonisye peko nye kimwowo kule, ‘Cito nyo kekäs kurekyi Muyet Nyetilil oŋkopure metinyi kunye cito nyoto nye potisonisye Muyet Nyetilil.’ ’’
43001034	Kumwoy Yowana kule, “Kwakäs ani neto kunyo omwowok kule neto kunye Weritap Yiyintet.’’
43001035	Ntowo kuyekune kimite Yowana wuloto yec kupontokey konomikyi oyeny.
43001036	Yoto kukäs Yowana kuweti Yesu kupunte ye kilekite cekto, kumwoy kule, “Akäs pa oŋyi keciryetap Yiyintet.’’
43001037	Yoto kulim konomikyi cokey oyenku kumwowu neto ŋalecato, kupa kupetakey Yesu.
43001038	Kuweckey Yesu kukäs let, nteye katoköse kurupe cek neto kutepe kule, “Ocenye ne akwek?’’ Kuwec kumwoy kule, “Rapi! Poru kaynana kule ‘Konetintet’ Minye nyi ono?’’
43001039	Kumwoci Yesu cek kule, “Akwakäs.’’ Yoto kupa cekto oko neto okoy wokukäs wule minye; oŋnkupur cek tokol pesyonoto kwimen, kikipunto sawet yoto taman nyepo kosoleny.
43001040	Cito akenke om picoto oyeny nye kilim ŋalekap Yowana oŋnkuwo kunäm Yesu ku Antereya mutakwametitap Simon Petero.
43001041	Yoto pakenke kunyor Antereya mutakwam Simon oŋnkumwoci kule, “Kacenyoru Kristo.’’ (Poru kaynana kule Ŋapanet.)
43001042	Kukwer Antereya Simon okoy wule mite Yesu. Kukäs Yesu Petero oŋnkumwoy kule, “Yiku nyi so Simon weritap Yowana, kunyo mosicekureniŋ kayneŋuŋ Kefa (nye poru kaynana kule Petero, nto Kitawet.) ’’
43001043	Ntowo kuyekune kumäc Yesu kule awo Kalilaya, yoto kunyor Filipo kumwoci nyo kule, “Nama cepetekey ani.’’
43001044	Filipo ku cito nye kipo Pesasayita moŋet nye kiminye Antereya oko Petero.
43001045	Yoto kunyor Filipo Nasanael oŋnkumwoci kule, “Kacenyoru acek neto cito nyo kisil Moses ŋalek ce nöme neto. Yesu nyitenyi weritap Yosep nye cone Nasaret.’’
43001046	Kutep Nasanael kumwoy kule, “Muce ra kotokune kitake nye topon Nasaret?’’ Kuwekyi Filipo kumwoci neto kule, “Co cekäs pa.’’
43001047	Nteye kotoköse Yesu Nasanael kuconi wule mite neto, kuŋalal ŋalek ce nöme neto kumwoy kule, “Käs pa oŋyi Isroloyintet sikwo nye moponto lelis!’’
43001048	Kutepe Nasanael Yesu kule, “Kenketeno ani ne nyi,’’ kuwekyi Yesu kumwoci kule, “Kwakäsiŋ yo kwemite mokoyontet ŋony kutompo kot kukuriŋ nyi Filipo.’’
43001049	Kuwekyi Nasanael kumwoci Yesu kule, “Konetintet; yiku nyi Weritap Yiyintet. Yiku kinko nyepo Israel!’’
43001050	Kumwoy Yesu kule, “Keyen nyi so omnye komwowuŋ kule, kwakäsiŋ ye kwemite mokoyontet ŋony? Mesekäs cewoyec ce pële coto.’’
43001051	Oŋnkumwoci kule, “Komwowok ŋalek cepo manta kule mosakäs kuyatakay wulin po torot oŋnkokäs malaykanikap Yiyintet ce loŋntoy oŋnkureku kurekyini Weritap cito!’’
43002001	Nto om letutap pesyosyek oyeny, kimite sakwetap komütisyet nye kimite Kana om koretap Kalilaya. Kimite kametitap Yesu wuloto.
43002002	Kikicekur Yesu oko konomikyi kupa sakwet.
43002003	Nteyu kowo ceye Finyonik tokol kupok, kumwoci kamet Yesu kule, “Kororci piko Finyonik.’’
43002004	Kuwekyi Yesu kumwoci kule, “Cepyos! Mokeno ne kutompo kot kupunto pesyosyekwani!’’
43002005	Kumwoci Kametitap Yesu mutworik kule, “Aŋnkayiy kiy ake tokol nye komwowok.’’
43002006	Kimite yoto terenik cepo peko cepo rwontok ce kiyite lö, kuyu wule yunto ntarastinekap tinitap Yutayek om kowunet. Kimuce kunyiy teret akenke om coto peko cepo litanik pokol akenke.
43002007	Kumwoci Yesu mutworik kule, “Anyit peko terenicu.’’ Yoto kunyit cek kunyiy peko kule pak.
43002008	Kumwoci Yesu cek kule, “Oromu yawut peko oŋnkusutyi cito nyo poytoy sakwet.’’ Yoto kusutyi cek neto.
43002009	Kucemcem cito nye poytoy sakwet peko ce kaweckey kwek Finyonik, nye kipuryo kot kunkete wule kukwone ntene kunkete mutworik ce koromu wule kokwone. Yoto kukur cicoto cito nye kemütisyi,
43002010	oŋnkumwoci kule, “Nyosyi piko tokol kukoci piko Finyonik ce toponec nteye koyesyo piko kot kuyem kukon om letut Finyonik ce toytoy, ntene kunyo kekonor nyi Finyonik ce toponec okoy kunyi!’’
43002011	Kinyosyo Yesu kwiye ŋolyontoni po kakitat Kana om koretap Kalilaya. Kupor neto woyinnyi om wuloto, yoto kuyen konomikyi ŋalekyi.
43002012	Nto om letutap ŋalecato, kunomen Yesu oko kamet oko mpo mutakwam oko konomikyi kuwo okoy Kapernaum, wokopur wuloto pesyos ce ŋeri.
43002013	Kikirik yoto kupunto sakwetap Yutayek nyepo Keytayet. Kuwo Yesu yoto kulaŋnta Yerusalem.
43002014	Wokunyorta Kotap Yiyintet orit piko ce kimite kepur ce kyolyoy tuka oko swororok oko piko co wöle pesanik ce kepur cekto yepo mesanikwa.
43002015	Yoto kwiy Yesu porok kwek kipoket oŋnkukwet tokol kupete kotap Yiyintet, kecirek oko tuka, oŋnkumil mesanikap piko co wölisyi oŋnkuseret pesanikwa.
43002016	Kumwoci neto piko co kolyoy swororok kule, “Osut tukucu kupete yu. Monte ceyiy Kotap Papamwani kwek matepo!’’
43002017	Yoto kusot konomik kule mwowu silutekap Yiyintet kule, “Ayi Yiyintet ŋerekwekwani ce cöme koŋuŋ kuce loytos kuyo mata.’’
43002018	Kuwekyikey Yutayek neto oŋnkutepe kule, “Kiy ne nyepo kakitat nye muci nye yiy sukuŋet porwec acek kule ponte kamukeywek ce yiye tukucu?’’
43002019	Kuwekyi Yesu kumwoci cekto kule, “Oturpup pa akwek koyi po Yiyintet, mosatec ani kuyo om pesyosyek somok pate.’’
43002020	Kutepe cek neto kule, “Metece nyi pesyos somok pate kuyo koyi kicetece kenyisyek artam oko lö?’’
43002021	Ntene kotap Yiyintet nye kiŋolole Yesu ku porto nyenyi nkit.
43002022	Nteyu kowo ciŋet neto kotutune met, kusot kusow konomikyi kule kimwoy neto ŋalecutecu, kuyen cekto ŋalek cepo silutekap Yiyintet oko ŋolyontet nye kimwoy Yesu.
43002023	Nteye kimite Yesu Yerusalem ye ki pesyetap sakwetap Keytayet kuyen piko ce caŋ ŋalekyi yu kowo kukäs tukuk cepo kakitat ce kikwiye neto.
43002024	Ntene kipuryo kot kukenekey Yesu cekto, omnye kinkete neto topon wule yunto piko tokol.
43002025	Kipuryo kot komöce neto citake nye komwoci wule yunto piko omnye kinkete tokol ce mite mukuleywekwa.
43003001	Kimite citake nye cekure Nikontemo nye ki poytoyintet nyepo Yutayek, nye kipo neto luket nyepo Farasayek.
43003002	Kuco pesyet ake komoy wule mite Yesu oŋnkucokumwoci kule, “Konetintet, cinket acek kule yiku nyi konetintet nye cone wule mite Yiyintet, omnye puryo ci nye muce kot kwiy tukuk cepo kakitat cu yiye nyi, tos pate ye pontokey cicoto Yiyintet.’’
43003003	Kuwekyi Yesu kumwoci neto kule, “Komwowuŋ ani nyi ŋalek cepo manta kule, ye tompo kot ceyi cito aret oyeny kupuryo kot kuköse cito nyoto poytoyisyetap Yiyintet!’’
43003004	Kutepe Nikontemo neto kule, “Muce kulene cito nye kiwoyit ceyi aret yec oyeny? Muce pa kowut yec moyetap kamet oŋnkyeyi aret oyeny?’’
43003005	Kuwekyi Yesu kumwoci kule, “Komwowuŋ ani nyi ŋalek cepo manta kule, puryo ci nye muce kowut poytoyisyetap Yiyintet ye tompo kot ceyi cito nyoto om peko oko Muyet Nyetilil.
43003006	Yiye porto porto, kuyi Muyet Nyetilil Muyet Nyetilil.
43003007	Mente kot akite omnye komwowuŋ kule misyini ceyiyok aret oyeny.
43003008	Wuse yomet kutokyinikey wule möce, lime nyi karumnta ntene puryo kot nketi wule cone nto wule weti. Kuyunyoto wule yunto om wule mite cito nye koceyi om Muyet Nyetilil.’’
43003009	Kutepe Nikontemo neto kule, “Muce ŋalecu kwiyokis kulene?’’
43003010	Kuwekyi Yesu kumwoci kule, “Yiku nyi konetintet nyewo nyepo Israel oŋnkurok kupuryo kot nketi ŋalecu?
43003011	Komwowuŋ ani ŋalek cepo manta kule, ceŋololi acek ŋalek ce cinketi oŋnkyemwowu ŋalek ce kicekäs oŋnkurok yec kupuryo ci mpo akenke om akwek nye möce kule oyen ŋalekyacek.
43003012	Puryo kot oyeni akwek ŋalekwani ye komwowok ŋalek nöme ŋalek cepo koroni, kunyo omuci akwek kulene kot oyen kenyis ŋalekwani ye komwowok ŋalek ce nöme wulin po torot?
43003013	Kunyo puryo ci mpo akenke nye kilaŋnta kuwo torot tos pate Weritap cito nyo kireku kucone torot!’’
43003014	Kuyu wulo kinomncini Moses erenet parak om kitela, kunyo mosicenomnci parak weritap cito kuyunyoto,
43003015	sukuŋet kunyor soponto nye mopoku ci tokol nye kacäm koyen neto.
43003016	Omnye kicäm Yiyintet koret koromun okoy kukon Werinyi akenke pate sukuŋet mente kot kupot ci tokol nye kacäm koyen neto, ntene kule sukunyor soponto nye mopuku.
43003017	Omnye kipuryo kot kuyok Yiyintet Werinyi cokwek kontiyintetap koret, ntene kiyok cokwek kosopintetap koret kupunte wule mite neto.
43003018	Ci ake tokol nye keyen Werit, kunye puryo kot cemutyini cicoto musankut, nto ci ake tokol nye katay meyen kukocemutyi keny cicoto musankut omnye katay meyen Weritap Yiyintet nye akenke pate.
43003019	Musankut kunyi kule, kico lakweyet koret ntene kucäm piko menonet kupël lakweyet, omnye yiye cek tukuk ce miyotec.
43003020	Senkere ci tokol nye yiye ŋalek miyotec lakweyet omnye puryo kot kucöme kule aparte kutok ŋalek ce miyotec ce yiye neto.
43003021	Ntene ci tokol nye yiye ŋalek cepo manta ce toponec kuconi cicoto wule mite lakweyet sukuŋet kupor lakweyet kule kikwiy neto yisyenyi om koyweyisyet nye yweye Yiyintet.
43003022	Nto om letutap ŋalecutecu, kuwo Yesu oko konomikyi okoy koretap Yuteya, wokopur wuloto oko cekto kuwany pesyos oŋnkupotisonis.
43003023	Kimite yoto Yowana kupotisonisyi om Ayinon ye kilekite Salem, omnye kimite peko ce caŋ wuloto. Kipeti piko wule mite neto, kunyo kipotisone neto cekto,
43003024	omnye kitompo yoto kot cekerta Yowana mopusi.
43003025	Kucec konomik alake cepo Yowana kutintentyin oko Yutoyintet ake om ŋalek ce nöme kowunetapkey nyepo tinit.
43003026	Yoto kupa cek wule mite Yowana oŋnkumwoci kule, “Konetintet tesoti nyi cito nyo kwopontekey akwek tukway om oyinetap Yortan pitonin, cito nyo kiŋolole nyi? Mite yawut neto kupotisonisyi, kunyo peti piko tokol wule mite neto!’’
43003027	Kuwekyi Yowana kumwoci cek kule, “Puryo ci nye muce kiy kenyis, tos pate okoy ye kokukoci Yiyintet cicoto.
43003028	Kunyo oyiku akwek muncururwanikwani ce oŋnketi kule kyomwowu kule, ‘Puryo kot oyiku ani Ŋapanet, ntene kiciyokwani cantoci neto.’
43003029	Cito nye kemütis kunye citap korket, kuyoŋntos tapan coronutekap cito nyo kemütisyi sukulimntoy kuŋerekyini koromun kutitap cito nyo kemütisyi ye kaŋalal.
43003030	Kunyo kapok yawut ŋerekwekwani; misyini kuner neto aŋnkacucukte ani.’’
43003031	Cito nyo cone wulin po torot kunye nyewo kupël piko tokol, nto cito nyo cone koret kunye po cito nyoto koret oŋnkuŋolole ŋalek ce nöme koret. Cito nyo cone torot kunye nyewo nyepo tukuk tokol.
43003032	Mwowu neto kupor ŋalek ce kikäs oŋnkulim, ntene puryo ci nye cöme lokoywekyi.
43003033	Ci tokol nye kacäm kuyen lokoywekyi kunye kakuwalkey kule Yiyintet kunye po manta.
43003034	Neto cito nyo kiyok Yiyintet kunye ŋolole ŋalek cepo Yiyintet, omnye kikoci Yiyintet neto Muyenyi Nyetilil nye yeme.
43003035	Cöme Papa werinyi, kunyo kikoci tukuk tokol kopurune yewuniyekap Werinyi.
43003036	Ci ake tokol nye katay macäm kuyen werit kupuryo kot kunyoru cicoto soponto ntene kopurtoy pate nerekwekap Yiyintet cepo kenyis.
43004001	Yoto kulim Farasayek kule kokocut Yesu piko oŋnkumite kupotisone konomik ce caŋ kupël Yowana.
43004002	(Ntene ŋalek cepo manta kucu kule kipuryo kot kupotisone neto pic, ntene konomikyi pate ce kipotisonisyi.)
43004003	Ntowo kulim Yesu ŋalek ce kicemwowu, kunomene Yuteya kuketitakey kuwo Samariya.
43004004	Nteye kimite kuweti poninekyi om wuloto, kuwo kupunte koretap Samariyek.
43004005	Kuco Yesu okoy kupun moŋetap Samariya nye cekure Sikari nye kilekite mparet nyo kikocini Yakopo werinyi Yosep.
43004006	Kimite wuloto mwenetap peko nye cekure pekap Yakopo. Omnye kikicas Yesu om poninekyi, yoto kopur yepo mwenetap peko tapan. Kimite yoto sawet karik kupunto pet kwen.
43004007	Yoto kuco korket ake nyepo samariyek cokuram peko. Kumwoci Yesu kule, “Kono peko aye.’’
43004008	(Kikipa konomikyi yoto wule po moŋet wokwolis omik.)
43004009	Kuwekyi korketap Samariyek kumwoci Yesu kule, “Yiku nyi Yutoyintet, oyiku ani cepsamariyantet, kunyo muci nyi kulene somo kule kono peko aye, omnye puryo kot kuyemntoy tukuk ce kyomisye Yutayek oko Samariyek.’’
43004010	Kuwekyi Yesu kumwoci kule, “Nto yunye kukwenket nyi kokotutyetap Yiyintet, oŋnkinket kule ŋo cici somiŋ nyi kule, ‘Kono peko aye,’ nto kenyi nye kesome neto kukoniŋ peko ce ponto soponto.’’
43004011	Kumwoy korkonoto kule, “Nyewo, nteyu meponte nyi teret, kunyi kiwo oyinet ŋony koromun, menyorte nyi ono peko ce ponto soponto,
43004012	Yiku nyi nyewo kupël kukonyacek Yakopo nye kikonec acek pecu ce kiye neto oko lekokyi oko tuka ceci pekap oyinoni?’’
43004013	Kuwekyi Yesu kumwoci neto kule, “Mosukwam melelya ci ake tokol nye kaye pecu.
43004014	Ntene komo kwome melelya mpo kisic ci ake tokol nye kaye peko ce mokoci ani. Omnye mosokoci ani neto peko cepo soponto ce kosune wule mite neto nyepo soponto nye mopoku.’’
43004015	Kumwoy korkonoto kule, “Mokoryontet kono mpo ani pecoto! Sukuŋet komo kwomo melelya mpo kisic, nto komoconi yec mpo wuli caram peko.’’
43004016	Kuwekyi Yesu kumwoci kule, “Nomen iwo wekur santeŋuŋ oŋnkiketukey okoy yuteyu.’’
43004017	Kuwekyi korkonoto kumwoci kule, “Moponte ani saniya.’’ Kuwekyi Yesu kumwoci neto kule, “Poye manta mwowu kule, ‘Moponte saniya!’
43004018	Omnye kikomütiŋ nyi sanik mutu, nto cito nye pontekey nyi yawut kunye puryo kot ku santeŋuŋ nyepo manta. Kunyo kemwowu ŋalek cepo manta.’’
43004019	Kumwoy korkonoto kule, “Mokoryontet, kakäs kule yiku nyi workoyo.
43004020	Kisoye mpo kukonyacek Yiyintet om tulwoni, ntene omwowu akwek Yutayek kule, ‘Yerusalem pate ku wule misyini cesoye Yiyintet!’ ’’
43004021	Kumwoci Yesu kule, “Cepyosyani, yen ŋalekwani, mosukupunto pesyosyek ce puryo kot kusoye piko Yiyintet Papa om tulwoni nto mpo om Yerusalem.
43004022	Puryo oŋnketi akwek Samariyak cito nye osoye, cinket acek Yutayek cito nye cesoye, omnye cone kosopotet wule mite Yutatek.
43004023	Ntene mosukupunto pesyet, kunyo mite yawut yuteyu nye toku piko cepo manta ce soye Yiyintet om Muyet oko om ŋalek cepo manta. Piko cesoye kuyunyoto kuce möce Papa cekto.
43004024	Yiyintet kunye Muyet nye moponto porto, nto piko ce soye neto kuce möce kusoye om Muyet oko ŋalek cepo manta.’’
43004025	Kumwoci korkonoto Yesu kule, “Oŋnket ani kule mosukuco Kristo nye poru kaynana kule Ŋapanet. Ye kaco neto mosukuco oŋnkumwowec acek ŋalek tokol.’’
43004026	Kuwekyi Yesu kumwoci neto kule, “Ani nyoto nyi oŋololuŋ nyi.’’
43004027	Yoto pakenke kupun konomikyi. Kukite cek koromun kwokunyor kuŋolole neto oko korkonoto. Ntene kipuryo mpo akenke om cek nye kitep kule, “Möce ne nyi?’’ Nto mpo kutep yec kule, “Omne seŋololyi korkoni.’’
43004028	Yoto kupakakta korkonoto terenyi nyepo peko oŋnkuwo okoy moŋet wokumwoci piko kule.
43004029	“Akwa kwakäs citake nye komwowo ani ŋalek tokol ce kyayiy ikye keny! Puryo kot ku Ŋapanet ne nyitenyi?’’
43004030	Yoto kunomen piko om moŋet kupa wule mite Yesu.
43004031	Kimite yoto konomik kusoysoye Yesu kumwoci kule, “Konetintet, yomisye!’’
43004032	Ntene kuwekyi Yesu kumwoci cek kule, “Oponte omik ce oyome ce monket akwek!’’
43004033	Yoto kucec konomik kutepekey kwicek nkit kumwoy kule, “Kokosutyi so citake omik?’’
43004034	Kumwoci Yesu cek kule, “Omikwani ku kule ayiy cömisyetap neto nyo kiyokwo ani aŋnkayiy awaŋnte yisyenyi nye kikono.
43004035	Puryo kot omwowu akwek ne kule, ‘Koŋet orok amwanu kupunto pesyosyekap kisisyet!’ Komwowok ani kule, akäs pa mparenik koruryo yawut omik kunyo kopunto kisisyet!
43004036	Kunyo mite yawut cikocini musyaret cito nyo kisisyi oŋnkoruruce omik kupa wule mite soponto nye mopoku, sukuŋet kuŋereke wanak cito nyo kikolsyi oko cito nyo rurukisyi.
43004037	Kunyo po manta ŋolyontoni mwowu kule, ‘Kolsyi cito ake, kukisis cito ake.’
43004038	Koyoktok ani ape wokisisye omik om mparosyek wule kipuryo kot oyoyisye akwek, kitantane piko alake wuloto, kunyo mosonyoru akwek latik cepo yisyet nye kikwiy cekto.’’
43004039	Kuyen Samariyek ce caŋ cepo moŋonoto ŋalekap Yesu, omnye kumwoy korkonoto kule, “Komwowo ani ŋalek tokol ce kyayiy ikye keny.’’
43004040	Yoto ntowo kukwa Samariyek okoy ye kimite Yesu, kusom cekto neto kopur oko cekto. Kopur Yesu wuloto kuwany pesyos oyeny.
43004041	Kutosyikey yec piko alake ce caŋ kuyen om ŋalekyi ce kimwoy.
43004042	Kumwoci piko korkonoto kule, “Kociyen acek yawut, ntene nye puryo kot ku om ŋalek co kwemwowu nyi, ntene omnye kucelim acek nkit ŋalekyi, kunyo kucinket kule neto kunye kosopintet nyepo manta nyepo koret kumukul.’’
43004043	Nteyu kowo kopur Yesu wuloto kuwany pesyosyek oyeny, kunomen kuwo okoy Kalilaya.
43004044	Omnye kikimwoy Yesu nkit kule, “Puryo kot ciyweye workoyo om korenyi.’’
43004045	Ntowo kupun Yesu Kalilaya, kutoroc kuŋerekyi piko cepo wuloto neto omnye kikikäs cekto tukuk tokol ce kikwiy Yesu om Yerusalem ye kipesyet nyepo sakwetap Keytayet, omnye kikipa mpecek sakwet.
43004046	Yoto kuwo Yesu kuketitakey okoy Kana nyepo Kalilaya wulo kiwece peko kwek Finyonik. Kimite wuloto poytoyintet ake nyewo nye kimnyone werinyi om Kapernaum.
43004047	Ntowo kulim cicoto kule kucone Yesu Yuteya kuco Kalilaya, kuwo wule mite oŋnkusom kule kowo Kapernaum wokusop werinyi nye kikirik kume.
43004048	Kumwoci Yesu neto kule, “Puryo ci mpo akenke nye muce kot koyen mpo kisic okoy ye kakäs tukuk cewoyec cepo kakitat.’’
43004049	Kuwec cicoto kumwoy kule, “Mokoryontet kany cipe kutompo kot kume lekwemwani.’’
43004050	Kumwoci Yesu neto kule, “Nomen iwo mokusop weriŋuŋ!’’ Kuyen cicoto ŋalekap Yesu, kunomen kuwo.
43004051	Nteye kimite neto kuweti om aran kutuye mutworikyi ce kimwoci neto kule, “Mokusop weriŋuŋ!’’
43004052	Kutepe cicoto cek kule kukoykoyitu werinyi kumite sawet kutya? Kumwoy cek kule, “Kumite sawet tisap nyepo pet omutun ye kusope kwostoy yeset neto.’’
43004053	Yoto kusot kwan okoy kunket kule kumite sawet kuteyoto ye kumwocini Yesu neto kule, “Musokusop weriŋuŋ.’’ Yoto kuyen neto oko piko cepo kanyi tokol.
43004054	Kunyo ŋolyontet nyitenyi kunye po oyeny nyepo kakitat nye kikwiy Yesu letut yu kowo kucone Yuteya kuco Kalilaya.
43005001	Nto om letutap ŋalecutecu, yoto kupunto pesyet nyepo sakwetap Yutayek nyepo tini. Kulaŋnta Yesu kuwo Yerusalem.
43005002	Kimite wuloto om yepo kurketap Kecirek tolilet nye cekure om ŋelyeptap Puraniyek “Petisata,’’ nye kiponto tekewunek mut.
43005003	Kimite yoto piko ce caŋ ce mnyontos ce koruy tekewunecoto, ce kikoryo oko ce kimwolyos oko ce kinäm mokonkisyek. (Kimite picoto kukonye kule kuwaskey peko.
43005004	Omnye kirekyini om pesyosyek alak malayketap Mokoryontet tolilonoto oŋnkuwas peko, nto cito nye mnyone nye konyosyo kowut orit ye kacewas peko kusope porto ake tokol nye kiponto.)
43005005	Kimite yoto citake nye kimnyan kuwany kenyisyek sosom ok sisit.
43005006	Kukäs Yesu cicoto kumite yoto omnye kinkete kule kimnyan cicoto kuwany kenyisyek ce caŋ. Yoto kumwoci kule, “Möce nyi kule osop?’’
43005007	Kuwekyi cicoto kimnyone kumwoci kule, “Mokoryontet, moponte ani ci om yu nye muce kowuteno tolilet ye kawaskey peko, ye omite ani osyeme kule owut orit kukokunyosyo citake.’’
43005008	Kumwoci Yesu neto kule, “Ŋet yony, oŋnkinäm kwiririŋuŋ oŋnkiwesetote.’’
43005009	Yoto pakenke kusop cicoto, kunäm, kwiririnyi oŋnkuwesetot. Kikwiyokis ŋalecato ye kipesyetap Sapat.
43005010	Yoto kumwoci Yutayek cicoto kicisope kule, “Pesyetap Sapat pesyoni kunyo puryo kot kucöme ntarastinekyo kot torate kwiririŋuŋ.’’
43005011	Kuwekyi cicoto kumwoci cek kule, “Komwowo ani cito nyo kesopo kule, ‘Näm kwiririŋuŋ oŋnkiwesetote.’ ’’
43005012	Kutepe cek kule, “Ŋo cici komwowuŋ kule, Näm kwiririŋuŋ oŋnkiwesetote?’’
43005013	Ntene kipuryo kot konket cicoto kicisope kule ŋo nyoto, omnye kikiwete Yesu yoto oko omnye kimite yoto luket nyepo piko ce caŋ.
43005014	Nto om letut kunyor Yesu cicoto kumite kotap Yiyintet kumwoci kule, “Käs pa kwesop so yawut! Kunyo mente tayiy miyotyonik ye möce kule simesuci yec miyotyet nye pëlisyi.’’
43005015	Yoto kuwo cicoto oŋnkuwo kumwoci Yutayek kule Yesu nye kwesope neto.
43005016	Om ŋalecato, kucec Yutayek kutaŋany Yesu omnye kikwiyis kusopis ye pesyet Sapat.
43005017	Kuwekyi Yesu kumwoci cek kule, “Yiyisyi Papamwani okokoy, kunyo omite mpo ani oyiyisyi.’’
43005018	Kutosyi ŋalecutecu Yutayek swamet kumäc kule cepakäc Yesu kume, nye kipuryo kot ku kule omnye kikwiri ntarastinekap Sapat, ntene oko omnye kimwoy kule Yiyintet kunye Papanyi, kuweckey neto kuyoyeckey oko Yiyintet.
43005019	Kuwekyi Yesu kumwoci cek kule, “Komwowok ani akwek ŋalek cepo manta kule, puryo kot kwiye Werit kiy nye nyenyi nkit, yiye pate kito nye köse neto kwiye Papanyi. Kito nye yiye Papa kunye yiye mpo Werit kiyoto.
43005020	Omnye cöme Papa Werit oŋnkuporcini tukuk ce yiye neto. Mosukuporci mpo kwiy tukuk ce woyec kupël cutecu, Sukuŋet akite akwek tokol.
43005021	Kuyu wulo soptoy Papa piko kotutune met kusopco kunyor soponto, kuyunyoto mosukusop Werit kututune met piko co kikwey neto.
43005022	Puryo kot kumutyini Papa nkit ci musanku, ntene kikoci neto Werit kamukeywek tokol cepo musankunek,
43005023	sukuŋet kuywey piko tokol Werit kuyu wulo yweye cek Papa. Ci tokol nye puryo kot kuyweye Werit, kupuryo kot kuyweye cito nyoto Papa nyo kiyoku Werit.
43005024	“Kumwowok ani akwek ŋalek cepo manta kule, ci tokol nye kalim ŋalekwani oŋnkucäm kuyen neto nyo kiyokwani, kuponto cito nyoto soponto nye mopoku. Puryo kot cemutyini cito nyoto musankut, ntene kopunte met kuwo wule mite soponto.
43005025	“Komwowok ani akwek ŋalek cepo manta kule, kwoni pesyosyek, kunyo kopun yawut yuteyu ye mosukilim piko ce kipok kutit nyepo Weritap Yiyintet, mosukusopsco piko ce kalim ŋalekyi.
43005026	Omnye kuyu wulo cone soponto wule mite Papa nkit, kuyunyoto kikoci Papa Werit kwek nye ponto soponto.
43005027	Kunyo kikoci Papa Werit kamukeywek ce mute musankunek. Omnye Weritap cito neto.
43005028	Monte cikite ŋalecu omnye mite kuconi pesyet ye mosokulim piko ce kipok ce mite mwenonik kursyenyi.
43005029	Yoto kuŋetyo cek kuloŋune mwenonikwa. Mosiŋet kotutune met piko co kikwiye tukuk ce toponec oŋnkyikoci kusopco, ciŋet kotutune met piko co kikwiye tukuk ce miyotec oŋnkyewosontyi kulot musankut.’’
43005030	“Puryo kot oyiye ani kiy tokol om kamukeywekwani nkit, omute pate musankut kuyu wulo kimwowo Yiyintet, kunyo po manta wule omutitoy musankut, omnye puryo kot osyeme kule ayiy kuyu wule omoktoy, ntene kuyu wulo moktoy neto nyo kiyokwo ani.
43005031	“Ye koporkey kule omwowu ce cikwani nkit, kupuryo kot kupo manta ŋalek ce omwowu ani.
43005032	Ntene mite citake nye poru kumwoy ŋalek ce nömo ani om kaynemwani. Kunyo oŋnket kule po manta ŋalek ce mwowu neto ce nömo ani.
43005033	Kyoyokte akwek kiyokik kupa wule mite Yowana, kunyo kiŋalal neto kupor ŋalek cepo manta.
43005034	Puryo kot omöce ani kule misyini oponte cito muncururwet nye nkete ŋalecu. Komwowok ani ŋalecu pate kule sukuŋet osopce akwek.
43005035	Kikerkey Yowana oko tarit nye loye kukweny kulakwayit. Kunyo kyomuc akwek oŋerekyi lakweyinto nyenyi om pesyos ce ŋeri.
43005036	Ntene oponte muncururwanik cikwani cewoyec ce porto ce pële cepo Yowana. Muncururwanik cutecu ku yisyonutek ce kikono Papamwani kule ayiy. Porto yisyonocutecu kule Papamwani kunye kiyokwani.
43005037	Kunyo Papa nyo kiyokwani kunye ŋololtowo. Tompo kot olim akwek kutinyi mpo kisic oŋnkutompo kot okäs mpo kisic wule yunto tokoyta nyenyi.
43005038	Kunyo puryo kot kumitowune ŋalekyi mukuleywekwok orit, omnye puryo kot oyen akwek cito nyo kiyoku neto.
43005039	Osumoni ocenye silutekap Yiyintet omnye osoti kule mocenyorte orit wuloto soponto nye mopoku, oŋnkurok yec ŋalecato kuce poru ŋalek ce nömo ani.
43005040	Kunyo puryo kot ocöme akwek kule cekwa wule omite ani sukuŋet onyoru soponto.
43005041	“Puryo kot acenye ani kule amöce onyoru kakastayet om wule mite piko.
43005042	Ntene oŋnketok akwek, kule moponte cömisyet nye oyeni Yiyintet om mukuleywekwok orit.
43005043	Kyaconte kamukeywek cepo Papamwani, ntene puryo kot oŋerekyo ani akwek, kunyo ye kaco citake om kamukeywekyi nkit, mosoŋerekyi akwek cicoto.
43005044	Omuci akwek kulene kot oyen, ye omöce kule cikostoykey akwek kwakwek nkit, ntene oŋnkupuryo kot osyeme kule cenyoru kakastayet nye cone wule mite Yiyintet nye akenke pate?
43005045	Kunyo monte cisot kule mosowosontyok ani akwek om wule mite Papa. Moses kunye mosukuwosontyok. Moses nyoto kunyo omite akwek okenekey neto.
43005046	Nto yunye kikyoyen akwek ŋalekap Moses kupoyit manta, nto kwocömo mpo ani, omnye kisil neto ŋalek ce nöme ani.
43005047	Ntene omnye puryo kot oyeni akwek ŋalek ce kisil neto, kunyo omuci akwek kulene kot ocäm ŋalekwani?’’
43006001	Nto om letutap ŋalecutecu, kunomen Yesu kuwo kway tampayayetap Kalilaya (Nye cekure yec tampayayetap Tiperia)
43006002	Yoto kurup luket nyepo piko ce caŋ neto, omnye kikikäs yisyonutek cepo kakitat ye kisope piko ce kimnyontos.
43006003	Kulany Yesu tulwet parak oŋnkopur ŋony oko konomikyi.
43006004	Kikirik yoto sakwetap Keytayet nyepo Yutayek.
43006005	Ntowo kukäsakäskta Yesu, yoto kukäs neto luket nyepo piko ce caŋ ce kitosyinikey kukwoni wule mite neto. Yoto kumwoci neto Filipo kule, “Mokyale ano omik ce mokwam picu tecu tokol?’’
43006006	(Kuwekyi Yesu kuyunyoto kusyem Filipo, ntene kinkete kito nye mokwiy.)
43006007	Kuwekyi Filipo kumwoci neto kule, “Ye sukwomis picu kunyor ci kisic kisic pate, kumöce mukatinek ce kakyale silinkinek ce keytye pokolwokik amwan.’’
43006008	Kumwoci Antereya mutakwametitap Simon Petero nye akenke om konomikyi neto kule,
43006009	“Mite yu wero nye miniŋ nye ponto mukatinek mut cepo nkanuk oko purpurunek oyeny ntene yeme ne coto om picu tecu tokol?’’
43006010	Kumwoci Yesu cek kule, “Ayiyte piko kopur ŋony,’’ (kimite yoto suswek ce caŋ). Yoto kopur ŋony piko tokol, kipuntoy piko tokol moronik ce kirice elifunek mut.
43006011	Kunäm Yesu mukatinekey, oŋnkusomnci kukasta Yiyintet, oŋnkupcici piko ce kokopur ŋony, kwiy mpo purpurunek kuyunyoto. Kwomis piko tokol okoy kupiyoŋis.
43006012	Nteyu kowo kupiyoŋis piko tokol, kumwoci Yesu konomikyi kule, oruruc omik ce koŋet, monte ce pakakte mpo kisic.
43006013	Yoto koruruc cek omik mukatinek cepo nkanuk co kome piko kuleleku okoy kunyit kisok taman ok oyeny.
43006014	Ntowo kukäs piko om wuloto tukuk cepo kakitat ce kokwiy Yesu, kumwoy kule, “Workoyontet nyitenyi manta nyo kumöce sukuco koret!’’
43006015	Konket Yesu kule karik kunäme cekto neto swama oŋnkukoci woyinto kwek kinko. Yoto kuweckey Yesu yec kulaŋnta kuwo lakam kwine nkit.
43006016	Ntowo kupunto kosoleny kurekto konomikyi kupa okoy tampayayet,
43006017	oŋnkulany rapet kupa kway tampayayet kutokyikey Kapernaum. Kikikwimen kutuyit koret yoto ntene kitompo kot kuco Yesu wule mite cekto.
43006018	Kikicec kuwus yomet nyewo nyepo swama nye kiwose peko.
43006019	Nteyu kowo kukwany konomik rapet okoy kuwany koyinto nyepo kilomitanik mut nto lö, yoto kukäs cek Yesu nye kityikonu peko parak kuconi ye kimite rapet, kumuyo koromun.
43006020	Kumwoci Yesu cek kule, “Ani nyo, monte cemuye!’’
43006021	Kumac cek kule cenäm neto kulany rapet, ntene yoto pakenke kupunto rapet koret tapan wule kitokyinikey cekto.
43006022	Ntowo kuyec koret om pesyet nyepo oyeny, kukäs luket nyepo piko ce caŋ ce kiŋetune tampayayet pitonin kule rapet akenke pate nye kikicepokokyi yoto, yoto konket cek kule kopuryo kot kulany Yesu rapet kuwetokey konomikyi, ntene konomik kwicek nkit pate ce kupa kupuryo neto.
43006023	Kukwene raposyek alake Tiperia okoy kurik tampayayet tapan om yo kisomncine Mokoryontet mukatinek kupeyok.
43006024	Nteye kotoköse luket nyepo piko ce caŋ kule puryo kot kumite Yesu wuloto nto mpo konomikyi, Yoto kulany cek raposyek oŋnkupa Kapernaum wokuceŋat Yesu.
43006025	Ntowo kunyor piko Yesu kumite tampayayet pitonin, kumwoci kule, “Konetintet, kweconi nyi oyu wuli?’’
43006026	Kuwekyi Yesu kumwoci cek kule, “Kumwowok ani akwek ŋalek cepo manta kule, puryo kot oceŋoto omnye kyokäs tukuk cepo kakitat cepo swamemwani, ntene oceŋoto omnye kyoyam mukatinekye okoy opiyonkye tokol.
43006027	Monte kyiyisye kule cenyoru omit ce wurtos, ntene oyiyisye sonyoru omik cepo okokoy cepo soponto nye mopoku. Mosukukonok Weritap cito omicoto, omnye kikokoci Yiyintet Papa neto pelutyet nyepo kamukeywek.’’
43006028	Yoto kutepe cek kumwoci neto kule, “Mokyiy acek ne ye sukuŋet kyiy yisyonutek ce toponec cepo Yiyintet?’’
43006029	Kuwekyi Yesu kumwoci cek kule, “Yisyet nye möce kule ayiy akwek kunyi kule, oyen akwek cito nyo kiyoku neto.’’
43006030	Kuwekyi cek kumwoci Yesu kule, “Kunyo pelutyet nye yune nyepo swamet nye meyiy nyi sukuŋet cekäs acek oŋnkyiyen ŋalekuk! Meyiy kiy ne?
43006031	Kikwam mpo kukonyacek omik ce cekure Mana ye kimite koretap kitela, kuyu wulo mwoytoy silutekap Yiyintet kule, ‘Kikoci neto cekto kwam mukatyantet nye cone torot.’ ’’
43006032	Kumwoy Yesu kule, “Komwowok ani akwek ŋalek cepo manta kule, kipuryo kot kukonok akwek Moses mukatyantet nye cone torot, ntene papamwani nye konok akwek mukatyantet nyepo manta nye cone torot.
43006033	Omnye mukatyantet nye konu Yiyintet ku cito nye kirekune torot oŋnkukoci soponto piko cepo koret tokol.’’
43006034	Kusom cek neto kule, “Mokoryontet, konec mpo acek okokoy mukatyantanato po soponto.’’
43006035	Kumwoci Yesu cek kule, “Oyiku ani mukatyantet nyepo soponto, puryo kot kwome rupet ci tokol nye kaco wule omite ani, oŋnkupuryo kot kwome melelya mpo kisic ci tokol keyeno ani.
43006036	Kunyo kwomwowok kule kwakäsa ani akwek, ntene puryo kot oyeni.
43006037	Mosukuco wule amite ani ci tokol nye kakono Papamwani, puryo kot okwete ani mpo kisic ci tokol nye kaco wule amite.
43006038	Omnye kyaco ani arekune torot kule cayiy ce möce Neto nyo kiyokwo, ntene puryo kot ku kule ayiy ce amöce nkit.
43006039	Yisyet nye mokyani neto nyo kiyokwani kunyi kule, puryo kot opoti ani ci ake tokol om piko co kikono neto. Ntene misyini aŋet kotutune met kusopco tokol om pesyet nyepo letut.
43006040	Omnye kito nye möce Papamwani kunyi kule, mosukunyor soponto nye mopoku piko tokol ce kakäs cekto Werit oŋnkuyen ŋalekyi. Kunyo mosaŋet kotutune met kusopco picoto om pesyet nyepo letut.’’
43006041	Yoto kucec Yutayek koŋunyŋunyis om wule mite Yesu omnye kumwoy kule, “Oyiku ani mukatyantet nye cone torot.’’
43006042	Kumwoy cek yoto kule, “Puryo kot ku Yesu cicitenyi Weritap Yosep, ce cinket kwan oko kamet? Muce kulene kumwoy kule, kyocone arekune torot?’’
43006043	Kuwekyi Yesu kumwoci cek kule, “Ayaste monte ciŋunyŋuny akwek kukwek nkit,
43006044	puryo ci nye muce kot kuco wule amite ani okoy ye kokwer Papamwani nyo kiyokwani cicoto kuco wule amite, mosaŋet ani kotutune met cicoto om pesyet nyepo letut.
43006045	Kisil workoyik kule, ‘Mosukuŋet Yiyintet piko tokol.’ Ci tokol nye kolimnci Papa oŋnkunetkey ŋalek kukwane wule mite neto, kuconi cicoto wule amite ani.
43006046	Puryo kot kuporu ŋalecu kule kikäs ci tokol Papa. Neto nkit pate nyo kicone wule mite Yiyintet kunye kikäs Papa.
43006047	“Komwowok ani akwek ŋalek cepo manta kule, ci nye kocömis kuyen kuponto nyoto soponto nye mopoku.
43006048	Oyiku ani mukatyantet nyepo soponto.
43006049	Kikwam mpo kukomwoŋ mukatyantet nye cekure Mana om koretap kitela, kunyo kipok cekto.
43006050	Ntene ye kam ci ake tokol mukatyantet nye cone torot kupuryo kot kume cicoto.
43006051	Oyiku ani mukatyantet nye sopot nye cone torot. Ye kakwam citake tokol mukatyantani mosukusop kenyis okoy kenyis. Nto Mukatyantet nye mokoci ani neto kupormwani nye mokonu sukuŋet kusop piko cepo koret tokol.’’
43006052	Yoto kusut ŋalecutecu tintenotet nyewo koromun om wule mite Yutayek nkit. Kutep cek kumwoy kule, “Muce cici kulene kukonec acek kyam pornyi?’’
43006053	Kumwoci Yesu cek kule, “Komwowok ani akwek ŋalek cepo manta kule, ye puryo kot ayam akwek portap Weritap cito, oŋnkoye korotikyi kupuryo kot oponte soponto om akwek orit.
43006054	Ci ake tokol nye kam pormwani oŋnkuye korotikwani kunye ponto cito nyoto soponto nye mopoku. Masaŋet ani kotutune met cicoto om pesyet nyepo letut.
43006055	Omnye pormwani kunye omik cepo manta, nto korotikwani kuce yesyet cepo manta.
43006056	Ci ake tokol nye kam pormwani oŋnkuye korotikwani kumitowune cicoto wule omite ani, oŋnkomitowune ani wule mite neto.
43006057	Kiyokwani Papa nye sopot, kunyo onyoru ani soponto kucone wule mite neto, kuyunyoto om wule mite ci ake tokol nye kama ani, musukunyor cicoto soponto kucone wule amite ani.
43006058	Kunyo mukatyantet nyitenyi nye cone torot kunye puryo kukerkey oko mukatyantet nyo kikwome mpo kukomwoŋ oŋnkupok cekto. Mosukusop kenyis okoy kenyis ci tokol nye kam mukatyantani.’’
43006059	Kimwowu Yesu ŋalecutecu ye kimite kunetisyi om kotapkok om Kapernaum.
43006060	Ntowo kulim konomikyi alake ce caŋ ŋalecutecu, kumwoy kule, “Wuy koromun ŋolyontoni, ŋo nye muce kulim ŋal ceyuco?’’
43006061	Yoto kunket Yesu nkit kule ŋunyŋunye konomikyi om ŋolyontoni. Kumwoci neto cek kule, “Kemuyok akwek ŋolyontoni?
43006062	Kunyo kucäm ne nyun ye kokäs akwek Weritap cito kuloŋntoy wule kimitowune kunyo?
43006063	Muyet Nyetilil kunye konu soponto, kunyo puryo kot kopunto porto latik mpo kisic. Ŋalek co komwowok ani kuce Muyet oko soponto.
43006064	Oŋnkurok kupuryo kot kuyene piko alake om akwek.’’ (Omnye kinkete Yesu kuceke tayta kule piko oŋnkuco om cekto ce puryo kot kucömis oŋnku cito oŋnkono nye musukuŋomnto neto.)
43006065	Yoto kutosyikey kumwoy kule, “Kuyu nyitenyi somwowok ani akwek kule, puryo ci nye muce kot kuco wule amite okoy pate ye kokukoci Papa cicoto kwiy kuyunyoto.’’
43006066	Kuceke yoto kukweykey konomikyi ce caŋ kutay nye komo kupesetoti yec oko Yesu.
43006067	Yoto kumwoci Yesu kiyokik taman ok oyeny kule, “Omöce mpo akwek kule, cepecikey?’’
43006068	Kuwekyi Simon Petero kumwoci neto kule, “Mokoryontet, mocipe acek wule mite ŋo? Ponte nyi ŋalek ce konu soponto nye mopoku,
43006069	kunyi kociyen oŋnkyinket acek kule yiku nyi Nyetilil nye cone wule mite Yiyintet.’’
43006070	Kuwekyi Yesu kumwoci cek kule, “Kipuryo kot akweyak ani akwek cu oyiku taman ok oyeny? Oŋnkurok akenke om akwek kunye Setani nyewo nyepo oyik.’’
43006071	Kiŋolole Yesu yoto Yuta weritap Simon Isikaryoti, omnye nka kot ki akenke Yuta om konomik taman ok oyeny, ntene neto kunye kiwo kuŋomnto Yesu.
43007001	Nto om letutap ŋalecutecu, kuwesetote Yesu Kalilaya, nye kipuryo kot kumöce kule owesotote Yuteya omnye kimite Yutayek cepo woloto kucenye kule cepakäc neto.
43007002	Kikirik yoto pesyetap sakwet nyepo Yutayek nye cekure sakwetap kisarinek.
43007003	Yoto kumwoci mpo mutakwam Yesu kule, “Ŋete wuli oŋnkiwo Yuteya, sukuŋet kukäs konomikuk yisyet nye yiye nyi.
43007004	Omnye puryo ci nye muce kuwuŋat yisyenyi nye yiye ye möce kule soyeku konketon. Ye yiye nyi ŋalecutecu kupoyit manta, kumöce kule partekey konketiŋ piko tokol.’’
43007005	Kipuryo kot kuyen mpo mutakwam ŋalekyi.
43007006	Kumwoci Yesu cek kule, “Tompo kot kupunto pesyemwani nye topon. Ntene oponte pesyosyek ce caŋ ce toponec.
43007007	Puryo kot komuce koret kot kusenkerak akwek, ntene senkero ani, omnye omwocini ani okokoy kule miyotec yisyonutekyi.
43007008	Ape akwek sakwet, ntene moweti ani sakwani, omnye tompo kot kupunto pesyemwani nye topon.’’
43007009	Kumwoci neto cekto ŋalecato onŋkopur kuŋutune Kalilaya.
43007010	Nteyu kowo kupa mpo mutakwam sakwet, kuwo mpene Yesu nye kiwuŋotikey nye moköse ci.
43007011	Kuceny Yutayek neto om sakwet, kutepe kule, “Mite ono neto?’’
43007012	Kimite yoto comset nyewo koromun om wule mite luket nyepo piko om ŋalek ce nöme neto, kumwowu piko alake kule, “Topon cito nyin!’’ Kumwowu alake kule, “Puryo, pepere kumose piko.’’
43007013	Ntene puryo ci nye kiŋalale kutok omnye kiyweye piko Yutayek.
43007014	Nteyu kowo kupunto kwenutap pesyosyek cepo sakwet, kuwo Yesu kotap Yiyintet orit oŋnkucec kunetis.
43007015	Yoto kukite Yutayek koromun kumwoy kule, “Muce kulene cici kunket ŋalek ce caŋ oŋnkurok yec kupuryo kot ku ci nye sumanat.’’
43007016	Kuwekyi Yesu kumwoci cek kule, “Puryo kot kucikwani ŋalekyu oneti, ntene kwone wule mite Yiyintet nyo kiyokwo ani.
43007017	Ye kecäm ci ake tokol kule ayiy ŋalek ce möce Yiyintet kunye mosukunket cito nyoto kule po manta ŋalek ce oneti ani, nto oŋololi ŋalek cepo kamukeywekwani nkit.
43007018	Ci nye ŋolole ŋalek cepo kamukeywekyi nkit, kunye syeme cito nyo kule onyoru woyinto nye nyenyi nkit; nto cito nyo cenye woyinto nyepo neto nyo kiyoku ani kunye nyepo manta cito nyo, oŋnkupuryo kot kuponto ŋolyo nyepo mwiynan.
43007019	Kikonok akwek Moses ntarastinek nto puryo? Ntene puryo mpo akenke om akwek nye yweye ntarastinek. Omne yu osyeme akwek kule cepakäc ani?’’
43007020	Kuwekyi luket nyepo piko kumwoci neto kule, “Ponte nyi oyinot! Ŋo nye syeme kule apakäciŋ nyi?’’
43007021	Kuwekyi Yesu kumwoci cek kule, “Kyayiy ani ŋolyo akenke nyewo koromun ye ki sapat, okite akwek tokol yoto koromun ŋolyontonoto.
43007022	Kikonok akwek Moses ntarastit nyepo wonset nka kot kipuryo kot kicece neto ntene mpo kukomwoŋ ce kicece, kunyo owonsi akwek ye Sapat.
43007023	Nteye cewone cito ye Sapat sukuŋet mente kyiri ntarastinekap Moses. Kunyo omne sonyerco ani akwek omnye kyosop portap cito kunyol topon ye kipesyetap Sapat?
43007024	Ayaste monte cemute musankut ye kokäs wule yunto tonto wulo po saŋ, ntene omute musankunek cepo manta.’’
43007025	Kumwoy piko alake cepo Yerusalem kule, “Puryo kot ku cicitenyi nyo cesyeme kule cepakäc?
43007026	Akäs pa! Oŋyi mite kuŋolole nye mowunyekey oŋnkurok kupuryo kot kumwocini cekto ŋolyo! Konket so poytoyikyacek kupoyit manta kule Ŋapanet neto.
43007027	Kunyo cinket acek tokol wule cone cici, ntene puryo ci nye muce kunket ye kaco Ŋapanet kule mokucone ono.’’
43007028	Nteye kimite Yesu kunetisyi om kotap Yiyintet kuŋalal kupol om kutit nyewo kumwoy kule, “Oŋnketo ani akwek manta? Oŋnket pa wule acone? Ntene kipuryo kot aco om kamukeywekwani nkit. Neto nyo kiyokwo kunye nyepo manta.
43007029	Ntene oŋnketi ani neto; omnye acone wule mite neto, oŋnku neto kunye kiyokwo ani.’’
43007030	Yoto kusyem cek kule cenäm Yesu, ntene puryo ci nye kimuc kot kunäm omnye kitompo kot kupunto pesyenyi.
43007031	Ntene kuyen ŋalekyi piko ce caŋ ce kimite luket nyepo piko, kumwoy cek kule, “Ye kaco Ŋapanet muce kwiy tukuk cepo kakitat kupël cu kukwiy cici?’’
43007032	Yoto kulim Farasayek kucomoti luket nyepo piko ŋalek ce nöme Yesu. Kuyokto yoto tisik cewoyec oko Farasayek sikarek wokunäm Yesu.
43007033	Kumwoy Yesu kule, “Mosopur ani oko akwek kuloyit kuminiŋ nto kopok onomen awo wule mite neto nyo kiyokwo ani.
43007034	Mosacenya ani akwek, ntene puryo kot onyorwo, omnye puryo opeti akwek kot opunte wule oweti ani.’’
43007035	Kuŋalal Yutayek kwicek nkit kumwoy kule, “Karik kuwo cici ono wule mocenyoru acek? Möce so kule sawo moŋosyekap lamek wule kiwuci kupuntyi Yutayek wokumiŋis oŋnkunet Kirikik om wuloto?
43007036	Poru ne ŋolyontoni komwoy kule, mosocenya ani akwek, ntene monyorwo, oŋnku puryo kot opeti akwek kot opunte wule oweti ani.’’
43007037	Kipesyet nyepo letut nyepo sakwet kunye kipesyet nyoto nyewo koromun. Kuyo Yesu pesyonoto oŋnkuŋalal kupol om kutit nyewo kumwoy kule, “Ye ponto ci ake tokol melelya kumisyini kuco wule omite ani co kuyesyo.
43007038	Kuyu wulo mwowu silutekap Yiyintet kule, ‘Mosukosune peko cepo soponto mukuleytap ci ake tokol nye keyeno ani.’ ’’
43007039	Kimwoy Yesu kuyunyoto ŋalek ce nöme Muyet Nyetilil nye kikirik wokunyor piko ce keyen ŋalekyi. Kitompo kot cekon yoto Muyet Nyetilil omnye kitompo kot ciŋet Yesu kotutune met kunyor woyinto.
43007040	Ntowo kulim piko ce caŋ om kwenutap piko ŋalecutecu kimwoy Yesu, kumwoy kule, “Workoyontet nyitenyi manta!’’
43007041	Kumwoy alake kule, “Ŋapanet nyitenyi!’’ Ntene kumwoy piko alake kule, “Puryo kot komuce kucone Ŋapanet Kalilaya!’’
43007042	Mwowu silutekap Yiyintet kule, “Ŋapanet kunye keseniyantetap Tauti, kunyo mosiceyici neto Peselekem moŋet nyepo Tauti.’’
43007043	Yoto kupciykey luket nyepo piko om ŋalek ce nöme Yesu.
43007044	Yoto kumäc piko alak kule cenäm ntene puryo ci mpo akenke nye kimuc kunäm neto.
43007045	Kuketitakey sikarek kupa wule mite cewoyec oko Farasayek. Kutepe cek sikarek kule, “Omne yu mnokweru kuco yu?’’
43007046	Kuwekyi sikarek kumwoci cek kule, “Puryo ci kenyis nye kiŋalal kuyu wule ŋololyoy cici!’’
43007047	Kutepe Farasayek cek kule, “Kukuperperak neto kumasak so mpo akwek?
43007048	Kwokäs akwek pa akenke om kantoyik nto mpo Farasayek nye yene ŋalekyi?
43007049	Lukoni kunye luket nyepo piko co menket ntarastinekap Moses, kunyo kicup Yiyintet cekto!’’
43007050	Akenke om cekto ku Nikontemo nyo kikinyosyo kuwo wokukäs Yesu. Kutepe nyo cekto kule.
43007051	“Cömwec acek pa ntarastinek cemutyi cito musanku kutompo kot celimnci ŋalekyi oŋnkyinket ŋolyontet nye kulel.’’
43007052	Kuwekyi cek kumwoci neto kule, “Yiku mpenyi so citap Kalilaya? Suman pa silutekap Yiyintet, mesenket kule puryo workoyo kenyis nye muce kucone koretap Kalilaya.’’
43008001	[Yoto kunomen ci ake tokol kuwo kanyi. Ntene kuwo Yesu okoy tulwetap ketik ce cekure Seituninek.
43008002	Ntowo kuyec kororn kuketitakey Yesu yec kowo okoy kotap Yiyintet. Koruruckey luket nyepo piko ce caŋ komut neto. Yoto kopur ŋony oŋnkucec kunet cekto.
43008003	Kukwer konetikap ntarastinek oko Farasayek korket ake nye kicenäm kusekweyene oŋnkukoci kuyoŋe taytap piko tokol.
43008004	Kumwoci cek Yesu kule, “Konetintet, kucenäm korkoni kumite kusekweyene.
43008005	Om ntarastinekyacek, kikon Moses kule cewire rwontok korko nye yunyi kume. Kunyo mwowu ne nyi yawut?’’
43008006	Kimwoy cek kuyunyoto kule celotu neto sukuŋet cenyoru ŋolyontet nye kocewosontyine. Ntene kuyim Yesu kukäs ŋony oŋnkusile mornenyi ŋony.
43008007	Nteyu kimite cek keyoŋ kutepe teputek, kuculkey Yesu oŋnkumwoci cek kule, “Ci ake tokol om akwek nye tompo kot kwiy miyotyo, kunyosyo nyoto kuwire neto rwantet?’’
43008008	Oŋnkuyim yec kusil ŋony
43008009	Nteye kotolime cek ŋalecato, kupete akenke akenke, kunyosyo piko ceyec kunyo, okoy wokuŋet Yesu nkit oko korkonoto nye kimite kukeyoŋe yoto.
43008010	Kuculkey Yesu oŋnkumwoci kule. “Cepyosyani, onto cekto? Puryo ci mpo akenke nye koŋet nye mokumutuŋ musankut?’’
43008011	Kuwekyi korkonoto kumwoci kule, “Mokoryontet, puryo ci.’’ Kumwoy Yesu kule, “Kunyo mpo ani puryo omutuŋ musanku, wecikey ntene mente towayiy yec miyotyo.’’]
43008012	Kuŋololyi Yesu yec kumwoci cekto kule, “Oyiku ani lakweyet nyepo koret. Ci ake tokol nye karupa ani, mosukunyor lakweyet nyepo soponto nye komo kuwesetote menonet mpo kisic.’’
43008013	Kumwoci Farasayek neto kule, “Kemwowu nyi nyun yawut ŋalek ce cekuk nkit, kunyo puryo kot kupo manta ŋalekuk ce mwowu.’’
43008014	Kuwekyi Yesu kumwoci cek kule, “Puryo kot kuyunyo, nka kot omwowu ani ŋalek ce cikwani nkit ntene kupo ŋalekwani manta, omnye oŋnketi wule kyocone oko wule oweti, ntene puryo kot oŋnket akwek wule kyocone nto mpo wule oweti ani.
43008015	Omüte akwek pate musanku om kasoteywek cepo pic, ntene puryo koto omutyini ani ci ake tokol musanku.
43008016	Ntene nka kot mpo ye kamüt ani musanku, kupoyitu ŋalek cikwani manta, omnye puryo kot omite ani kwani nkit, mitowune Papamwani nye kiyokwo wule amite ani.
43008017	Kicesil ntarastinek kwakwek kule ye kocömncin piko muncururwanik kosik oyeny kupoyitu manta ŋalekwa ce komwoy.
43008018	Kunyo oporu ani ŋalek ce cikwani nkit, kuporu mpo yec Papamwani nyo kiyokwo ŋalekwani.
43008019	Kutepe cek Yesu kule, Mite Papaŋuŋ ono?’’ Kuwekyi Yesu kumwoci kule, “Puryo kot oŋnketo ani akwek oŋnkupuryo mpo kot oŋnketi Papamwani. Nto kwonketo ani akwek nto kwonketi Papamwani.’’
43008020	Kimwowu Yesu ŋalecutecu tokol ye kimite kunetisyi om kotap Yiyintet om yepo koto nye citore sontukunek pesanik cepo kokotutek. Kipuryo ci nye kinäm neto om yoto, omnye kipuryo kot kwitita pesyenyi.
43008021	Kumwoci Yesu cek yec kule, “Mosowecikey ani, kunyo mosoceŋata ani akwek, ntene mosopoku oponte miyotyemwoŋ. Puryo kot omuci akwek kot ape wule oweti ani.’’
43008022	Kumwoy Yutayek kule, “Poru ŋalecu so kule, mosukuketkey neto nkit kume, omnye komwoy kule, ‘Puryo kot okwoni akwek wule oweti ani’ ’’
43008023	Kuwekyi Yesu kumwoci cek kule, “Okwone akwek koret wuli po ŋony, ntene acone ani torot. Opoye akwek koroni, ntene mopoye ani koroni.
43008024	Kuyu nyitenyi omne somwowok ani akwek kule, mosopoku oponte miyotyemwoŋ, kunyo mosopoku om miyotyemwoŋ ye puryo kot oyen akwek kule, ‘AYUYE ANI NYI’ ’’
43008025	Kutepe cek Yesu kule, “Nyi ku ŋo?’’ Kuwekyi Yesu kumwoci cek kule, “Kyomwowok ani kuceke keny.
43008026	Mite ŋalek ce caŋ ce nömok akwek ce misyini omwowok oŋnkamüt musankut. Po manta neto nyo kiyokwo ani, kunyo omwocini koret ŋalek ce kyalim kukwane wule mite neto.’’
43008027	Kipuryo kot kusow cek kunket ŋalek ce kimwocini neto cekto ce nöme Papa.
43008028	Kumwoci Yesu cek kule, “Ye konömnci akwek parak Weritap cito, yoto ye mosonket kule, ‘AYUYE ANI NYI’; oŋnku yoto ye mosonket kule puryo kot oyiye ani kiy om kamukeywekwani nkit, ntene omwowu pate ŋalek ce kikoneta ani Papa.
43008029	Kunyo mitowune Neto nyo kiyokwo wule amite ani, puryo kwasta kwani nkit. Omnye oyiye ani pesyosyek tokol ŋalek ce ŋerece neto.’’
43008030	Kuyen piko ce caŋ ce kilim kumwowu Yesu ŋalecutecu.
43008031	Yoto kumwoci Yesu Yutayek ce kacäm ŋalekyi kule, “Mosoyiku akwek konomikwani cepo manta ye koyen konetisyemwani,
43008032	kunyo mosonket ŋalek cepo manta, mosukutyacak ŋalek cepo manta.’’
43008033	Kuwekyi cek kumwoci nto kule, “Ciku acek kesenisyekap Apram, tompo kot ciku acek kenyis mutwor cepo citake tokol, kunyo poru ne ŋalecu mwowu nyi kule, ‘Mosicityacak?’ ’’
43008034	Kuwekyi Yesu kumwoci cek kule, “Komwowok ani akwek ŋalek cepo manta kule, ci tokol ye yiye miyotyo kunye mutworintetap miyotyet nyoto.
43008035	Puryo kot kupoytoy mutworintonoto kayato okokoy, ntene poyitu werit kayato okokoy.
43008036	Omnye ye muce Werit kutyacak, kumuce kutyacak akwek kupoyit manta.
43008037	Oŋnket kule oyiku akwek kesenisyekap Apram, oŋnkurok yec osyeme kule cepakäca ani, omnye puryo kot ocöme ŋalekwani.
43008038	Oŋololi ŋalek ce kikoporwo Papamwani, ntene oyiye akwek ŋalek ce kimwowok papamwoŋ.’’
43008039	Kuwekyi cek kumwoci Yesu kule, “Apram kunye Papanyacek.’’ Kuwekyi Yesu kumwoci cek kule, “Nto yunye oyiku akwek lekokap Apram cepo manta nto oyiye yisyet nye kerkey nye kikwiy neto.
43008040	Ntene omwowok ani okokoy ŋalek cepo manta ce kyalim kukwane wule mite Yiyintet, oŋnkurok omöce akwek kule cepakäca. Kipuryo kot kwiy Apram ŋolyo nye yunyi!
43008041	Oyiye akwek ŋalek ce kikwiy mpo papamwoŋ.’’ Kuwekyi cekto neto kule, “Puryo kot ciku acek pantayek. Ceponte acek Papanyo akenke nyoto ku Yiyintet nkit.’’
43008042	Kuwekyi Yesu kumwoci cek kule, “Nto yunye Papamwakwek Yiyintet kupoyit manta, nto ocömo, omnye acone wule mite Yiyintet kunyo mite yawut yu. Omnye kipuryo kot aco om kamukeywekwani nkit, ntene kiyokwo ani Yiyintet.
43008043	Omne sumosowu akwek oŋnket ŋalek ce omwowu ani? Omnye puryo kot omuytoy oŋnkolimnte lokoywekwani.
43008044	Oyiku akwek lekokap papamwoŋ Setani nyewo nyepo oyik, kunyo omöce kule cerup corokyinotet nyepo papamwoŋ nyoto. Kiporin neto kuceke keny. Puryo kot kucöme neto kenyis ŋalek cepo komosta nyepo manta, omnye puryo kot kuponto ŋalek cepo manta. Ye kaŋalal, kumwowu pate ŋalek cepo mwiynan ce nöme neto nkit, omnye mwiynonin oŋnkukwanitap mwiynanet tokol.
43008045	Ntene oŋololi ani omwowu ŋalek cepo manta, kunyo puryo kot oyeni akwek ŋalekwani.
43008046	Ŋo om akwek nye muce kumwoy kutor kule oponte ani miyotyo? Omne sotay akwek moyen ŋalekwani ye komwowu ŋalek cepo manta?
43008047	Ci nye cone wule mite Yiyintet kunye limntoy nyoto ŋalekap Yiyintet. Omnye puryo kot okwone akwek wule mite Yiyintet. Kunyo puryo kot olimntoy.’’
43008048	Kuwekyi Yutayek kumwoci Yesu kule, “Puryo kot cepoye acek ne manta cemwowu kule, yiku nyi Samariyoyin; oŋnkiponte oyinot!’’
43008049	Kuwec Yesu kumwoy kule, “Puryo, kot oponte ani oyinot, ntene oyweyi Papamwani, ntene puryo kot oyweyo akwek.
43008050	Puryo kot acenye ani woyinto nye nyimwani nkit. Mite ake nye cenye woyinmwani nye mute musankut kucämnta ani.
43008051	Komwowok ani akwek ŋalek cepo manta kule, puryo kot kume kenyis citake tokol nye kacäm kuyen lokoywekwani.’’
43008052	Kumwoci Yutayek neto kule, “Kocinket acek yawut kupoyit manta kule ponte nyi oyinot!
43008053	Kime Apram, oŋnkupok workoyik, kunyi mwowu nyi yec kule, ‘Puryo kot kume kenyis citake tokol nye kacäm kuyen lokoywekwani.’ Yiku nyi so nyewo kupël papanyacek Apram? Soti nyi kule oyiku ŋo?’’
43008054	Kuwekyi Yesu kumwoci cek kule, “Ye kosutkey owoyitkey ani nkit, kupuryo kot kuponto woyinmwani latik, Papamwani nye kono woyinto, nyoto kunyo okure akwek Yiyintenyo,
43008055	oŋnkurok yec kutompo kot oŋnket akwek neto, oŋnketi ani neto. Ye kotepe kot omwowu ani kule puryo oŋnket ani neto, mosoyeku mwiyn kuyu akwek. Kunyo oŋnket ani oŋnkoyweyi ŋolyontenyi.
43008056	Kiŋerec papamwoŋ Apram kule mosakäs pesyemwani, kunyo kikäs oŋnkuŋerec.’’
43008057	Kumwoci Yutayek neto kule, “Tompo mpo kot punte nyi kenyisyek konom, kunyo kikäs nyi pa Apram?’’
43008058	Kuwekyi Yesu kumwoci cek kule, “Komwowok ani akwek ŋalek cepo manta kule, kutompo kot ceyi Apram oyuye ani nyi.’’
43008059	Yoto kukwey cek rwontok kule cewire neto, ntene kuwunynkey Yesu oŋnkunomen kuwete kotap Yiyintet
43009001	Nteye kimite Yesu kutile kukäs citake nye kiceyi kukorat.
43009002	Kutepe konomikyi neto kule, “Konetintet, ŋo nyepo miyotyet, cici nkit nto piko ce kiye sukuŋet ceyi kukorat?’’
43009003	Kuwec Yesu kumwoy kule, “Puryo kot kunömekey koratenyi oko miyotyenyi nto miyotyetap piko ce kiye. Kikor neto sukuŋet ciyiyisye cipor swametap Yiyintet.
43009004	Misyini cetosyikey acek ceyiy yisyonutekap neto nyo kiyokwo ani ye tokupet koret, mosukuco menonet nye puryo kot komuce ci ake tokol kot kwiy yisyo.
43009005	Ye tomite koret, oyiku ani lakweyetap koret.’’
43009006	Nteyu kowo kuŋalal Yesu ŋalecato kuŋutyi ŋony oŋnkutankware teŋek ŋulek oŋnkunyinye konyekap cicoto.
43009007	Oŋnkumwoci kule, “Iwo wewune konyekuk tolilet Siloam’’ (nye poru kaynani kule, “Kiciyokto.’’) Yoto kuwo cicoto wokowunnkey oŋnkuketkey kuco nye kakästa.
43009008	Yoto kutepe latosyekyi oko piko ce kikäs neto ikye kusomsi kumwoy kule, “Puryo kot ku cicitenyi nyo kwepure ŋony sukusomsi?’’
43009009	Kumwoy piko alake kule, “Cito nyitenyi.’’ Ntene kumwoy cicoto nkit kule, “Ani nyoto.’’
43009010	Kutepe cek kumwoci neto kule, “Kuŋoŋokis kusopco konyekuk kulene?’’
43009011	Kuwekyi cicoto kumwoci cek kule, “Kutankware teŋek ŋulek cico cekure Yesu oŋnkonyinye konyekwani oŋnkumwowo kule, ‘Iwo wewune konyekuk toliletap Siloam’ Yoto awo ani, nteyu kowo awunekey akäste pakenke.’’
43009012	Kutepe cek kule, “Ono cicoto?’’ Kuwekyi cicoto kumwoci cek kule, “Puryo kot oŋnket.’’
43009013	Yoto kukwer cek cicoto kikorat okoy wule mite Farasayek.
43009014	Kipesyetap Sapat pesyet nye kitonkwore Yesu teŋek ŋulek oŋnkuŋany kusopco konyekap cicoto.
43009015	Yoto kutepe yec Farasayek cicoto kule kuŋoŋokis kusopo konyekuk kulene? Kumwoci neto cek kule, “Kwenyinye neto sakatyet konyekwani oŋnkowunnkey ani, kunyo oköstoy yawut.’’
43009016	Kumwoy Farasayek alake kule, “Puryo kucone cici kukwiye kuyunyi wule mite Yiyintet, omnye puryo kot kuyweye ntarastinekap Sapat.’’ Ntene kumwoy alake kule, “Muce kulene cito nye ponto miyotyet kwiy tukuk cepo kakitat ceyucu?’’ Yoto kutoytocin cek kwicek nkit kupciwunekey oyeny.
43009017	Kutepe Farasayek yec cicoto kule, “Kemwowu nyi kule kuŋany cico kusopco konyekuk, kunyo mwowu nyi kule, ci ne, cicitenyi?’’ Kuwec cicoto kumwoy kule, “Workoyo.’’
43009018	Ntene kutoyis Farasayek meyen kule kikorat cicoto nye puryo kuköstoy. Okoy kukur cek kwan oko kamet,
43009019	oŋnkutepe kule, “Werimwakwek so nyitenyi? Omwowu akwek so kule kiceyi kukorat? Kunyo omne sukuköstoy yawut?’’
43009020	Kuwec cek kumwoy kule, “Cinket acek kule werinyacek nyitenyi, oŋnkyinket kule kiceyi kukorat.
43009021	Ntene puryo kot cinket omne sukuŋet kukästa yawut, oŋnkupuryo mpo kot cinket cito nye kuŋonye kusopco konyekyi. Atepe akwek neto nkit; omnye ci nye kuwoyit nye muce kuŋalal kuwec nkit!’’
43009022	Kimwoy kuyunyoto omnye kiyweye cek Yutayek, omnye kikicömncin Yutayek kunyo kule ye kacäm citake tokol kule Yesu kunye Ŋapanet, mosicekerekta cicoto nye komo kuweti kotapkok.
43009023	Sukuŋet kumwoy kwan oko komet kule, “Atepe akwek neto nkit, omnye ci nye kiwoyit.’’
43009024	Kukur cek cicoto kiceyi kukorat aret nyepo oyeny oŋnkumwoci kule, “Walkey pa nyi om taytap Yiyintet kule momwowu ŋalek cepo manta! Cinket acek kule ponto cico miyotyet.’’
43009025	Kuwec cicoto kumwoy kule, “Puryo kot oŋnket ani kule ponto cico miyotyo nto moponto, oŋnket pate ŋolyo akenke kule kyoyiku ani ikye korat, kunyo oköstoy yawut.’’
43009026	Kutepe cek cicoto kule, “Kukwiŋ ne nyi neto? Kiŋany kusopco konyekukyi kulene?’’
43009027	Kuwekyi cicoto kumwoci cekto kule, “Kumwowok ani itwe, ntene puryo kot alim akwek. Omne somac kule celim yec, toskoy omöce mpo akwek kule ciku konomikyi?’’
43009028	Kucup cek cicoto oŋnkumwoci kule, “Yiku nyi konomintetap cicoto. Ciku acek konomikap Moses.
43009029	Cinket acek kule kiŋololyi Yiyintet Moses, kunyo mocinket wule cone cico!’’
43009030	Kuwekyi cicoto kumwoci cek kule, “Ŋolyo nyi nye cikite! Puryo kot oŋnketi akwek wule kicone cico! Ntene kuŋany konyekwani!
43009031	Cinket kule, puryo kot kulimncini Yiyintet piko ce ponto miyotyet; ntene muce kulimnci pate piko co yweye neto oŋnkwiye ŋalek ce möce neto kule kwiy.
43009032	Ntene kuceke kicitany koret tompo kot celim kenyis kule kiŋany citake konyekap cito nye kiceyi kukorat.
43009033	Nto yunye kupuryo kot kucone cici wule mite Yiyintet, nto kupuryo kot komuce kwiy ŋolyo.’’
43009034	Kuwekyi cek kumwoci cicoto kule, “Mpenyi nyi kiceyitiŋ miyotyet, kunyi syeme kule anetec acek?’’ Yoto kukwete cek cicoto kotapkok.
43009035	Kulim Yesu kule kukwet cek cicoto. Ntene kunyor neto cicoto kutepe kule, “Yeni nyi ŋalekap Weritap cito?’’
43009036	Kuwec cicoto kumwoy kule, “Mokoryontet, mwowo ŋo cicoto saŋet oyen ani ŋalekyi!’’
43009037	Kumwoci Yesu neto kule, “Kwekäs nyi neto, kunyo neto nyitenyi ŋololuŋ nyi yawut.’’
43009038	Kumwoy cicoto kule, “Mokoryontet, koyen ani!’’ Oŋnkukutuŋe taytap Yesu.
43009039	Kumwoy Yesu kule, “Kyaco ani koroni camüt musankut kule sukuŋet kukästa piko ce kikoryo oŋnkucömis piko co köstoy.’’
43009040	Kulim Farasayek alake ce kimite yoto kumwowu Yesu ŋalecato, kutepe cek neto kule, “Soti nyi so kule kicekorye mpo acek?’’
43009041	Kuwekyi Yesu kumwoci cek kule, “Nto kwoyiku akwek koryotin, nto puryo kot oyiku lelotin, ntene omnye omwowu kule, ‘Ceköstoy acek.’ Koporkey kule toyiku akwek lelotin.’’
43010001	Komwowok ani akwek ŋalek cepo manta kule, “Cito nye puryo kot kupunte kurket ye weti kotap kecirek, ntene kulaŋnta kupunte wulyo ake, kunye corin cito nyoto.
43010002	Nto cito nye punte kurket kunye mesewontet nyepo kecirek nyoto.
43010003	Kuyotyini cito nyo ripe kurket mesewontet. Mosukulim kecirek kutinyi ye kokur kaynokap kecirekyi, oŋnkuntoci kukwer kupa saŋ.
43010004	Nteye kokwer ceci tokol kukwa saŋ; kuwo kuntoci om tay, yoto kurup kecirek neto omnye nkete kutinyi.
43010005	Puryo kot komuce kurup citake pate nye to, muce kumwey omnye menkete kutit nyepo cito nyoto.’’
43010006	Kumwoci Yesu cekto tyonkoconitenyi ntene kipuryo kot kunket ŋalek ce kimwocini neto cekto.
43010007	Kumwoci Yesu cek yec kule, “Komwowok ani akwek ŋalek cepo manta kule, oyiku ani kurket nyepo kecirek.
43010008	Piko alak tokol ce kikwa kunyosyeno ani kuce kicorik oŋnkumwoŋot, ntene kipuryo kot kulimnci kecirek cekto.
43010009	Oyiku ani kurket, ci ake tokol nye kaco cokupurune wule omite ani mosukusop, mosukuco orit oŋnkumiŋnto saŋ oŋŋkunyor suswek.
43010010	Coni corintet corsyet pate oŋnkupakäc, oŋnkwaranta. Kyaco ani kule sukuŋet kunyor piko soponto nye yeme topon.
43010011	“Oyiku ani mesewontet nye topon, cöme mesewontet nye topon kule okoyte soponnyi kumeci kecirek.
43010012	Cito nye pokosin kunye puryo kot ku mesewontet oŋnkupuryo kot kuceci kecirek, pokoktoy nyo kecirek oŋnkumwey ye kakäs suyontet, yoto kusar suyontet oŋnkuseret cut alak.
43010013	Mweye cito nye pokosin nyepo musyara omnye puryo kot kusote kecirek.
43010014	Oyiku ani Mesewontet nye topon, oŋnket kecirek ce cikwani oŋnkunketo kecirekwani,
43010015	kuyu wule oŋnketi ani Papamwani oŋnkunketo Papa. Kunyo oyiku ani yiytat okoyte soponmwani omeci kecirek.
43010016	Oponte mpo kecirek alak ce puryo kot kumite yeceyi, misyini okweru mpecek coto, mosukulim mpecek kutimwani kukwa kwek yeceyta akenke nyepo mesewontet akenke.
43010017	“Cömo ani Papa, omnye oyiku yiytat okoyte saponmwani sukuŋet ceketwo yec.
43010018	Puryo ci nye muce kot konomuneno soponmwani, ntene okoytoy om cömisyemwani nkit. Oponte kamukeywek okoyite, oŋnkoponte kamukeywek ce oketune kuketkey. Kiyitenyi nye kimwowo ani Papamwani kule ayiy.’’
43010019	Yoto kupciykey yec Yutayek om ŋalecutecu.
43010020	Kumwowu ce caŋ om cek kule, “Ponto nyi oyinot! Kipun met nyi! Omne solimnci akwek ŋalekyi?’’
43010021	Ntene kumwoy piko alake kule, “Puryo kot kuŋolole kuyunyi cito nye ponto oyinot! Muce oyinoto cekwol yitik kuŋany konyekap piko ce kikoryo?’’
43010022	Yoto kupunto pesyet nye kyome sakwet nye citilile kotap Yiyintet om Yerusalem. Kikaytit koret pesyosyecoto.
43010023	Nteye kimite Yesu kuwesetote tekewutap Solomon om kotap Yiyintet.
43010024	Yoto korurukyikey Yutayek komut neto oŋnkutepe kule, “Ŋomwec acek nyi okoy oyu? Mwowec ŋalek kutok cepo manta, yiku nyi Ŋapanet?’’
43010025	Kuwekyi Yesu kumwoci cek kule, “Kwomwowok ani, ntene puryo kot oyen akwek ŋalekwani. Yisyonutek ce oyiye om kamukeywekap Papamwani kuce ŋolole kuporto ani.
43010026	Ntene puryo kot oyeni akwek omnye puryo kot oyiku akwek kecirekwani.
43010027	Lime kecirekwani kutit nyimwani, oŋnket ani cekto, kunyo nomoto ani cekto.
43010028	Okocini soponto nye mopoku, puryo kot kupoku mpo kisic, oŋnkupuryo mpo ci nye muce kot kusar kukwane yewuniyekwani.
43010029	Ce kikono ani Papa kuce cewoyec kupël tukuk tokol, oŋnkupuryo citake tokol nye muce kot kusar kunum kukwane wule mite Papa.
43010030	Oyiku ani oko Papa akenke.’’
43010031	Yoto kukwey yec Yutayek rwontok kule cewire neto.
43010032	Kumwoci Yesu cek kule, “Kyoporwok ani yisyonutek ce caŋ ce toponec ce kikono Papa ayiy; oŋnkono om coto nye omöce akwek kule cewirco ani?’’
43010033	Kuwekyi Yutayek kumwoci kule, “Puryo kot ce möce acek kule ceweriŋ nyi om yisyo ake tokol nye topon, ntene om nyilsyet nye nyile nyi Yiyintet! Ntene oko omnye yiku nyi ci pate, oŋnkurok yec sutkey nkit kule oyiku Yiyintet!’’
43010034	Kuwekyi Yesu kumwoci cek kule, “Puryo kot cesil ne om ntarastinekwakwek nkit kule, kimwoy Yiyintet kule, ‘Oyiku akwek Yiyinwek!’
43010035	Cinket kule po manta okokoy ŋalek ce mwowu silutekap Yiyintet; kure Yiyintet piko co kicikoci lokoywekyi kule, ‘Yiyinwek.’
43010036	Nto ani kunyo kikweya Yiyintet oŋnkuyokwo aco koret. Kunyo omuci akwek kulene omwowu kule, ‘Nyile nyi Yiyintet,’ Omnye komwowu kule, Oyiku Weritap Yiyintet?
43010037	Kunyo monte ciyen yisyemwani ye puryo kot oyiye yisyet nyepo Papamwani.
43010038	Ntene ye oyiyisyi ani, nka mpo ye mnoyen akwek ŋalekwani, kuroke oyen yisyonutekwani sukuŋet oŋnket okokoy kule mitowune Papa wule omite ani oŋnkomitowune ani wule mite Papa.’’
43010039	Yoto kusyem cek yec kule cenäm Yesu, ntene kuwecikey kuciwit.
43010040	Kuwo Yesu kway yec oyinetap Yortan okoy kupunto yo kipotisonisye Yowana kunyo, oŋnkuwo kopurune wuloto.
43010041	Kukwa piko ce caŋ wule mite neto oŋnkwokumwoy kule, “Kipuryo kot kwiy Yowana yisyonut nyepo kakitat, ntene po manta ŋalek tokol ce kimwoy ce nöme cici.’’
43010042	Kuyen piko ce caŋ ŋälekyi om wuloto.
43011001	Kumnyan citake nye cekure Lasaro nye kiminye Pesaniya. Pesaniya kunye moŋet wule kiminye Mariyam oko cekwam Marisa.
43011002	(Mariyam nyitenyi kunyo kuŋope mwayta kerenkokap Mokoryontet oŋnkopuke putekyi. Kunyo kimnyone mutakwam Lasaro.)
43011003	Kuyokto mpo cekwam ŋolyontet kuwo wule mite Yesu kumwoci kule, “Mokoryontet, mnyone corweŋuŋ nyo cöme nyi’’
43011004	Ntowo kulim Yesu ŋalecato, kumwoy kule, “Puryo kot kusutu porto nyepo Lasaro met, kwiyakay sukuŋet kupor woyintap Yiyintet, oŋnkyilaŋnta Weritap cito kupunte met.’’
43011005	Kicöme Yesu Marisa oko cekwam Mariyam oko Lasaro.
43011006	Nteyu kowo kulim Yesu kule mnyone Lasaro; kopur wule kimite kuwany pesyosyek alak oyeny.
43011007	Nto om letut kumwoci neto konomik kule, “Akany ceketitekey cipe Yuteya.’’
43011008	Kuwekyi konomik kumwoci neto kule, “Konetintet, kumöce Yutayek oyin lekito kule cewireniŋ rwontok kunyi yiytoykey yec kule aketitekey wuloto?’’
43011009	Kuwekyi Yesu cek kule, “Puryo kot kuponto ne pesyet akenke sawanik taman ok oyeny? Kunyo puryo kot cinoce cito ye wesetoti ye pet, omnye köse neto lakweyet nyepo koroni.
43011010	Ntene mosicinoc cito ye kowesetot ye komoy, omnye puryo kot kuponto lakweyet.’’
43011011	Kumwoy Yesu ŋalecato oŋnkutosyi kumwoy kule, “Koru corwenyo Lasaro, ntene mosowo ani waŋet neto.’’
43011012	Kuwekyi konomik kumwoci kule, “Mokoryontet, ye koru neto, mosukusop.’’
43011013	Ntene kimwowu Yesu kuporu kule, kume Lasaro, kusote cek kule toskoy ŋolole rwonto nyepo kwak.
43011014	Kuporci Yesu kumwoci cekto kule, “Kume Lasaro,
43011015	ntene oyiku ani ŋerekat om wule omite akwek omnye kupuryo kot opontekey ani neto sukuŋet oyen akwek. Kunyo akany cipe.’’
43011016	Yoto kumwoci Tomas (nye soromin) konomik cut kule, “Akany cipe mpo acek tokol oko konetintet sukuŋet wocepoku tokol oko neto!’’
43011017	Ntowo kupunto Yesu, wokunyor kucemuy Lasaro nye kukuwany mwenet pesyosyek amwan.
43011018	Kilekite Pesaniya Yerusalem nye kikeytye kilomitanik somok.
43011019	Kikwa yoto Yutayek ce caŋ kwokuŋololyi Marisa oko Mariyam om metap mutakwam Lasaro.
43011020	Ntowo kulim Marisa kule mite Yesu kuconi, kuwo kutorokta aran, ntene kopurcikey Mariyam ko.
43011021	Kumwoci Marisa Yesu kule, “Mokoryontet, nto kwemite nyi wuli, nto puryo kot kume yeyamwani!
43011022	Ntene oŋnket ani mpo yawut kule, muce Yiyintet kukoniŋ kiy ake tokol nye kesom nyi neto.’’
43011023	Kumwoci Yesu neto kule, “Mosiciŋet yeyaŋuŋ kotutune met.’’
43011024	Kuwec Marisa kumwoy kule, “Oŋnketi kule mosukotutune met om pesyet nyepo letut.’’
43011025	Kumwoci Yesu neto kule, “Oyiku ani kotutunetap met oko soponto. Mosukusop ci ake tokol nye yene ŋalekwani oŋnkuyen nka kot kame.
43011026	Nto ci ake tokol nye sopot nye keyeno ani kupuryo kot kume kenyis okoy kenyis. Kunyo yeni nyi ŋalecu?’’
43011027	Kuwekyi Marisa kumwoci Yesu kule, “Mokoryontet, oyeni ani kule, yiku nyi Ŋapanet Weritap Yiyintet, nyo mosukuco koret.’’
43011028	Nto om letut yu kowo kumwoy Marisa ŋalecato, kuwo kuketitakey wokukur cekwam Marisa oŋnkuŋololyi kucomnci kule, “Kaco yu Konetintet, kunyo tepiŋ nyi.’’
43011029	Ntowo kulim Mariyam, kuŋet lakwar kusartakey kuwo wule mite Yesu.
43011030	[Kitompo yoto kot kupun Yesu kayata, ntene kitokumite yo kituytos oko Marisa.]
43011031	Yoto ntowo kukäs Yutayek ce kiŋololyini Mariyam om ko kule kaŋet kusartakey kuwo saŋ. Kupa mpecek kurup let, kusote kule toskoy kowo wokurire yepo mwenet.
43011032	Ntowo kuwo Mariyam okoy kupunto ye mite Yesu, nteye kotoköse kukutuŋe yepo kerenkokyi oŋnkumwoy kule, “Mokoryontet, nto kwemite nyi wuli, nto puryo kot kume yeyamwani!’’
43011033	Kukäs Yesu neto kurire oko Yutayek ce kimite kurirtos mpecek! Yoto kuloŋ mukuleynyi oŋnkusot koromun.
43011034	Kutep kule, “Kwomuci akwek ono?’’ Kuwekyi cek kumwoci kule, “Mokoryontet, co cekäs yeto.’’
43011035	Kurir Yesu lokik.
43011036	Kumwoy Yutayek kule, “Akäs pa wule kucömntoy cito nyin!’’
43011037	Ntene kumwoy alake om picoto kule, “Puryo kot cici ne nyo kiŋonye konyekap cito nye kikorat? Kopuryo kot komuce neto kot kukerekta Lasaro mame?’’
43011038	Kuloŋ yec mukuleytap Yesu kutok oŋnkuwo okoy yepo mwenet nye kepenet nye kimite rwantet nye kaceker kurket.
43011039	Kumwoy Yesu kule, “Owunukte rwantet!’’ Kuwec Marisa cekwametitap cito nyo kume kumwoy kule, “Mokoryontet, mosukupoŋ somisyet, omnye kupeni mwenet kuwany pesyosyek amwan!’’
43011040	Kumwoci Yesu neto kule, “Kopuryo kot omwowuŋ ani nyi kule, (ye keyen mesekäs woyinto nyepo Yiyintet?)’’
43011041	Yoto kuwunukto cek rwantet. Kunyal Yesu torot oŋnkumwoy kule, “Okostiŋ ani nyi Papa; omnye limwo.
43011042	Oŋnketi kule limwo okokoy, ntene komwowu ŋalecu sukukäs picu mite yu, sukuŋet cekto kuyen kule nyi kunye kiyokwo ani.’’
43011043	Nteyu kowo kumwoy kuyunyoto, kupol kukurto om kutit nyewo kumwoy kule, “Lasaro! Miŋu co saŋ!’’
43011044	Kumiŋ kuco saŋ cito nye kukume kupontonu sirok co kucemuytoy kurototin yewuniyek oko kerenkok oko siret nyo kicerate komut metit. Kumwoci Yesu cek kule, “Otyokyi sirok, oŋnkayaste kuwo.’’
43011045	Yoto kukäs Yutayek ce caŋ ce kikikwa kwokukäs Mariyam ŋalek ce kikwiy Yesu okoy kuyen cek ŋalekyi.
43011046	Ntene kuweckey alake om cekto kupa wule mite Farasayek oŋnkuwokumwoci ŋalek ce kukwiy Yesu.
43011047	Kukur tisik cewoyec oko Farasayek kokwet nyewo oŋnkumwoy kule, “Mokyiy kulene? Yiye cici tukuk ce caŋ cepo kakitat!
43011048	Ye kakyaste kutosyikey kwiye kuyunyi, mosukuyen ci tokol ŋalekyi, kunyo mosukukwa poytoyik cepo Romek kwokwaranta kotap Yiyintet oko piko cepo yemenyo tokol!’’
43011049	Kumwoci Kayafa akenke nye ki tisintet nyewo om kenyinoto cek kule, “Puryo kot oŋnket akwek kiy.
43011050	Puryo kot osowu akwek kule misyini cepakäc kume cito akenke om wule omite, ye koto kyorontoy piko cepo yemet tokol?’’
43011051	Ntene kipuryo kot kumwoy neto kuyunyoto kwine nkit, ntene omnye neto kunye ki tisintet nyewo om kenyinoto, kunyo kiŋor kule karik cepakäc Yesu kumeci piko cepo yemonoto.
43011052	Ntene nye kipuryo kot ku kule kumeci piko cepo yemonoto nkit pate, ntene kule sukuŋet koruruc kwek akenke lekokap Yiyintet ce kiseret.
43011053	Kuceke pesyonoto kwiyita Yutayek rurumut kule cepakäc Yesu kume.
43011054	Yoto kuwesetot Yesu om Yuteya nye komokuporkey kutok, ntene kunomen kuwo koret nye lekite kitela, om moŋet nye cekure Efrayim wule kiwo kopur oko konomik.
43011055	Kikirik yoto kupunto sakwet nyepo Yutayek nye cekure Keytayet. Kupete piko koret kupa Yerusalem wokwiy ntasimnyet nye cipukte miyotyet kutompo kot kupunto sakwet.
43011056	Kimite cek yoto kucenye Yesu. Kururukyikey cekto kotap Yiyintet sukuŋolole kwicek nkit kutepekey kule, “Osoti akwek kulene? Muce pa kuco sakwani, nto puryo?’’
43011057	Kikimwayta Tisik cewoyec oko Farasayek kule ye nkete citake tokol wule mite Yesu kumisyini kumwoy sukuŋet cekto wokanäm.
43012001	Yoto om pesyosyek lö kutompo sakwet nyepo Keytayet, kuwo Yesu okoy Pesaniya wule kiminye Lasaro cito nyo kiŋete neto kotutune met.
43012002	Kyici Yesu omik om wuloto. Marisa nye kikwiyisyi kupciwu omik, kumite Lasaro kukepur yepo meset kwomisyi oko Yesu.
43012003	Kunäm Mariyam cupet nye nyitat mwayta nye cekure naratus nye poŋu topon koromun nye kyole pesan ce caŋ oŋnkuroŋnkyi kuŋape kerenkokap Yesu oŋnkupuke putekap metinyi. Kupoŋ mwayta kunäm koto tokol.
43012004	Kumwoy Yuta akenke om konomikyi nye kiwokuŋomntoy Yesu kule,
43012005	“Omne mokyalya yikwe mwayi kyale silinkinek pokolwokik lö, oŋnkyikoci pesanik pononik?’’
43012006	Kimwoy Yuta kuyunyoto, ntene kipuryo kot omnye kisote kurire pononik, ntene omnye ki corin, kinomoti neto lolet nye cekonore pesanik.
43012007	Kumwoy Yesu kule, “Ayaste neto kukonor co koŋet okoy pesyet nye cemuyeno ani.
43012008	Opontekey akwek oko pononik okokoy, ntene puryo kot opuri ani oko akwek okokoy.’’
43012009	Yoto kulim luket nyepo Yutayek ce caŋ kule mite Yesu Pesaniya, kupa wuloto, ntene kipuryo kot komöce kule cekäs Lasaro nyo kiŋet Yesu kotutune met.
43012010	Yoto kwiyta tisik cewoyec kule cepakäc mpo Lasaro.
43012011	Omnye neto nye kwesac sukutay Yutayek ce caŋ kantoyikwa oŋnkuyen ŋalek cepo Yesu.
43012012	Ntowo kuyekune pesyet nyepo oyeny kulim luket nyepo piko ce caŋ ce kikwa sakwetap Keytayet kule mite Yesu kuconi Yerusalem.
43012013	Yoto kuput cekto sosik oŋnkupa kutorokta kupolot; kumwowu kule, “Akaste Yiyintet! Kukoci Yiyintet kupeyok neto nye coni om kaynetap Mokoryontet! Kukoci Yiyintet kupeyok Kinko nyepo Israel!’’
43012014	Kunyor Yesu sikiryet, yoto kulany kuyu wulo mwoytoy silutekap Yiyintet kule,
43012015	“Monte cemuye pikap Siyon; Akäs mite kuconi Kinko nyemwoŋ wule omite akwek nye kalany moytap sikiryet.’’
43012016	Kipuryo kot kusowu kunyo konomikyi kunket ŋalecu. Ntene om letut yu kowo cilaŋnta Yesu kotutune met, kusot cek kule kimwoy silutekap Yiyintet ŋalecutecu, oko kule kikwici piko neto ŋalek ce yucutecu.
43012017	Luketap piko ce caŋ co kipontotikey Yesu, oŋnkukäs cekto nkit ye kikure neto Lasaro kucone mwenet oŋnkusop kotutune met; kuce kimwayta ŋalek ce kikwiyokis.
43012018	Kunyo sukuŋet kupa luket nyepo piko ce caŋ kutorokta Yesu omnye kikilim kule kikwiy neto ŋolyontoni pa kakitat.
43012019	Yoto kuŋalal Farasayek kwicek nkit kumwoy kule, “Kokäs so? Komo cimuci acek kiy! Akäs pa, karup piko tokol neto!’’
43012020	Kimite Kirikik alake ce kikwontoykey oko piko ce kikwoni Yerusalem kwokusay ye pesyetap sakwet.
43012021	Kukwa cek ye kimite Filipo nyepo Pesaniya om koretap Kalilaya oŋnkumwoy kule, “Mokoryontet, cemöce acek kule cekäs Yesu.’’
43012022	Kuwo Filipo wokumwoci Antereya, yoto kupa tukway wukumwoci Yesu.
43012023	Kuwekyi Yesu kumwoci cek kule, “Kuponto yawut nyun sawet cilaŋnta Weritap Cito kunyor woyinto nyewo.
43012024	Komwowok ani akwek ŋalek cepo manta kule, ye puryo kot kosuci ŋony kupuswontet akenke nyepo nkanuk oŋnkume, kweku nyo kopuswontet akenke pate okokoy ntene ye kusuci ŋony kume, mosukuyi kupuswek ce caŋ.
43012025	Ci ake tokol nye kacäm sopon nyi, kupote cicoto sopon nyi, nto ci ake tokol nye kasenker sopon nyi om koroni mosukurip cicoto sopon nyi oŋnkunyor soponto nye mopoku.
43012026	Ye möce ci ake tokol kule kuyiwo ani yisyet, kumisyini kurupa ani cicoto, sukuŋet kopurune mutworintemwani wuloto amite ani. Mosukulaŋnta Papa cicoto yiwo ani yisyet.
43012027	“Kapotpoten yawut mukuleymwani, kunyo momwowu kulene? Momwowu ra kule ‘Papa mente kucontyo ani sawet nyitenyi?’ Ntene kucoto yec ce kyacontyi ani saŋet opunte sawet nyitenyi po toŋoŋutek.
43012028	Ayi Papa, koci kulaŋnta kuwoyit kayneŋuŋ!’’ Yoto kucone kutit torot kumwoy kule, “Kokoci ani kaynemwani Woyinto. Kunyo mosayiy kuyunyoto yec.’’
43012029	Kulim luket nyepo piko ce caŋ ce kimite keyoŋ yoto kutit, kumwoy cek kule, “Kotul ilat!’’ Kumwoy alake kule, “Koŋololyi malayket neto!’’
43012030	Ntene kumwoci Yesu cekto kule, “Kopuryo kot kuŋololwo ani kutina kunömo ani ŋalek, kuŋolole ku nömok akwek.
43012031	Kopunto yawut pesyet cewosontyi koret; kunyo mosicekwet yawut poytoyintet nyepo koroni.
43012032	Pesyet nye ye kacilaŋnta ani owete koret awo torot, yoto ye mosoruruc piko tokol kukwa wule amite ani.’’
43012033	(Kimwoy neto ŋalecutecu kupor aret wule mosukumeta.)
43012034	Kuwekyi luket nyepo piko kumwoci Yesu kule, “Mwowec acek ntarastinekyo kule, mosukusop Ŋapanet okokoy nye puryo kot kume, kunyo muci nyi kulene mwowu kule, Mosicilaŋnta Weritap cito kuwo torot? Weritap Cito ku ŋo?’’
43012035	Kuwekyi Yesu kumwoci cek kule, “Mosukupor lakweyet kuminiŋ wule omite akwek, kunyo apesetate ye toponte lakweyet, sukuŋet mente kot kunamäk menonet, omnye puryo kot kunket wule weti ci tokol nye mite menonet.
43012036	Oyen lakweyet ye topontekey, sukuŋet oyiku piko cepo lakweyet.’’ Nteyu kowo kumwoy Yesu ŋalecato okoy kuwany, kuwo wokuwunynkey mente kot kukäs cek neto.
43012037	Nka kot kikwiy Yesu ŋalek cepo kakitat kuköse om konyekwa, ntene kipuryo kot kuyen ŋalekyi.
43012038	Sukuŋet kwitita kupoyit manta ŋalek ce kimwoy workoyontet Isaya kule: “Mokoryontet, ŋo nye kiyen lokoywek ce kicemwowu acek? Ci ŋo nye kiporci Mokoryontet swamenyi?’’
43012039	Kutoyis cekto meyen om ŋalecutecu omnye kikimwoy yec Isaya kule:
43012040	“Kikokor Yiyintet konyekwa, oŋnkiker kasoteywek cikwa, sukuŋet mente kot kukästa konyekwa kunyo puryo kot kuwecekey kukwa wule amite ani saŋet ani osop cekto.’’
43012041	Kimwoy Isaya ŋalecutecu omnye kikikäs woyintap Yesu, kunyo kiŋolole ŋalek ce nöme neto.
43012042	Kuyen om yoto mpo kantoyikap Yutayek ce caŋ kucäm ŋalek cepo Yesu. Ntene omnye kiyweye Farasayek kipuryo kuŋalale kupor sukuŋet mente kot ceyete cek komo kupeti kotapkok.
43012043	Omnye kicöme cek kule kukastec piko kusir kakastayet nyepo Yiyintet.
43012044	Yoto kuŋalal Yesu kukurto om kutit nyewo kumwoy kule, “Ci ake tokol nye kacäm kuyen ŋalekwani kunye puryo kot kukacäma kuyeno ani nkit pate, ntene kukacäm kuyen neto nyo kiyokwo ani.
43012045	Ci ake tokol nye kakäsa ani, kukäs cicoto Yiyintet nye kiyokwo ani.
43012046	Kyaco ani koret kuyu lakweyet kule sukuŋet mente kot kopurune menonet ci ake tokol nye kacäma kuyeno ani.
43012047	Ci ake tokol nye kalim lokoywekwani oŋnkutay meyen, kupuryo kot amutyini musanku. Kipuryo kot aco kule comutyi koret musankut, ntene kyaco kule cosop koret.
43012048	Ci ake tokol nye katay meyen lokoywekwani, kuponto cito nyo nye mosukusutyi neto musankut. Ŋolyontemwani nye komwowu kunye mosukumutyi cicoto musankut om pesyet nyepo letut!
43012049	Omnye puryo kot aŋalal ani ŋalek om kamukeywekwani nkit, ntene Papamwani nyo kiyokwo nye kimwowo ŋalek ce maŋalal.
43012050	Kunyo oŋnket ani kule konu soponto nye mopoku ntarastinekyi, Kunyo ŋalek ce omwowu ani kuce kimwowo Papa kule mwowu.’’
43013001	Nteye kitompo kot kupunto pesyet nyepo sakwetap Keytayet. Yoto kunket Yesu kule kakwitita pesyenyi nye ŋete koroni kuwo wule mite Papa. Kicöme neto pikyi ce kipontokey om koret, kunyo kicäm cekto koromun okoy pesyet nyepo letut.
43013002	Nteyu kimite Yesu oko konomikyi kwomisyi omikap kosoleny. Kikikowut yoto Setani nyewo nyepo oyik moyetap Yuta weritap Simon Isikaryoti kule neto nye mosukuŋomnto Yesu.
43013003	Kinket Yesu yoto kule kakono ani Papa swamet nyepo tukuk tokol. Kinket kule kyacone wule mite Yiyintet kunyo mosowo wule mite Yiyintet.
43013004	Yoto kuŋete yepo meset ye kyomisye oŋnkurek sirenyi kutore tapan, oŋnkunäm towulet komotyi suwenyi.
43013005	Kuroŋnkyi peko pesenit oŋnkucec kowun kerenkokap konomik oŋnkupuke towulet nye kamotyi suwenyi.
43013006	Yoto kupun ye mite Simon Petero. Kumwoci nyo neto kule, “Mokoryontet, möce nyi iwun kerenkokwani?’’
43013007	Kuwekyi Yesu kumwoci neto kule, “Puryo kot nketi nyi kito nye oyiye ani om yawut panta nyi, ntene mesenket om letut!’’
43013008	Kumwoci Petero neto kule, “Puryo muci nyi kot iwun kerenkokwani mpo kisic!’’ Kuwekyi Yesu kumwoci kule, “Ye puryo kot owun ani kerenkokuk, kemeyiku nyi konomintemwani.’’
43013009	Kuwekyi Petero kumwoci kule, “Mokoryontet, kunyo mente owun kerenkokwani pate, wun mpo yewuniyek oko metit!’’
43013010	Kumwoci Yesu neto kule, “Puryo kot kuroke ciwun porto nyepo ci ake tokol nye kakowunkey, omnye tilil, ntene ce möce ciwun kerenkok pate. Oyiku akwek tokol tililec toskoy cito akenke pate.’’
43013011	(Omnye kinkete Yesu cito nye wokuŋomntoy neto, sukumwoy kule, “Oyiku akwek tokol tililec toskoy cito akenke pate.’’)
43013012	Nteyu kowo kowun Yesu kerenkokwa okoy kuwany, kulac sirenyi oŋnkopur ŋony oŋnkutepe kule, “Konket akwek pa kito nye koyiwok ani?
43013013	Okuro ani akwek kule konetintet oko kule Mokoryontet. Po manta okuro kuyunyoto, omnye oyiku ani nyoto.
43013014	Kunyo ye oyiku ani Mokoryontemwoŋ oŋnkoyiku konetintemwoŋ, kunyi kowun ani yawut kerenkokwakwek, misyinok mpo akwek owuntyinikey kerenkokwok.
43013015	Koporwok kito nye kokäse, sukuŋet ayiy mpo akwek kuyu wulo koyiwok ani.
43013016	Komwowok ŋalek cepo manta kule, puryo mutworin nyewo kupël Mokoryontenyi, oŋnkupuryo kiyokin nyewo kupël cito nyo keyoku neto.
43013017	Kunyo ye konket ŋalecu, oponte akwek kupeyoy ye koyiyisye ŋalecutecu!
43013018	“Puryo kot oŋololwok ani akwek tokol, oŋnketi piko ce kyakwey, ntene misyini kwitita kupoyit manta silutekap Yiyintet ce mwowu kule, ‘Cito nye kwome omikwani, kunye kiwekyokey.’
43013019	Komwowok ani ŋalecu kutompo kot kwiyokis, sukuŋet ye kokwiyokis oyen kule ani nye comwowu.
43013020	Komwowok ani akwek ŋalek cepo manta kule, ci ake tokol nye katoroc citake tokol nye koyokte ani, kukatoroca mpo ani cicoto, nto ci ake tokol nye katoroca kukatoroc cicoto Yiyintet nyo kiyokwo ani.’’
43013021	Nteyu kowo kumwoy Yesu ŋalecu kuŋerec mukuleynyi, oŋnkutor kumwoy kule, “Komwowok ani akwek ŋalek cepo manta kule, mosukuŋomnto ani cito akenke om akwek.’’
43013022	Yoto kukäskey konomik kwicek nkit, kukite koromun kule ŋolole Yesu ŋo.
43013023	Kimite yoto konomintet akenke nye kicöme Yesu kukepur kitiŋntokey.
43013024	Kuwus Petero konomintonoto oŋnkumwoci kule, “Tepe pa nyi, ŋo cito nyi ŋolole neto.’’
43013025	Kuwekyikey konomintonoto Yesu oŋnkutepe kule, “Mokoryontet, ŋo nyoto?’’
43013026	Kuwec Yesu kumwoy kule, “Cito nyo mosokoci ani mukatyantani ye kanonoke nkuyek, kunye cito nyoto.’’ Yoto kunonoke Yesu mukatyantet nkuyek oŋnkukoci Yuta weritap Isikaryoti.
43013027	Yoto pakenke yu kowo kwam Yuta mukatyantet, kowut Setani moyetap Yuta. Kumwoci Yesu neto kule, “Teyiye ne! Sorci lakwar weyiy kiye möce kule ayiy!’’
43013028	Kipuryo mpo akenke om piko ce kipur meset nye kinket kule komwoci Yesu Yuta ŋolyo ne.
43013029	Omnye kiripe Yuta lolet nyepo pesanik, kusot konomik alak kule toskoy keyokto Yesu neto wokwal omik ce cemöce om sakwet, nto komwoci kusutyi pesanik pononik.
43013030	Yoto kunäm Yuta Mukatyantet oŋnkumiŋnto kuwo saŋ, kikikwek yoto komoy.
43013031	Nto om letut yu kowo kuwo Yuta, kumwoy Yesu kule, “Kociŋoŋ cipor yawut woyinto nyepo Weritap cito, kocipor woyinto, nyepo Yiyintet kupunte wule mite neto.
43013032	Kunyo ye kociŋoŋ cipor woyinto nyepo Yiyintet kupunte wule mite neto, kunyo Yiyintet nkit nye mosukuŋoŋ kupor woyinto nyepo Weritap cito. Mosukwiy kuyunyoto lakwar.
43013033	Lekokwani, komo opuri oko akwek kuloyit, mosecenya ani akwek, ntene omwowok ani akwek ŋalek co kyomwocini Yutayek kule, ‘Puryo okwoni akwek wule oweti ani.’
43013034	Kakonok ntarastit nyelel kule, acämnkey akwek nkit, Misyini acämnkey kwakwek nkit kuyu wule ocömok ani.
43013035	Ye kacämnkey akwek kwakwek nkit, mosukunket ci tokol kule oyiku akwek konomikwani.’’
43013036	Kutepe Petero Yesu kule, “Mokoryontet, Mesewo nyi ono?’’ Kuwec Yesu kumwoy kule, “Puryo kot muci nyi yawut kot rupa wule oweti ani. Ntene meserupa om letut.’’
43013037	Kutepe Petero neto kule, “Mokoryontet, omne sumarupiŋ ani nyi yawut? Oyiku ani yiytat omeciŋ.’’
43013038	Kuwekyi Yesu kumwoci neto kule, “Yiku nyi ne yiytat manta kule omeco ani? Kumwowuŋ ani nyi ŋalek cepo manta kule, kutompo kot koncur kurkonkit mesetuckey nyi aret somok mwowu kule monketo ani.’’
43014001	Kumwoci Yesu acek kule, “Monte cemuye oŋnkonyeru om mukuleywekwok, oyen akwek Yiyintet, oŋnkoyeno mpo ani.
43014002	Mite korik ce caŋ ce mite kotap Papamwani, kunyo kowo woyiytowok otepto, nto yunye kopuryo kot kumite nto komwowok ani akwek.
43014003	Nteye kowo ani woyiytowok akwek otepto, moseweckey ani nkit oŋnkyokwerok, sukuŋet opurune akwek wule amite ani.
43014004	Oŋnket akwek aret nye weti wule oweti ani.’’
43014005	Kumwoci Tomas neto kule, “Mokoryontet, puryo kot cinket acek wule weti nyi, kunyo cimuci kulene cinket aret nye weti wuloto.’’
43014006	Kuwekyi Yesu kumwoci neto kule, “Oyiku aret, oyiku ani nyepo manta, oyiku soponto, puryo ci nye muce kuwo wule mite Papa ye manopunte wule omite ani.
43014007	Nto yunye kokwonketo ani akwek, nto kwonket mpo Papa, kunyo kuceke yawut kwonketo akwek, kunyo kwakäs mpo neto.’’
43014008	Kumwoci Filipo Yesu kule, “Mokoryontet, porwec acek Papa, kito nyo nye ce möce acek pate.’’
43014009	Kuwekyi Yesu kule, “Filipo, kwopur ani oko akwek tokol kuloyit oŋnkurok tompo kot nketo ani nyi? Ci ake nye kikäs ani, kukikäs cicoto Papa. Kunyo omne semwowu nyi kule ‘Porwec Papa?’
43014010	Puryo kot ku cikwani nkit cepo kamukeywekweni ŋalek ce omwowok ani. Papa nkit nye mitowune wule amite ani nye yiyisyi yisyenyi.
43014011	Roke oyen akwek kule omitowune ani wule mite Papa oŋnkumitowune Papa wule amite ani. Nteye puryo kot kuyunyo, kuroke oyen om yisyonutek cu porukey nkit.
43014012	Komwowok ani akwek ŋalek cepo manta kule, ci ake tokol nye keyeno ani, mosukwiy cicoto yisyonutek cu oyiye ani, mosukwiy mpo yisyonutek ce woyec kupëlis omnye oweti ani wule mite Papa.
43014013	Mosayiy ani kiy ake tokol nye kosom akwek om kaynemwani, sukuŋet cipor woyinto nyepo Papa kupunte wule mite Werit.
43014014	Ye kosomo ani akwek kiy ake tokol om kaynemwani; mosayiy kiyoto.’’
43014015	“Ye kocäma ani akwek, mosorup aywey ntarastinekwani.
43014016	Mososom Papa kukonok kokolyoyintet ake, nyoto ku Muyet Nyetilil nyepo manta nye mosukopurune wule omite akwek okokoy.
43014017	Puryo kot komuce koret kutoroc neto, omnye puryo kot komuce koret kukäs oŋnkonket, ntene oŋnketi omnye purune oŋnkuminye wule omite akwek.
43014018	“Puryo kot opokoktok ani kwakwek nkit; mosoketukey yec wule omite akwek.
43014019	Komo kuköse ani koret kuwany poroyinto nye miniŋ, ntene mosakäsa ani akwek, omnye osope, kunyo mosopce mpo akwek.
43014020	Ye kopunto pesyonoto, mosonket akwek kule omitowune ani wule mite Papa, oŋnkumitowune akwek wule omite ani, kuyu, wulo omitowune ani wule omite akwek.
43014021	“Ci ake tokol nye kacäm ntarastinekwani oŋnkuywey kurip, kunye nyoto nye cömo ani, mosukucäm Papamwani nyo cömo ani, mosacäm mpo ani nyoto oŋnkoporcikey kunketo.’’
43014022	Kumwoci Yuta, (ntene puryo kot ku Isikaryoti kule,) “Mokoryontet, muci kulene porweckey acek nkit, nye puryo kot kule porcikey koret?’’
43014023	Kuwekyi Yesu kumwoci neto kule, “Mosukucäm Papamwani ci ake tokol nye kacäm lokoywekwani, mosicekwa acek oko Papa oŋnkwocemiŋisye cicoto orit.
43014024	Ci ake tokol nye katay macäma ani, kupuryo kot kuyweye cicoto ŋalekwani, kunyo puryo kot ku cikwani nkit ŋalek co kwalim akwek, ntene kwone wule mite Papa nyo kiyokwo ani.
43014025	“Komwowok ŋalecu omnye topontekey ani oko akwek.
43014026	Ntene Kokolyoyintet nyoto ku Muyet Nyetilil; nye mosukukonok akwek Papamwani om Kaynemwani kunye mosukunetak akwek ŋalek tokol, oŋnkusowok oŋnket ŋalek tokol co kyomwowok.
43014027	“Kopokwok ani kalyet; kakonok kalyet nyimwani nkit. Puryo kot okonu kuyu wulo konuntoy koret, monte cemuye oŋnkonyeru, monte cenyokoritu.
43014028	Kwalim akwek omwowok ani kule, ‘Mosowecikey, ntene oŋnkoketukey wule omite akwek.’ Nto kwocömo ani akwek, nto kwoŋereci omnye kowo wule mite Papa, kunyo nyewo neto kupëlo ani.
43014029	Komwowok ani akwek yawut ŋalecu kutompo kot kwiyokis tokol, sukuŋet ye keyokis kuye oyen.
43014030	Komomuci toŋololwok ŋalek ce caŋ kuloyit, omnye mite kuconi nyewo nyepo koroni, ntene puryo kot kuponto kamukeywek kupayta ani.
43014031	Ntene möce kunket koret kule acöme ani Papa, kunyo oyiye kiy ake tokol kuyu wulo kimwowo ani neto, oŋetye cepete yu.’’
43015001	“Oyiku ani Sapiput nyepo manta, nto Papamwani kunye kapotintet.
43015002	Neto nye yeptoy saryantet ake tokol nye mite wule mite ani nye puryo kot kwiye omik, oŋnkumutyi sarisyek ce yiye omik sukuŋet kwiy omik alak ce caŋ.
43015003	Kunyo kicesatak akwek keny otililitu om ŋolyontet nyo kyomwowok ani.
43015004	Opurune wule amite ani, mosopurune mpo ani wule omite akwek. Ye puryo kot opurune akwek wule amite ani, kupuryo kot oyiye omik, kuyu wulo puryo kot kwiye saryantet omik ye puryo kot kumite wule mite Sapiput.
43015005	“Oyiku ani Sapiput, oyiku akwek wule po sarisyek, ci ake tokol nye kepurune wule amite ani, oŋnkopurune ani wule mite neto, mosukwiy nyoto omik ce caŋ. Omnye Puryo kot omuci akwek kot ayiy kiy ake tokol ye momite ani.
43015006	Ci ake tokol ye puryo kopurune wule amite ani, mosicekwetyi nyoto saŋ wokuyam kuyu saryantet nyepo ketit. Ciruruce sarisyecato oŋnkyewirci mata kuloy.
43015007	Ye kopurune akwek wule amite ani oŋnkopurune ŋalekwani wule omite akwek, oŋnkosom kiy ake tokol nye omöce mosonyoru kiyoto.
43015008	Kuyunyoto ye sicipor kutok woyinto nyepo Papamwani, kuye kayiy akwek omik ce caŋ. Om aret nye yunyitenyi kuye soyeku akwek konomikwani cepo manta.
43015009	Ocömok ani akwek kuyu wule cömonto ani Papa; kunyo roko opurte cömisyemwani.
43015010	Ye karup akwek ntarastinekwani, kuye mosopurte cömisyemwani, kuyu wule kyopurte ani aywey ntarastinek cepo Papa oŋnkopurte cömisyenyi.
43015011	“Komwowok ŋalecu, sukuŋet kopurune ŋerekwekwani wule omite akwek oŋnkuyitita kuyem ŋerekwekwok.
43015012	Ntarastimwani nye kakonok kunyi kule; ocömnkey akwek kwakwek nkit kuyu ocömntok ani akwek.
43015013	Cömisyet nyewo nye pëlisyi nye muce kunyor cito kuye kekoyito cito soponnyi kumeci coronutekyi.
43015014	Oyiku akwek coronutekwani, ye kayiy ŋalek co komwowok ani.
43015015	Komokurenok yec mutworik, omnye puryo kot kunket mutworinto yisyet nye yiye mokoryontenyi. Kunyo okurenok yawut coronutekwani, omnye komwowok ŋalek tokol ce kyalim kukwane wule mite Papamwani.
43015016	Kipuryo kot kwakwek ce kyokweyo ani, ntene ani nye kyakweyak akwek, oŋnkoyoktok kule ape wayiy omik ce caŋ, nto omik coto kuce pure okokoy. Kunyo mosukukonok Papa kiy ake tokol nye kosom akwek neto om kaynemwani.
43015017	Kunyo komwowok oŋnkolonwok kule, acämnkey akwek kwakwek nkit.’’
43015018	“Ye kasenkerak akwek koret kumisyini oŋnket kule kinyosyo kusenkera ani.
43015019	Nto kwopoye akwek koret nto kucömok akwek koret kuyu pikyi. Ntene kyakweyak ani akwek om koroni, oŋnku puryo kot opoye koret, kunyo senkerok koret.
43015020	Möce asot ŋalek co kyomwowok ani kule, ‘Puryo mutworin nyewo kupël mokoryontenyi.’ Ye kikutaŋanya ani cek, mosukutaŋanyak mpo akwek, nteye karup cekto lokoywekwani, mosukurup mpo lokoywek cikwakwek.
43015021	Ntene mosukwiwok akwek cekto ŋalecutecu tokol omnye oyiku akwek pikwani, omnye puryo kot kunket cekto cito nye kiyokwo ani.
43015022	Nto kipuryo kot aco ani coŋololyi cek, nto kupuryo koto kupunto lelis. Kunyo puryo kot kuponto yawut wule mokucililya om miyotyonikwa.
43015023	Ci ake tokol nye toyo ani kutoye cicoto Papamwani.
43015024	Nto kipuryo kot ayiy ani om wule mite cekto yisyet nye mnakwiy citake tokol kenyis, nto kipuryo kot kuponto cek lelis. Ntene kukäs cekto yisyemwani, kunyo kutaya ani oŋnkutay mpo Papamwani.
43015025	Misyini kwiyokis ŋalecutecu sukuŋet kwitita kupoyit manta ŋalek ce kicesil om ntarastinekwa kule, ‘Kisenkera ani puc pate nye puryo ŋolyo.’
43015026	“Mosukuco Kokolyoyintet nyoto ku Muyet Nyetilil nyepo manta nye cone wule mite Papa. Mosoyoku ani kucone wule mite Papa mosucokuŋalal kuparta ŋalek ce nömo ani.
43015027	Kunyo oyiku mpo akwek muncururwanik ce moparta ani; omnye kwopur akwek oko ani kuceke ye kicece.
43016001	“Komwowok ani akwek ŋalecu sukuŋet monte kot omweyi.
43016002	Mosukukwetak akwek nye komo peti kotapkok, kunyo musukupunto pesyet nye sote ci ake tokol nye kapakäcak akwek kule ayiye yisyetap Yiyintet.
43016003	Mosukwiwok ŋalecutecu tokol omnye tompo kot kunket cekto Papa nto mpo ani.
43016004	Ntene komwowok ani akwek ŋalecutecu kule sukuŋet ye kopunto pesyet ye yiwok akwek cekto ŋalecutecu, yoto ye mososot oŋnket kule kyomwowok ani ŋalecu.’’ “Kipuryo kot omwowok ani akwek ŋalecutecu ikye kunyo omnye kito cepontekey akwek.
43016005	Kunyo amite yawut aweti wule mite neto nyo kiyokwo ani, ntene puryo citake tokol om akwek nye mokutepena kule, ‘Weti nyi ono?’
43016006	Kunyo konyer mukuleywekwok omnye komwowok ani ŋalecu.
43016007	Ntene omwowok ŋalek cepo manta kule, topon om wule omite akwek ye kawo ani, omnye ye puryo kot awo, kupuryo kot kuconi Kokolyoyintet wule omite akwek. Kunyo ye kawo ani mosuwoyoku neto kuco wule omite akwek.
43016008	Nteye kaco neto mosukuporci piko cepo koret kule, lelotin cekto om ŋalek ce nöme miyotyonik, oko ŋalek ce nöme cepo manta oko ce nöme musankut nye mute Yiyintet.
43016009	Lelotin om ŋalek cenöme miyotyonik, omnye puryo kot kuyeno ani,
43016010	lelotin om ŋalek cepo po manta, omnye mosowo ani wule mite Papa, kunyo komo oköso ani akwek yec.
43016011	Oŋnkulelotin cekto om ce nöme musankut omnye kucemutyi musankut, poytoyintet nyepo koroni.
43016012	“Toponte ani ŋalek ce caŋ ce amöce kule omwowok akwek, ntene mosukunyikisyok yawut ye mokesen.
43016013	Ntene ye kaco Muyet Nyetilil nyepo manta, kuye mosukuntowok om ŋalek tokol cepo manta. Puryo kot kuconi cokuŋalale neto ŋalek ce ceci cepo kamukeywekyi nkit, mosukuŋalale ŋalek ce lime oŋnkumwoy ŋalek ce mosukukwa.
43016014	Mosukulaŋnta ani kukono woyinto, omnye mosukunäm ŋalekwani oŋnkukonok akwek.
43016015	Cikwani tukuk tokol ce ponto Papamwani, kuyunyoto somwowok ani akwek kule, mosukunäm Muyet Nyetilil ŋalek ce kokoci ani oŋnkukonok akwek.’’
43016016	“Komo oköso ani akwek kuwany poroyinto nye miniŋ, ntene mosokäsa yec om letutap poroyinto nye miniŋ.’’
43016017	Kumwoci konomikyi alake konomikyi cut kule, “Poru ne ŋalecu? Omnye komwowec kule, ‘Komo oköse ani akwek kuwany poroyinto nye miniŋ, ntene mosokäsa yec om letutap poroyinto nye miniŋ?’ Oŋnkumwoy yec kule, ‘Omnye mosawo ani wule mite Papa?’ ’’
43016018	Yoto kutep cek kumwoy kule, “Poru ne ŋolyontoni po kule, ‘Poroyinto nye miniŋ?’ Puryo kot cinket acek kito nye ŋolole neto.’’
43016019	Kunket Yesu kule möce cek kutep ŋolyo. Kumwoci neto cekto kule, “Komwowu ani kule, ‘Komo oköso ani akwek kuwany poroyinto nye miniŋ, ntene mosokäsa yec om letutap poroyinto nye miniŋ.’ Ŋolyontonitenyi so nyi otepekey akwek nkit?
43016020	Komwowok ani akwek ŋalek cepo manta kule, mosorirye oŋnkoncoy, ntene mosukuŋerec koret. Mosonerekisye akwek ntene mukuweckey nerekwekwok kwek ŋerekwek.
43016021	Nerece korko ye karik kucämnkey lekwet, omnye kopunto sawet nye ŋete moyet ntene ye koceyi lekwet, yoto kuyutye toŋoŋutekyi omnye ŋerece kule koceyi lekwet kuco koret.
43016022	Kuyunyoto om wule omite akwek. Oyiku akwek nerekotin yawut, ntene mosakäsak ani akwek yec om letut. Kunyo musukuŋerec mukuleywekwok yoto, ŋerekwek coto kuce puryo kot komuce ci kot konumunenok akwek.
43016023	“Ye kopunto pesyonoto komo osomo ani kiy. Komwowok ani akwek ŋalek cepo manta kule, mosukukonok akwek Papa kiy ake tokol nye kosom neto om kaynemwani.
43016024	Okoy kupunto pesyoni tompo kot osom akwek kitake om kaynemwani. Kunyo osom mosicekonok sukuŋet kuyemak ŋerekwekwok.’’
43016025	“Komwowok ani ŋalecu oyiyisye tyonkocok, ntene mosukupunto pesyet nye komo oyiyisye tyonkocok kuyunyi; yoto mosoŋololwok oporwok topon kutok ŋalek ce nöme Papa.
43016026	Ye kopunto pesyonoto, mosasom akwek neto om kaynemwani, ntene puryo kot omwowu ani kule mososomwok ani Papa.
43016027	Omnye oyeni akwek Papa nkit. Cömok akwek neto omnye oyeno ani akwek, kunyo kwacäm akwek kule acone ani wule mite Yiyintet.
43016028	Kyacone ani wule mite Papa saŋet aco koret, kunyo anomeni yawut owete koret awo wule mite Papa.’’
43016029	Kumwoci konomik neto kule, “Käs pa, keŋalal yawut poru kutok nye puryo kot yiyisye tyonkocok.
43016030	Kocinket acek yawut kule nketi nyi tukuk tokol, kunyo puryo kot möce nyi kutepeniŋ citake teputek. Porwec acek ŋalecutecu ciyen kule kicone nyi wule mite Yiyintet.’’
43016031	Kuwekyi Yesu kumwoci cek kule, “Koyen akwek so yawut?
43016032	Ntene mosukupunto pesyet, kunyi kopun yawut yuteyu ye mososeretye kuwo citake tokol kanyi, mosoŋetu ani nkit pate. Ntene puryo kot oŋetu kwani nkit, omnye ce pontekey oko Papa.
43016033	Komwowok ani ŋalecu kule sukuŋet onyoru akwek kalyet omnye kociyomekey oko ani. Mosukutaŋanyak akwek koret, ntene otitir oyiku nyikon! Kwopël ani koret!’’
43017001	Nteyu kowo kuŋalal Yesu ŋalecata okoy kuwany, kunyal torot oŋnkumwoy kule, “Papa, kopunto sawet, ilaŋnte koci Weriŋuŋ woyinto, sukuŋet Werit kulaŋntiŋ nyi.
43017002	Omnye kikoci nyi neto kupayta tukuk tokol, sukuŋet kukoci neto soponto nye mopoku piko tokol ce kikoci nyi neto.
43017003	Nto Soponto nye mopoku kunyi kule, kunketiŋ piko tokol, nyi Yiyintet nyepo manta oŋnkunket cek Yesu Kristo nyo kiyoku nyi.
43017004	Kwoporu ani woyinŋuŋ om koret. Kwawany yisyet nyo kikono ayiy.
43017005	Ayi Papa! Kono yawut woyinto om tayŋuŋ, woyinto nyoto kunyo kyoponte ani oko nyi kutompo kot citany koret.
43017006	“Kwapartiŋ ani nyi om wule mite piko co kikono om koret, cekuk picoto, nyi nye kikono ani cekto, kunyo kurip cekto ŋolyonteŋuŋ.
43017007	Kukunket cekto yawut kule cone wule mite nyi kiy ake tokol nye kikono ani nyi.
43017008	Omnye kwomwoci lokoywek ce kikono ani nyi, kunyo kunäm cekto ŋalecato oŋnkunket kupoyit manta kule ocone ani wule mite nyi, oŋnkuyen kule nyi nye kiyokwo ani.
43017009	“Osomncini ani cekto. Ntene puryo kot osomncini koret, osomncini piko co kikono ani nyi, omnye cekuk pico.
43017010	Cekuk tukuk tokol ce oponte ani oŋnkucikwani tukuk tokol ce ponte nyi, kunyo ciporu woyinmwani kupunte wule mite cekto.
43017011	Omite yawut aconi wule mite nyi; komo minye ani koret, ntene tokuminye cek koret. Ayi Papa Nyetilil! Rip cekto topon om swametap kayneŋuŋ, kaynet nyoto kunyo kikono ani nyi sukuŋet kwek akenke cekto kuyu wulo ciku acek akenke oko nyi.
43017012	Kworip cek, kunyo monopot mpo akenke, tos pate cito nyo kicinket kule mosukupot sukuŋet kwitita kupoyit manta silutekap Yiyintet.
43017013	Kunyo amite ani yawut aconi wule mite nyi. Komwowu ŋalecu om koret sukuŋet kunyor cekto ŋerekwekwani ce kayem mukuleywekwa.
43017014	Kwomwoci cekto lokoywekuk; kunyo toye koret cekto, omnye puryo kot kupo koret kuyu wulo puryo kot opoye mpo ani koret.
43017015	Puryo kot osomiŋ kule sut kupete koret, ntene osome kule rip cekto om wule mite Nyo Miyat.
43017016	Puryo kot kupo cekto koret, kuyu wulo puryo kot opoye ani koret.
43017017	Wec cek kwek cekuk om aret nyepo manta. Ŋolyonteŋuŋ kunye po manta.
43017018	Koyokte ani cek kupa koret kuyu wulo kiyokwo ani nyi aco koret.
43017019	Okonukey ani wule mite nyi om kaynemwacek, sukuŋet mpecek kwek pikuk cepo manta.
43017020	“Puryo kot osomncini ani cek nkit pate, ntene osomncini mpo piko alake co yeno ani, omnye kalim lokoywek cikwa.
43017021	Osome kule kuyomekey cek tokol kwek akenke. Ayi Papa! Kante kopurune cekto wule cemitowune acek kuyu wulo mitowune nyi wule omite ani oŋnkomitowune ani wule mite nyi. Kante kwek cek akenke sukuŋet kuyen koret kule nyi nye kiyokwo ani.
43017022	Kokoci ani cek woyinto nye kerkey oko nyo kikono ani nyi, kule sukuŋet kwek akenke, kuyu wule ciku acek akenke oko nyi.
43017023	Opurune ani wule mite cek oŋnkipurune nyi wule omite ani, sukuŋet cek kukwilokis kwek akenke, sukuŋet kunket koret kule nyi nye kiyokwo ani oŋnkunket kule cöme nyi cekto kuyu wulo cömnto ani nyi.
43017024	“Ayi Papa! Kikono ani nyi cek, kunyo amöce kule kopurune cek wule omitowune ani, sukuŋet kukäs woyinmwani, woyinto nyoto kunyo kikono ani nyi, omnye kicäma ani nyi kutompo kot citany koret.
43017025	Ayi Papa nyepo manta! Puryo kot konketiŋ koret, ntene oŋnketiŋ ani nyi oŋnkunketiŋ picu kule nyi nye kiyokwo ani.
43017026	Kwoporci kunketiŋ nyi, kunyo mosotosyikey ayiy kuyunyoto sukuŋet kopurune wule mite cekto cömisyet nye ponte nyi om wule omite ani, oŋnkopurune ani wule mite cekto.’’
43018001	Nteyu kowo kuŋalal Yesu ŋalecutecu okoy kuwany, kunomen oko konomikyi kupa kway roroŋtitap Ketron. Kimite wuloto mparet, yoto kuwo Yesu oko konomikyi okoy mparanato orit.
43018002	Kinket ŋomntoyintet Yuta mparanato, omnye kituytos Yesu oko konomikyi wuloto om pesyosyek alak ce caŋ.
43018003	Yoto kuwo Yuta okoy mparanato, kukwer neto luket nyepo sikarek oko piko ce ripe kotap Yiyintet ce kiyoktoy tisik cewoyec oko Farasayek. Kiponto picoto karikap poryet oko nomoryek oko tarinek.
43018004	Kinket Yesu kiy ake tokol nye mokwiyakäy om wule mite neto; yoto kuco tay oŋnkutepe kule, “Ocenye akwek ŋo?’’
43018005	Kuwekyi cek neto kule, “Cecenye Yesu nyepo Nasaret.’’ Kumwoci Yesu cek kule, “Ani nyoto.’’ Kimite ŋomntoyintet Yuta kukeyo ye mite cek.
43018006	Ntowo kumwoy Yesu kule, “Ani nyoto,’’ kunata cek kupa let oŋnkuruyi ŋony.
43018007	Kutepe Yesu cekto yec kule, “Ocenye akwek ŋo?’’ Kumwoy cek kule, “Cecenye Yesu nyepo Nasaret’’
43018008	Kumwoy Yesu kule, “Komwowok ani akwek kule, Ani nyoto! Kunyo ye ocenye ani akwek, ayaste picu alak kupecikey.’’
43018009	(Kimwoy Yesu ŋalecu sukuŋet kwitita kupoyit manta ŋalek ce kikimwoy kule, “Papa, puryo kot kupote mpo akenke om piko tokol co kikono ani nyi.’’)
43018010	Kucut Simon Petero rotwetap cok nye kiponto oŋnkuyep kulot yititap tay nyepo mutworintetap Tisintet nyewo. Kicekure kaynetap mutworintono Malko.
43018011	Kumwoci Yesu Petero kule, “Ketyi rotwetap cok kirarwet, soti nyi kule puryo kot omuci ani opunte toŋoŋutek ce möce Papamwani kule opunte ani?’’
43018012	Kukwa luket nyepo sikarek oko nyewo nyimwa oko sikarek cepo Yutayek, oŋnkunäm cek Yesu oŋnkurat,
43018013	oŋnkunyosye kukwer wule mite Anas. Anas kunye ki pontetap pikoy nyepo Kayafa nye ki Tisintet nyewo om kenyinoto.
43018014	Kayafa kunyo kikocini Yutayek ŋomnonet kule topon ye kumeci cito akenke piko tokol.
43018015	Kurup Simon Petero oko konomintet nyin ake Yesu let. Kinkete topon Tisintet nyewo konomintet nyin ake. Yoto kowo nyo oko Yesu okoy kowut saŋnta nyepo kaytap Tisintet nyewo.
43018016	Kuyoŋe Petero kayta saŋ om yepo kurket. Yoto kuketitakey konomintet nyo kinkete Tisintet nyewo kuwo saŋ oŋnkuwokuŋololyi cepto nye ripe kurket, oŋnkukwer Petero kuco orit.
43018017	Kumwoci cepoto kimite kurket Petero kule, “Puryo kot yiku nyi ne konomintetap cici?’’ Kuwec Petero kumwoy kule, “Puryo kot kwani nyo.’’
43018018	Omnye kikaytit koret, yoto kulay mutworik oko sikarek mata nyepo nesek oŋnkuyoŋ komut kuyuye cek mata. Kuwo mpene Petero wo kuyu mata.
43018019	Kutepe Tisintet nyewo Yesu ŋalek ce nöme konomikyi oko ŋalek ce nöme konetisyenyi.
43018020	Kowekyi Yesu kumwoci neto kule, “Kwoŋololi ani okokoy oporu kutok om wule mite ci tokol. Kwonetisye ŋalekwani korikapkok oko kotap Yiyintet wule rurukyinikey Yutayek tokol. Monaŋalale ani ŋolyo nye wuŋat mpo kisic.
43018021	Kunyo omne setepena ani nyi? Tepe pate piko ce kulime ŋalek ce kwomwowu. Nkete ŋalek ce kwomwocini. Tepe kumwowuŋ.’’
43018022	Ntowo kumwoy yesu ŋalecato, kusyec sikorintet nye kikiyoŋe ye lekite neto, oŋnkumwoy kule, “Muci nyi kulene ŋololyi Tisintet nyewo kuyunyo?’’
43018023	Kuwekyi Yesu kumwoci neto kule, “Ye komwowu ŋolyo nye lelat, mwoci pa nyi ci tokol nye mite yu lelisoto. Ntene ye opoye manta om ŋalek ce komwowu, omne sesyeca ani nyi?’’
43018024	Yoto Kukoyito Anas cekwer Yesu kuratat kuwo wule mite Kayafa Tisintet nyewo.
43018025	Kimite Petero yoto kukeyo kutokuyuye mata. Yoto kumwoci piko alake neto kule, “Puryo kot yiku nyi ne konomintetap cici?’’ Kutuckey Petero kumwoy kule, “Puryo kot kwani nyo.’’
43018026	Yoto kuŋalal mutworintet nyepo Tisintet nyewo nye kipo aretap mpo cito nyo koyepe Petero kulot yitit kumwoy kule, “Kopuryo kot akäsiŋ ani nyi ne pontekey cici om mparen?’’
43018027	Kutuckey Petero yec kutoyis, yoto pakenke koncur kurkonkit.
43018028	Kukwer cek Yesu kuwete kotap Kayafa okoy kaytap kotap Poytoyintet. Kimite yoto kerir koret pate. Kutay Yutayek nkit mewut kaytap Poytoyintet omnye kimöce kule ceripkey mente celelokisye sukuŋet kwam sakwetap Keytayet.
43018029	Yoto kuco Pilato saŋ kutorok cek oŋnkutepe kule, “Owosontyini akwek cici om ŋolyo ne?’’
43018030	Kuwekyi cek kumwoci neto kule, “Nto yunye kopuryo kot kwiy cici lelis nye miyat nto kopuryo kot cimuci acek kot cekweru kuco wule mite nyi.’’
43018031	Kumwoci Pilato cek kule, “Okwer wowosontyi akwek nkit neto kuyu wulo yunto ntarastinekwok.’’ Kuwec Yutayek kumwoci kule, “Puryo kot ce cömwec acek cepakäc ci.’’
43018032	(Kikwiyokis ŋalecutecu sukuŋet kwitita kupoyit manta ŋalek ce kikimwoy Yesu ce nöme menyi wule mokumeta)
43018033	Kuketitakey Pilato kuwo konyi orit oŋnkukur Yesu. Oŋnkutepe kule, “Yiku nyi Kinko nyepo Yutayek?’’
43018034	Kuwekyi Yesu kumwoci kule, “Tepe ŋolyontoni kwinyi nkit nto kumwowuŋ piko alake ŋalek ce nöme ani?’’
43018035	Kuwekyi Pilato kumwoci neto kule, “Soti nyi kule oyiku ani Yutoyin? Pikuk oko tisikwok cewoyec ce kokweruŋ nyi wuli omite ani, kweyiy ne nyi?’’
43018036	Kumwoy Yesu kule, “Puryo kot kupo poytoyisyemwani koroni, nto koyunye kupo poytoyisyemwani koroni, nto kuportos konomikwani kuyeta mente kunäma Yutayek, kunyo puryo kot kupo poytoyisyet nyimwani koroni!’’
43018037	Yoto kutepe Pilato Yesu kule, “Kunyo yiku nyi so Kinko?’’ Kuwekyi Yesu kumwoci neto kule, “Nyi nye kemwowu kule oyiku ani Kinko, kiceyo ani oŋnkoco koret om ŋolyontonitenyi akenke, saŋet aŋalal ŋalek cepo manta, nto ci ake tokol nyepo manta kunye lime ŋalekwani.’’
43018038	Kutep Pilato kumwoy kule, “Ŋalek cepo manta ku kiy ne?’’ Yoto kuco Pilato saŋ wule mite Yutayek oŋnkumwoci cek kule, “Mananyorte ani cici lelis nye momutyine musanku.
43018039	Ntene oponte akwek kwak kopurto nye otyokwok ani mopusyontet akenke ye pesyet nyepo sakwetap Keytayet. Omöce akwek kule otyokwok ani kinko nyepo Yutayek?’’
43018040	Kuwekyi cek kupol kumwoy kule, “Puryo kot kunyo, cemöce Parapa!’’ Parapa kunye cito nye kicorin.
43019001	Yoto kukoyito Pilato Yesu wocepas korokonik.
43019002	Kutä sikarek kutwet nyepo kotok oŋnkukoci metitap Yesu, oŋnkulokyi cek neto siret nye mur kwarar,
43019003	oŋnkukwa ye kimite kwokumwoci kule, “Ilaŋnte sop okokoy Kinko nyepo Yutayek!’’ Oŋnkusyec cek Yesu.
43019004	Kuco Pilato yec saŋ oŋnkumwoci Yutayek kule, “Akäs pa, mosokweru neto kuco saŋ yu mite akwek sukuŋet akäs akwek kule mananyorta ani neto lelis nye momutyine musanku.’’
43019005	Yoto kuco Yesu saŋ kukelac kutwetap kotok oko siret nye mur kwarar. Kumwoci Pilato cek kule, “Akäs pa oŋyi cito!’’
43019006	Nteye kotokäse tisik cewoyec oko sikarek Yesu, kupol cek kumwoy kule, “Owuyite! Owuyite neto owuyitoci murtowontet’’ Kumwoci Pilato cek kule, “Akwer akwek nkit wowuyite; omnye mananyorte ani neto lelis nye momutyine musanku!’’
43019007	Kuwekyi Yutayek kumwoci Pilato, “Ceponte acek ntarastit, nto wule yunto ntarastinato, kumisyini kume neto omnye sutekey kule oyiku Weritap Yiyintet.’’
43019008	Ntowo kulim Pilato kumwowu cek kuyunyoto, kutosyikey kumuy yec koromun.
43019009	Kuketitakey kuwo kanyi orit oŋnkumwoci Yesu kule, “Cone nyi kor ne!’’ Ntene kutay Yesu mowekyi ŋolyo.
43019010	Kumwoci Pilato neto kule, “Meŋololwo ani nyi so? Nketi nyi kule oponte kamukeywek ce omuci atyaktiŋ nyi, oŋnkoponte kamukeywek ce omuci owuyitociŋ murtowntet?’’
43019011	Kuwekyi Yesu kumwoci neto kule, “Ponte nyi pate kamukeywek om wule omite ani omnye kikoniŋ Yiyintet. Kunyo cito nyo kukwerwo ani aco wule mite nyi kunye ponto nyoto miyotyet nyewo kupëlis.’’
43019012	Ntowo kulim Pilato ŋalecato, kutosyikey kusyem kule atyakte Yesu, ntene kupol, Yutayek kumwoy kule, “Ye ketyakte nyi neto, kuporkey kule puryo kot yiku nyi corwetap Kinko Nyewo! Kunyo ci ake tokol nye sutekey kule oyiku Kinko Nyewo kunye tintentyini Kinko Nyewo!’’
43019013	Nteye kotolime Pilato ŋalecato, kukwer Yesu kuwo saŋ, oŋnkopure ŋeceretap kokwet nye cemüte musankunek om otepto nye cekure, “Rwantet nye laŋntat.’’ (Nye cekure om ŋelyeptap Puraniyek “Kapasa.’’)
43019014	Kimite yoto sawet kakeyte pet kwen nye ntoyekune kwek pesyetap Keytayet. Kumwoci Pilato Yutayek kule, “Akäs pa Kinko nyimwoŋ’’
43019015	Kupol Yutayek kumwoy kule, Apakäc nyo! “Apakäc nyo! Wuyitoci Murtowontet!’’ Kutepe Pilato cekto kule, “Omöce akwek so kule owuytoci ani murtowontet Kinko nyimwoŋ?’’ Kuwec tisik cewoyec kumwoy kule, “Kinko nye ceponte acek ku Kinko nyewo pate.’’
43019016	Yoto kukoci Pilato cek Yesu wocewuyitoci murtowontet. Yoto kukwer sikarek Yesu,
43019017	kuwo neto kukonopoti murtowontenyi nkit okoy ye cekure, “Rokyetap Metit.’’ Ye cekure om ŋelyeptap, Puraniyek “Kolokosa.’’
43019018	Cewuyitoci neto murtowontet om wuloto oko piko alak oyeny, kopurune ake tapan oko tapan kumite Yesu kwenut.
43019019	Kusil Pilato ŋalek oŋnkukoci cikemer murtowontet parak nye kisil kule, “Yesu nyepo Nasaret Kinko nyepo Yutayek.’’
43019020	Kusuman Yutayek ce caŋ ŋalecato omnye kilekite yepo moŋet yoto kicewuyite Yesu, kunyo kicesil ŋalecato om ŋelyeptap Puraniyek, oko nyepo Romek, oko nyepo Kirikik.
43019021	Kumwoci tisik cewoyec cepo Yutayek Pilato kule, “Mente osil kule, ‘Kinko nyepo Yutayek.’ Ntene sil kule ‘Kimwoy cici kule oyiku Kinko nyepo Yutayek!’ ’’
43019022	Kuwekyi Pilato kumwoci cek kule, “Ce kosil ani, kuce kosil.’’
43019023	Nto om letut yu kowo kuwuyitoci sikarek Yesu murtowontet, kunäm cek sirokyi oŋnkupeciwune wok amwan, kusut sikorintet akenke akenke, kunäm cekto mpo kansunyi nye kisiret akenke nye puryo wule kicenap cituye ntene nye kicenap kucone met okoy kel.
43019024	Kurwoc sikarek kwicek nkit kumwocin kule, “Monte cepac, ntene cepirci kirot sicekäs ŋo nye mokusut.’’ Kikwiyokis ŋaleca kuyunyoto sukuŋet kwitita kupoyit manta silutekap Yiyintet ce mwowu kule, “Kipcicin cek sirokwani kwicek nkit, oŋnkuporci kirot siremwani.’’ Yoto kwiy sikarek kuyunyoto.
43019025	Kimite kukeyoŋe yoto ye kilekit murtowontet mpo kametitap Yesu oko cekwametitap kamet nye cekure Mariyam korketap Kiloypa oko Mariyam nyepo koretap Maktala.
43019026	Yoto kukäs Yesu kamet oko konomintet nyo kicöme neto kumite kukeyoŋ ye lekite kamet. Kumwoci Yesu kamet kule, “Cepyos, oŋyo weriŋuŋ!’’
43019027	Oŋkumwoci konomintonoto kule, “Oŋyo komet.’’ Kuceke yoto pakenke kukwer konomintonoto kametitap Yesu kuwo kanyi.
43019028	Kunket Yesu yoto kule kaciwany kiy ake tokol, sukuŋet kwitita kupoyit manta silutekap Yiyintet. Kumwoy Yesu kule, “Kakwama ani melelya!’’
43019029	Kimite kokitore yoto pokulit nye nyitat finyonik ce mintililec. Kowute cek cankut orit oŋnkurutyi ketit nye mwa koromun nye cekure isop oŋnkukoci yepo kutinyi.
43019030	Kuye Yesu finyonik oŋnkumwoy kule, “Kapok!’’ Yoto kolulyo metinyi oŋnkume.
43019031	Yoto kusom Yutayek Pilato kule kucömnci cekto kwiri kerenkokap piko co kocewuyitoy oŋnkurek muswek kukwane murtowonik. Kikwiy cek kuyunyoto omnye kipesyetap müt kunyo kipuryo kot kumöce cek kule kopur muswek murtowonik okoy pesyetap Sapat. Omnye kipesyo nyewo nyetilil koromun pesyetap Sapat nyoto kiconi.
43019032	Yoto kupa sikarek wokwiri kerenkokap piko ce kicepoköce oko Yesu. Kunyosye nyepo tay ntekere nyepo let.
43019033	Ntene yu kowo kupun ye mite Yesu kwokunyor kame keny kipuryo kot kwiri cek yoto kerenkokyi.
43019034	Ntene kupar sikorintet ake Yesu kupare ŋotit karasta, yoto kukwa korotik oko peko.
43019035	Cito nye kiköse kwiyoktos ŋalecu kunyi ŋolole. Cinket acek kule mwowu neto ŋalek cepo manta oŋnkunket mpene nkit kule oŋololi ŋalek cepo manta sukuŋet oyen mpo akwek.
43019036	Kikwiyokis ŋalecu sukuŋet kwitita kipoyit manta silutekap Yiyintet ce mwowu kule, “Puryo kot cirye kowenyi mpo akenke.’’
43019037	Kumite yec silutekap Yiyintet nye mwowu kule, “Mosakukäs piko cito nyo kipore neto’’.
43019038	Nto om letutap ŋalecato. Yoto Yosep nyepo moŋetap Arimaseya, nye kikonomintetap Yesu nye kiwunyekey omnye kiyweye Yutayek. Kusom neto Pilato kukoci portap Yesu. Kucömnci Pilato neto. Yoto kuwo wokusut portap Yesu.
43019039	Kuco mpene Nikontemo nyo kiweti pesyet ake komoy wule mite Yesu. Kusut neto mwayta nye poŋu topon nye kipo kilonok konom nye kicilinyo oko mwaninek alak ce cekure mira oko alosik.
43019040	Kunäm picoto kwoyeny portap Yesu kurek oŋnkurate sirok ce cemuytoy oŋnkuyile mwayta, omnye kikwiye Yutayek kuyunyoto ye mocemuy musyontet.
43019041	Kimite ye kilekite yoto kicepokokyini Yesu mparet nye kimite yoto mwenet nye kitompo kot cemuci ci mpo akenke.
43019042	Kunyo kipesyet nyoto nye ntoyekune kwek pesyetap Sapat nyepo Yutayek oko omnye kilekite yoto mwenet, kumuci cekto Yesu yoto.
43020001	Nteye ki pesyetap Santey, nye kerir koret pate nye tokutuy, kuwo Mariyam nyepo Maktala wule mite mwenet. Yoto wokukäs kule kocinum rwantet kucone kurket nyepo mwenet.
43020002	Kunomen yoto kukony mweyek okoy wule mite Simon Petero oko konomintet nyin ake, nyoto kunyo kucöme Yesu neto oŋnkumwoci kule. “Kocinum Mokoryontet kucone mwenet. Kunyo mocinket wule kocitore neto.’’
43020003	Kunomen yoto Petero oko konomintet nyin ake kupa okoy wule mite mwenet.
43020004	Kukony cekto tukway, ntene kukony konomintet nyin ake kusirte Petero okoy wokunyosyo yepo mwenet.
43020005	Nteyu kowo kuyim kukoyto mwenet, kukäs yoto suket nyo kucerate, ntene kipuryo kot kowut orit.
43020006	Yoto kupun mpene Petero nye kirupu let, oŋnkoco kowut mwenet orit. Kukäs suket nye mite ŋony,
43020007	oko tamparit nyo kucerate metitap Yesu nye kipuryo kot kupontokey tukway, ntene kiciriny nye mite yeto nyenyi nkit.
43020008	Kowut mpene konomintet nyo konyosyi kupunto mwenet, kukäs oŋnkuyen kucämnta.
43020009	(Kipuryo kot kusow cekto yoto kunket silutekap Yiyintet ce mwowu kule misyini kotutune met neto.)
43020010	Yoto kunomen konomik kuketitakey kupa ka.
43020011	Kimite Mariyam kukeyoŋe yepo mwenet saŋ oŋnukurire. Nteye kimite kurire kuyim kukoyito mwenet.
43020012	Yoto kukäs neto malaykanik oyeny ce kelac sirok ce lelac ce kepur yo kucemucini portap Yesu. Kiyoŋe ake ye kipo metit kuyoŋe ake ye kipo kerenkok.
43020013	Kutepe malaykanicoto neto kule, “Cepyos! Keririci ne?’’ Kuwec kumwoy kule, “Kocinum Mokoryontenyu kunyo monketi wule kucitore!’’
43020014	Kuweckey Mariyam yoto kukäs let okoy kukäs Yesu nye keyo, ntene kipuryo kot konket kule Yesu.
43020015	Kutepe Yesu neto kule, “Cepyos! Keririci ne?’’ Kisote Mariyam kule cito nye ripe mparet, kumwoci kule, “Nyewo! Ye nyito nye kwenumu osomiŋ porwo ye kwetore saŋet ani wonumu.’’
43020016	Kuŋololyi Yesu neto kukur kaynet kule, “Mariyam.’’ Yoto kuwekyikey Mariyam kukäs Yesu oŋnkumwoci om ŋelyeptap Puraniyek kule, “Rapponi!’’ Nye poru kaynana kule, “Konetintet.’’
43020017	Kumwoci Yesu kule, “Mente anäma ani kutompo awo torot wule mite Papa, ntene iwo wule mite mpo yeya mwani wemwoci kule amite ani owete oloŋntoy wule mite Papa mwani oŋnku Papa mwakwek.’’
43020018	Yoto kunomen Mariyam nyepo Maktala wokumwoci konomik kule kokäs neto Mokoryontet oŋnkurorci ŋalek ce kokomwoci Yesu neto.
43020019	Nto om pesyonoto santey komoy, kimite yoto konomik kukokorurukyikey koto orit, oŋnkukerotin kurkotik omnye kimuye poytoyikap Yutayek. Yoto kuco Yesu oŋnkuyoŋe kwenumwacek oŋnkumwoci kule, “Opurte akwek kalyet.’’
43020020	Nteyu kowo kumwoci coto, kuporci yewuniyekyi oko karasta nyenyi. Kuŋerec yoto konomik koromun yu kowokukäs cekto Mokoryontet.
43020021	Kumwoci Yesu yec cekto kule, “Opurte akwek kalyet! Kuyu wolo kiyokwo ani Papa, kunyo oyoktok mpo ani akwek.’’
43020022	Nteyu kowo kumwoy ŋalecato, komuŋnkyi neto cekto Muyet Nyetilil, kumwoci kule, “Onyoru Muyet Nyetilil,
43020023	Ye kokalye akwek piko miyotyonik, mosicikalya. Nteye puryo kot okalye akwek piko miyotyonik kupuryo kot cikolyoy.’’
43020024	Kipuryo kot kumite akenke om konomik nye cekure Tomas-Soromin, yo kiconi Yesu.
43020025	Yoto kumwoci konomik cut alake neto kule, “Kucekäs acek Mokoryontet!’’ Kumwoci Tomas cekto kule, “Puryo kot oyeni ani mpo kisic okoy ye kakäs momitek cepo musumarisyek om yewuniyekyi oŋnkanäme yewuniyekwani momitecoto oko koroswekyi.’’
43020026	Nto letutap pesyosyek sisit. Ye kimite konomik koto orit, kupontokey cekto yoto Tomas. Kukerotin kurkotik. Ntene kuco Yesu oŋnkuyoŋe kwenumwacek, oŋnkumwoy kule, “Opurte akwek kalyet.’’
43020027	Kumwoci Yesu yoto Tomas kule, “Sutu pa morneŋuŋ kuco yu, käs yewuniyekwani, mente aŋuny pate, ntene yen cämnte pate.’’
43020028	Kuwec Tomas kumwoy kule, “Mokoryontenyu, oŋnku Yiyintenyu!’’
43020029	Kumwoci Yesu neto kule, “Keyen nyi so omnye kekäs ani? Ponto kupeyoy ce keyen kucömis kutompo kot kukäs!’’
43020030	Kwiy Yesu tukuk cepo kakitat alak om taytap konomikyi, coto kuce puryo kot cesil kitapuni.
43020031	Ntene kicesil cutecu sukuŋet cämnte nyi kule Yesu kunye Ŋapanet, Weritap Yiyintet nto om koyenet om wule mite neto, kuye nyoru soponto om kaynenyi.
43021001	Nto om letutap ŋalecutecu, kuporcikey Yesu nkit yec konomikyi om tampayayetap Tiperia. Kiporcikey neto cekto kuyunyi kule.
43021002	Kimite yoto kupontokey wanak konomikyi Simon Petero, oko Tomas soromin, oko Nasanael ŋyepo Kana om koretap Kalilaya, oko werikap Sepetayo oko konomikyi alak oyeny.
43021003	Kumwoci Simon Petero konomik tokol cut alak kule, “Mawo ani wanäm purpurunek.’’ Kumwoci cut neto kule, “Mocepetekey tokol oko nyi.’’ Yoto kupa cek oŋnkuwokulany rapet, ntene kipuryo kot kunäm cek kiy mpo akenke om komowunoto tokol.
43021004	Nto kerir koret pate, kuyoŋe Yesu tampayayet tapan, nye kipuryo kot konket konomik kule Yesu nyoto.
43021005	Kumwoci Yesu cek kule, “Lekocu monanäm akwek kiy.’’ Kuwekyi cek kumwoci kule, “Monacenäm kiy.’’
43021006	Kumwoci Yesu cekto kule, “Owirci porokwok yewutap tay nyepo rapet mosonäm alak.’’ Yoto kuwirci cek porok peko, ntopere cicutu kocut kot kutiŋ omnye kikinäm purpurunek ce caŋ koromun.
43021007	Kumwoci konomintet nyo kicöme Yesu Petero kule, “Mokoryontet nyitenyi!’’ Nteye kotolime Petero kule, koko Mokoryontet nyitenyi kwisunekey sirenyi nyepo saŋ (omnye kikikorek sirokyi oŋnkurontyi peko orit.)
43021008	Kukwane konomik cut alake rapet okoy kupun tampayayet tapan kocutonu porok ce kanyiy Purpurunek. Kipuryo kot kuloyec cekto kuceke yoto okoy cepunte koret, ntene kupuntoy kakwoyutek pokol akenke.
43021009	Ntowo kupun cek tampayayet tapan kukäs mata nyepo nesek oko purpurunek ce kacewatan oko mukatinek.
43021010	Kumwoci Yesu cek kule, “Osutu pa purpurunek alak co kotonöme akwek pantenyi.’’
43021011	Kuwo Simon okoy yepo rapet oŋnkucut porok ce kanyiy purpurunek cewoyec okoy kupun tampayayet tapan, kipuntoy Purpurunek tokol pokol akenke oko konom ok somok. Nka kot kicaŋ rupurunek ntene kipuryo kot kuŋetyo porok.
43021012	Kumwoci Yesu cek kule, “Akwa kwoyomisye.’’ Kipuryo mpo akenke om konomik nye kisyem kutepe neto kule, “Nyi ŋo?’’ Omnye kinket cek kule Mokoryontet nyitenyi.
43021013	Kuwo Yesu oŋnkonum mukatyantet oŋnkukoci cek oŋnkukoci mpo Purpurunek kuyunyoto.
43021014	Kunyo aret nyepo somok nyitenyi kuporcikey Yesu konomik om letut yu kowo ciŋet kotutune met.
43021015	Nto letut yu kowo kwomis cekto, kumwoci Yesu Petero kule, “Simon weritap Yowana, cömo ani nyi kusir alak cu?’’ Kuwekyi Petero kumwoci neto kule, “Mokoryontet, yunyoto nyi nye nketi kule ocömiŋ ani.’’ Kumwoci Yesu neto kule, “Rip kecirekwani.’’
43021016	Kumwoci Yesu yec Petero kule, “Simon weritap Yowana, cömo ani nyi?’’ Kuwekyi Petero kumwoci kule, “Mokoryontet yunyoto nyi nye nketi kule ocömiŋ ani nyi.’’ Kumwoci Yesu neto kule, “Rip kecirekwani.’’
43021017	Kumwoci Yesu Petero yec nyepo somok kule, “Simon weritap Yowana, cömo ani nyi?’’ Yoto kunyer Petero omnye katepe Yesu neto nyepo somok kule, “Cömo ani nyi?’’ Oŋnkumwoci kule, “Mokoryontet nyi nye nketi ŋalek tokol kule ocömiŋ ani nyi.’’ Kumwoci Yesu neto kule, “Rip kecirekwani.
43021018	Komwowuŋ ani nyi ŋalek cepo manta kule, ye kiyiku nyi lekwa, kirotekey nkit oŋnkunomen iwo wolyo ake tokol wule möce, ntene ye keyositu, meseyite yewuniyekuk oŋnkurateniŋ citake misipit oŋnkukweriŋ wule memöce.’’
43021019	(Kimwoy Yesu ŋalecutecu kupor met wule mosukumeta Petero sukuŋet kusut woyinto om wule mite Yiyintet.) Yoto kumwoci Yesu neto kule, “Rupa ani.’’
43021020	Kuweckey Petero kukäs let, yoto kukäs konomintet nyin ake nyo kicöme Yesu kumite letunyi. Konomintet nyoto kunyo kutiŋntoykey oko Yesu ye kyomisyi cek komoy oŋnkunyoto kunyo kitepe neto Yesu kule, “Mokoryontet, ŋo nye mosukuŋomntiŋ, nyi?’’
43021021	Nteye kotoköse Petero konomintet nyoto. Kumwoci neto Yesu kule, “Mokoryontet, nto nyi,’’
43021022	Kuwekyi Yesu kumwoci neto kule, “Ye omöce ani kule kusop neto, okokoy, kunömiŋ nyi coto? Rupa ani nyi pate.’’
43021023	Yoto kutisto ŋolyontono om wule mite konomik kule puryo kot kume konomintonoto. Ntene kipuryo kot kumwoy Yesu kule puryo kot kume neto, kimwoy pate kule, “Ye omöce ani kule kusop, okokoy aweckey ani, kunömiŋ nyi coto?’’
43021024	Konomintonoto kunye neto nyi poru ŋalecu, oŋnku neto nye kisile ŋalecu, kunyo cinket acek neto, kimwoy ŋalek cepo manta.
43021025	Kunyo mite ŋalek alak ce caŋ ce kikwiy Yesu. Ce nto kocesil ŋolyo ake tokol nye kikwiy, asoti ani kule nto puryo kot komuce koret kukonor kitapunek ce kocesil.
44001001	Mokoryontet nye cekonyite Teyopilo, Om kitapumwani nyo kipo tay, kyosil oŋnkatet yisyonutek tokol ce kikwiy oŋnkunet Yesu kuceke ye kicece yisyenyi,
44001002	okoy pesyet nyo kicesute neto kuwo torot. Ye kitompo kot cesut kuwo torot, kimwoci kunkolontyi om swametap Muyet Nyetilil piko co kikweny neto kwek kiyokikyi.
44001003	Kopur Yesu kuwany pesyosyek artam kiceke ye kitutune met, oŋnkuporcikey neto nkit cekto aret ce caŋ om aret nye poru manta nye puryo tintenot kule kikotutune met kusop. Kikäs cekto nkit neto om konyekwa. Yoto kumwoci Yesu cekto ŋalek ce nöme poytoyisyetap Yiyintet.
44001004	Nteye kipontokey Yesu oko cekto kunkolontyi kumwoci kule, “Monte kot aŋete Yerusalem, ntene oken okoy kuco neto nyo kikurto Papamwani, nyo kyolim omwowok ani.
44001005	Omnye kipatisane Yowana piko peko, ntene om pesyos ce ŋeri mosicepatisanenak akwek Muyet Nyetilil.’’
44001006	Ntowo kuyomokey kiyokik oko Yesu, kutepe cek neto kule, “Mokoryontet, pesyosyecu so ye meseketyi nyi Israel poytoyisyet?’’
44001007	Kuwekyi Yesu kumwoci cek kule, “Puryo kot kunömok akwek oŋnket pesyosyek nto kenyisyek co kikwiyta Papa om kamukeywekyi nkit.
44001008	Ntene mosonyoru akwek swametap Muyet Nyetilil ye kucontyok, yoto ye mosoyiku muncururwanik ce kamwayte ŋalekwani om Yerusalem, oko om Yuteya, oko om Samariya tokol okoy wule kiŋete koret.’’
44001009	Nteyu kowo kuwany kumwoy ŋalecutecu, cesut neto kuwo torot kumite cek kuköse, yoto kulum polyet kupote konyekwa.
44001010	Nteye kimite cekto kunyole torot kuköse ye weti, kuyoŋe lakwar komosmwacek piko alak oyeny ce kilac sirok ce lelac.
44001011	Kumwoy picoto kule, “Pikap Kalilaya, omne soyoŋe akwek yu oŋnkonyoli wulin po torot? Yesu nyitenyi kocesutenok akwek kuwo torot, kunye mosukuweckey kuyu nyitenyi oköse akwek cesute kuweti torot.’’
44001012	Yoto kuwecekey konomik tulwet nye cekure tulwetap Seituninek nye kimite ye puntoy kilomitet akenke keceke Yerusalem.
44001013	Nteyu kowo kupun cek Yerusalem, kupa koto orit oŋnkulaŋnta kupa koto nye kimite koto parak nye kipurune cekto. Coto ku Petero oko Yowana, oko Yakopo oko Antereya, oko Filipo oko Tomas, oko Paturumayo, oko Matayo, oko Yakopo weritap Alufayo, oko Simon nyikanet nye poryecini korenyi, oko Yuta, weritap Yakopo.
44001014	Kipure picutecu tokol wanak om moyet akenke sukusome om pesyosyek tokol. Kipontokey cekto wanak oko koruk, kumite mpo Mariyam kametitap Yesu oko mpo yeyanyitap Yesu.
44001015	Om letutap pesyos ce ŋeri, kopur kokwet nyepo piko tokol co kikoyen, kipuntoy piko tokol pokol ok timtem. Yoto kuŋet Petero kuyo oŋnkuŋalal kumwoy kule,
44001016	“Mpo yeya, roke ciyitita kupoyit manta ŋalekap silutekap Yiyintet ce nöme Yuta nyo kintocini piko ce kinöme Yesu.
44001017	Yuta kunye ki cito akenke nyepo lukenyacek nye kikicekwey kwiyis yisyoni nyacek.’’
44001018	(Om pesanik co kinyor om yisyet nyepo miyotyet kuco kikwale neto mparet wule kinyorta menyi, wule kiputyi kuŋas kuyatakay moyet kukwa okutanik saŋ.
44001019	Kulim oŋnkunket topon piko ce minye Yerusalem, kunyo kikur cekto mparanato kutoci kaynemwa kule, Akeltama, nye poru kule, “Mparetap koroti.’’)
44001020	“Omnye kicesil om kitaputap tumwonikap kakastayet kule, ‘Roke kopur konyi kwek kiratya, Puryo kot kumisyini kuminy ci orit.’ Kicesil yec kule, ‘Roke kusut citake oteptap yisyenyi.’
44001021	“Kunyo misyini kuco citake oŋnkuyomokey oko acek sukuŋet kwek neto nyoto muncururwet nye nket kotutunetap metap Mokoryontet Yesu.
44001022	Roke ku cito nye kicepesetoti tokol om lukenyacek yo kicepesetoti wanak oko Mokoryontet Yesu, kuceke pesyosyek co kimwoytoti Yowana ŋalekap potisonisyenyi okoy pesyet nyo kicesutenec acek Yesu kuwo torot.’’
44001023	Yoto kukwey cekto kaynokap piko oyeny, Yosep nye kicekure Parsapa (nye kicekure yec Yusto) oko Matiya.
44001024	Kusom cekto kumwoy kule, “Ayi Mokoryontet, nyi nye nketi mukuleywekap piko tokol, kunyo Mokoryontet, porwec acek ŋo om picu oyeny nye kekwey nyi,
44001025	sukuŋet kusut kuker yisyet kwek kiyokintet otepto nyo kipokoktoy Yuta nyo kiwecikey otepnyi wule kicone.’’
44001026	Nto om letut kukweyis cekto kuporci kirotyet picoto oyeny. Nto kaynet nye kicekwey kunye kipo Matiya, cituyo neto kuyomokey wanak oko luketap kiyokik co ki taman ok akenke.
44002001	Ntowo kupunto pesyetap Pentekoste, kimite pesyonoto kukerurukyikey yeto akenke piko tokol ce kikoyen.
44002002	Yoto pakenke kuco karumnta nye kicone torot nye kerkey oko yomat nye kiwuse om swamet nyewo koromun oŋnkunyiy koto tokol nye kimite kukepur cekto orit.
44002003	Yoto kukäs cekto ce kerkey oko ŋelyepikap motik ce kaseret oŋnkopure moticoto metitap ci tokol om cekto.
44002004	Yoto kunyor ci tokol Muyet Nyetilil oŋnkucec kuŋalal ŋelyepik alak kuyu wule kimukta kukoci Muyet Nyetilil ci ake tokol om cekto.
44002005	Kimite yoto Yutayek ce kiminye Yerusalem, piko ce kiyweye Yiyintet ce kikikwane koret tokol kumukul.
44002006	Nteye kotolime picoto karumnta nyoto, koruruckey wanak piko ce caŋ oŋnkukite tokol omnye kilim ci tokol kuŋolole piko co kikoyen om ŋelyepikwa.
44002007	Kukite piko oŋnkumuyo oŋnkuŋalal kwicek nkit kumwoy kule, “Puryo kot ku pikap Kalilaya cekto cutecu ŋolole!
44002008	Omne yec sicelim acek tokol ŋalek ce ŋolole cekto om ŋelyepta nyo kiceyitec acek?
44002009	Ciku acek Parasik oko Metisyek oko Elamayek oko pikap Mesopotamia oko cepo Yuteya oko cepo Kapontokiya, oko cepo Pontia, oko cepo Asia,
44002010	oko cepo Prukiya, oko cepo Pampiliya, oko cepo Misiri, oko cepo koretap Lipiya ce lekite moŋetap Kurene, oko toyek ce kwone Rom, wanak oko Yutayek oko lamek co kicäm tinitap Yutayek,
44002011	Kirikik oko Arapuk. Kunyi celime acek cekto kuŋolole ŋelyepik kyacek yisyonutek cewoyec cepo Yiyintet.’’
44002012	Yoto kukite cek tokol oŋnkunŋalal kwicek nkit kutepekey kule, “Ŋolyo ne ŋolyontoni?’’
44002013	Ntene kucur piko alake piko co kikoyen kumwoy kule, “Kopokit picu komek ce mwonec!’’
44002014	Yoto kuyo Petero nye kipontokey kiyokik taman ok akenke, oŋnkunŋalal kukurto om kutit nyewo kumwoci luketap piko kule: “Merekyo akwek Yutayek, wanak oko akwek piko tokol ce minye Yerusalem, olimwo pa ani akwek topon koromun ŋalecu amöce kule omwowu.
44002015	Puryo kot kupokit picu kuyu wulo osotitoy akwek; omnye mite yawut sawet somok nyepo kororn.
44002016	Ntene ŋalecutecu kuce kiŋalale workoyontet Yower kumwoy kule,
44002017	‘Mwowu Yiyintet kule, om pesyosyek cepo letut cokwoni mosayiy ani ŋalecu: Mosokoci Muyemwani piko tokol; mosikuŋorsyo werikwok oko tipikwok, mosukukäs oyiperikwok ŋoŋutok, mosukurwotyeci poyikwok kirwotik.
44002018	Yunyoto, om pesyosyecoto mosokoci Muyemwani mpo mutworikwani moronik oko koruk, mosukuŋorsyo cekto.
44002019	Mosoporu tukuk cepo kakitat om wulin po torot, oko pelutok ce cekite om wuli koret ŋony mosukutok korotik oko mata oko yetit nyewo;
44002020	mosukuwälkey asista kutuyit kwek menon, oŋnkusalakay arawet kwek koroti, kutompo kot kapunto pesyet nyewo nye cikite nyepo Mokoryontet.
44002021	Yoto ye mosicisop ci tokol nye kure kaynetap Mokoryontet.’
44002022	“Pikap Israel, alimnte pa ŋalecu! Yesu nyepo Nasaret kunye cito nye kiporwok akwek Yiyintet om yisyonutek ce kikwiy cepo kakitat oŋnkupo swamet oko pelutok ce kikwiy Yiyintet om wule mite neto, oŋnket akwek nkit ŋalecutecu, omnye kikwiyokis om wule omite akwek.
44002023	Yiyintet nkit om cömisyenyi oko wule nketitoy neto nkit, kunye kicämnta keny kule roke anäm akwek Yesu; kunyo kyopar apakäc neto, omnye kyocämnte oŋnkokoyte kuwuyitoci piko co miyotec neto murtowontet.
44002024	Ntene koŋet Yiyintet kututune met kunumune neto mwonintap met, omnye kipuryo kot komukoktos kunäm oŋnkurip met neto kwek mopusyo.
44002025	Omnye kimwoy Tauti ŋalek ce nöme neto kule, ‘Oköse ani Mokoryontet kumite taymwani pesyosyek tokol, omnye mitowune neto yewumwani nyepo tay, sukuŋet mente kot atomtomen ani.
44002026	Kunyo sukuŋet kupaypayit mukuleymwani, oŋnkuŋerec ŋelyepmwani, kunyo ponto pormwani kokenotet nyepo ŋerekwek;
44002027	omnye puryo kot muci nyi yosyi soponmwani kopur kapkompic, oŋnkupuryo kot muci nyi yaste mutworinteŋuŋ nye tilil kunun.
44002028	Kweporwo ani arosyek ce peti wule mite soponto, kunyo om tayŋuŋyi mesekono ani nyi ŋerekwek.’
44002029	“Mpo yeya! Omwowok ani akwek topon ŋalek ce nöme kukonyo nyewo Tauti, kule kime cemuy, kunyo mite mwenenyi nyo kicetupci ceköse acek okoy pesyoni.
44002030	Kunyo ki workoyo, oŋnkinkete Tauti kirotyet nye kikurtoci Yiyintet neto. Kiwalkey Yiyintet kumwoy kule mosokoci cito akenke om kesenisyekap Tauti kopure ŋeceret kwek Kinko; kuyu wule kiyunto Tauti.
44002031	Kikäs Tauti kito nye kimöce Yiyintet wokwiy om pesyosyek cepo tay. Yoto Kuŋalale ŋalek ce nöme kotutunetap metap Ŋapanet yo kimwowu kule, ‘Puryo kot cepokokyini neto kapkompic, Nto puryo kot kunun pornyi.’
44002032	“Kiŋet Yiyintet Yesu nyitenyi kotutune met, kunyo ceyiku acek tokol muncururwanik cepo manta ce nöme ŋalecutecu.
44002033	Kicilaŋnta kuwo torot wokopurune yewutap tay nyepo Yiyintet, oŋnkunyor om wule mite Yiyintet Muyet Nyetilil kuyu wulo kikikurtoci Papanyi. Kunyo ŋalek cu oköse oŋnkolime akwek kuce kokoteywekyi ce kokonec kuroŋwec acek.
44002034	Omnye kipuryo kot kulaŋnta Tauti kuwo torot; ntene mwowu neto nkit kule, ‘Kimwoci Mokoryontet Mokoryotenyu kule, Purune yu po yewumwani nyepo tay,
44002035	okoy awec ani punikuk kopurune ŋonyutap kerenkokuk.’
44002036	“Kunyo möce kunket pikap kotap Israel tokol ŋalek cepo manta kule. Yesu nyitenyi nyo kyowuyitocini akwek murtowontet kunye kikoci Yiyintet kwek Mokoryontet oŋnku Ŋapanet!’’
44002037	Nteyu kowo kulim piko ŋalecata, kwam cekto mukuleywekwa. Yoto kumwoci cek Petero oko kiyokik alak kule, “Mpo yeya, mokyiy ne?’’
44002038	Kumwoci Petero cekto kule, “Arenynkey ayaste miyotyonikwok citake tokol om akwek, oŋnkokany cepatisanak om kaynetap Yesu Kristo, sukuŋet cinumunenok miyotyonikwok; mosonyoru akwek kokotutyet, nyoto ku Muyet Nyetilil nyepo Yiyintet.
44002039	Omnye kikurtowok Yiyintet akwek oko lekokwok oko piko tokol ce mite wule low oko tokol ce kure Yiyintet kukwa wule mite neto.’’
44002040	Kurwokyi Petero kunkolontyi kumwoci kule, “Osorukey akwek nkit osopkey om toŋoŋutek ce kwotyini pikap pinitenyi masat!’’
44002041	Cepatisan om yoto piko ce kiyen ce kirice kupunto elifunek somok oŋnkuyomokey oko luketap piko ce kikoyen.
44002042	Yoto kopurcin picoto pesyosyek tokol sukunete kiyokik cekto, oŋnkuyomokey wanak tokol sukupcicintos omikap Mokoryontet oŋnkusome okokoy.
44002043	Kunäm muyotet ci tokol om tukuk cepo kakitat oko pelutok ce kikwiye kiyokik.
44002044	Kuyomokey wanak piko tokol co kikoyen om cömisyet oŋnkusankan tukuk tokol ce kiponto ci tokol.
44002045	Kwalya tukukwa oko tukuk alak tokol ce kiponto oŋnkuyomo wanak sukupcicintos kuyem kuyu wule kimoktoy ci tokol.
44002046	Kutosyikey cek kuyu yete pesyo kutuytos wanak tokol kuyu luket akenke om kotap Yiyintet oŋnkwomncitos omik wanak om korikwa. Kwomisyi omik om ŋerekwek oko om mukuleywek ce poypoy.
44002047	Kukostoy cekto Yiyintet oŋnkuponto cömisyet nyewo nye kicöme piko tokol. Kutosyini Mokoryontet pesyosyek tokol kuyomo wanak oko cekto piko ce kimite cisope.
44003001	Nto om pesyet ake ye kimite Petero oko Yowana kupeti kuloŋntoy kotap Yiyintet wokusome om sawetap somset ye kimite sawet sokol nyepo kosoleny.
44003002	Kimite citake nye kikomwal kuceke ye kiceyi, nye kicesutu pesyosyek tokol cokopure kurketap kotap Yiyintet nye kicekure, “Kurket nye karam.’’ Sukuŋet kusome pesanik piko ce peti kowute orit.
44003003	Nteye kotoköse cicoto Petero oko Yowana kupeti kotap Yiyintet, kusom neto cekto kakalyayet.
44003004	Kurotot cekto tukway cicoto topon, oŋnkumwoci Petero cicoto kule, “Käsec acek pa nyi!’’
44003005	Yoto kukäs cicoto cekto kusotyini kule tos musukukono kitake.
44003006	Ntene kumwoci Petero neto kule, “Moponte ani pesya tokol, ntene mosokoniŋ kito nye oponte, om kaynetap Yesu Kristo nyepo Nasaret, komwowuŋ kule, ŋet wesetote!’’
44003007	Yoto kunäm Petero yewutap tay nyepo cicoto oŋnkukalya kuyo. Yoto pakenke lakwar kuculokis kusopco kerenkok oko kutuŋokap cicoto,
44003008	Kuŋet lakwar kuyo oŋnkucec kuwesetot kowut kotap Yiyintet wanak oko cekto kuŋerekoti kuronoti kukostoy Yiyintet ye kimite kuweti.
44003009	Kukäs piko tokol cicoto kuwesetoti oŋnkukostoy Yiyintet.
44003010	Ntowo kukäs piko oŋnkunket kule cicoto ku somintet nyo kwepure kurketap kotap Yiyintet nye cekure, “Kurket nye karam.’’ Yoto kumuyo tokol oŋnkukite kito nye keyakay om wule mite cicoto.
44003011	Nteye kitokunomoti cicoto Petero oko Yowana, kukite piko tokol oŋnkurway kupa wule mite cekto om tekewut nye cekure, “Tekewutap Solomon.’’
44003012	Ntowo kukäs Petero piko, kuŋololyi kumwoci kule, “Pikap Israel, omne sokite akwek koromun ŋalecu, nto omne sorototec acek kuyunyi. Osoti akwek kule om swamet nto om toponiyenyacek nkit kunye kekoci cici kuwesetot?
44003013	Yiyintetap mpo kukonyo nye kwelaŋnta kukoci woyinto mutworintenyi Yesu, neto nyo kyoŋomntoy kunäm piko ce ponto kamukeywek, yo kyotoye taytap Pilato, nka mpo om letut yo kimöce Pilato kule atyakte kuwecikey.
44003014	Ki cito neto nye tilil nyepo manta, ntene otay akwek neto. Yoto osom Pilato kwiwok ce toponec kutyokwok rumintet,
44003015	Akany akwek cepar kume neto nyo konu soponto, nyo kiciŋet kotutune met. Ciku acek muncururwanik ce kicekäs ŋalecu.
44003016	Om swametap kaynenyi kunye kekoci swamet oŋnkusop cici kimwole nye oŋnketi akwek topon. Ŋalecu oköse kuce kakyiy om koyenet oko cömisyetap kaynenyi. Om koyenet nyewo nye ceponte acek om Yesu kunye kesop cici kuyu wule oköstoy akwek kumite yu po taymwoŋ kuyunyi.
44003017	“Kunyo yawut, mpo yeya oŋnketi ani kule kyayiy akwek coto oko pikwok cewoyec nye kipuryo oŋnketi.
44003018	Kikurto kumwoy Yiyintet keny kupunune kutuwakap workoyik tokol kumwoy kule mosukutaŋany Ŋapanenyi; kunyo kakwiy kuyitita coto kuyu nyitenyi.
44003019	Kunyo arenynkey, oŋnkowekyikey wule mite Yiyintet, sukuŋet kopukto miyotyonikwok,
44003020	sukuŋet Mokoryontet komuc kukonok pesyosyek ce omuŋe kupoypoyitu mukuleywekwok, oŋnkuyokwok kukonok Ŋapanet, Nyoto ku Yesu nyo kicekwewok akwek kuceke keny.
44003021	Kunyo misyini kopur neto torot okoy pesyet nye cewece tukuk tokol kulelakitu, kuyu wulo kikurto Yiyintet om kenyisyek cepo keny kupunune wule mite Workoyikyi ce tililec.
44003022	Omnye kimwoy Moses kule, ‘Mosukukonok kuyokwok akwek Mokoryontet Yiyintemwoŋ workoyontet nye mosukucone kwenumwakwek nkit, kuyu wulo kikweyo ani. Misyini olimnci kiy ake tokol nye komwowok.
44003023	Ci tokol nye puryo kot kulime ŋalek ce mwowu workoyontonoto, mosicekwey cito nyoto kucone wule mite pikap Yiyintet oŋnkyaranta.’
44003024	Mpo workoyik, kuyu Samuel oko cerupe neto kikurto tokol ŋalecu po pesyosyecutecu.
44003025	Kunyo oyiku akwek kontiyikap workoyik, oŋnkopoye kirotyet nyo kikwiy Yiyintet oko po Papamwoŋ kuyu wulo kimwoci Apram kule, ‘Kupunune wule mite kesenisyekuk, mosokoci ani kupeyok pikap koret tokol kumukul.’
44003026	Kunyo kunyosyo Yiyintet kukwey oŋnkuyokwok kuco wule omite akwek mutworintenyi cokukonok kupeyok oŋnkuwecak akwek tokol apakakte kopurwek ce miyotec.’’
44004001	Nteye kitokumite kuŋololyini Petero oko Yowana piko, kukwa tisik oko cito nyewo nye poytoy kotap Yiyintet oko Satusayek.
44004002	Kinyer cekto kunerekis omnye kinete kiyokik coto oyenku kumwoci kule kitutune met Yesu, nye poru kule mosukotutune met piko ce kipok.
44004003	Yoto kunäm cek oŋnkukerta mopusi okoy tun kororn, omnye kikikwimen koret.
44004004	Ntene kuyen piko ce caŋ ce kilim lokoywek okoy kapunto coŋintap moronik ce kirice elifunek mut.
44004005	Ntowo kuyec koret, korurukyikey Yerusalem poytoyikap Yutayek oko poyik oko konetikap ntarastinek;
44004006	oko Anas tisintet nyewo oko Kayafa oko Yowana oko Alekisanta, oko piko alak cepo aretap tisintet nyewo.
44004007	Kukwer cekto Kiyokik kukwa kuyoŋe taymwa om kokwet oŋnkutepe kule, “Swametap ŋo, nto kamukeywekap kaynetap ŋo nye oyiye akwek ŋalecu?’’
44004008	Yoto kunyor Petero swametap Muyet Nyetilil, kuŋalal kumwoci cekto kule, “Akwek kantoyikap piko oko poyik:
44004009	Ye otepenec acek pesyoni ŋalek ce nöme ŋalek ce toponec ce kukyici cito nyo kwemwole oko wule kusopto,
44004010	kuroke oŋnket akwek oko pikap Israel tokol; kule cici keyoŋe yu po taymwakwek kunye kucisop neto kunyol topon om swametap kaynetap Yesu Kristo nyepo Nasaret nyo kyowuyitoy akwek, ntene kuŋet Yiyintet neto kututune met.
44004011	Yesu nyitenyi nyo mwowu silutekap Yiyintet kule, ‘Rwantet nyo kyonyile akwek tekik, kunye kiweckey kwek rwantet nye pële tokol nye tiye koto tapan.’
44004012	Cenyortoy kosopotet kupunune wule mite neto nkit pate omnye puryo kot kumite yec cito ake koret tokol kumukul nye kikoci Yiyintet kaynenyi piko, nye muce kot kusopec acek.’’
44004013	Kukite pikap kirwoket yu kowo kukäs cekto nyikanatetap Petero oko Yowana, oŋnkunket kule kipontotikey picutecu Yesu.
44004014	Yoto kupotyi cekto ŋolyontet nye mokumwoy omnye kiköse cito nyo kucisope kumite keyoŋe ye kimite Petero oko Yowana.
44004015	Kumwoci cekto Petero oko Yowana kuŋete kokwet kupa saŋ, oŋnkucec kurwoc kwicek nkit.
44004016	Kutepekey kumwoy kule, “Mokyiye ne acek picu? Omnye kukunket ci tokol nye minye Yerusalem kule, cekto ce kokwiye manta ŋolyontoni po kakitat nye puryo kot cimuce cetinten.
44004017	Ntene ye sicekerekte ŋolyontoni mente kot tokutosyikey kupunto wule mite piko tokol, roke cemwoci cisowu picu kule monte kot toŋalale yec mpo kisic kaynetap Yesu.’’
44004018	Yoto kukur cekto kiyokik kukwa kokwet oŋnkurwokyi kumwoci kule, “Monte kot toŋalale nto anet yec mpo kisic piko om kaynetap Yesu.’’
44004019	Ntene kuwekyi Petero oko Yowana kumwoci kule, “Orwoc akwek nkit nye roke ciywey om taytap Yiyintet, ciywey Yiyintet nto ciyweyak akwek?
44004020	Omnye puryo kot cimuci acek cesisie moceŋalale ŋalek ce kicekäs oŋnkyelim acek nkit.’’
44004021	Kunkolontyi kokwet kukerci cekto koŋ oŋnkutyakta kupecikey omnye kipuryo kot kunyorta lelis nye muce cerate, oko omnye kimite piko tokol om yoto kukostoy Yiyintet om tukuk ce kukwiyokis.
44004022	Kiponto cicoto kicisope om kosopet nyepo kakitat kenyisyek ce kikeytye artam.
44004023	Nteyu kowo cityakta Petero oko Yowana, kunomen kupa lakwar wule kimite lukemwa, oŋnkuwokumwoci ŋalek tokol ce komwoy tisik cewoyec oko poyik.
44004024	Nteye kotolime cut ŋalecato, kusom cekto tokol wanak Yiyintet kumwoy kule, “Ayi Mokoryontetap torot oko ŋony, oko ruretok oko tukuk tokol ce mite koret!
44004025	Kiŋalal nyi om swametap Muyet Nyetilil kupunune kutitap kukonyo Tauti mutworinteŋuŋ yo kimwowu kule. ‘Omne sukunerekis lamek, omne sukuyiytakey piko nyepo püc pate?
44004026	Kuyiytakey kutetkey kinkonikap koret, oŋnkuyomokey poytoyik wanak, kutoye cekto Mokoryontet oko Ŋapanenyi.’
44004027	Omnye ŋalek cepo manta kucu kule, kiyomokey wanak Erote oko Pontyo Pilato oko lamek oko pikap Israel om moŋoni oŋnkutay cekto Yesu mutworinteŋuŋ nye tilil nye kiŋap nyi kwek Kinko.
44004028	Kururuckey cekto wanak kwiy kiy ake tokol nye kicäm nyi kunyo om swameŋuŋ oko cömisyeŋuŋ kule mosukwiyakay.
44004029	Kunyo yawut Mokoryontet, käs pa komuyotet wule kokomuytec acek, konec acek mutworikuk ceŋalale lokoywekuk om nyikanatet tokol.
44004030	Yite yewuŋuŋ oŋnkikonu kwiyokis ŋalek cepo kakitat om kaynetap mutworinteŋuŋ nye tilil Yesu.’’
44004031	Nteyu kowo kusom kot kuwany, yoto koriŋriŋ koret om yoto kimite cekto, konyor tokol Muyet Nyetilil oŋnkucec kuŋalal kumwoy lokoywekap Yiyintet om nyikanatet tokol.
44004032	Yoto kuyomokey wanak piko tokol co kikoyen om moyet akenke oko mukuleyto akenke, nye kipuryo ci nye mwowu kule cecu tukuk ce kiponto, ntene kisonkone tukuk tokol ce kiponto cek tokol.
44004033	Kumwaytat kiyokik om swamet ŋalek cepo manta kutor kotutunetap metap Mokoryontet Yesu. Kukoci Yiyintet cekto tokol kupeyok ce caŋ.
44004034	Kipuryo yoto ci mpo akenke nye kimite lukonoto nye kipotyini kiy nye möce. Kwalya piko co kiponto mparosyekwa nto korik oŋnkusut pesanik ce konyor,
44004035	oŋnkwokukoci kiyokik, cepcicin pesanicato kuyem ci tokol kuyu wule kimoktoy.
44004036	Yoto mpo Yosep nye ki Lefintet nye kiceyici Kupro nye kikimulyi kiyokik kukure, “Parnapa’’ nye poru kaynanato kule, “Cito nye kimisyi.’’
44004037	Kwalya neto mparenyi nye kiponto oŋnkusut pesanik cokukoci kupoy kiyokik.
44005001	Ntene kimite citake nye kicekure kaynenyi Ananiya oko korkenyi Safira, yoto kwalya Ananiya mparenyi nye kiponto,
44005002	oŋnkuwuny kukonor pesanik alak kunkete korkenyi, oŋnkusut ce koŋet wule mite kiyokik.
44005003	Kumwoci Petero neto kule, “Ananiya, omne sekoci Setanit kupayta mukuleyŋun kuweciŋ perper Muyet Nyetilil, omnye kwewuny pesanik kererya ce kwenyorte mparet nyo kweyalye?
44005004	Ki cekuk tukuk tokol kutompo yalye, mpo yu koweyalye kutokucekuk pesanik. Kunyo omne secäm nyi om mukuleyŋuŋ kot yiy kiy nye yunyi? Puryo kot perper nyi piko ntene keperper Yiyintet.’’
44005005	Nteye kotolime Ananiya ŋalecato kuputyi ŋony kume. Yoto kumuyo piko tokol ce kilim ŋalecato.
44005006	Yoto kukwa oyiperik oŋnkurate musto sirok oŋnkusut kuwo saŋ wokumuy.
44005007	Nto om letut kukatil sawanik somoku, kuco korkenyi nye kipuryo kot kunkete kiy ake tokol nye kakwiyakay.
44005008	Kutepe Petero neto kule, “Mwowo ani pa, pesanik tokol so cutecu ce kyonyoru akwek oko santeŋuŋ om mparet nyo kyoyalye?’’ Kuwec kumwoy kule, “Manta tokol cutecu.’’
44005009	Yoto kumwoci Petero neto kule, “Omne sacäm akwek oko santeŋuŋ kule cesyem celotu Muyet Nyetilil nyepo Mokoryontet? Käs pa piko ce kowokomuye santenüŋ, mosukusutiŋ mpenyi iwo aranato!’’
44005010	Om yoto pakenke koputyi yepo kerenkokyi kume. Kukwa oyiperik koto orit kwokunyor kame, kanäm oŋnkusut neto kuwo saŋ wokumuy kurupkey oko santenyi.
44005011	Yoto kunäm muyotet nyewo koromun pikap Yiyintet oko piko alak tokol ce kilim ŋalecutecu.
44005012	Kwiy Kiyokik tukuk cepo kakitat oko pelutok om wule mite piko, kuyomokey wanak piko tokol co kikoyen kwek luket akenke sukutuytos tekewutap Solomon.
44005013	Kipuryo ci mpo akenke nye kipuryo kot kupo lukonoto nye kisyem kule nto owut wule kimite piko co kikoyen, ntene kuŋolole piko alake cut ŋalek ce toponec kucömntoy cekto koromun.
44005014	Yoto kutosyikey piko ce caŋ moronik oko koruk kucäm Mokoryontet oŋnkuyomokey oko luketap piko co kikoyen Yiyintet,
44005015	okoy cesutu mpo piko ce mnyontos cesutune kwiririnek oko tempok oŋnkwocimukontyi arastunwekap moŋet kule sukuŋet nteye kopunte Petero ye lekite cekto kuyen atotoynyi picoto alak ce kimnyontos.
44005016	Kukwa mpo piko ce caŋ ce kiminye moŋosyek ce lekitec ce kimut Yerusalem, kusut cekto piko ce kimnyontos oko ce kiponto oyik ce miyotec, cisop tokol kusopco.
44005017	Yoto kuŋet Tisintet nyewo oko pikyi ce kikolyoy neto, coto ku luketap kereryantetap Satusayek. Kunerekis cekto koromun kukocorok om wule mite kiyokik, oŋnkucömncin kule mocenäm citaŋany kiyokik.
44005018	Yoto kunäm cek kiyokik oŋnkukerta mopusitap piko tokol.
44005019	Ntene om kwomowunoto kwen, kuyat Malayketap Mokoryontet kurketap mopusit, oŋnkukwer kiyokik kukwa saŋ oŋnkumwoci kule,
44005020	“Ape woyoŋe kotap Yiyintet orit, oŋnkomwoci piko ŋalek tokol cepo soponitenyi lel.’’
44005021	Yoto kucäm kiyokik. Ntowo kuyec kororn kupa kotap Yiyintet oŋnkucec kunetis. Yoto kukur tisintet nyewo pikyi co kolyoy neto oko kokwet nyepo poyikap Yutayek tokol cepo Israel, oŋnkuyokto cepa wocekwerune kiyokik mopusi kukwa kokwet wule kimite cekto.
44005022	Nteyu kowo kupunto piko cewoyec co kiciyoktoy, munowokunyor yoto kiyokik kumite mopusi, kuweckey cek oŋnkwokumwoci kokwet kule,
44005023	“Kowocepunte acek mopusit kumite kukerat topon oŋnkumite sikarek kuripsi topon om kurket, ntene yu kowo ceyat kurkotik puryo kot cenyorte ci orit.’’
44005024	Nteye kotolime cito nyewo nye poytoy kotap Yiyintet oko tisik ŋalecato kukite kumwoy kule, kukwam ne kiyokik.
44005025	Yoto kuco citake oŋnkucokumwoci kule, “Mite piko co kwokertoy akwek mopusi keyoŋe kotap Yiyintet orit kunete piko!’’
44005026	Yoto kunomen cito nyewo nye poytoy kotap Yiyintet oko sikarek wokukwer cekto, ntene ye kipuryo kot kukwerune swama omnye kiywey kule mente kuwirenec piko rwontok.
44005027	Kukwer cek kiyokik kukwa oŋnkukoci kuyoŋe taytap kokwet. Kucec tisintet nyewo kutepe kule,
44005028	“Kucisowok cinkolonwok akwek kule, monte tocinetisye mpo kisic om kaynetap cici, kunyo akäs pa ŋalek ce kwayiy! Kwonetisye kunäm Yerusalem tokol, omöce akwek kule cesutwec acek miyotyetap korotikap cici!’’
44005029	Kuwekyi Petero oko kiyokik kumwoy kule, “Misyini celimnci acek Yiyintet kusir ye mocelimnci piko.
44005030	Yiyintetap mpo kukonyacek nye kiŋet Yesu kotutune met om letut yu kowo okwertoci akwek murtowontet apakäc.
44005031	Kunyo kikolaŋnta Yiyintet neto kuwo wokopure yewutap tay kwek kantoyintet nyewo oŋnkukosopintet, sukuŋet kukoci pikap Israel poroyinto kurenynkey om miyotyonikwa.
44005032	Ciku acek muncururwanik ce cinketi ŋalecutecu, acek oko Muyet Nyetilil nye kokotutyetap Yiyintet nye kocini piko co limncini neto ŋalek.’’
44005033	Nteye kotolime pikap kirwoket ŋalecato kunyer koromun okoy kurwoc kutilta kule cepakäc kiyokik.
44005034	Ntene kuyo cito akenke om kirwoket, nyoto ku Farasoyintet nye kicekure kaynenyi Kamaliel, nye kikonetintetap ntarastinek, nye kiyweye piko tokol. Yoto kumwayta cekwer kiyokik kupa saŋ kuminiŋ,
44005035	oŋnkuŋalal kumwoy kule, “Merekyo pikap Israel, oripkey om kito nye omöce akwek kule ceyiye picu,
44005036	Omnye om kenyisyek ce ŋeri co kutil, kitok cito nye kicekure Seuta oŋnkusutkey kule oyiku ci nyewo koromun, yoto kulukyi luketap piko ce rice pokolwokik amwan, ntene cepakäc neto kume, kuseret piko tokol ce kirupoti, yoto kupok lukenyi.
44005037	Om letut yec, kutok Yuta nyepo koretap Kalilaya om pesyosyek co kiciyite piko tokol, yoto kururuc mpene piko ce caŋ kulukyi neto, ntene cepakäc kume oŋnkyiseret piko tokol co kirupoti.
44005038	Kunyo om ŋolyontoni mite yawut yu, komwowok ani kule monte ceyiye picu kitake, oyaste kwiyat cek nkit, omnye ye ŋalecu oko yisyoni mwacek kunye kiy nye kweye piko, mosukupot om letut;
44005039	ntene ye cone wule mite Yiyintet kupuryo kot omuci akwek kot opël cekto mpo kisic, omnye monte oporukey akwek kule omite oporye Yiyintet.’’
44005040	Cekur Kiyokik kukwa kokwet orit, oŋnkyepas oŋnkyemwoci cinkolontyi kule monte toceŋalale onet piko om kaynetap Yesu, oŋnkyasta kupecikey.
44005041	Kuŋete konomik kokwet kupunto ŋerekwek ce caŋ omnye kakonket kule misyini kutaŋany toŋoŋutek om kaynetap Yesu.
44005042	Kunetisye cekto pesyosyek tokol kotap Yiyintet oko korikap piko kumwoytoy lokoywek ce toponec cepo Yesu nye Ŋapanet.
44006001	Om letut kuminiŋ ye kimite kutosyinikey kucoŋitu konomik, yoto kucec kaŋunyŋunyet om kwenutap Yutayek co ŋolole ŋelyeptap Kirikik oko Yutayek pikap koret. Kumwoy Yutayek co ŋolole ŋelyeptap Kirikik kule kyostoy musukik cikwa monyor omik co cepciwu pesyosyek tokol.
44006002	Yoto kukur kiyokik co kitaman ok oyeny luketap konomik tokol kukwa kuyomokey wanak oŋnkumwoci kule, “Puryo kot kumisyini kyaste acek mocemwayte ŋolyontetap Yiyintet oŋnkyerip cepciyte pesanik pate.
44006003	Kunyo mpo yeya, akwey akwek om kwenumwoŋ piko tisap ce oŋnket akwek kule ponto swametap Muyet Nyetilil oko ŋomnonet, siceŋet acek cikoci kwiy yisyoni.
44006004	Sukuŋet cenyoru acek poroyinto nye cesome oŋnkyiy yiyset nye cemwoytoy lokoywek.’’
44006005	Yoto kuŋerekyi luket tokol kasoteywek ce kimwoy kiyokik; cekwey Stefano cito nye kiponto koyenet nyewo oko Muyet Nyetilil, oko Filipo oko Nikolas, oko Nikanor, oko Timon, oko Pamena, oko Nikolas nyepo koretap Antiyok cito nye kikiweckey kwek Yutoyintet.
44006006	Kukwer luket picoto kukwa taytap kiyokik. Yoto kusomnci kiyokik cek oŋnkukemer yewuniyekwa metewokap picoto.
44006007	Yoto kutosyikey ŋolyontetap Yiyintet kutisto om koret oŋnkutosyikey koromun coŋintap konomik om Yerusalem oŋnkucäm tisik ce caŋ koyenet.
44006008	Yoto Stefano cito nye kiponto poypoyet oko swamet oko kamukeywek, kwiy tukuk cepo kakitat oko pelutok ce caŋ om wule mite piko.
44006009	Ntene yoto kutintentyi piko alake ŋalekap Stefano, coto ku piko cepo luketap kokwet nye cekure kotapkokwetap piko ce kikyasta (wule kicekurtoy cekto) ce kipontokey Yutayek cekwone Kurene oko Alekisantaria. Cek coto oko Yutayek alak ce kikwone Silisiya oko Asia, kucec picoto kutintentyin oko Stefano.
44006010	Ntene kukoci Muyet Nyetilil Stefano ŋomnonet nye kiŋalal nye kipuryo kot komuc cek neto.
44006011	Yoto kwal picoto piko alak ce kiŋalal kumwoy kule, “Kucelim acek neto kuŋolole kumwowu ŋalek ce miyotec om wule mite Moses oko Yiyintet.’’
44006012	Kuŋetŋet cekto kowurur piko oko poyik oko konetikap ntarastinek, kukwa oŋnkunäm Stefano oŋnkukwer taytap kokwet,
44006013	oŋnkukwer piko alak kukwa kwokumwoy ŋalek cepo mwiynanet pate kule, “Ŋolole cici pesyosyek tokol nye memunye ŋalek ce miyotec konyacek nye tilil nyepo Yiyintet oko ntarastinekap Moses.
44006014	Omnye kucelim kumwowu kule, mosukoturpup cicitenyi cekure Yesu nyepo Nasaret kululyi ŋony kotap Yiyintet, oŋnkuwec kopurto nyo kikonec acek Moses.’’
44006015	Yoto kurotot piko tokol ce kimite kokwet kukäs Stefano, nto pere cekäs kawälkey tokoynyi kukerkeyit tokoytap malayket.
44007001	Kutepe Tisintet nyewo Stefano kule, “Po so ŋalecutecu manta?’’
44007002	Kuwec Stefano kumwoy kule, “Mpo yeya, oko mpo Papa, olimwo ani pa akwek! Kiporcikey Yiyintet nye ponto woyinto kukonyo Apram ye kimite kuminye koretap Mesopotamia, kutompo kot kuwu wokuminy koretap Aran,
44007003	kimwoci kule, ‘Ŋet pakakte komwoŋ oko koreŋuŋ oŋnkiwuyi iwo koret nye mosoporuŋ ani nyi.’
44007004	Yoto kuwuye Apram koretap Kalitayek oŋnkuwo wokuminy Aran. Nto om letut yu kowo kume kwan, kuntoci Yiyintet Apram kukwer kucone wuloto okoy kupun koronitenyi omite akwek yawut.
44007005	Ntene kipuryo kot kukoci Yiyintet Apram kereryantetap maswetap koroni nka mpo kisic pate kwek nyenyi, ntene kukurtoci pate kumwoci kule mosokoniŋ kwek nyeŋuŋ oko kesenisyekuk, nka kot kipuryo kot kuponto Apram lekwa om pesyosyecoto.
44007006	Kimwoci Yiyintet neto kule, ‘Mosukupa kesenisyekuk wokumiŋis koretap piko alak wule mosokwek cekto mutwor oŋnkyitaŋany koromun om wuloto kuwany kenyisyek pokolwokik amwan.’
44007007	Kumwoy Yiyintet kule, ‘Mosomutyi musankut ataŋany picoto mosukutaŋany cekto, nto om letut okweru kukwane koronoto kukwa kwokusaya ani om koronitenyi.’
44007008	Yoto kukoci Yiyintet Apram sakwetap wonset kwek pelutyetap kirotyet. Kuwon Apram werinyi Isaka kuponto pesyosyek sisit kuceke koceyi. Kuwon Isaka werinyi Yakopo nto om letut kurupkey kuyunyoto kuwon Yakopo mpo kukonyo co kitaman ok oyeny.
44007009	“Kucorokyi mpo kukonyo Yosep oŋnkwalya neto kuwo Misiri wokwek mutworin, ntene kurip Yiyintet neto om wuloto,
44007010	oŋnkukalya kupunte toŋoŋutek tokol ce kinyor. Nteye kimite Yosep kaytap Farawo Kinko nyepo Misiri, kukoci Yiyintet neto kopurto nye topon oko ŋomnonet okoy kukwey Farawo neto kwek poytoyintet nye poytoy pikap koronoto wanak oko pikap kaytap Kinko nyepo Misiri.
44007011	Yoto kuco rupet nye kisut toŋoŋutek ce caŋ om koretap Misiri tokol oko koretap Kanan tokol, okoy kupotyi mpo kukonyo omik ce mokwam.
44007012	Ntene kulim Yakopo kule mite omik Misiri, sukuŋet yoto mpo kukonyo kupa wuloto om panta nye kipo tay.
44007013	Nto om Panta nyepo oyeny kuporcikey Yosep mpo yeyanyi okoy letut kunket Farawo pikap Yosep.
44007014	Yoto kuyokto Yosep ŋalek kupa wule mite kwan Yakopo kumwoci kule kuwu neto wanak oko pikap kanyi tokol kupa Misiri. Kipuntoy coŋintap picoto tokol tomonwokik tisap ok mut.
44007015	Yoto kuwu Yakopo kuwo Misiri wule kiwo kumeci neto oko mpo kukonyo tokol.
44007016	Cesut muswek cikwa okoy kupun Sekem wule kikwocemuci mwenet nyo kyole Apram pesanik kwale werikap Amor.
44007017	“Ntowo kupunto pesyet kuyitita Yiyintet kirotyet nyo kikurtoci Apram, yoto kutosyikey kupit kucaŋit pikyo om Misiri.
44007018	Om letut kupoytoyis Kinko ake nye kipuryo kot konket nyoto Yosep.
44007019	Kuŋet Kinko nyoto kumutyi ŋomnon kuŋom pikyacek kutaŋany mpo kukonyo kukerci koŋ kunumune lekokwa ce timinkec kumwoci kule kiwirci saŋ sukuŋet kupok.
44007020	Om pesyosyecoto kuye kiceyiye Moses, kwek lekwa nye topon koromun nye kiŋerece Yiyintet. Ntene cepaye kaytap kwan kuwany orok somok,
44007021	nto cinumu cewirta. Yoto kunyor ceptap Farawo, kunäm nyo kwek werinyi.
44007022	Cinet neto ŋomnonet tokol nyepo pikap Misiri, yoto kutok neto kwek ci nyewo koromun om ŋalek ce kiŋolole oko yisyonutek ce kikwiye.
44007023	“Nteye kiponto Moses kenyisyek artam, kusot kule mawo orutoci mpo yeyanyi pikap Israel.
44007024	Wokunyor cito akenke nyepo Misiri nye kimite kupire kutoŋonye cito nyepo Israel, kuwo yoto wokuyetyeci citap Israel nyo kicitoŋonye. Kupir Moses citap Misiri kupakäc kume.
44007025	Kisote Moses kule toskoy mokusow pikyi pikap Israel kule mite Yiyintet kuweti kule wosoru cekto kupunte wule mite Moses. Ntene kipuryo kot kusow cut.
44007026	Ntowo kuyekune om pesyet nyepo oyeny, kunyor yec Moses pikap Israel oyeny ce kiportos kwicek nkit. Yoto kusyem kule aket kumwoci kule, ‘Merekyo, alim pa, nteyu otupce akwek! Omne soporye akwek nkit?’
44007027	Ntene kuwunukto cito nyo kitoŋonye nyin Moses kuwo tapan oŋnkutepe kule, ‘Ŋo nye kokoniŋ nyi kule paytec nto ketec acek?
44007028	Möce kule apakäc ani kuyu wulo kwepoköci citap Misiri?’
44007029	Ntowo kulim Moses ŋalecato, kumwey kuwete Misiri wokuminy koretap Mitian wule kiwo kuyici werikyi oyeny.
44007030	“Yoto ntowo kupok kenyisyek artamu, kucontyi malayket neto oŋnkuporcikey om rukututwet nye kiloye om koretap kitela ye lekite tulwetap Sinai.
44007031	Kukite Moses kito nye kikäs oŋnkuwo kunokyi wule wakäs topon rukututwet nyi loye, yoto kulim kursetap Mokoryontet,
44007032	nye kimwoy kule, ‘Ani nyo Yiyintetap mpo kukoŋuŋ, Yiyintetap Apram, Yiyintetap Isaka, Yiyintetap Yakopo.’ Yoto kumuy Moses kupotan nye kipuryo kot tokomuc kukäs.
44007033	Kumwoci Mokoryontet neto kule, ‘Numune kweyonik kerenkokuk omnye tilil koret yo koyeŋe nyi!
44007034	Kwakäs manta toŋoŋutek ce ponto pikwani om Misiri, kwalim rirekwa, kunyo kaco oreku cesoru osop cekto, amöce kule oyoktiŋ nyi iwo Misiri.’
44007035	“Moses nyitenyi neto nyoto kitoye pikap Israel yo kimwowu kule, ‘Ŋo nye kokoniŋ nyi kule paytec nto ketec acek?’ Moses kunyo kiyoku Yiyintet cokwek poytoyintet nyewo oŋnkwek kosopintet om kakalyayetap malayket nyo kiporcinikey neto om rukututwet nye loye.
44007036	Kukwerune Moses pikap Israel kukwane Misiri oŋnkwiy pelutok cepo kakitat om Misiri oko ruretyet nye arra oko om koretap kitela kuwany kenyisyek artam.
44007037	Moses kunyo kimwoci pikap Israel kule, ‘Mosukuyokwok akwek Yiyintet workoyontet ake kuyu wulo kiyokwo ani, mosukucone neto nyoto wule omite akwek pikap Israel nkit.’
44007038	Moses kunyo kipontokey mpo kukonyo luketap pikap Israel yo kirurucekey om kitela, yo kiŋololyini Malayket neto om tulwetap Sinai ye kicikocini lokoywek cepo soponto nyepo okokoy sukuŋet kukonec acek.
44007039	“Ntene kutay mpo kukonyo kulimnci Moses, kuwunukto kuwo tapan oŋnkusot kule keroke ceketitekey cipe let koretap Misiri.
44007040	Yoto kuyoŋ oŋnkumwoci Aron kule, ‘Toŋwec acek oyinotik alak ce sekuŋet kuntowec, omnye puryo kot cinket kito nye kukwam Moses nyo kikwerunenec acek koretap Misiri.’
44007041	Yoto kuye kitonye cekto kerkeyinto nye kerkey moyita, oŋnkupel kwici korosek kiyoto, oŋnkwiy sakwet nyewo kwici kiyoto kitonye cek om yewuniyekwa nkit.
44007042	Yoto kutay Yiyintet cek oŋnkwasta kusay kokelikap parak, kuyu wulo kicesilyo om kitaput workoyik kule: ‘Pikap Israel! Puryo kot ku ani nyo kyotilyini tyoŋik oko korosek kuwany kenyisyek artam om kitela.
44007043	Ki wemetap Yiyintet Moloc nyoto nyo kyotoroti akwek, oko kerkeyintap kokelyantetap Yiyintemwoŋ Repan; coto ku kerkeyik ce kyotany akwek om yewuniyekwok oŋnkosay, kunyo mosakwetak ani ape okoy akeyitye Papulon.’
44007044	“Kiponto mpo kukonyo wemet om kitela nye poru kule mite Yiyintet, wemanato kunye kicitany kopur kuyu wule kimwoci Yiyintet Moses kuyiyta, oŋnkukiciyoyec kuyu wule kikiciporci neto wule tento.
44007045	Nto om letut kukoci mpo kwan mpo kukonyacek kutorat wemanato yo kipontotikey cekto Yoswa, oŋnkusut okoy kupun koretap pikap lamek alak co kikwete Yiyintet. Kopur wemanato wuloto okoy pesyosyekap Tauti.
44007046	Yoto kucäm Yiyintet Tauti koromun okoy kucömnci kutec koto nye minye Yiyintetap Yakopo.
44007047	Ntene Solomon nye kitekyi Yiyintet koto.
44007048	Kunyo puryo kot kuminye Yiyintet nyewo nye mite torot koromun korik ce tece piko; kuyu wulo mwoytoy workoyontet kule.
44007049	‘Mwowu Mokoryontet kule, torot kunye ŋecerenyu nyepo mokoryontit, nto koret ŋony ku wule yoŋe kerenkokyu. Kunyo koto nye yu ne nye otekwo ani akwek? Ono otepto nye momuŋe ani?
44007050	Puryo kot ku yewumwani ne nye kitonye tukucu tokol?’
44007051	“Oyiku akwek pic ce kyorat kotwo! Oyiku pic ce puryo kot kuwonotin mukuleywekwok, oŋnkumiŋotin yitikwok nye molime ŋalek cepo manta! Okerkeyekey mpo kukomwoŋ! Okerektoy mpo akwek okokoy Muyet Nyetilil!
44007052	Mite pa nyun workoyonto mpo akenke nye kipuryo kot kutaŋany mpo kukomwoŋ? Kipar cek kupakäc piko ce kisutu lokoywekap Yiyintet ce kicemwoy keny kule coni mutworintet nyepo manta. Kunyo yawut kyoŋomnte akwek neto nyoto apakäc kume.
44007053	Oyik akwek piko ce kikonok malayket ntarastinekap Yiyintet, oŋnkurok otay akwek mocäm orip ntarastinecoto.’’
44007054	Ntowo kulim piko tokol om kokwet ŋalek ce komwoy Stefano, kunyiy cek kelak kunyerci neto koromun.
44007055	Ntene kunyor Stefano Muyet Nyetilil, yoto kunyal torot okoy kukäs woyintap Yiyintet oko Yesu kumite kukeyoŋe yewutap tay nyepo Yiyintet.
44007056	Komwoy kule, “Akäs pa! Kakäs ani kayatakay wulin po torot, kunyo oköse Weritap cito nye kuyoŋe yewutap tay nyepo Yiyintet.’’
44007057	Yoto kupol piko tokol om kutit akenke nyewo oŋnkuker yitikwa, oŋnkurotyi Stefano,
44007058	kocutune moŋet kuwo saŋ oŋnkuwire rwontok. Kupokokyi piko muncururwanik ce kimite yeto sirokwa oyiperyontet ake nye cekure Saulo.
44007059	Nteye kimite cekto kuwire neto rwontok, kusom Stefano kumwoy kule, “Mokoryontet Yesu Näm mukuleymwani.’’
44007060	Yoto kukutuny oŋnkukurto om kutit nyewo kule, “Mokoryontet mente oyityi cekto miyotyoni!’’ Kumwoy kuyunyoto oŋnkuru ŋony kume.
44008001	Kucämnta mpeneto Saulo wule kameta Stefano. Kuceke pesyonoto kucec kutaŋany toŋoŋutek ce caŋ koromun luket nyepo pikap Yiyintet om Yerusalem. Kumwey piko tokol co kikoyen kuseretyi koret tokol nyepo Yuteya oko Samariya okoy kuŋet pate kiyokik.
44008002	Kumuyis piko ce kikoyen kumuy Stefano ce kirire neto lokik ce caŋ koromun.
44008003	Ntene yoto kusyem Saulo koromun kule awurte kupotyo pikap Yiyintet, kuwo kowut korik tokol oŋnkocutune orit piko co kikoyen moronik oko koruk oŋnkukerta tokol mopusi.
44008004	Yoto kupa piko tokol co kikoyen kuseretyi koret tokol kumwoytoti lokoywek ce toponec.
44008005	Kunomen Filipo kurekto okoy kupunto moŋetap Samariya oŋnkuwokumwoci pikap wuloto lokoywek ce toponec cepo Ŋapanet.
44008006	Kulim topon piko ce caŋ ŋalek ce kimwowu Filipo, kilum cekto ŋalekyi oŋnkukäs tukuk cepo kakitat ce kikwiye neto wuloto.
44008007	Kuŋetyo kupete oyik ce miyotec piko ce caŋ oŋnkupa kupolot polotet nyewo. Cisop mpo piko ce caŋ, piko ce kipok kuwusyo kerenkok oko ce kikikomwolis.
44008008	Yoto kuŋerec koromun piko tokol cepo moŋetap Samariya.
44008009	Kimite moŋonoto citake nye cekure Simon, nye kikwiye sokeyek ce cikite om pesyosyek alak okoy kukite pikap Samariya tokol koromun. Kisutekey kule oyiku ci nyewo nye tokunot koromun.
44008010	Kiyweye piko tokol neto kuceke lekwa okoy piko cewoyec, kumwowu cekto kule, “Cici kunye swametap Yiyintet nye cekure. ‘Swamet nyewo.’ ’’
44008011	Kiyweye piko neto omnye kikikwiy sokeyek ce cikite kuwany pesyosyek ce caŋ.
44008012	Ntene yu kuwo kuyen piko lokoywek ce toponec cepo poytoyisyetap Yiyintet oko kaynetap Yesu Kristo ce kimwowu Filipo, yoto cepatisan piko moronik oko koruk.
44008013	Kuyen mpene Simon, nto om letut yu kowo cepatisan Simon kopurcin neto oko Filipo. Kokite koromun yu kowo kukäs pelutok cewoyec oko tukuk cepo kakitat ce kiciye.
44008014	Yoto kulim kiyokik ce kimite Yerusalem kule kulim oŋnkucäm pikap Samariya ŋolyontetap Yiyintet. Kuyokto cekto Petero oko Yowana kupa wule mite picoto.
44008015	Ntowo kupunto Petero oko Yowana wuloto, kusomnci cek piko co kikoyen kule sukuŋet kunyor Muyet Nyetilil.
44008016	Omnye kitompo kot kucontyi Muyet Nyetilil mpo akenke om picoto. Ntene kikicepatisan cekto tokol pate om kaynetap Mokoryontet Yesu.
44008017	Yoto kukemer Petero oko Yowana yewuniyekwa metewokap picoto, kunyor tokol Muyet Nyetilil.
44008018	Ntowo kukäs Simon kule kanyor picoto Muyet Nyetilil omnye kekemer kiyokik yewuniyekwa metewokap picoto, yoto kunam pesanik oŋnkukoci Petero oko Yowana,
44008019	kumwoci kule, “Okono mpo ani swamani sukuŋet kunyor Muyet Nyetilil piko tokol ce kakemer ani yewuniyekyu.’’
44008020	Ntene kuwekyi Petero kumwoci kule, “Wot pot oko pesanikuk, omnye soti nyi kule omuci ayale pesanik kokotutyetap Yiyintet!
44008021	Puryo kot kunyeŋuŋ yisyoni, omnye puryo kot kurotat mukuleyŋuŋ om konyekap Yiyintet.
44008022	Kunyo renynkey oŋnkicone areŋuŋ nyi miyat, oŋnkisom Mokoryontet sukuŋet kukalyiŋ nyi kasoteywekuk cu yucu.
44008023	Omnye kakäs ani kule ponte nyi corokyinotet nyewo koromun, oŋnkiyiku mopusyontetap miyotyet.’’
44008024	Kimwoci Simon nyonkey Petero oko Yowana kule, “Osomok ani akwek kule osomwo Mokoryontet sukuŋet mente kot kukwontyo tukucu komwowu akwek kule muce kukwontyo ani.’’
44008025	Nto om letut yu kowo kumwayta cekto lokoywekap Mokoryontet, kunomen Petero oko Yowana kuweckey kupa Yerusalem. Nteye kimite kupeti om aran kumwaytat lokoywek ce toponec om soŋwek ce caŋ cepo Samariyek.
44008026	Kuŋololyi malayketap Mokoryontet kumwoci Filipo kule, “Ŋet yiytekey, oŋnkinomen tokyikey tö okoy punte aret kacatanet nyo rekte Yerusalem okoy kupunto Kasa.’’ (Aretap surukwenet nyoto.)
44008027	Yoto kunomen Filipo kuwo, okoy wokunyor citake nyepo Esiopiya. Cicoto kunye cito nyewo nye kikonorintetap Kantake nto korko nye Kinko nyepo Esiopiya. Kimite cicoto yoto kucone Yerusalem wule kikiwo toyek wokusay Yiyintet.
44008028	Kunyo kimite poninekyi kuketitoykey Esiopiya kuwete karinyi oŋnkusumonoti kitaput nye kisile workoyontet Isaya.
44008029	Kumwoci Muyet Nyetilil Filipo kule, “Lapat ric apetekey karina.’’
44008030	Yoto kulapat Filipo okoy ye kimite karinata, kulim neto cicoto kusumone om kutit nyewo ŋalekap workoyontet Isaya. Yoto kutepe Filipo cicoto kule, “Nketi nyi ŋalecutecu sumoni?’’
44008031	Kuwekyi cicoto kumwoci kule, “Omuci ani oŋnket kulene ye puryo ci nye keporwo?’’ Kumwoci cicoto Filipo kulany karit parak oŋnkupetakey tukway.
44008032	Ŋalekap silutekap Yiyintet ce kisumone cicoto kucu kule: “Kicekwer neto wocetil kuyu keciryet, Kikerkey neto lekwap kecir nye mute cito kororik ntene oŋnkupuryo kot kutwowu, Kunyo puryo kot kuŋany kutinyi.
44008033	Kicewec neto kuminiŋit oŋnkyeyete ŋalek cepo musankut nyepo manta. Puryo ci nye muce kuror kumwoy pikap arenyi, Omnye kicesut soponnyi kuwete koret.’’
44008034	Kumwoci cicoto Filipo kule, “Mwowo ani nyi pa, ŋolole workoyontet ci ŋo om ŋalecu? Kiŋololekey neto nkit; nto kiŋolole citake?’’
44008035	Yoto kucec Filipo kumwoci cicoto lokoywek ce toponec cepo Yesu kuceke ŋalecutecu kicesil om kitaputap silutekap Yiyintet.
44008036	Nteye kimite cekto tukway kupeti om aran kukwa okoy kupun ye kimite peko. Kumwoy cicoto kule, “Käs okyu peko, kiy ne nye kerektoy mocepatisana ani?’’
44008037	Kumwoci Filipo cicoto kule. “Cimuce cepatisaniŋ nyi ye keyen om mukuleyŋuŋ tokol.’’ Kuwec cicoto kumwoy kule, “Koyen acäm ani kule Yesu Kristo kunye Weritap Yiyintet.’’
44008038	Kuyoŋnto cicoto karit, oŋnkupa tukway oko Filipo kolumntakey peko orit, yoto kupatisan Filipo cicoto.
44008039	Nteyu kowo koluŋune peko, kukwer Muyetap Mokoryontet Filipo kuwecikey arenyi. Kipuryo kot tokukäs cicoto Filipo yec om yoto. Ntene kutosyikey cicoto kuwo poninekyi kuŋerekoti ŋerekwek ce caŋ.
44008040	Wokukose Filipo pate mite wule cekure Asyotot. Yoto kuwo Filipo kupunte moŋosyek tokol kumwoytoti lokoywek ce toponec okoy kapunto Kaysariya.
44009001	Ntene om pesyosyecoto, kutosyikey Saulo kutaŋany konomikap Mokoryontet. Yoto kuwo wule mite Tisintet nyewo,
44009002	oŋnkusom parwet nye muce wokuporci kantoyikap korikapkok cepo Tamasko, sukuŋet ye kopunto wuloto oŋnkunyor ci tokol nye rupe ŋalekap Mokoryontet komuc neto kunäm oŋnkurat tokol moronik oko koruk oŋnkukwer cek kupa Yerusalem.
44009003	Nteye kimite Saulo panta kuweti Tamasko kukarikta moŋet, kucone lakweyet parak lakwar nye kikweny komut neto.
44009004	Yoto kuputyi ŋony, oŋnkulim kutit nye kikure neto kule, “Saulo, Saulo! Omne setaŋany ani nyi?’’
44009005	Kumwoy Saulo kule, “Mokoryontet, nyi ŋo?’’ Kumwoy kutit nye kokursyi kule, “Ani nyo Yesu nyo mite nyi toŋonyi.
44009006	Ntene ŋete ŋony oŋnkinomen iwo okoy moŋet wule mosicemwowuneniŋ nyi kito nye roke yiy.’’
44009007	Ntene kikikuyoŋ yoto piko ce kipetoykey neto nye puryo kot kuŋolole, omnye kilim cekto kutit nye kikursyi ntene amakäs ci.
44009008	Kuŋete Saulo ŋony oŋnkuŋany konyekyi, ntopere akaste komokuköstoy. Yoto cenäm neto yewut oŋnkyiretot okoy kupunto Tamasko.
44009009	Kuwany Saulo pesyosyek somok nye puryo kot kuköstoy oŋnkupuryo kot kwomisyi omit nto mpo kuyesyo.
44009010	Kimite Tamasko konomintet ake nye cekure Ananiya, yoto kuŋonkyi kuporci Mokoryontet neto kumwoci kule, “Ananiya!’’ Kuwec Ananiya kumwoy kule, “Mokoryontet, amite ani yu.’’
44009011	Kumwoci Mokoryontet neto kule, “Ŋet oŋnkinomen iwo okoy aretap moŋet nyo rotat okoy punte kotap Yuta oŋnkitepu citake nyepo Taruso nye cekure Saulo nye mite kusome.
44009012	Kunyo koceŋoŋnkyi neto kukäs cito nye cekure Ananiya kuconi kumiŋu ko oŋnkukemer yewuniyekyi sukuŋet kukästa yec konyekyi.’’
44009013	Ntene kuwec Ananiya kumwoy kule, “Mokoryontet, kumwowo ani piko ce caŋ ŋalek ce miyotec ce nöme cicitenyi ce kikwici pikuk om Yerusalem.
44009014	Kunyo kuco Tamasko kuponto kamukeywek cepo Tisintet nyewo sukuŋet kunäm piko tokol ce rupe kusoye kayneŋuŋ.’’
44009015	Kumwoci Mokoryontet Ananiya kule, “Iwo nyi, omnye kwakwey ani neto sukuŋet kwiwo, yisyet kuparta ani om wule mite Lamek oko kinkonikwa oko pikap Israel.
44009016	Omnye ani nkit nye mosoporci neto ŋalek tokol ce mosukutaŋany om kaynemwani.’’
44009017	Yoto kuwo Ananiya okoy koyoto oŋnkukemer yewuniyekyi metitap Saulo oŋnkumwoy kule, “Yeya Saulo, keyokwani Mokoryontet Yesu nkit, nyo kweporunkey nyi nkit om aran yo kwemite coni wuli, kule sukuŋet käste nyi yec oŋnkinyoru Muyet Nyetilil.’’
44009018	Om yoto pakenke kusuwune konyekap Saulo tukun ce yu taper, oŋnkuŋoŋokis konyekyi kukästa yec. Kuŋet kuyo oŋnkyepatisan,
44009019	oŋnkwomis omik oŋnkunyor swamet. Kopur Saulo kuwany pesyos tukusic kupontokey wanak oko konomik om Tamasko.
44009020	Yoto pakenke kuwo Saulo kowut korikapkok oŋnkumwayta ŋalekap Yesu kutor kumwoy kule, “Yesu kunye Weritap Yiyintet.’’
44009021	Kokite piko tokol ce kilim ŋalekyi, oŋnkutep kumwoy kule, “Puryo kot ku cicitenyi nyo syeme kule apakäc omis piko co cöme kaynani om Yerusalem? Kunyo kuco wuli kule canäm, picoto oŋnkokwer kupa wule mite tisintet nyewo?’’
44009022	Ntene kutosyikey Saulo kukimit oŋnkutintentyin oko Yutayek ce kiminye Tamasko okoy kupël, kumwoci neto cekto om swamet kule, Yesu kunye Ŋapanet nyepo manta.
44009023	Nteyu kowo kutil pesyosyek ce caŋ, koruruckey Yutayek kwiy rurumut kule cepakäc Saulo.
44009024	Ntene kusow Saulo konket kito nye kimöce cek kule ceyiy. Kuripso cekto kurkotikap moŋet komoy oko pet kule cepakäc neto.
44009025	Ntene kunäm konomikyi Saulo om kwomowut ake oŋnkukerta cikaput nyewo oŋnkukoyito kupunte pastit nyepo totetap moŋet kuwo saŋ.
44009026	Ntowo kuwo Saulo okoy Yerusalem, yoto kusyem kule oyomekey wanak oko luketap konomik om woloto, ntene kuywey cut tokol neto, omnye kipuryo kot kuyen kule kikwek Saulo konomintet.
44009027	Yoto kukalya Parnapa kukwer neto wule mite kiyokik, oŋnkurorci kuporci cekto wule kikästa Saulo Mokoryontet om aran, oko kule kikiŋololyi Mokoryontet neto. Kumwoci Parnapa cek yec ŋalek ce kimwayta Saulo om nyikanatet om kaynetap Yesu ye kimite Tamasko.
44009028	Kopur Saulo wanak oko cekto oŋnkuwesetote Yerusalem tokol kumwoytoti om swamet kaynetap Mokoryontet Yesu,
44009029	oŋnkutintentyin oko Yutayek co ŋolole ŋelyeptap Kirikik. Kusyem co kule cepakäc neto.
44009030	Ntowo kulim mpo yeya piko co kikoyen ŋalecato, kukwer cek Saulo kurekto okoy kupunto Kaysariya oŋnkuyomis kuwecikey Taruso.
44009031	Yoto kunyor kalyet pikap Yiyintet ce kimite koretap Yuteya tokol oko Samariya. Kutekakay kuner oŋnkutosyikey kucaŋit piko om kakalyayetap Muyet Nyetilil, oŋnkunäm cekto kopurto nye yweye Mokoryontet.
44009032	Kuwesetote Petero koret wulyo tokol om wuloto. Nto mite pesyet ake kuwo kurutoci pikap Yiyintet ce kiminye Lita.
44009033	Wokunyor om wuloto citake nye cekure Ayineya, nye kikiru kwiriri kuwany kenyisyek sisit, omnye kipok kerenkok.
44009034	Yoto kumwoci Petero neto kule, “Ayineya, sopiŋ nyi Yesu Kristo ŋet yony oŋnkisat kwiririŋuŋ.’’ Yoto kuŋete Ayineya ŋony lakwar.
44009035	Kukäs piko tokol ce kiminye Lita oko Syaron cicoto kicisop, yoto kuwekyikey cekto kucäm Mokoryontet.
44009036	Kimite Yopa korket ake nye konomintet nye kicekure Tapisa (kaynenyi om ŋelyeptap Kirikik ku Torkas, nye poru kule, Cepkecey). Kikwiyisyi korokonoto yisyonutek ce toponec kukolyoy pononik okokoy.
44009037	Kumnyan pesyosyecoto okoy kume. Ciwun pornyi oŋnkyikoci kopur koto nye mite koto parak.
44009038	Kipuryo kot ku low kuceke Yopa okoy kupunto Lita. Nteye kotolime konomik ce kimite Yopa kule mite Petero Lita, kuyokto cekto piko oyeny kupa wokumwoci Petero kule, “Co sorukey lakwar okoy punu wuli cemite acek.’’
44009039	Yoto kuŋet Petero oŋnkunomen wanak oko picoto kiciyoku. Ntowo kupunto, cekwer neto kuwo koto nye kimite koto parak. Korurukyikey wuloto musukik tokol komut Petero kukirtos sukuporcini cekto neto sirok ce kinope Torkas ye kisope.
44009040	Yoto kukwet Petero piko tokol kukwane koyoto, oŋnkukutuny kusom, oŋnkuwekyikey musto kumwoci kule, “Tapisa, ŋet yony.’’ Kuŋany Tapisa konyekyi, nteye kotoköse neto Petero kuŋet kopur ŋony.
44009041	Yoto kukalya Petero neto kunäm kuŋet kuyo, oŋnkukur piko co kikoyen oko musukik oŋnkuporci neto cek Torkas nye kosop.
44009042	Celime ŋalecato koretap Yopa tokol kumukul, yoto kuyen piko ce caŋ Mokoryontet.
44009043	Kopur Petero Yopa kuwany pesyosyek ce caŋ kopurune kaytap Simon nye kikute syerok.
44010001	Kimite citake Kaysariya nye cekure Korneliyo nye kinyewo nyepo sikarekap luket nye cekure, “Luketap Romek.’’
44010002	Ki cito neto nyepo tini koromun nye kisoye Yiyintet wanak oko pikap kanyi. Kikwiye neto tukuk ce caŋ ce toponec kukolyoy Yutayek ce pononik, oŋnkisome Yiyintet okokoy.
44010003	Nto mite pesyet ake ye kimite sawet sokol nyepo kosoleny, kukäs Korneliyo ŋoŋutyet nye kimuc kot kukäs topon malayketap Mokoryontet nye kico oŋnkumwoci neto kule, “Korneliyo!’’
44010004	Yoto kurotot neto malayket topon om muyotet oŋnkumwoci kule, “Mokoryontet, kiy ne nyito?’’ Kuwekyi malayket kumwoci neto kule, “Kucäm Yiyintet somseŋuŋ oko yisyonutekuk co kolyoy pononik, kunyo kakusotiŋ nyi.
44010005	Yokte yawut piko alak kupa okoy Yopa wokukur citake nye cekure kaynenyi Simon Petero.
44010006	Mite neto tontonet om kotap cito nyo kute syerok nye cekure Simon nye minye ruretyet tapan.’’
44010007	Nteyu kowo kuwecikey malayket nye kiŋololyini neto, yoto kukur Korneliyo mutworikyi oyeny oko sikorintet akenke nye yweye Yiyintet nye ki akenke nye yicini neto yisyet.
44010008	Kumwoci neto cekto ŋalek tokol ce keyokis, oŋnkuyokto kupa Yopa.
44010009	Nteye kipesyetap oyeny ye kimite cekto tokupeti poninekwa nye kikirikta Yopa. Kuwo Petero kolaŋnta koto nye kimite koto parak wokusom ye kimite sawet pen kwen.
44010010	Yoto kwam Petero rupet okoy kumac kule ntoyomisye; nteye kimite tokyiye omik, kukäs neto ŋoŋutyet.
44010011	Kukäs kuyatakay wulin po torot, kureku kitake nye coni koret nye kerkey oko sira nyewo koromun nye cenömonu kototok tokol amwan.
44010012	Kimite kiyoto orit tyoŋik wok tokol, co pete kerenkok oko co cutekey ŋony, oko toritek.
44010013	Kumwoci Yiyintet Petero kule, “Petero, ŋet näm pakäc tyoŋicu oŋnkiyeny yam!’’
44010014	Ntene kumwoy Petero kule, “Mokoryontet, puryo kot kuyunyo! Omnye tompo kot ayam ani kenyis kiy nye puryo kot kutilil nto nye miyat.’’
44010015	Kukursyo Yiyintet yec nyepo oyeny kumwoy kule, “Puryo kot kuroke kure nyi tukuk ce kikotilil Yiyintet kule puryo kot kutilec nto miyotec.’’
44010016	Kwiyakay kuyunyoto aret somok, oŋnkyesut kiyoto lakwar kuwo torot.
44010017	Nteye kimite Petero kusote nkit om moyenyi kule poru ne ŋoŋutyoni kakäs neto. Kimite yoto piko co keyoku Korneliyo kukeyoŋ om kurketap kayta om letut yu kowo kutep kot kunket kaytap Simon.
44010018	Kukursyo cekto yoto kutep kule, “Mite tontet ake nye cekure Simon Petero kayi?’’
44010019	Nteye kimite Petero tokusote kusyeme kule oŋnket poru ne ŋoŋutyet, kumwoci Muyet Nyetilil neto kule, “Lim pa! Mite piko alake somoku ce ceŋotiŋ nyi.
44010020	Kunyo ŋet yiytekey rekte ŋony, ntene mente kot atay mewetekey picoto omnye koyoku ani cekto.’’
44010021	Kurekto neto kuwo ŋony oŋnkumwoci picoto kule, “Ani cito nyo acenye akwek, kunyo kwokwotyini ne akwek?’’
44010022	Kuwec picoto kumwoci neto kule, “Keyokwec acek Korneliyo nyewo nyepo sikarek, nye ci nye topon nye soye Yiyintet oŋnkuyweye Yutayek tokol. Kumwoci malayketap Yiyintet neto kule kukuriŋ nyi iwo kanyi sukuŋet kulim ŋalek ce memwowu nyi.’’
44010023	Kukur Petero picoto kupa ko orit kwek toyekyi oŋnkuruy tokol. Ntowo kuyekune, kuŋet Petero oŋnkunomen oko picoto oko mpo yeya alak cepo Yopa kupatakey tokol.
44010024	Nto om pesyet nye kirupe kupunto Kaysariya wule kimite Korneliyo kukonye neto. Kimite Korneliyo yoto kokoruruc tilyonutekyi oko latosyekyi ce kikikur kukwa.
44010025	Ntowo kurikta Petero kupunto kayta, kuco Korneliyo kutorok oŋnkoputyi kerenkokyi oŋnkukutuny.
44010026	Ntene kunäm Petero neto oŋnkuŋet kuyo kumwoci kule, “Ŋet yony; omnye oyiku mpo ani ci pate.’’
44010027	Kuŋololyinot Petero Korneliyo ye kimite kuweti koto orit wule kimite kukorurukyikey piko ce caŋ.
44010028	Yoto Kumwoci Petero picoto kule, “Oŋnket, akwek nkit topon kule puryo kot kucömncini Yutoyintet ntarastinyi kurutoci nto mpo kuyomokey oko lomin. Ntene kukuporwo ani Yiyintet kule puryo kot kumisyo ani asut ci ake tokol kule puryo kot kutilil nto kule miyat.
44010029	Kunyi yu kweyoku nyi piko kule misyini aco ani, mpo ani aco nye puryo kot atay. Kunyo otepeniŋ kule, kiy ne nye kwekurco ani nyi?’’
44010030	Yoto kumwoy Korneliyo kule, “Kimite sawet kutenyitenyi om pesyosyek somok co kutil, ye kyomite ani osome om konyu ye kimite sawet sokol nyepo kosoleny. Om yoto lakwar kuco citake nye kelac sirok ce lekecectos, oŋnkuyoŋe yepo taymwani,
44010031	oŋnkumwoy kule, ‘Korneliyo! Kolim Yiyintet somseŋuŋ, oŋnkukusot mpo kokotutekap yisyonutekuk cepo kokolyoyisyet.
44010032	Kunyo yokte citake kuwo Yopa wokukur citake nye cekure Simon Petero. Mite neto tontonet om kotap citake nye kute syerok nye minye ruretyet tapan.’
44010033	Sukuŋet yoto oyoku ani kule ico nyi lakwar, kunyo keyiy topon keco. Kunyi ce mite acek tokol yu om taytap Yiyintet cekonye kule celim ŋolyo ake tokol nye komwowuŋ nyi Mokoryontet kule mwowu.’’
44010034	Kucec Petero kuŋalal kumwoy kule, “Konket ani kupoyit manta kule, puryo kot kukweye Yiyintet piko,
44010035	ntene cöme ci tokol nye yweye neto oŋnkwiye ŋalek cepo manta ce cöme, nka kot kupo cito yemet oŋnkono.
44010036	Oŋnket akwek ŋolyontet nye kiyokoci Yiyintet pikap Israel kumwoy lokoywek ce toponec cepo kalyet om Yesu Kristo nye Mokoryontetap koret tokol.
44010037	Oŋnket akwek ŋolyontet nyewo nye kikwiyakay om koretap Yuteya tokol, kule kiceke koretap Kalilaya om letutap potisonisyet nyo kimwoytoy Yowana.
44010038	Oŋnket akwek ŋalek cepo Yesu nyepo Nasaret, nye kiŋape Yiyintet Muyet Nyetilil oko swamet kwek Kinko. Nye kiwesetote koret tokol kwicini piko tukuk ce toponec, oŋnkusop piko tokol ce kitaŋany kupayta setani nyewo nyepo oyik, omnye kipontokey neto Yiyintet.
44010039	Ceyiku acek muncururwanik ce cinket tukuk tokol ce kikwiye neto om koretap Yutayek oko Yerusalem. Ntene kupakäc Yutayek neto kukwertoci murtowontet.
44010040	Ntene kuŋet Yiyintet kotutune met om pesyetap somok oŋnkukoci kuporkey,
44010041	nye kipuryo kot kuporkey kukäs piko tokol, ntene acek pate muncururwanik ce kikwey Yiyintet ce kicekäs. Kikyomisye oŋnkyeyesye acek wanak oko neto om letut yu kowo koŋet Yiyintet kotutune met.
44010042	Kunyo kinkolonwec acek kule womwoci piko lokoywek ce toponec oŋnkoporci ŋalek cepo manta kule neto kunye kikwey Yiyintet kwek ketintet nye mutyini musankut piko ce soptos oko ce kipok.
44010043	Neto nyo kiŋalale workoyik tokol ŋalek ce nöme neto kumwoy kule, ci tokol nye keyen neto kunye mocikalya nyoto miyotyonikyi om swametap kaynenyi.’’
44010044	Nteye kimite Petero tokuŋolole, kuco Muyet Nyetilil kurekyi piko tokol co kimite kulimntoy lokoywek.
44010045	Kukite Yutayek co kikoyen ce kukwontoykey Petero om Yopa kukäs kule kekoci Yiyintet kuco kurekyi kokotutyetap Muyet Nyetilil mpo lamek.
44010046	Omnye kilim cekto piko cut kuŋolole ŋelyepik cepciyotin, kukostoy woyintap Yiyintet. Yoto kuŋalal Petero kumwoy kule,
44010047	“Ŋo nye muce kuyet mocepatisane picu peko, omnye kanyor Muyet Nyetilil kuyu wulo kicenyoru acek?’’
44010048	Kumwayta Petero cepatisan cekto om kaynetap Yesu Kristo. Kusom cekto Petero kopur wanak oko cekto kuwany pesyos ce ŋeri
44011001	Yoto kulim kiyokik oko piko co kikoyen ce kimite Yuteya tokol kule kucäm lamek ŋolyontetap Yiyintet.
44011002	Ntowo kulaŋnta Petero kowo okoy Yerusalem, kuwokutye luketap piko co wonotin neto.
44011003	Kumwoci cek neto kule, “Omne siwo nyi oŋnkiweyomekey oko piko ce puryo kot ce won oŋnkiyomisye wanak oko cekto?’’
44011004	Yoto kumwoci Petero kirorci cek ŋalek tokol ce kukwiyokis kuceke wule kicekta okoy kupok. Kumwoy kule,
44011005	“Kyomite ani osome om moŋetap Yopa, yoto akäs ŋoŋutyet akäs kitake nye kireku kuconi ŋony nye kerkey sira nyewo nye kicereku kucone torot om kototokyi. Kurek kiyoto okoy kupun ye kyomite.
44011006	Arotote ani topon orit oŋnkasot, okoy akäs tyoŋik cepo kerenkok amwan, oko tyoŋikap samiyita oko tyoŋik co cutekey ŋony, oko toritek.
44011007	Yoto alim ani Yiyintet kukuro kumwowo kule, ‘Petero, ŋet näm pakäc tyoŋicu oŋnkiyeny yam!’
44011008	Ntene omwowu ani kule, ‘Mokoryontet, puryo kot kuyunyo! Omnye tompo kot kowut kutimwani mpo kisic kiy nye puryo kot kutilil nto nye miyat.’
44011009	Yoto kuŋololwo Yiyintet aret nyepo oyeny kumwoy kule, ‘Mente kot akur kiy nye kikotilil Yiyintet kule puryo kot kutilil.’
44011010	Kwiyokis ŋalecato kuyunyoto aret somok. Nto om letut cesut kiyoto kuketitakey kuwo torot.
44011011	Yoto pakenke kupun piko alake somoku ce kiciyoku kukwane Kaysariya okoy koto nye kyomite ani.
44011012	Kumwowo Muyet Nyetilil kule wetekey picoto mente kot atay. Owetekey ani tokol oko mpo yeya cutecu lö okoy cepunte kotap Korneliyo om Kaysariya.
44011013	Yoto kumwowec acek Korneliyo kule kiporcikey malayket neto nye kico oŋnkuyoŋe konyi oŋnkumwoci kule, ‘Yokte piko kupa Yopa wokukur citake nye cekure kaynenyi Simon Petero.
44011014	Nye mosukucokumwowuŋ nyi ŋalek ce mosukusoruŋ kusopiŋ oko pikap kaŋuŋ!’
44011015	Ntowo acec ani omwoci cekto ŋalek, yoto kukoci Yiyintet cek Muyet Nyetilil kuyu wulo kikonec acek om kunyo.
44011016	Yoto asot ŋalek co kimwowu Mokoryontet kule, ‘Kipatisane Yowana peko, ntene mosicepatisanenak akwek Muyet Nyetilil.’
44011017	Porukey kupoyit manta kule kikoci Yiyintet cek lamek coto kokotutyet nye kerkey nyo kikonec acek yo kiciyeni Mokoryontet Yesu Kristo. Kunyo ani ku ŋo nye kyomuci kot akerkte Yiyintet!’’
44011018	Ntowo kulim cekto ŋalecato kusisio nye komokuwokutye Petero, oŋnkukasta Yiyintet kumwoy kule, “Kunyo kukukoci nyun Yiyintet mpecek Lamek poroyinto kurenynkey oŋnkusopco!’’
44011019	Kuseret piko co kikoyen om toŋoŋutek ce kikwiyokis yo kicepoköce Stefano kume. Yoto kupa alake om cekto okoy kupunto Foyinisiya oko Kupro oko Antiyok kumwocinoti Yutayek nkit pate lokoywek cepo Mokoryontet Yesu.
44011020	Nto om picoto ku piko alake co kikoyen ce kipo koretap Kupro oko Kurene. Kunomen picoto okoy kupunto Antiyok, oŋnkumwoci lamek lokoywek ce toponec cepo Mokoryontet Yesu.
44011021	Kiponto picoto swametap Mokoryontet, yoto kuyen piko ce caŋ kuwekyikey wule mite Mokoryontet.
44011022	Kupunto lokoywek cutecu wule mite pikap Yiyintet ce kimite Yerusalem, yoto kuyokto cek Parnapa kuwo Antiyok.
44011023	Ntowo kupunto, kukäs neto wule kikocinto Yiyintet kupeyok piko. Kuŋerec koromun oŋnkutosyi kumwoci cek ŋalek tokol kule kuyen oŋnkurup ŋalek kupoyit manta om mukuleywekwa tokol om wule mite Mokoryontet.
44011024	Ki cito nye topon koromun Parnapa nye kiponto swametap Muyet Nyetilil oko koyenet. Yoto cewec piko ce caŋ kuyen Mokoryontet.
44011025	Yoto kunomen Parnapa kuwo Taruso kuceŋat Saulo.
44011026	Ntowo kunyor kukwer okoy kupun Antiyok, Kuwany kenyit akenke kupontokey cek tukway wanak oko pikap Yiyintet. Kunet cekto luketap piko ce caŋ. Om Antiyok ku wule kikenyosye kunyo cecec cekure konomik kule, “Kristayek.’’
44011027	Kurekto om pesyosyecoto workoyik alake om Yerusalem kupa Antiyok.
44011028	Kuŋet akenke om cekto nye cekure Akapo, oŋnkuŋalal kuŋorsyo om swametap Muyet Nyetilil kumwoy kule mosukuco rupet nyewo nye mosukunäm koret tokol. Kuyuyit nyoto kuco rupet nyoto ye Kinko Nyewo Klautiyo.
44011029	Yoto kucäm konomik kule mokukoyto ci tokol om cekto kuyu wule muktoy kukalya mpo yeyamwa ce minye Yuteya.
44011030	Kwiy cekto kuyunyoto, yoto kukoyito pesanik cesutyi poyik cepo pikap Yiyintet ce kimite Yerusalem. Cikoci Parnapa oko Saulo kusut pesanik.
44012001	Kucec om pesyosyecoto Kinko Erote kutaŋany pikap Yiyintet alak.
44012002	Yoto kunäm Yakopo mutakwametitap Yowana oŋnkumwayta cepare rotwetap cok kume.
44012003	Ntowo kukäs kule koŋerekyi Yutayek ŋalecato, kitosyikey kunäm mpo Petero. Kikwiyokis ŋalecato om pesyosyekap sakwetap mukatyantet nye mokutunat.
44012004	Ntowo cenäm Petero cerotyi mopusi, oŋnkyikoci kurip sikarek co ripsi ce kipetote amwan. Kimöce yoto Erote kule sokweru Petero kuco kokwetap Yutayek ye kapok sakwetap keytayet.
44012005	Yoto ceripune Petero mopusi. Ntene kusomncini pikap Yiyintet neto koromun.
44012006	Nto om kwomowut nye kimöce Erote kule sokweru Petero ye koyekune kuco wule mite piko. Kimite yoto Petero kukoru kwenutap sikarek oyeny ce ripsi mopusi, Kicerate neto nyororonik oyeny, oŋnkumite sikarek ce ripsi kurketap mopusit.
44012007	Yoto kuco lakwar malayketap Mokoryontet, kukweny lakweyet mopusit orit. Kulucluc malayket Petero leyet kuŋet kukos, oŋnkumwoci kule, “Ŋet lakwar.’’ Yoto pakenke kutyokokis nyororonik kusuyito om yewuniyekyi.
44012008	Kumwoci malayket neto kule, “Ratkey, oŋnkilac kweyonikuk.’’ Kwiy neto kuyunyoto, oŋnkumwoci kule, “Yisinekey sireŋuŋ oŋnkirupani.’’
44012009	Kurup Petero neto okoy kupunto saŋ nye kipuryo kot kunkete om yoto kule po manta ŋalek ce kikwiye malayket, kisote kule toskoy oköse ŋoŋutyet.
44012010	Kupunte cekto kurkotik ce ripe sikarek, nyepo tay, oko nyepo oyeny, sicepa moŋet orit, yoto kuyatakay kurket nkit, kupa cek saŋ, kupa tukway kurup aret, nto om yoto pakenke kupakakta malayket Petero.
44012011	Yoto kusow Petero kunket kito nye kakwiyakay om wule mite neto, kumwoy kule, “Konket ani yawut kupoyit manta! Kule kokuyok Mokoryontet malaykenyi, kunyo kosoruneno ani kamukeywekap Erote oko tukuk tokol ce kumöce Yutayek kule ce yiy.’’
44012012	Nteyu kowo kusow Petero topon, kunomen kuwo okoy kotap Mariyam kametitap Yowana Marko wule kimite piko ce caŋ ce kokorurukyikey wuloto ce kimite kusome Yiyintet kusomncini Petero.
44012013	Kukonynkony Petero kurket nyepo saŋ yoto kuco cepto nye mutworin nye cekure Rota co kukäs.
44012014	Kunket cepoto kutitap Petero, kuŋerec koromun kulapat kuketitakey kuwo nye puryo kot kuyat kurket, wokumwayta kule, mite Petero kuyoŋe kurkat saŋ. Kumwoci piko neto kule,
44012015	“Kopunuŋ met!’’ Ntene kutinten koromun kumwoy kule, “Mite manta!’’ Kuwec cut kumwoy kule, “Malaykenyi nyo.’’
44012016	Kutosyikey Petero kukonykony kurket. Nto om letut kuyat cekto kurket. Nteye kotoköse cekto Petero kukite koromun.
44012017	Kuŋololyi Petero cek kuwuse yewuniyekyi kusisio, oŋnkumwoci kurorci wule ketyakta Mokoryontet neto kukwerune mopusi. Oŋnkumwoci Petero cek kule, “Womwoci ŋatecutecu Yakopo oko mpo yeya alak.’’ Oŋnkunomen kuwecikey wulyo ake.
44012018	Ntowo kuyec koret, yoto kupotpotenis koromun sikarek ce kiripsi kumwoy kule kukwam ne Petero?
44012019	Yoto kumwayta Erote kule ceceny Petero, ntene kipuryo kot komuc cekto kot kunyor. Yoto kukir Erote sikarek ce kiripsi koromun, oŋnkumwayta cepar kupok. Nto om letutap ŋalecato, kunomen Erote kuwete Yuteya kuwo Kaysariya wokopurune wuloto.
44012020	Kikiwokut koromun Erote oko pikap Tiro oko cepo Siton. Yoto koruruckey picoto kwek luket akenke oŋnkupa wule mite neto. Kunyosyo cekto kiny kunyo kunäm kwek corwemwa Plasto cito nyewo nye kiripe kaytap Kinko, oŋnkupa wule mite Erote wokusom kalyet, omnye kipoyekey koremwa omik ce kikwone koretap Kinko.
44012021	Nteye kipesyet nye kweyat, kulac Erote sirokyi cepo poytoyisyet oŋnkopure ŋeceretap kokwet oŋnkuŋololyi piko.
44012022	Yoto kupol piko kumwoy kule, “Kutitap Yiyintet nyito, ntene puryo kot kupo ci!’’
44012023	Om yoto pakenke kupir malayketap Mokoryontet Erote kumnyan, omnye mneywey Yiyintet. Kwam neto mokik okoy kume.
44012024	Kutosyikey ŋolyontetap Yiyintet kuseret kupunte koret tokol.
44012025	Ntowo kuwany Parnapa oko Saulo yisyonutekwa cepo ŋalek ce kikwontyi om Yerusalem, kuweckey cekto oŋnkupetakey Yowana Marko.
44013001	Om pikap Yiyintet ce kimite Antiyok, kuce kimite workoyik oko konetik coto ku mpo Parnapa oko Simiyon (nye cekure matuy) Lukio nyepo Kurene, oko Manaen nye kicepoye oko kinko Erote oko Saulo.
44013002	Nteye kimite cekto kwicini Mokoryontet yisyet oŋnkukire omik, kumwoci Muyet Nyetili cekto kule, “Okwewo Parnapa oko Saulo sukuŋet kwiy yisyet nye kyokweci ani.’’
44013003	Kukir cekto omik oŋnkusomnci kukemer yewuniyekwa metewokap Parnapa oko Saulo oŋnkuyokto kupa.
44013004	Nteyu kowo kuyokto muyet Nyetilil Saulo oko Parnapa, kunomen cekto okoy kapunto Seleukiya, kulany om yoto rapet oŋnkupa okoy kapunto Kupro.
44013005	Ntowo kupunto cek Salami, kumwayta ŋolyontetap Yiyintet om korikapkok cepo Yutayek. Kipontotikey yoto Yowana Marko nye kikolyoy cekto yisyet.
44013006	Kupa kupunte koret nyoto kikwen peko okoy kupunto Papo wule kipa kunyorta cepsokeyontet nye weritap Yoswa, yutoyintet nye kisutekey kule iyiku workoyo.
44013007	Kipontokey cicoto oko Serkio Paulo nye ki cito nye ŋom nye ki poytoyintetap koronoto kikwen peko. Kukur poytoyintonoto Parnapa oko Saulo kukwa wule mite neto, omnye kimöce kule alim ŋolyontetap Yiyintet.
44013008	Yoto kuŋet Elima cepsokeyontet, (nye kaynenyi nyitenyi wule cekurtoy om ŋelyeptap Kirikik.) Kusyeme kule amas poytoyintet mente kot kuyen.
44013009	Yoto kunyor Saulo nye cekure Paulo swametap Muyet Nyetilil, kurotot koromun cepsokeyontonoto,
44013010	oŋnkumwoci kule, “Nyi, weritap Setani nyewo nyepo oyik! Yiku nyi puniyontetap ŋalek tokol ce toponec, ponto nyi koperperisyet oko ŋolset tokol, kunyo syeme pesyosyek tokol kule amas kwek mwiynan ŋalek cepo Mokoryontet!
44013011	Kunyo mosukupiriŋ yewutap Mokoryontet, mesokor nye meköse asis kuwany pesyos.’’ Yoto pakenke kukerokis kunäm cemereresyet nye tuy konyekap Elima, kutaptapat yoto wulo tokol kule nto sonyoru ci nye kanäm yewut oŋnkuretoto.
44013012	Kuyen kucömis poytoyintet yu kowo kukäs ŋalek ce kokwiyokis. Kukite neto koromun konetisyet nyepo ŋalekap Mokoryontet.
44013013	Kunomen Paulo oko piko ce kipontokey kulany rapet om Papo oŋnkupa okoy kupunto Peruka om koretap Pampiliya. Yoto kupokokyi Yowana Marko cekto wuloto oŋnkuweckey kuwo Yerusalem.
44013014	Kunomene cekto Peruka kupa okoy kupunto Antiyok nyepo Pisitiya. Nteye kipesyetap Sapat kupa cekto wokowut kotapkok oŋnkopur ŋony.
44013015	Nto om letut yu kowo ciwany cesuman ntarastinekap Moses oko silutekap workoyik, kumwoci kantoyik cepo kotapkok cek kule, “Mpo yeya, ye oponte akwek lokoywek ce muce kukalya kotitir piko, cesomok acek akwek kule aŋalal.’’
44013016	Kuŋet Paulo kuyo oŋnkuwuse cekto yewuniyekyi, oŋnkucec kuŋalal kumwoy kule: “Merekyo pikap Israel, oko akwek lamek co soye Yiyintet olimwo ani pa.
44013017	Yiyintetap picutecu po Israel kunye kikwey mpo kukonyacek oŋnkukoci kwek pic cewoyec om kenyisyek ce ye kimite kuminye koretap Misiri ku toyek. Kukwerune Yiyintet cekto swamenyi nyewo kukwane Misiri.
44013018	Kumuytoci Yiyintet kopurto nye kiponto cekto kuwany kenyisyek artam ye kiminye koretap kitela.
44013019	Yoto kukoci Yiyintet cek kwaranta lamek cepo yemosyek tisap ce kiminye koretap Kanan, oŋnkukoci pikyi kumiŋis kwek pikap koronoto.
44013020	Kumiŋis kuwany kenyisyek ce rice pokolwokik amwan ok konom. Nto om letut kukoci Yiyintet cek ketik okoy kenyisyek ce kipo workoyontet Samuel.
44013021	Ntowo kusom kule ce möce Kinko, kukoci Yiyintet cekto Saulo weritap Kisyi nye kipo aretap Penyamin kwek Kinko nyimwa. Kupoytoyis nyo kuwany kenyisyek artam.
44013022	Nto om letut yu kowo kunate Yiyintet Saulo, kukoci Tauti kwek Kinko nyimwa. Ŋalek ce kimwoy Yiyintet kutor ce nöme ŋalecutecu kucu kule, ‘Kwakäs ani kule, Tauti weritap Yese kunye cito nye ocöme, nye mosukwiy ŋalek tokol ce ocöme ani kule kwiy.’
44013023	Yesu nye akenke om mucokoronikap Tauti kunye kikoci Yiyintet kwek kosopintetap pikap Israel kuyu wulo kikikurtoci keny.
44013024	Kutompo kot kuco Yesu, kimwoci Yowana pikap Israel tokol kule misyini kwasta cekto miyotyonikwa oŋnkyepatisan.
44013025	Nteyu kowo kurik kuwany Yowana yisyenyi; kumwoci piko kule, ‘Asoti akwek kule oyiku ani ŋo? Puryo kot oyiku cito nyo okeni akwek. Ntene akäs! Mite cicoto kuconi om letumwani, nye puryo koto yiku ani topon nye ayeme kot atyac porokap kweyonikyi.’
44013026	“Mpo yeya, kesenisyekap Apram oko akwek lamek cu mite yu ce soye Yiyintet, acek pikap Israel ce kiciyokoci lokoywek cutecu po kosopotet!
44013027	Omnye kipuryo kot kunket piko ce kiminye Yerusalem oko poytoyikwa kule Yesu kunye kosopintet; nto kipuryo kot kusot cek kusow oŋnkunket ŋalekap workoyik co cesumone pesyosyek tokol ye pesyetap Sapat. Ntene kuyitita kupoyit manta ŋalekap workoyik omnye kiwosontyi cek Yesu.
44013028	Nka kot kipuryo kot kunyor lelis nye kiwosontyine neto kume, ntene kusom cek Pilato kule kupakäc Yesu.
44013029	Nteyu kowo kuwany kwici Yesu ŋalek tokol ce mwowu silutekap Yiyintet ce nöme neto, kunumune murtowontet oŋnkutupci mwenet.
44013030	Ntene kuŋet Yiyintet kotutune met.
44013031	Yoto kuwany pesyosyek ce caŋ kuköse piko co kipontotikey neto kuceke Kalilaya okoy Yerusalem.
44013032	Cekto picoto yawut ce muncururwanikyi om wule mite pikap Israel,
44013033	Kunyo cemite acek yu cemwowok akwek lokoywek ce toponec kule, kokoyitita Yiyintet om wule mite lekokyi kirotyet nyo kikikurtoci mpo kukonyo, omnye kiŋet Yesu kotutune met kuyu wulo kicesilyo om kitaputap tumwonikap kakastayet nyepo oyeny kule. ‘Yiku nyi werimwani koyiku ani pesyoni Papaŋuŋ.’
44013034	Nto ŋalek cepo manta kule kiŋet Yiyintet neto kotutune met nye puryo kot komuce yec kot kunun, kucu kumwoy kule: ‘Mosokoniŋ ani nyi tililinto oko kupeyok cepo manta ce kerkey oko co kyokocini Tauti.’
44013035	Kunyo mwowu yec kupoyit manta om silutek alak kule, ‘Puryo kot muci nyi kot cömnci mutworinteŋuŋ nye tilil kunum.’
44013036	Omnye kikwiy Tauti ye kisope yisyonutek ce kimöce Yiyintet okoy kume cetupci tapanta yo kicetupci mpo kukonyo, kunyo kinun neto.
44013037	Ntene puryo kot kunun neto nyo kiŋet Yiyintet kotutune met.
44013038	Kunyo möce oŋnket akwek mpo yeya tokol ŋalek cepo manta kule, kupunune wule mite Yesu, kunyi cemwowok akwek yawut lokoywek ce cerenyekey miyotyonik.
44013039	Möce oŋnket kule ci tokol nye yentyini neto kunyoto nye cinumune miyotyonik tokol co puryo kot komuce kunum ntarastinekap Moses.
44013040	Kunyo oripkey, mente kot kukwontyok akwek co kimwowu workoyik kule:
44013041	‘Akäs akwek nyilotik! Mosokite oŋnkopoku: Omnye yisyet nye oyiye ani om pesyemwoŋ nkit kunye kiy nye puryo kot omuci akwek kot oyen, nka kot kororwok kumwowok akwek cito ake.’ ’’
44013042	Nteye kimite Paulo oko Parnapa kumiŋntoy om kotapkok, kumwoci piko acek kule, oŋnkokwa om Sapatit nyo coni kwororwec yec topon ŋalecutecu.
44013043	Nto om letut yu kowo kupete piko tuyet nyepo kotapkok, yoto kurup Yutayek ce caŋ oko lamek ce caŋ co kicäm tinitap Yutayek Paulo oko Parnapa. Koŋololyi kiyokik picoto kotitir kumwoci kule kutosyikey kopurto swamet nyepo poypoyetap Yiyintet.
44013044	Nto om pesyetap Sapatit nye kirupe, kukwa koruruckey piko ce kirikta coŋinto cepo moŋet tokol kwokulimnta ŋolyontetap Yiyintet.
44013045	Nteye kotoköse Yutayek luketap piko, kucorok oŋnkuŋalale ŋalek ce miyotec om ŋalek ce kimwowu Paulo oŋnkucup cek neto.
44013046	Ntene kutosyikey Paulo oko Parnapa om nyikanatet kumwoy kule, “Akwek kuce piko ce kumisyini cenyosye cemwoci ŋolyontetap Yiyintet. Ntene omnye katay akwek oŋnkasot kule puryo kot kuponto latik cenyoru soponto nyemo poku, kunyo mocepakaktak acek oŋnkyipe wule mite lamek.
44013047	Omnye kikonec acek Mokoryontet ntarastini kunkolonwec kule: ‘Kwakweyiŋ ani nyi yiku lakweyetap lamek, sukuŋet sut kosopet kupunto wule kiŋete koret kumukul.’ ’’
44013048	Nteye kotolime lamek ŋalecato, kuŋerec cek koromun oŋnkukasta lokoywekap Mokoryontet. Kuyen mpecek piko co kikwey Yiyintet kule mosukunyor soponto nyemo poku.
44013049	Kutosyikey ŋolyontetap Mokoryontet om wulyo tokol om koronoto.
44013050	Ntene kowurur Yutayek kowurta piko ce kantoyik cepo moŋet oko korukap lamek ce tokunotin ce soye Yiyintet, oŋnkucec kutaŋany Paulo oko Parnapa oŋnkukwet kupete koremwa.
44013051	Yoto kulelekyi kiyokik tertitap kerenkokwa picoto oŋnkunomen kupa okoy Ikoniyom.
44013052	Kunyor konomik om Antiyok ŋerekwek ce caŋ oŋnkunyor Muyet Nyetilil.
44014001	Nteye kimite cek Ikoniyom, kupa Paulo oko Parnapa kotapkokwetap Yutayek kuyu wulo kiyunto om Antiyok nyepo Pisitiya oŋnkuŋalal ŋalek okoy kuweckey Yutayek oko Kirikik ce caŋ.
44014002	Ntene kowurur Yutayek ce puryo kot kuyen kuŋem lamek kuwec kasoteywekwa kutay mpo yeya.
44014003	Yoto kopur kiyokik wuloto kuwany pesyos ce caŋ. Kuŋalal om nyikanat ŋalek cepo Mokoryontet, nye kipor Mokoryontet nkit kule po manta lokoywekwa ce nöme poypoyenyi, omnye kikoci kiyokik swamet kwiy tukuk cepo kakitat oko pelutok.
44014004	Yoto kupciwunekey oyeny luketap piko om moŋet, kucäm alake ŋalekap Yutayek, nto alak kucäm ŋalek cepo kiyokik.
44014005	Yoto koyomokey lamek oko Yutayek oko poytoyikwa oŋnkucomncin kule citaŋany kiyokik oŋnkuwire rwontok.
44014006	Ntowo kunket kiyokik ŋalecato, kumwey kupa okoy Listira oko Terpe ce moŋösyek cewoyec cepo Likoniya oko korosyek ce lekite wuloto.
44014007	Wokumwayta cek om wuloto lokoywek ce toponec.
44014008	Kimite citake Listira nye kipok kerenkok nye kikomwal kuceke kiceyi nye mowesetoti mpo kisic.
44014009	Yoto kulimnta cicoto ŋalekap Paulo, okoy kukäs Paulo kule ponto cicoto koyenet oŋnkyimuce cisop.
44014010	Kurotot topon oŋnkupol om kutit nyewo kumwoy kule, “Ŋet yoŋe kerenkokuk topon!’’ Kuŋet cicoto kuran kuyo oŋnkucec kuwesetot.
44014011	Nteye kotoköse luketap piko kito nye kwakiy Paulo, kupol cek om ŋelyeptap Likoniyek kumwoy kule, “Korek kukwontyec acek yiyik ce kerkey pic!’’
44014012	Yoto kutoci cek Parnapa kaynet kukure Seu, nto Paulo kutoci kaynet kukure Erme, omnye neto kunye kiŋololintet nyewo.
44014013	Yoto kuŋet tisintet nyepo Seu nye kimite kotap Yiyintenyi moŋet saŋ, kuwo wokukwer yeyik oŋnkusut sinentet okoy yepo kurketap moŋet. Kimöce neto oko luketap piko kule ceyici kiyokik korosek.
44014014	Ntowo kulim kiyokik Paulo oko Parnapa tukuk ce kimöce cekto kule kwiy, kupac co sirokwa oŋnkurway okoy kwenutap piko oŋnkupol kumwoy kule,
44014015	“Merekyo, omne sayiy akwek tukucu? Ciku acek pic ce cekerekeye akwek! Cemite acek yu cerorwok lokoywek ce toponec, ayaste akwane wule mite tukucu moponto latik oŋnkowekyikey wule mite Yiyintet nye sopot nye kitany koret torot oko ŋony, oko ruretyet, oko tukuk tokol ce mite koret.
44014016	Kikwasta Yiyintet om pesyosyek co kitil pikap koret tokol kupesetat oŋnkurup kusay kuyu wule moktoy.
44014017	Ntene kikopor okokoy tukuk ce toponec ceyiye. Omnye konok ropta nye ropene om pesyosyek ce cemokyini, oŋnkukonok omik soŋet opiyoŋe oŋnkoŋerec om mukuleywekwok.’’
44014018	Nka kot kiŋalal kiyokik ŋalecato, kipuryo kot komuc kot kukerekta piko moyici cekto korosek.
44014019	Yoto kukwane Yutayek alake Antiyok nyepo Pisitiya oko Ikoniyom; oŋnkwokuŋem piko okoy kuwekyikey wule mite cekto. Kuwire cekto Paulo rwontok oŋnkocutune moŋet kusote kule kame.
44014020	Ntowo korurukyikey konomik komut Paulo, kuŋet oŋnkuwo okoy moŋet. Ntowo kuyekune kunomen neto oko Parnapa kupa okoy kapunto Terpe.
44014021	Kumwayta Paulo oko Parnapa lokoywek ce toponec om moŋetap Terpe kuwec kuyen piko ce caŋ. Oŋnkuweckey cek kupa okoy kupunto Listira oko Ikoniyom oŋnkutosyikey kupa okoy kupunto Antiyok nyepo Pisitiya.
44014022	Kunet cekto piko co kikoyen kukwilokis mukuleywekwa oŋnkuyomis kumwoci kopurto koyenotet nyepo manta. Kumwoci kule, “Misyinec cepunte toŋoŋutek ce caŋ sukuŋet ciwut poytosisyetap Yiyintet.’’
44014023	Nto om letut kukwey poyik om oteputek tokol wule kimite pikap Yiyintet oŋnkusomnci kukir omik, oŋnkukoci kopurtokey Mokoryontet nyo kikokenekey cekto.
44014024	Nteyu kowo kupunto cek koretap Pisitiya yoto kukwa okoy kupun Pampiliya.
44014025	Kumwayte lokoywek Peruka, oŋnkupa kurekto okoy Atalia.
44014026	Kulany cekto rapet om wuloto oŋnkupa kuketitakey okoy Antiyok wulo kicesomncine kupeta poypoyetap Yiyintet om yisyet nyi kukwiy cekto koyitita.
44014027	Ntowo kupun Antiyok koruruc wanak pikap Yiyintet oŋnkumwoci wule kuyatita Yiyintet aret kuyotyi lamek kayen
44014028	Kopur cek wuloto kuwany pesyos ce caŋ kupontokey piko co kikoyen.
44015001	Yoto kukwane piko alake Yuteya okoy kupun Antiyok oŋnkwokucec kunet mpo yeya piko co kikoyen kumwoci kule, “Ye puryo kot cewonak akwek kuyu wule mwoytoy ntarastinekap Moses kupuryo kot omuci kot osopce.’’
44015002	Kutintentyin Paulo oko Parnapa tintenot nyewo koromun oko picoto okoy kupcikey ŋalekwa om ŋalek ce nöme ŋalecato. Yoto kurwoc cek okoy kucömncin kule misyini Paulo oko Parnapa oko piko alak cepo Antiyok kupa Yerusalem wokukäs kiyokik oko poyik om ŋalek ce nöme ŋalecu.
44015003	Yoto kuyokto pikap Yiyintet cek kupa, kunomen kupunte Foyinisiya oko Samariya oŋnkumwaytat om wuloto wule kuwektakey lamek kuwekyikey wule mite Yiyintet. Kukoci lokoywecoto ŋerekwek ce caŋ mpo yeya piko co kikoyen.
44015004	Ntowo kupunto cekto Yerusalem kuŋerekyi pikap Yiyintet oko kiyokik oko poyik. Yoto kumwoci cek cut ŋalek tokol ce kukukalya Yiyintet cekto kwiy.
44015005	Ntene kuyoŋ piko alake co kikoyen cepo luketap Farasayek oŋnkumwoy kule, “Roke cewon cekto oŋnkyemwoci kurip ntarastinekap Moses.’’
44015006	Yoto koruruckey wanak kiyokik oko poyik kurwoke ŋolyontonoto.
44015007	Nto om letut yu kowo kurwoc cek kuloyit, kuŋet Petero kuyo oŋnkumwoy kule, “Mpo yeyamwani, oŋnket akwek kule om pesyosyek co kutil kikweya ani Yiyintet om wule omite akwek kule saŋet omwoci lokoywek ce toponec lamek, sukuŋet cek kulim oŋnkuyen.
44015008	Yiyintet kunye nkete mukuleywekap piko kunye kwepor cömisyet om wule mite lamek kukoci Muyet Nyetilil kuyu wulo kikonec acek.
44015009	Kunyo puryo kot kupciyec Yiyintet Yutayek oko lamek. Ntene kukukalya miyotyonik ce mite mukuleywekwa omnye kweyen.
44015010	Kunyo yawut omne sasyem akwek Yiyintet kule cetorci terekok piko co kukuyen, torokocato kuco kipuryo kot komuc mpo kukonyo kot kutor oŋnkupuryo kot cimuc mpo acek nkit kot cetor?
44015011	Puryo kot kuyunyo! Ciyeni acek kule mocisopec om poypoyetap Mokoryontet Yesu kuyu wulo mocisopto cekto.’’
44015012	Kusisio piko tokol ye kimite Parnapa oko Paulo kuroru ŋalek cepo kakitat oko pelutok ce kikwiy Yiyintet kupunte wule mite cekto om wule mite lamek.
44015013	Nteyu kowo kuŋalal okoy kuwany. Kuŋalal Yakopo kumwoy kule, “Mpo yeya, olimwo ani pa!
44015014	Kotokuŋolole kuroru pantanyi Simon wule kiporunto kunyo Yiyintet cömisyenyi om wule mite Lamek, omnye kikwey om wule mite cek piko ce kokwek pikyi.
44015015	Nömntos topon ŋalecu oko ŋalekap workoyik, kuyu wulo mwowu silutekap Yiyintet kule,
44015016	‘Om letutap ŋalecu mosoketukey ani, mwowu Mokoryontet yunyoto, mosatec kotap Tauti nyo kilul; mosatec yec wule kiturpup, oŋnkoyoŋnte yec kuyo.
44015017	Sukuŋet piko alake tokol kuceny Mokoryontet, mpo Lamek tokol ce kyokur ani nkit kwek pikwani,
44015018	Yunyoto wule mwoytoy Mokoryontet, nye kipor ŋalecutecu ikye po keny.’ ’’
44015019	Kutosyikey Yakopo kumwoy kule, “Om kasoteywekwani, asoti kule puryo kot kurokenec acek citaŋany Lamek co wekyinikey wule mite Yiyintet.
44015020	Ye koto yunyo, roke cesilyi acek parwet, cemwoci kule puryo kot kuroke tokwam cekto omit alak tokol ce puryo kot kutililec ce kocesoci kupoyit kerkeyik, oŋnkuripkey kusanekey sakwayanat, oŋnkutay mokwam tyoŋik co cikete nto korotik.
44015021	Omnye kicesumane ntarastinekap Moses korikapkok okokoy ye pesyosyekap Sapat, oŋnkyemwayte ŋalekyi moŋosyek tokol.’’
44015022	Yoto kucäm kiyokik oko poyik wanak oko pikap Yiyintet tokol, kukwey piko alak om kwenumwa oŋnkuyokto kupa Antiyok kupetakey Paulo oko Parnapa. Kukwey cekto Yuta nye cekure kaynet ake Parnapa oko Sila, picoto oyeny kuce kiyweye mpo yeya cekto.
44015023	Oŋnkukoci wokukoyto parwani sumone kule. “Acek mpo yeyamwoŋ kiyokik oko poyik. Kacisupayak akwek mpo yeya cepo lamek ce minye Antiyok, oko Siriya, oko Silisiya.
44015024	Kucelim acek kule kikwa piko alake wule omite akwek cekwone wuli cemite acek, oŋnkwokuntankwarak kowurta kasoteywekwok om ŋalek ce kikwokumwowok. Kipuryo kot cikoci acek picoto kamukeywek mpo kisic ce kimuce kwiy ŋalek co kikwiy.
44015025	Kunyo kucetuye acek wanak om kirwoket oŋnkyirwoc okoy ce comncine kule ciyoku piko kukwa wulo omite akwek, kwontokey picoto oko mpo yeya cämanik Parnapa oko Paulo,
44015026	ce kikokoyito soponnwekwa om yisyetap Mokoryontet Yesu Kristo.
44015027	Kunyo kociyoku Yuta oko Sila, ce mosukwokumwowok cek nkit om kutuwakwa ŋalek cekerkey oko cu kocesil acek parwani.
44015028	Omnye kweporkey topon om swametap Muyet Nyetilil oko om wule cemite acek kule, puryo kot kurok cekonok acek akwek nyikisin ake tokol, ntene tos pate ntarastinecu ce roke orip akwek.
44015029	Monte tokyam omit ce kocesoci kerkeyik, monte tokyam korotik, monte tökyam tyony nye kaciket, oripkey asanekey sakwayanat. Mosopur akwek topon ye koripkey om wule mite ŋalecutecu tokol. Cämetapkey.’’
44015030	Yoto kuyomis cekto piko co kiciyoktoy kunomen kupa Antiyok. Ntowo kupunto Antiyok, koruruc piko tokol co kikoyen oŋnkukoci parwet.
44015031	Nteyu kowo kusuman piko parwet okoy kuwany, kunyor ŋerekwek ce caŋ om lokoywek ce kimite parwet.
44015032	Kuŋololyi Yuta oko Sila ce ki workoy, kumwoci ŋalek ce caŋ mpo yeya piko co kikoyen kule rokekey kopurto cek swamet oŋnkukwilokis.
44015033	Nteyu kowo kupeni cekto wuloto kuwany pesyos ce ŋeri, kuyomis mpo yeyamwa cek kusomnci kupeyok. Yoto kuketitakey cek kupa wule mite piko co kiyoku.
44015034	[Ntene kucäm Sila kule opur wuloto.]
44015035	Kopur Paulo oko Parnapa Antiyok kupontokey oko piko alak ce caŋ. Kunetis oŋnkumwayta ŋolyontetap Mokoryontet.
44015036	Nto om letutap orok ce ŋeri, kumwoci Paulo Parnapa kule, “Kany cipe yec cerutoci mpo yeya cemite moŋosyek tokol co kikicemwaytate ŋolyontetap Mokoryontet sukuŋet cekäs kule mite cekto kutosyinikey kulene om koyenet.’’
44015037	Kimöce yoto Parnapa kule cepetekey tokol oko Marko.
44015038	Ntene kusot Paulo kule puryo kurok kupatakey. Omnye kitoyis Marko mapetakey cekto okoy kuwany yisyet. Ntene kiweckey kuketitakey kupokokyi cek Pampiliya.
44015039	Yoto kutintentyin tukway okoy kupcikey. Kuwetokey Parnapa Marko kulany rapet nye kiweti Kupro.
44015040	Kukwey Paulo Sila oŋnkunomen kupa, kuyomis mpo yeya cek oŋnkusomnci kupeta poypoyetap Yiyintet.
44015041	Kuwo Paulo kupunte Siriya oko Silisiya kuŋololyinoti kukwil pikap Yiyintet ce kimite wuloto.
44016001	Kuwo Paulo okoy kupunto Terpe oko Listira. Kimite wuloto citake nye kikoyen nye cekure Timosewo weritap korko nye Cepyutaya nye kikoyen mpene, ntene ki Kirikin kwan.
44016002	Yoto kuŋalale mpo yeya piko co kikoyen tokol ce kimite Listira oko Ikoniyom Timosewo.
44016003	Kumac Paulo kule cepetekey Timosewo, Yoto kuwon Paulo Timosewo, omnye kinkete Yutayek tokol ce kimite wuloto kule Kirikin kwan.
44016004	Nteye kimite cek kupeti kupunte moŋosyek, kumwoci piko co kikoyen kuporci ntarastinek co kicömncin kutilta kiyokik oko poyik om Yerusalem, oŋnkumwoci kuywey oŋnkurip ntarastinek coto.
44016005	Yoto kutosyikey pikap Yiyintet kukwilokis om koyenet oŋnkutosyinikey kucoŋitu piko ce keyen pesyosyek tokol.
44016006	Kupa cek kupunte koretap Prukiya oko Kalatiya. Kipuryo kot kucömnci Muyet Nyetilil cekto kumwayte lokoywek koretap Asia.
44016007	Ntowo kupunto cek kurikta kiyotyetap Musia kusyem kule cipe okoy cepunte koretap Pisiniya, ntene kipuryo kot kucömncini Muyet Nyetilil nyepo Yesu.
44016008	Yoto kunomen kupa kupunte Musia oŋnkurekto okoy Troa.
44016009	Kukäs Paulo kwomowunoto ŋoŋutyet nye kikäs citap Maketoniya kukeyo kusome neto kumwoci kule, “Co, yowu okoy Maketoniya ce kalyec acek!’’
44016010	Yoto pakenke yu kowo kukäs Paulo ŋoŋutyonoto, ceyiytekey acek kule cenomen cipe Maketoniya omnye kacinket kule kokurec Yiyintet wocemwoci pikap wuloto lokoywek ce toponec.
44016011	Cenomene acek Troa celany rapet kyay ceculakisye okoy cepunte Samosrake, ntowo kuyekune cepunte Neapoli.
44016012	Ceŋete wuloto cipe okoy cepunte Filipi nye moŋet nyewo nyepo tayta om koretap Maketoniya nye kiminye Romek. Cepeni ciwany pesyos cemite moŋonoto.
44016013	Nteye kipesyetap Sapat, cipe moŋet saŋ okoy yepo oyinet tapan wule kicisotyini kule toskoy mite otepto nye cesome. Cipur ŋony yoto oŋnkyeŋololyi koruk ce kikikorurukyikey yoto.
44016014	Akenke om korucoto nye kilime ŋalekyacek ku korko nye cekure Litiya nyepo moŋetap Siatira nye kyolyoy sirok ce mur kworornec, nye kisoye neto Yiyintet okokoy. Kuŋany Mokoryontet mukuleynyi kulimnta topon ŋalek ce kimwowu Paulo.
44016015	Yoto cepatisan neto oko pikap konyi tokol. Ntowo kupok kumwowec acek kule, “Akwa cipe wocipurune komwani ye kacämnte akwek kule koyentyi ani Mokoryontet kupoyit manta.’’ Kusaysayec acek okoy cipe.
44016016	Nto mite pesyet ake ye kicemite acek cepeti otepto cesome, yoto kutuyenec mutworinto nye tye nye kiponto oyinot, nye kiŋorsyoti nye kisutyini mokorenikyi pesanik ce caŋ om ŋorsyet.
44016017	Kunamec acek oko Paulo cepoto oŋnkupolon kumwowu kule, “Picu kuce mutworikap Yiyintet nye mite torot koromun ce mwowok akwek aret wule mocisoptok.’’
44016018	Kikwiye cepoto kuyunyitenyi kuwany pesyos ce caŋ, okoy kunyer Paulo koromun, kuwekyikey oŋnkumwoci oyinot kule, “Komwowuŋ om swametap kaynetap Yesu Kristo kule, ŋet wete neto!’’ Yoto pakenke kuŋet oyinotonoto kuwete cepoto.
44016019	Ntowo kukäs mokorenikyi kule kopot aret wule kunyortoy cekto pesanikwa ce kwenekey, kunäm Paulo oko Sila oŋnkukwer kupa matepo wule mite poytoyik.
44016020	Nteyu kowo kukwer cek okoy taytap ketik; kuŋalal kumwoy kule, “Yutayek picu, ce kosut tankwarat moŋenyacek.
44016021	Nete cek piko kapurto nye yirye ntarastinekyacek. Ciku acek Romek, kunyo puryo kot cimuci kot cenäm nto cerup kopurto nyeyunyo!’’
44016022	Yoto kuŋetyi pikap kokwet tokol kuporye cekto; kupac ketik sirokap Paulo oko cepo Sila, oŋnkumwayta cepas korokonik.
44016023	Nto om letut yu kowo cepas korokonik ce caŋ, cekerta mopusi oŋnkyemwoci sikorintet nye ripe, kurip topon mente kucilil kumwey.
44016024	Nteyu kowo cemwoci sikorintet ŋalecato, kukerta nye cekto mopusit nyepo orit oŋnkurate kerenkokwa nyororonik kuratita kereywek ce nyikisec.
44016025	Ntowo kupunto komoy kwen ye kimite Paulo oko Sila kusome oŋnkutume kukostoy Yiyintet, kumite yoto mopusinek alake cut kulimntoy.
44016026	Yoto pakenke kuriŋriŋ koret koromun kutimtim koto tokol, kuyotokis pakenke kurkotik tokol cepo mopusit, oŋnkutyokokis nyororonik ce kacerate mopusinek tokol.
44016027	Nteye kotoköse sikorintet nye ripe mopusit, ntopere akäs kayotokis kurkotikap mopusit tokol, yoto kusot kule toskoy komwey mopusinek tokol, kucut rotwenyi, nteye kimite kumöce kule aparkey nkit.
44016028	Yoto kupol Paulo om kutit nyewo kumwoy kule“Mente awurtekey! Cemite acek tokol yu!’’
44016029	Kukurto sikorintet cesut tarit oŋnkulapat kuwo orit wokoputyi yepo kerenkokap Paulo oko Sila kupotone om Muyotet.
44016030	Yoto kukwer neto cekto kukwa saŋ oŋnkutepe kule, “Merekyo, mosayiy ne ani ye sosop?’’
44016031	Kumwoci kule, “Yen cömisye oŋnkikasekey Mokoryontet Yesu mosicisopiŋ nyi wanak oko pikap kaŋuŋ.’’
44016032	Kumwoci cek neto ŋolyontetap Mokoryontet oko piko alak cepo kanyi.
44016033	Kukwer sikorintonoto cekto pesyonoto komoy oŋnkuwokusityi mwoyokwa. Yoto pakenke cepatisan sikorintonoto wanak oko pikap kanyi tokol.
44016034	Kukwer neto Paulo oko Sila kupa konyi torot oŋnkukoci omik kwam. Kuŋerec neto oko pikap kanyi koromun omnye kokuyen yoto cekto Yiyintet.
44016035	Ntowo kuyec koret, kuyokto ketik sikarekwa cewoyec kupa wule mite sikorintet nyo ripsi wokumwoci kule, “Tyakte pico kupecikey.’’
44016036	Yoto kumwoci sikorintet nye kiripsi Paulo kule, “Kokuyok ketik ŋolyontet kumwoy kule cityaktak akwek. Kunyo roke apecikey poninekwok möt topon om kalya.’’
44016037	Ntene kumwoci Paulo sikarek kule, “Kumwayta cek cepasec acek om konyekap piko tokol nye puryo kot kuwosontyec kot kunyortec lelis oŋnkurok ciku acek Romek, oŋnkukertec mopusi! Kunyi möce cekto yawut kule cityaktec acek om sisyot nye moköse ci? Puryo kot kuyunyo! Misyini kukwa cek nkit oŋnkwokutyaktec acek.’’
44016038	Yoto kupa sikarek cewoyec wokumwoci ketik ŋalecato, nteye kotolime ketik kule koko Romek Paulo oko Sila, yoto kumuyo.
44016039	Kupa ketik okoy wule mite mpo Paulo oŋnkwokurenykey, oŋnkukwererune mopusi oŋnkusom kumwoci kule apecikey aŋete moŋet.
44016040	Kunomen Paulo oko Sila kupete mopusi oŋnkupa okoy kotap Litiya, ntowo kupunto wuloto wokunyor mpo yeya co kikoyen, kumwoci ŋalek ce kwile oŋnkunomen kupecikey.
44017001	Kunomen cekto poninekwa kupunte koretap Ampipoli oko Apoloniya okoy kupunto Sesolonika wule kimite kotapkok nyepo Yutayek.
44017002	Kuyu wule kiyunto kopurtap Paulo, yoto kowut kotapkok kuwany Sapatinek somok kutintentyintos oko Yutayek kuporcini ŋalek ce kinumune wule mite silutekap Yiyintet,
44017003	ce mwowu kupor manta kule mosukutaŋany Ŋapanet, oŋnkyiŋet kotutune met. Kumwoy kupor kule, “Yesu nyitenyi omwowok ani akwek kunye Ŋapanet.’’
44017004	Yoto kayen Yutayek alake oŋnkuyomokey oko Paulo oko Sila, oko mpo luketap Kirikik ce caŋ co soye Yiyintet oko koruk ce tokunotin ce caŋ.
44017005	Ntene kucorok Yutayek oŋnkoruruc piko sokoranik ce kiwur om moŋet oŋnkupol om moŋet tokol kumukul. Yoto kupa wokuput kurketap kotap Yason kusyeme kule cenyoru Paulo oko Sila sukuŋet cekweru kukwa wule mite piko.
44017006	Ntene kipuryo kot wokunyor. Kunam Yason oko mpo yeya alak oŋnkucut kukwer wule mite poytoyikap moŋet, oŋnkupol kumwoy kule, “Kokowurta picu koret wulyo tokol! Kunyi kakwa okoy moŋenyacek?
44017007	Kunyi Yason nye kurip picu kwek toyekyi om konyi. Yiye picu tokol ŋalek ce yirye ntarastinekap Kinko Nyewo kumwowu kule mite yec kinko ake nye cekure Yesu.’’
44017008	Ntowo kulim piko oko poytoyikap moŋet ŋalecato; kunyer kupol kukwanykwanynkey.
44017009	Nto om letut yu kowo konomune cek Yason oko piko alak pesanik ce keyoŋe, kwasta kupecikey.
44017010	Ntowo kwimen kutuyit koret, kuyomis mpo yeya co kikoyen Paulo oko Sila kupa Pereya. Ntowo kupunto woloto kowut kotapkok nyepo Yutayek.
44017011	Kisiken pikap wuloto kupël piko cepo Sesolonika, omnye kilimnta cek lokoywek om ŋerekwek, oŋnkusuman kukir silutekap Yiyintet pesyosyek tokol sukuŋet kukäs kule po manta ŋalek ce kimwowu Paulo.
44017012	Yoto kuyen piko ce caŋ, oŋnkuyen mpecek Kirikik koruk ce tokunotin oko moronik ce caŋ.
44017013	Ntowo kulim Yutayek cepo Sesolonika kule kumwayte Paulo ŋolyontetap Yiyintet Pereya, yoto kukwa cek okoy wuloto oŋnkwokucec kowurur luketap piko.
44017014	Yoto pakenke lakwar, kunäm mpo yeya co kikoyen Paulo oŋnkuyomis kuwo koret nye mite ruretyet tapan. Ntene kuŋetune Sila oko Timosewo Pereya.
44017015	Kupetakey Paulo piko co kiyomise neto okoy kupunto tokol Asene. Oŋnkuketitakey cut kupa okoy Pereya. Kumwoci Paulo cek kunkolontyi kule womwoci Sila oko Timosewo kukwa kusorkey lakwar okoy kupun wule mite neto ye kemukakay.
44017016	Nteye kimite Paulo kukonye Sila oko Timosewo om Asene, yoto kunyer mukuleynyi koromun yu kowo kukäs kerkeyik ce caŋ ce kimite moŋet kumukul.
44017017	Yoto kutintentyin neto oko Yutayek oko lamek co soye Yiyintet om kotapkok, oŋnkutintentyin pesyosyek tokol oko piko ce kituytos oko neto wulo po matepo.
44017018	Kutintentyin oko mpo piko muswokik alak cepo Epikuronik oko Stoyik. Kumwoy alake kule, “Syeme mwaskeyantani menket kiy tokol kule omwowu ne?’’ Kumwoy alake kule, “Yunye syeme kule aŋalale anet ŋalekap Yiyikap korosyek alak.’’ Kimwoy cek kuyunyoto, omnye kimwoytoy Paulo ŋalek ce nöme Yesu oko kotutunetap met.
44017019	Yoto kukwer cek Paulo okoy kokwet nye kipure ye cekure Areopako, oŋnkumwoy kule, “Cemöce acek kule cinket konetisyoni lel nyi ŋolole nyi.
44017020	Omnye tokulelac nye tompo kot celim acek ŋalecu ŋolole nyi, kunyo cemöce cinket poru ne?’’
44017021	Omnye kipuryo kiy ake nye kikwiye pikap Asene oko toyek ce kiwuci kumiŋis wuloto, ntene kiŋolole oŋnkulimntoy ŋalek ce kutokutoku.
44017022	Yoto kuyoŋe Paulo taytap kokwet om Areopako oŋnkuŋalal kumwoy kule, “Pikap Asene! Kwakäsak ani akwek om tukuk tokol kule oyiku pic ce osoye Yiyik koromun.
44017023	Omnye ye kwomite owesetoti opuntote moŋemwoŋ akäs oteputek wule cepele korosek okoy onyoru otepto ake nye mite silutek ce kicesil kule, ‘Po nyi Yiyintet nye mocinket.’ Kunyo nyoto mocinket nyo osoye akwek nka kot monketi kunye Yiyintet nyoto nye omwowok ani akwek.
44017024	Yiyintet nyoto kunye kitany koret kumukul oko tukuk tokol ce mite koret, nyoto kunye Mokoryontet nye poytoy torot oko ŋony. Ntene puryo kot kuminye korik ce kitece piko yewuniyekwa,
44017025	oŋnkupuryo kot kumöce kiy ake nye koyici piko neto om yewuniyekwa kuyu nye panan. Omnye neto nkit nye kocini piko tokol soponto oko komuŋnto oko tukuk alak tokol.
44017026	Kinyosyo kunyo kutany cito akenke nye kiyi piko tokol om koret tokol kumukul. Neto nkit nye kiyoyec kenyisyek oŋnkusat kiyotonik tokol om koret wule ŋete wule minye piko.
44017027	Kikwiy kuyunyoto kule sukuŋet piko kuceny kutaptapat nto sukunyor cek neto. Ntene ŋalek cepo manta kucu kule, puryo kot kumite Yiyintet wule low om wule mite ci tokol om acek.
44017028	Omnye, ‘Cesoptosi acek, oŋnkyepesetoti, oŋnkyemite koret om kamukeywekyi.’ Kuyu wulo kimwoy mpo piko alake ŋololikap ceptyonkocok cikwakwek kule, ‘Ciku mpo acek lekokyi.’
44017029	Kunyo ye ciku lekokyi, kupuryo kot kuroke cisot kule Yiyintet ku kiy nye kerkey oko kerkeyin nye karin nye lekecece nto rwa nye kikwiy piko kupul om ŋomnon.
44017030	Kunyo kikwasta Yiyintet nye kipuryo kot kumany om pesyosyek co kitil ye kipuryo kot kunket piko. Ntene mwowu yawut kumwocini piko cepo koret tokol kuweckey oŋnkurenynkey kwasta miyotyonik.
44017031	Omnye kikwey neto pesyet nye mosukuwosontyine ci ake tokol nye mite koret tokol kumukul oŋnkumutyi musankut nyepo manta om kamukeywekap cito nyo kikwey neto nkit. Kikopor ŋalecu kupoyit manta om wule mite ci ake tokol, omnye kiŋet cicoto kotutune met.’’
44017032	Nteye kotolime piko alake kuŋolole Paulo ŋalek ce nöme kotutunetap met, kurorici cek neto. Ntene kumwoy piko alake kule, “Cemöce acek kule celim ŋolole nyi ŋalecu yec pesyet ake.’’
44017033	Yoto kunomen Paulo kuŋete kokwet
44017034	Ntene kuyen alake oŋnkuyomokey oko neto, cekto coto ku mpo Tionisio nye kikirwokintet om kokwetap Areopako, oko korko nye cekure Tamari oko piko alak.
44018001	Om letutap ŋalecato, kunomen Paulo om Asene kuwo okoy Korinso.
44018002	Wokunyor om wuloto Yutoyintet nye cekure Akwila nye kiceyici Ponto nye kitokucone Italia oko korkenyi Priskila. Omnye kikwetune Kinko Nyewo Klautiyo Yutayek tokol kuŋete Rom. Kuwo Paulo wokukäs cekto.
44018003	Oŋnkopurcin kwiyis tokol omnye kikwiyisyi Paulo yisyet nye kerkey oko nye kikwiye cekto kunope wemanik sukuŋet kunyor pesanik ce kolyekey.
44018004	Kuŋalale Paulo kotapkok pesyosyek tokol ye pesyetap Sapat kutintentyin oko cek kusyem kule acutu kuyen Yutayek oko Kirikik.
44018005	Ntowo kupun Sila oko Timosewo kukwane Maketoniya. Kwiyis Paulo pesyosyek tokol nye puryo kot kwiye yisyet ake kumwoytoy lokoywek kuporcini Yutayek kule Yesu kunye Ŋapanet.
44018006	Nteyu kowo kutay cek ŋalekap Paulo oŋnkumwoci ŋalek ce miyotec, kunäm Paulo sirokyi oŋnkulelekyi tertitap sirok oŋnkumwoci kule, “Ye kopotye akwek, kwakwek nkit ce nömok lelisto! Puryo kot ku ani. Kuceke yawut pesyoni kuwo tay, mosowo ani womwoci lokoywek lamek.’’
44018007	Yoto kunomen kupakakta cekto oŋnkuwo wokopurune kotap lomintet ake nye kisoye Yiyintet nye kicekure Tito Yusto nye kilekite kanyi kotapkok.
44018008	Kuyen Krispo nye kinyewo nyepo kotapkok kuyen Mokoryontet wanak oko pikap kanyi tokol. Kulim pikap Korinso alake ce caŋ lokoywek okoy cepatisan cekto.
44018009	Nto mite kwomowut ake, kukäs Paulo ŋoŋutyet nye kimwoci Mokoryontet neto kule, “Mente amuy, tosyikey ŋalal mente asis,
44018010	omnye opontekey ani oko nyi, puryo ci nye muce kuporyeniŋ kowurtiŋ, omnye oponte ani pikwani ce caŋ ce mite moŋoni.’’
44018011	Yoto kopur Paulo wuloto kuwany kenyit akenke oko orok lö kunete piko ŋolyontetap Yiyintet.
44018012	Ntowo cekwey Kalio kwek poytoyintetap Akaya, yoto koruruckey Yutayek oŋnkunäm Paulo kukwer kuwo kok wokuwosontyi.
44018013	Kumwoy cek kule, “Cici kunye syeme kule aŋem amas piko sukuŋet kusay Yiyintet om aret nye puryo kot kucöme ntarastinek!’’
44018014	Nteyu kikirik kucec kuŋalal Paulo. Yoto kumwoci Kalio Yutayek kule, “Nto komite lelis nye miyat nto ŋolyo nye miyat nye kociwurta nto kamuyte ani olimwok topon akwek Yutayek.
44018015	Ntene omnye mite pate tintenotet nyepo ŋalekap koyenotet oko ntarastinekwakwek, möce akäs oŋnkamut akwek nkit, omnye puryo kot oyiku ani ketintetap ŋalek ceyuco!’’
44018016	Yoto kukwet Kalio cek kupete kokwet.
44018017	Kurotyi piko tokol kunäm Sosene nyewo nyepo kotapkok oŋnkupir om taytap kokwet. Ntene om coto tokol, kusisyecikey Kalio kuyu nye mokiy nyepo lat.
44018018	Yoto kopur Paulo Korinso kuwany pesyos ce caŋ kupontokey oko mpo yeya piko co kikoyen nto pestos. Oŋnkunomen kulany rapet oko Akwila oko Priskila kupa okoy Siriya. Nteye kitompo kunomen Paulo kuwalkey om Kenseria oŋnkurwac metinyi.
44018019	Yoto kupunto Efeso wule kipokokyi neto Akwila oko Priskila, oŋnkuwo nkit okoy kotapkok oŋnkutintentyin oko Yutayek.
44018020	Kusom cek Paulo kule cipur tokol oko neto kuloyit. Ntene kutay.
44018021	Nteye kimite kunomene kumwoci kule, “Ye kacäm Yiyintet mosoweckey ani aco wule omite akwek.’’ Kunomene Efeso kulany rapet.
44018022	Ntowo kurekune Kaysariya kuwo kulaŋnta Yerusalem wokusupay pikap Yiyintet; oŋnkunomen kuwo Antiyok.
44018023	Kopur Paulo wuloto pesyos ce ŋeri nto nomene kuwo kupunte korosyekap Kalatiya oko Prukiya kuŋololyinoti kukwil piko tokol co kikoyen.
44018024	Yoto kuco okoy kupun Efeso yutoyintet ake nye cekure Apolo nye kiceyici Alekisantaria, nye kiŋolole kutok topon oŋnkusumanat nye ŋom nye kinket koromun silutekap Yiyintet.
44018025	Kikikonetkey neto konket ŋalekap aretap Mokoryontet. Yoto om ŋerekwek ce caŋ oko mukuleyto nye topon kuŋalal Apolo kunetis topon ŋalek ce nöme Mokoryontet Yesu. Ntene kinket neto pate potisonisyet nyo kinete Yowana.
44018026	Kucec kuŋalal om nyikanatet om kotapkok. Nteye kotolime Priskila oko Akwila ŋalekyi, kukwer kuwo komwa oŋnkuwo kunet kuporci topon ŋalek cepo aretap Yiyintet.
44018027	Nteyu kowo kunket mpo yeya piko co kikoyen cepo Efeso kule möce Apolo kule ayay ruretyet okoy opunte Akaya, yoto kukalya kusilyi parwet nye kosutyi mpo yeya piko co kikoyen ce kimite wuloto kumwoci kule kuŋerekyi neto. Ntowo kupunto Apolo wuloto, kwiyis topon kwek kokolyoyintet nyewo om wule mite piko co kikoyen kupunto poypoyetap Yiyintet
44018028	Omnye kitinten om swamet nyewo koromun okoy kupël Yutayek om taytap piko tokol, kuŋalal kupor kukwane silutekap Yiyintet kule, Yesu kunye Ŋapanet kupoyit manta.
44019001	Nteye kimite Apolo Korinso, yoto kuwo Paulo kupunte kwenutap koret okoy kupunto Efeso. Kunyorta wuloto konomik alak.
44019002	Yoto kutepe Paulo cekto kule, “Kyonyoru akwek Muyet Nyetilil yo kyoyeni?’’ Kuwec cut kumwoy kule, “Puryo! Tompo mpo kot celim acek kule mite Muyet Nyetilil.’’
44019003	Kutepe Paulo cek kule, “Kunyo kicepatisanak akwek patisanet oŋnkono?’’ Kuwec kumwoy kule, “Potisonisyetap Yowana.’’
44019004	Kumwoy Paulo kule, “Potisonisyetap Yowana kunye kipo piko ce renyekey kwasta miyotyonikwa; kunyo kimwoci pikap Israel kule misyini kuyen cekto neto cito nyo coni om letunyi, nyoto ku Yesu.’’
44019005	Ntowo kulim cekto ŋalecato cepatisan om kaynetap Mokoryontet Yesu.
44019006	Yoto kukemer Paulo yewuniyekyi metewokwa, kunyor cekto Muyet Nyetilil; kicec kuŋalal ŋelyepik alak oŋnkumwayta lokoywekap Yiyintet.
44019007	Kipuntoy picoto ce kirice tokol taman ok oyeny.
44019008	Kuwany Paulo wuloto orok somok kuweti kotapkok oŋnkuŋololyini piko om nyikanatet. Kutintentyin oko cekto oŋnkusyem kumwoci ŋalek cepo poytoyisyetap Yiyintet.
44019009	Ntene kutoyis piko alake kuwuryo oŋnkutay meyen oŋnkumwoy ŋalek ce miyotec kumwoci piko ce rupe aretap Yiyintet om taytap piko tokol. Yoto kuŋet Paulo kupakakta cek, kukwey oŋnkuweto piko co kikoyen oŋnkuŋololyi kunet cek pesyosyek tokol om sukulutap Turano.
44019010	Kutosyikey Paulo kwiyis kuyunyoto kuwany kenyisyek oyeny okoy kulim piko tokol ce kimite Asia ŋolyontetap Mokoryontet Yesu, Yutayek wanak oko Kirikik.
44019011	Yoto kwiy Yiyintet tukuk cepo kakitat kupël cepo kwak kupunte yewuniyekap Paulo.
44019012	Okoy cesute mpo tamparinekyi oko sirok ce kitiny porto, cesutyini piko ce mnyontos, kusopco porwonikwa oŋnkuŋetyo kupete oyik ce miyotec.
44019013	Yoto kucec Yutayek alake cepsokeyisyek ce kipesetoti sukukwetoti oyik, kusyem mpecek kukwet oyik ce miyotec om wule piko ce kiponto oyik kwiyisye kaynetap Mokoryontet Yesu. Kumwoci cekto oyik kule, “Okwetok ani akwek om kaynetap Yesu nyo mwoytoy Paulo.’’
44019014	Piko ce kikwiye kuyunyoto ku werik tisap cepo Yutoyintet tisintet nyewo nye kicekure Sekewa.
44019015	Ntene kuwekyi oyik ce miyotec kumwoci kule, “Onŋket ani Yesu, oŋnkonket mpo Paulo, nto akwek ku ŋo?’’
44019016	Yoto kuran cito nyo kiponto oyik oŋnkuporye cek tokol om swama okoy kupël kukwet kumwey kupa saŋ püc nye puryo kot kupunto sirok oko mwoyok ce kanyor.
44019017	Kulim oŋnkunket ŋalecato piko tokol ce kiminye Efeso, Yutayek oko Kirikik. Kumuyo tokol koromun oŋnkukasta kuywey kaynetap Mokoryontet Yesu.
44019018	Kukwa piko ce caŋ co kikoyen oŋnkwokumwoy kutor om tayta piko tokol tukuk ce miyotec ce kikwiy cekto.
44019019	Kusut mpo piko tokol ce kitepe sokeyek kitapunekwa oŋnkoruruc wanak oŋnkupele taytap piko tokol. Ntowo ciyit pesanik ce kiyeme kyale kitapunecato tokol kupunto silinkinek Elifunek konom.
44019020	Om aret nye yunyoto nyepo swama, yoto kutosyikey kuner kucäm piko ce caŋ ŋolyontetap Mokoryontet oŋnkukwilakay kupoyit swama koromun.
44019021	Nto om letut yu kowo kwiyokis ŋalecato, kusot Paulo om moyenyi kule mawo opunte Maketoniya oko Akaya, oŋnkowo okoy Yerusalem, kumwoy yoto kule, “Ye kopunte wuloto, mosowo yec mpo okoy wakäs Rom.’’
44019022	Kuyokto kokolyoykyi oyeny Timosewo oko Erasto kunyosyo kupa Maketoniya, oŋnkupeni neto kupur koretap Asia kuwany pesyos ce ŋeri.
44019023	Om pesyosyecoto ye kitoku cukurotet nyewo om Efeso om wule mite piko co rupe aretap Mokoryontet.
44019024	Kimite wuloto citake nye cekure Temetrio nye kitonye karik ce kiyuytye kotap Yiyintet korko nye cekure Artemi; nye kinyoru piko ce kikwicini neto yisyonoto pesanik ce caŋ.
44019025	Yoto kukur koruruc pikyi ce kyiyisyi oko piko alak ce kikwiye yisyet nye kerkey oko nyenyi oŋnkumwoci kule, “Merekyo, oŋnket akwek kule cenyortoy acek mokoryontinyo yisyoni,
44019026	kunyo kwakäs oŋnkolim akwek nkit ŋalek ce yiye cici cekure Paulo, nyi mwocini piko kule, Yiyik ce kerkeyik co kikwiye piko kuce puryo kot kupo manta mpo kisic. Kunyo kokomukta kot kuwec piko ce caŋ, puryo kot ku wuli po Efeso nkit pate, ntene karik kunäm koretap Asia tokol.
44019027	Kunyo mite kaŋoyenotet kule mosukuwur kamonkesyentini nyacek oŋnkunyor kaynet nye miyat. Puryo kot kuyo mpo nkit pate, ntene oko yec kule mosiciwurta kupot woyinnyi nye soye ci tokol om Asia oko koret tokol kumukul!’’
44019028	Nteye kotolime piko tokol ŋalecato, kunyer oŋnkucec kupol kumwoy kule, “Nyewo Artemi nyepo Efesoyek!’’
44019029	Kutisto polotet nyewo kunäm moŋet tokol; kurway cek oŋnkunäm Kayo oko Aristariko pikap Meketoniya ce kipontotikey oko Paulo, oŋnkukwer lakwar okoy kupunto kotap arerosyek.
44019030	Yoto kumäc Paulo nkit kule awo wule mite piko, ntene kuyete piko co kikoyen.
44019031	Kuyok ŋalek piko alake cewoyec cepo koret ce kicoronutekap Paulo kumwoci kule mente kot kuco cokuporkey om kotap arerosyek.
44019032	Yoto kupol piko om kirwoket koromun; kumwowu alake ŋalek alak, kumwowu alake ŋalek alak, omnye kikiwur kirwoket nye kipuryo kot kunkete piko ce caŋ kule ŋolyo ne nye kerurukyikey cekto.
44019033	Yoto kucämnta piko alake kule Alekisanta nyepo ŋalecu, omnye kikwer Yutayek neto kuco cokuyoŋe tay. Yoto kuwuse Alekisanta piko yewuniyekyi kule kusisio saŋalal asyem ayetkey.
44019034	Ntowo kunket piko kule Yutoyintet neto, kupol tokol om kutit akenke kuwany sawanik oyeny kupole kumwowu kule, “Nyewo Artemi nyepo Efesoyek!’’
44019035	Nto om letut komuc Koronintet nyepo moŋet kuŋololyi piko okoy kusisio. Nteyu kowo kusisio piko, kumwoy neto kule, “Pikap Efeso, ŋo cito nye puryo kot konket kule, moŋetap Efeso, kunye ripe kotap Yiyintet nyewo Artemi oko rwantet nyetilil nyo kusuwune torot.
44019036	Puryo ci nye muce kot kutintentyi tukucutecu. Kunyo misyini osisie, monte cimomnci kot oyiy kiy nye miyat.
44019037	Omnye kokweru akwek picu kukwa yu, ce puryo kot kunyapan tukun cepo kotap Yiyintenyo nto mpo kucup Yiyintenyo nye korko.
44019038	Kunyo ye ponto Temetrio oko pikyi co toŋsi ŋolyo nye ŋunye om wule mite citake tokol, mite pesyosyek co cemute musankunek oko poytoyik co mute musankunek roke wokuwosontyinekey cek wuloto.
44019039	Nteye mite ŋalek alake ce omöce akwek ce pële co, mosicirwoke ŋalek coto kokwetap pikap koret nyepo kwak.
44019040	Omnye ciŋoyeni kule muce cewosontyec acek om pararetap ŋalek ce kokwiyokis pesyoni. Puryo kot cimuce kot cikalyec acek om polotoni, kunyo moceponte ŋolyo nye cimuci cemwowu ceyetekey.’’
44019041	Nteyu kowo kuŋalal kuyunyoto okoy kuwany, kuyomis kumwoci piko kuseret kupecikey.
44020001	Nto om letut yu kowo kusisio ŋalek, kukur Paulo kutuyo wanak piko co kikoyen oŋnkuŋololyi cek ŋalek ce kwile oŋnkuyomis oŋnkunomen kuwo okoy Maketoniya.
44020002	Kuwesetote kupunte korosyecoto oŋnkumwoci cekto lokoywek ce caŋ ce kwile. Yoto kuco okoy kupun koretap Akaya,
44020003	wule kipur kuwany orok somok. Nteye kimite kuyiytoykey kule onomen ayay okoy opunte Siriya, yoto kusow konket kule kakwiyta Yutayek rurumut kule cepakäca. Kusot oŋnkuwoŋnkyi kule maweckey opunte aretap Meketoniya.
44020004	Kiwetoykey Paulo yoto picu; Sapatro weritap Piriko citap Pereya, oko Aristariko oko Sekunto pikap Sesolonika, oko Kayo citap Terpe, oko Timosewo oko Tukiko oko Trofimo pikap koretap Asia.
44020005	Kupa cek kunto tay wokukanyec acek Troa.
44020006	Nto om letutap sakwetap mukatyantet nye mokutunat, cenomene acek Filipi celany rapet, yoto cipe ciwany pesyosyek mut okoy wocenyorte cekto Troa wule kiwo cepeni ciwany wuloto pesyosyek tisap.
44020007	Nteye kipesyetap Santey kosoleny ciruruckey acek wanak oko piko co kikoyen kyomisye cepetec mukatyantet. Yoto kuŋololyi Paulo piko, ntene kutosyikey kuŋalal okoy kupunto komoy kwen, omnye kinomen kuwecinikey tun ye koyekune.
44020008	Kimite yoto tarinek ce caŋ ce kiloytos ce kimite koto nyepo parak wule kicirurukyikey acek.
44020009	Kimite oyiperyontet ake nye cekure Eutiko nye kikipure ye kipo pastit; ntowo kutosyikey Paulo kuŋalal kuloyit, kunuc neto okoy kunamnta rwonto, yoto kusuwune koto nyepo somok nye mite koto parak okoy wokupir ŋony. Wocenäme ŋony nye kame.
44020010	Kuwo Paulo kurekto lakwar oŋnkuputyi kokupuyekey kunäm oŋnkumwoy kule, “Osisie morirye, tokusopot cito!’’
44020011	Oŋnkulaŋnta Paulo kuwo koto parak oŋnkuwokupetec mukatyantet oŋnkwam. Yoto kutosyikey kuŋalal okoy kuyec koret ntonomene kuwecikey.
44020012	Kukwer cekto oyiperyontonoto kuwo ka kukosop, kuŋerec cek ŋerekwek ce caŋ koromun.
44020013	Cipe acek tay wule mite rapet, oŋnkyelany cipe okoy cepunte Aso. Omnye kicemöce kule wocilany Paulo rapet om wuloto. Kimwowec acek neto cipe kuyunyoto, omnye kiwo neto kupunte oret nyepo koret.
44020014	Ntowo kunyorcec acek neto Aso, cilany kulany rapet oŋnkyenomen cipe okoy Mitulene.
44020015	Cenomene wuloto om rapet, ntowo kuyekune cepunte koret nye tokyintos oko Kiyo. Nto pesyet nye kirupe cepunte Samo, nto pesyet nyepo somok cepunte Melito.
44020016	Omnye kicäm Paulo kule akeyitye Efeso om rapet mente kot olilennkey om Asia. Omnye kisortokey lakwar kule ye kemukakay opunte Yerusalem ye pesyetap Pentekoste.
44020017	Nteye kimite Paulo Melito kuyokto cito kuwo Efeso wokukur poyik cepo pikap Yiyintet kule kukwa kwokutuyo oko neto.
44020018	Nteyu kowo kupun picoto, kumwoci Paulo cekto ŋalek kule, “Oŋnket akwek wule yunto kapurto nyimwani om pesyosyek tokol ce kicipurcine oko akwek kuceke pesyet nyepo tayta ye kyopunu ani Asia.
44020019	Kyoyisye yisyenyu kuyu mutworintetap Mokoryontet om poypoyet oko lokik oŋnkopunte syemutok ce kikwontyo om rurumunekap Yutayek.
44020020	Oŋnket akwek kule puryo kot awuŋenak ani akwek ŋolyo ake tokol nyepo latik nye muce kukalyak, kuyu wulo kyomwowok oŋnkanatek om taytap piko tokol oko om korikwok.
44020021	Kyomwowu asowu koromun Yutayek oko lamek omwoci kule misyini kuweckey kwasta miyotyonik oŋnkuwekyikey wule mite Yiyintet oŋnkuyen Mokoryontet Yesu.
44020022	Kunyo amite yawut oweti Yerusalem omnye aywey kupoyto Muyet Nyetilil nye puryo kot oŋnketi kito nye mosukwiyakay om wule amite ani om wuloto.
44020023	Oŋnketi kule kukosowo Muyet Nyetilil om moŋosyek tokol ce kwopunte kule keno ani pate mopusi oko toŋoŋutek.
44020024	Ntene asute soponmwani kuyu kiy nye puryo kot kuponto latik om wule amite ani, saŋet ayitite yisyetap poninekwani aŋnkawany yisyet nye kikono Mokoryontet Yesu; nye omwoytoy lokoywek ce toponec cepo poypoyetap Yiyintet.
44020025	“Kyowesetote ani opunte wule amite akwek tokol, amwoytoy opuru poytoyisyetap Yiyintet. Kunyo oŋnket ani yawut kule puryo ci mpo akenke om akwek nye muce kot tokukäs ani yec.
44020026	Kunyo omwowok owolikey pesyoni kule ye kopot citake tokol om akwek kupuryo kot kunyimwani lelisto mpo kisic.
44020027	Omnye kyomwowok akwek nye puryo kot awuŋenak tukuk tokol ce kikwiyta Yiyintet.
44020028	Akäste oripkey akwek nkit oŋnkorip piko tokol co kikonok akwek Muyet Nyetilil. Oyiku mesewekap pikap Yiyintet ce kiwec neto nkit kwek ceci om korotikap Werinyi nkit.
44020029	Omnye aŋnketi kule ye konomen ani, mosukukwa wule omite akwek suyik ce koromec ce puryo kot kotuce kecirek.
44020030	Mosukupunto pesyet nye mosukuŋet piko alake om kwenumwakwek kuŋalal ŋalek cepo mwiynan kuperper kumas piko co kikoyen kurup aretap picoto.
44020031	Kunyo oripkey akäste, oŋnkasot oŋnket kule om lokik ce caŋ cepo komoy oko pet, kyanet ani asowu ci tokol om akwek kuwany kenyisyek somok.
44020032	“Kunyo mopokokyok ani kuripok Yiyintet oko poypoyetap ŋolyontenyi. Neto nye mokutecak topon kukonok kupeyok ce kerkey oko cepo pikyi tokol.
44020033	Kipuryo kot acorokyi pesya nyepo ci nto mpo sira.
44020034	Oŋnket akwek tokol kule om yewuniyekwani cutecu kuce kyoyisye tukuk ce kipoyo oko piko co kicepontekey.
44020035	Kyoporwok ani om tukuk tokol kule yisyet nyepo swama kunye aret nye roke cikalye acek piko co puryo kot kuponto swamet, cisoti ŋalekap Mokoryontet Yesu co kimwoy kule, ‘Mite ŋerekwek ce caŋ ye cepciytoy kupël ye cekoniŋ.’ ’’
44020036	Nteyu kowo kuŋalal Paulo okoy kuwany, kukutuny wanak oko cekto tokol oŋnkusom.
44020037	Ntowo kuwany; kiriryo piko tokol oŋnkunäm kumot kuŋatut Paulo kupirci cämetapkey.
44020038	Kinerekis piko yoto koromun om ŋalek ce kimwoy Paulo kule komo komuce cekto yec kukäse neto konyekwa. Yoto kupa cekto kuyomis Paulo okoy kupunto ye kimite rapet.
44021001	Nteyu kowo cisupaykey acek oko cekto, cepciykey celany acek rapet cipe ceculakisye kyay okoy cepunte Kosi, nto pesyetap oyeny cepunte Roto, nto kuceke yoto cetosyikey cipe okoy cepunte Patara.
44021002	Cenyorte wuloto rapet nye nomene kuweti Foyinisiya, celany cepete nyoto .
44021003	Cipe okoy cepunte wule cekäs Kupro om komosta tö, yoto cipe okoy cepunte Siriya, wokuyo rapet Tiro wule kiwocirekyi terekok ce kisute.
44021004	Cenyorte wuloto piko alak ce kikoyen cipur oko cekto ciwany pesyosyek tisap. Kumwoci picoto Paulo om swametap Muyet Nyetilil kule mente kuwo Yerusalem.
44021005	Nteyu kowo ciwany wuloto pesyosyek ce kicipur, cenomen poninekyo, kuyomisec piko tokol koruk oko lekok okoy cepunte moŋet saŋ, yoto cekutuny om yepo ruretyet tapan oŋnkyesom.
44021006	Ntowo ciwany, cisupaykey acek oko cekto, oŋnkyipe acek wocelany rapet, kunomen cek, kuweckey kupa ka.
44021007	Cetosyikey acek cipe poninekyo om rapet kuceke Tiro okoy cepunte Ptolemayi, wule kiwo cisupay mpo yeya; oŋnkyipur wanak oko cekto ciwany pesyet akenke.
44021008	Ntowo kuyekune, cenomen cipe okoy cepunte Kaysariya. Nteye kicemite wuloto cipe kotap Filipo mwoytoyintetap lokoywek wocipur oko neto. Neto kunye akenke om piko tisap co kicekweye Yerusalem,
44021009	Kiponto tipikyi amwan ce puryo kot cimüt ce kimwoytoy ŋolyontetap Yiyintet.
44021010	Nteyu kowo cipur wuloto ciwany pesyos ce ŋeri, yoto kucone workoyontet Yuteya nye cekure kaynenyi Akapo.
44021011	Yoto kuco okoy wule cemite acek, oŋnkunäm porowetap suwe nyepo Paulo; oŋnkurate kerenkokyi oko yewuniyekyi oŋnkumwoy kule, “Komwoy Muyet Nyetilil kule, yunyi wule mokuratita Yutayek citap porowoni po suwe om Yerusalem, oŋnkukoyito kunäm lamek.’’
44021012	Ntowo celim acek ŋalecato, cesom acek oko pikap wuloto cesaysay Paulo kule mente kuwo Yerusalem.
44021013	Ntene kuwec kumwoy kule, “Kiy ne nyi oyiye akwek, yu korirye kuyu nyi, omöce kule ceyiri mukuleymwani? Oyiku yiytat nye puryo kot ku kule cerata pate, ntene mpo womeci Yerusalem om kaynetap Mokoryontet Yesu.’’
44021014	Ntowo kucis ye mocewec acek neto, kyaste pate, oŋnkyemwowu kule, “Cesome kwiyokis cepo Mokoryontet kuyu wule moktoy.’’
44021015	Nto om letut yu kowo cipur wuloto ciwany pesyos ce ŋeri, ceyiytekey acek cerat tukukyo oŋnkyenomen cipe celaŋnte Yerusalem.
44021016	Yoto cepetekey acek wanak oko konomik alak cepo Kaysariya, kukwerec acek okoy kotap Manason citap Kupro nye kikikoyen om pesyosyek ce kipo tay, nye kicepeti acek yoto kule wocipurune kanyi.
44021017	Ntowo cepunte Yerusalem, kuŋerekyec acek mpo yeya koromun.
44021018	Ntowo kuyekune cepetekey tokol oko Paulo wocekäs Yakopo. Kimite yoto poyik tokol cepo pikap Yiyintet.
44021019	Kosupay Paulo cekto oŋnkuŋalal kuporci topon ŋalek tokol ce kikwiy Yiyintet om wule mite lamek om yisyet nye kikwiy neto.
44021020	Ntowo kulim cekto ŋalekyi, kuŋerec tokol kukasta Yiyintet. Oŋnkumwoci cek Paulo kule, “Yeya muci nyi nkit käs wule yunto, kule mite mpo Yutayek pokolwokik ce caŋ ce kiweckey kuyen oŋnkukwilotin tokol om ntarastinekyo.
44021021	Kunyo kucemwoci cekto ŋalek alak ce nömiŋ nyi kule; neti nyi Yutayek tokol ce minye korosyekap lamek mwocini kule kwasta cekto ntarastinekap Moses, oŋnkimwoci kutay mawon lekokwa, oko kule kutay marup kopurtap Yutayek.
44021022	Kunyo mokyiy kulene? Omnye porukey kupoyit manta kule; mosukulim cek kule kweco nyi.
44021023	Kunyo roke yiy ŋalek ce mocemwowuŋ nyi. Mite yu piko amwanu ce kakuwalkey kawalat,
44021024	wetekey nyi picutecu oŋnkuwayiy tokol oko cekto ntasimnyet nye cipukte simnyontet oŋnkikoyite nyi pesanikwa sukurwac cekto metewokwa, sukuŋet konket piko tokol kule puryo kot kupo manta ŋalek co kuceŋololeniŋ nyi. Ntene kupor kule yiku Yutoyintet nye rupe ntarastinekap Moses.
44021025	Nto ŋalek ce nöme piko co lamek co kikoyen, kicirwoc oŋnkyesilyi cek parwet cemwoci kule, puryo kot kuroke kwam omit ce kocesoci kerkeyik oko korotik, nto tyony nye kaciket kume, oŋnkusanekay sakwayanat.’’
44021026	Yoto kukwer Paulo picoto, ntowo kuyekune kwiy neto oko picoto ntasimnyet nye cipukte simnyontet, oŋnkuwo Paulo kotap Yiyintet wokumwayta ye pekune pesyet nye cipukte simnyontet, oko pesyet nye mosukukonune neto kokotutekap ci tokol om cekto.
44021027	Nto tompo kot kupunto pesyosyek tisapu kukösyi Yutayek cepo koretap Asia kumite Paulo kotap Yiyintet orit. Yoto kowurur cekto luketap piko ce caŋ oŋnkunäm Paulo.
44021028	Kupol cek kumwoy kule, “Pikap Israel! Pikap Israel! Akalyec! Akalyec! Cito nyitenyi nyo wesotote koret tokol kumukul kunete piko tokol konetisyenyi kumwoci kule kusenkerec acek pikap Israel, oŋnkumwoci kutay ntarastinekap Moses oko koyi po Yiyintet. Kunyi kokwer mpo lamek kwokowut kotap Yiyintet kunyere koyi tilil!’’
44021029	Kimwoy cek kuyunyoto omnye kukukösyi cekto yikwe Paulo moŋet kupontotikey Trofimo citap Efeso, kusot cek kule toskoy kokwer Paulo neto kuco kotap Yiyintet orit.
44021030	Yoto kutonkworokis ŋalek om moŋet tokol kumukul, kukwa kurwoy piko tokol koruruckey oŋnkunäm Paulo kucutune kotap Yiyintet; yoto pakenke ceker kurkotikap kotap Yiyintet.
44021031	Nteye kimite luketap piko ce caŋ kusyeme kule cepakäc Paulo kume, yoto kupunto ŋalek wule mite nyewo nyepo sikarekap Romek cemwoci kule kutankwarakay Yerusalem tokol kumukul.
44021032	Kunäm nyo pakenke sikarekap Romek alak cewoyec oko sikarek oŋnkukwer kupa lakwar wule mite luketap piko. Nteye kotoköse piko neto oko sikarek kwasta nye komokupire Paulo.
44021033	Kuwo nyewo nyepo sikarek okoy ye kimite Paulo oŋnkunäm oŋnkumwayta cerate nyororonik oyeny, oŋnkutep kule, “Ŋo cici, kakwiy ne?’’
44021034	Yoto kupol piko alake om kwenutap piko kumwoy ŋalek alak, kumwowu yec alake ŋalek alak, okoy kupotyi nyewo nyepo sikarek ŋolyontet nyepo manta om polotet. Kumwayta cekwer Paulo kuwo kaytap sikarek.
44021035	Yoto cekwer Paulo okoy kupunto yepo loŋntowutokap kaytap sikarek kukonopoti sikarek neto omnye kikiwuryo piko tokol koromun.
44021036	Kimite yoto piko ce caŋ korwowu kunomu ce kipolonu kumwowu kule, “Apakäc cico kume!’’
44021037	Nteyu kirikik cekwer Paulo kowut kaytap sikarek orit kukopunto yepo kurket, yoto kuŋololyi Paulo nyewo nyepo sikarek kumwoci kule, “Omuci ani pa omwowuŋ nyi ŋolyo?’’ Kutepe nyewo sikarek neto kule, “Ŋololi nyi so ŋelyeptap Kirikik?
44021038	Puryo kot kwinyi ne cico po Misiri nyo kicece weywekatet om pesyosyek co kutil kuntoci piko Romek Elifunek amwan ce ponto karikap poryet kupa kitela.’’
44021039	Kuwekyi Paulo kumwoci neto kule, “Oyiku ani Yutoyintet sikwo nye kiceyico moŋetap Taruso om Silisiya, citap moŋet nye tokunot, osomiŋ kule cömwo oŋololyi piko.’’
44021040	Kucömnci nyewo Paulo kuŋalal. Yoto kuyo Paulo oŋnkuwuse yewuniyekyi piko, nteyu kowo kusisio kuŋololyi om ŋelyeptap Puraniyek.
44022001	Kuŋalal Paulo kumwoy kule, “Merekyo mpo yeya, oko mpo Papa, olimwo ani pa aŋalal ayetkey om taymwakwek!’’
44022002	Ntowo kulim kule koŋololyine neto cekto ŋelyeptap Puraniyek, yoto kusisio. Kutosyikey Paulo kumwoy kule,
44022003	“Oyiku Yutoyintet sikwo nye kiceyico Taruso om Silisiya, ntene kyanere moŋonitenyi, Kamaliel kunye kineto. Kunyo kicineta topon koromun wule yunto ntarastinekap mpo kukonyo. Kyoyiku ani nyikan pesyosyek tokol om yisyonutekap Yiyintet kuyu wule ayunte akwek piko tokol cu omite yo pesyoni.
44022004	Kyotoŋonyi ani oŋnkyopoköci piko ce kirupe aret nyitenyi; kyonöme koruk oko moronik oŋnkakerte tokol mopusi.
44022005	Muce tisintet nyewo oko kokwet tokol kunket kule po manta ŋalecutecu omwowu ani. Kikono cekto poronok ce kicesilyi Yutayek mpo yeya ce kiminye Tamasko. Yoto onomen awo wuloto kule wanäm picutecu oŋnkarate nyororonik oŋnkokweru kukwa Yerusalem sukwocitaŋany.’’
44022006	“Nteye kyomite oweti om aran karikte apunte Tamasko ye kipet kwen, yoto kucone lakweyet parak lakwar kuyu kaweket oŋnkomutwo ani.
44022007	Oputyi ŋony; oŋnkalim kutit nye mwowo kule, ‘Saulo! Saulo! Omne seteŋonyo ani nyi?’
44022008	Owekyi atepe kule, ‘Mokoryontet, nyi ku ŋo?’ Kumwowo kule, ‘Ani nyo Yesu nyepo Nasaret nyo toŋonyi nyi.’
44022009	Yoto kukäs piko ce kicepontekey lakweyet ntene kipuryo kot kulim kutit nye kiŋololwo ani.
44022010	Atepe ani kule, ‘Mokoryontet mosayiy ne ani?’ Kumwowo Mokoryontet kule, ‘Ŋete ŋoŋy; oŋnkiwo okoy Tamasko, mosuwocemwowuŋ om wuloto yisyonutek tokol ce kikwiytowuŋ Yiyintet kule yiy.’
44022011	Yoto omnye kikikokora lakweyet, kunäma piko ce kicepontekey yewut oŋnkuretoto okoy Tamasko.
44022012	“Kimite Tamasko citake nye cekure Ananiya, cito nye kipo tini nye kirupe ntarastinekyo nye kiyweye kucömntoy Yutayek tokol ce kiminye wuloto.
44022013	Kuco yoto okoy wule amite oŋnkucokuyoŋe yepo komosmwani, oŋnkumwoy kule, ‘Yeya Saulo, käste yec.’ Yoto pakenke akäste ani akäs neto.
44022014	Kumwoy kule, ‘Yiyintetap mpo kukonyo nye kukweyiŋ seŋet nket cömisyenyi oŋnkikäs Mutworintenyi nyepo manta; oŋnkilim neto kuŋololuŋ om kutinyi.
44022015	Omnye meseyeku muncururwenyi nye mesemwoci pikap koret tokol ŋalek ce kekäs oŋnkilim nyi.
44022016	Kunyo konye ne yawut? Ŋet yony lakwar kur kaynetap Mokoryontet oŋnkikany cepatisaniŋ cipukto miyotyonikuk.’
44022017	“Aweckey ani aco Yerusalem, nteye kyomite osome om kotap Yiyintet, yoto akäs ŋoŋutyet,
44022018	nye kyakäs Mokoryontet nye kimwowo kule, ‘Sorci lakwar, nomen wete Yerusalem, omnye puryo kot komuce piko kot kuyen ŋalekwani ce mwowu nyi.’
44022019	Owekyi omwoci kule, ‘Mokoryontet nkete cek tokol topon kule kyoweti ani korikapkok oŋnkanäm oŋnkopir piko tokol ce yeniŋ nyi.
44022020	Nto mpo pesyet nyo kicepoköce Stefano muncururweŋuŋ, kyomite ani yoto aŋnkacäm wule kicepakakta kume, oŋnkorip sirokap piko co kiporisyi.’
44022021	Yoto kumwowo Mokoryontet kule, ‘Iwo, omnye mosoyoktiŋ ani iwo wule mite lamek.’ ’’
44022022	Kusisio piko kulimnta ŋalekap Paulo okoy kumwoy ŋalecato, yoto kucec kupol koromun kumwoy kule, “Anate cico kuwete koret! Apakäc kume! Omnye puryo kot kurok kusop!’’
44022023	Kupol cek koromun kuwuse sirokwa oŋnkuswortoy teŋek kupa parak.
44022024	Kumwoci nyewo nyepo sikarek pikyi kukwer Paulo kuwo kaytap sikarek orit, oŋnkumwoci sikarek kupas neto sukuŋet kutok omne sukupol Yutayek kutay neto kuyunyi.
44022025	Ntene yu kowo cerat kule cepas, kumwoci Paulo nyewo ake nyepo sikarek nye kimite keyoŋe yoto kule, “Cömwok akwek ntarastinek kule apas cito nye kikwek Romin ye tompo kot cewosontyi om lelis nye kukwiy?’’
44022026	Nteye kotolime nyewo nyoto ŋalecato, kuwo wule mite nyewo oŋnkutepe kumwoci kule, “Möce nyi kule ayiy ne? Omnye Romin cici!’’
44022027	Yoto kuwo nyewo wule mite Paulo oŋnkutepe kule, “Mwowo ani, yiku nyi Romin!’’ Kuwec Paulo kumwoy kule, “Oyiku.’’
44022028	Kumwoy nyewo kule, “Kyanyoru ani soyiku Romin omnye kyayale pesan ce caŋ.’’ Ntene kuwekyi Paulo kumwoci neto kule, “Ntene kiceyito ani.’’
44022029	Yoto pakenke kunata piko ce komöce kule cepas Paulo. Ntene kumuy nyewo nyepo sikarek yu kowo kulim kule Romin Paulo, kunyi kakacerate neto nyororonik.
44022030	Ntowo kuyec koret, kumac nyewo nyepo sikarek kule oŋnket ŋalek cepo manta, ŋolyo ne nye wosontyini Yutayek Paulo. Yoto kukur kumwoci tisik cewoyec oko kokwet tokol kutuyo, oŋnkukwer Paulo cokuyoŋe taymwacek.
44023001	Kurotot Paulo topon piko ce kimite kokwet, oŋnkuŋalal kule, “Merekyo mpo yeya, kyopur ani nye topon koromun om mukuleymwani oko soponmwani om taytap Yiyintet kuceke keny okoy yawut pesyoni.’’
44023002	Yoto pakenke kumwoci tisintet nyewo Ananiya piko ce kimite ye kilekite Paulo kusyec neto kwarmatut.
44023003	Kumwoci Paulo neto kule, “Mosukusyeciŋ Yiyintet nyi totet nyi kiciyil kulelit! Mite nyi kepur yo wosontyo kuyu wule yunto ntarastinek, kunyi mite yec yirye ntarastinek mwocini piko kusyeca ani!’’
44023004	Kumwoci piko ce kimite keyoŋe ye kilekite Paulo kule. “Kecup tisintet nyewo nyepo Yiyintet!’’
44023005	Kuwec Paulo kumwoy kule, “Mpo yeya, kopuryo kot oŋnket kule neto ku tisintet nyewo, omnye mwowu silutekap Yiyintet kule, ‘Mente kot omwoci ŋalek ce miyotet poytoyintetap pikuk.’ ’’
44023006	Ntowo konket Paulo kule piko ce kimite kokwet alak ku Satusayek nto alak ku Farasayek, yoto kuŋalal kukurto om kutit nyewo kumwoy kule, “Merekyo mpo yeya! Oyiku ani Farasoyintet nye weritap Farasoyintet, kunyo amite ani cewosontyo om yu omnye acöme kokenotet kule mosukotutune met piko co kipok.’’
44023007	Yoto pakenke yu kowo kumwoy Paulo ŋalecato, kucec kowokut kutintentyin Farasayek oko Satusayek okoy kupciykey piko ce kimite kokwet.
44023008	Omnye kimwowu Satusayek kule puryo kot komuce kot kotutune met piko co kipok, oŋnkumwoy yec kule puryo kot kimite malaykanik nto oyik. Ntene kucöme Farasayek kule mite tukucutecu tokol ku somok.
44023009	Yoto kuŋetŋet kuwoyit polotet okoy kuyoŋ konetikap ntarastinek cepo luketap Farasayek oŋnkutinton kumwoy kutor kule, “Puryo kot cekösyi acek cici lelis nye miyat, pesyet ake nto kuŋololyi muyet ake nto malayket neto.’’
44023010	Yoto kutosyikey tintenotet oko wokutyet okoy kumuy nyewo nyepo sikarek kule muce cekto kusor Paulo kusacasac. Kumwoci sikarek kupa kwenutap piko oŋnkocut Paulo om swama kucone wule mite cek oŋnkukwer kuwo kaytap sikarek orit.
44023011	Nto om kwomowunoto, kuyoŋe malayketap Mokoryontet komostap Paulo, oŋnkumwoci kule. “Titir! Kuyu wulo keporu nyi mwowu ŋalekwani om yuteyu po Yerusalem kunyo meseyiy mpo kuyunyoto om Rom.’’
44023012	Ntowo kuyec koret, koruruckey kutuyo wanak Yutayek oŋnkurwoc kuyiyta rurumut. Kuwalkey cek kumwoy kule, puryo kot kwomisyi nto kuyesyo kiy ake tokol okoy ye kacepakäc Paulo.
44023013	Kipuntoy ce keyitye artam piko tokol ce kikiyiytakey kule ceporisye.
44023014	Kupa cek wule mite tisik cewoyec oko poyik oŋnkumwoci kule, “Kaciwalkey acek tokol koromun kule, puryo kot cecemcemi kiy tokol okoy ye kacepakäc Paulo.
44023015	Kunyo oyokte akwek oko kokwet yawut ŋolyontet kuwo wule mite nyewo nyepo sikarekap Romek, sukuŋet kukwer Paulo kuco wule omite akwek, ayiytekey kuyu nye omöce kule cinket ŋalek cepo manta cepo musankunyi. Mosiceyiytekey acek om aran oŋnkyepakäc neto kutompo kot kupun wuloto.’’
44023016	Yoto kulim weritap cekwametitap Paulo ŋalek cepo rurumunoto. Kunomen nyo kuwo okoy kupunto kaytap sikarek orit oŋnkuwokumwoci Paulo.
44023017	Kukur Paulo sikorintet akenke nyewo oŋnkumwoci kule, “Kwer pa nyi oyiperyontoni kuwo okoy wule mite nyewo nyepo sikarek, omnye ponto ŋolyontet nye möce kule amwoci neto.’’
44023018	Kukwer sikorintonoto oyiperyontonoto okoy kupunto wule mite nyewo nyepo sikarek oŋnkumwoci kule, “Kokuro mopusyontet Paulo oŋnkusomo kule akweru oyiperyontoni kuco wule mite nyi, omnye ponto ŋolyontet nye möce kumwowuŋ.’’
44023019	Yoto kunäm nyewo nyepo sikarek oyiperyontonoto yewut oŋnkukwer kuwo tapan, oŋnkutepe möt kule, “Ponte nyi ŋolyo ne nye möce kule amwowo ani.’’
44023020	Kumwoci kule “Kukurwoc oŋnkucömncin Yutayek kule cesomiŋ nyi pesyetap tun, seŋet kweru Paulo kuco kokwet kuyu nye möce kokwet kule cinket ŋalek cepo manta cepo musankunyi.
44023021	Ntene mente kot ocömnci, omnye mite piko ce keytye artam ce mosukuyiytakey kurip kule cenäm neto. Omnye kukuwalkey picoto tokol kumwoy kule puryo kot kwome cek omit nto kuyesyo okoy ye kapakäc neto. Mite yawut kuyiytoykey kunyo konye pate ŋalek ce memwowu nyi.’’
44023022	Kumwoci nyewo nyepo sikarek oyiperyontonoto kule, “Mente kot omwoci citake kule kemwowo ani ŋalecu.’’ Oŋnkumwoci oyiperyontonoto kuwecikey.
44023023	Yoto kukur nyewo nyepo sikarek alak cewoyec oyeny, oŋnkumwoci kule, “Akwey sikarek pokolwokik oyeny kupa Kaysariya, wanak oko sikarek cepo Farasinek tomonwokik tisap, oko cepo ŋotwek pokolwokik oyeny; aŋnkayiytekey kunomen pesyoni ye mite sawet somok nyepo komoy.
44023024	Okoci Paulo Farasinek ce kowete, oŋnkokwer topon okoy kupunto wule mite poytoyintet Filekis.’’
44023025	Yoto kusil nyewo nyepo sikarek parwet nye kisil kule.
44023026	“Ani nyo Klautiyo Lusia. Osupoyiŋ nyi poytoyintet nye Cekonyite Filekis.
44023027	Kunam Yutayek cici okoy kurik kupakäc cekto neto. Yoto awo ani oko sikarek okoy wosoru onumune cek, omnye kyonyoru oŋnket kule kikwek neto Romin.
44023028	Nteye kyomöce ani kule oŋnket lelisto nye wosontyini cekto neto, yoto okwer kuwo kokwemwacek.
44023029	Ntene anyoru kule puryo lelis nye miyat nye kikwiy nye roke cepakäce nto mpo cerotyi mopusi. Ŋalek ce wosontyini cek neto kuce nömekey oko tintenotetap ntarastinekwa pate.
44023030	Nto om letut cemwowo kule kakwiyta Yutayek rurumut kule cepakäc neto. Acäm ani kule okweru kuco wule mite nyi, oŋnkomwoci piko co wosontyini neto kukwa kwokumwoy om tayŋuŋyi ŋalek ce wosontyini cek neto.’’
44023031	Yoto kunäm sikarek Paulo oŋnkukwer kuyu wulo kacemwoci, kukwer cek neto kwomowunoto okoy kupunto Antipatri.
44023032	Ntowo kuyec koret, kuweckey sikarek cepo kerenkok kuketkey kukwa kaytap sikarek, oŋnkupakakta sikarek cepo Farasinek kukwer Paulo.
44023033	Yoto kukwer cek neto okoy kupunto Kaysariya, oŋnkukoci parwet poytoyintet oŋnkuporci Paulo.
44023034	Kusuman poytoyintet parwet oŋnkutepe Paulo kule cepoytowuneniŋ kureryantet oŋnkono. Nteyu kowo kunket kule cone Silisiya,
44023035	kumwoy kule, “Mosolimuŋ ani ŋalekuk ye kakwa piko co wosontyini nyi okoy kupun yu.’’ Yoto kumwayta ceripune Paulo kaytap Erote.
44024001	Nto om letutap pesyosyek mut, kurekto Ananiya Tisintet nyewo kuwo Kaysariya wanak oko poyik alak oko Puritet nyepo ntarastinek nye cekure kaynenyi Tertulo. Koyoŋe cek taytap poytoyintet Filekis oŋnkumwoci ŋalek ce wosontyini Paulo.
44024002	Yoto cekur Tertulo kuco. Kuyat nyo musankut kuŋalal kuwosontyi Paulo kumwoy kule, “Mokoryontet Filekis nye cekonyite! Om ŋomnonetap Poytoyisyeŋuŋ kunye kukonec acek kalyet kuwany kenyisyek ce caŋ, kunyo mite ce weywece tukuk ce roko kyiy om toponiyetap korenyacek.
44024003	Ceŋerekyini acek ŋalecutecu tokol okokoy om wulyo tokol oko om pesyosyek tokol, oŋnkyikostiŋ acek nyi koromun.
44024004	Puryo kot amöce kule awaŋeniŋ poroyinŋuŋ, kunyi osomiŋ om toponiyeŋuŋ kule limwec acek ŋalekyacek cu ŋeri.
44024005	Kucinket acek oŋnkyenyoru kule miyat cici koromun, neto nye wurure kutoytoy Yutayek om koret tokol, neto yec kunye kantoyintetap luketap citap Nasaret.
44024006	Cenäm acek neto, ceyiytekey kule cewosontyi kuyu wule yunto ntarastinekyo,
44024007	ntene kuconto pararet Lusia nyewo nyepo sikarek oŋnkuco kunumenenec acek oko om swama.
44024008	Yoto kumwoy Lusia kule roko kukwa piko co wosontyini neto wule mite nyi. Ye kekir nyi tepe cicitenyi, mesenket nkit kukwane wule mite neto ŋalek tokol cu cewosontyini acek.’’
44024009	Kuwasan Yutayek tokol kumwoy kule po manta ŋalekyoto tokol.
44024010	Yoto kuwus Poytoyintet kumwoci Paulo kuŋalal. Kucec Paulo kuŋalal kumwoy kule. “Oŋnket ani kule kweyiku nyi ketintetap pikap koroni kuwany kenyisyek ce caŋ, kunyo oŋololi ani ŋalekwani oyetekey nye puryo kot oponte muyot.
44024011	Omnye muci nyi nkit nket ŋalek cepo manta kule tompo kot kukeytya pesyosyek tamanu ok oyeny kuceke ye kyalaŋnte ani awo Yerusalem wasay.
44024012	Kipuryo kot kunyorwo Yutayek otitentyintosi oko citake tokol om kotap Yiyintet, nto kunyorwo mpo owururi piko om korikapkok, nto mpo om wulyo ake tokol om moŋet.
44024013	Kunyo puryo kot komuce cekto kot kumwowuŋ nyi mpo yawut pesyoni ŋalek cepo manta ce wosontyo ani cekto.
44024014	Ntene ocöme ani om konyekukyi kule osoye ani Yiyintetap mpo kukonyo omnye arupe aret nyelel nyo mwowu cek kule puryo kot kupo manta. Ntene oŋnkoyen ŋalek tokol ce silotin om ntarastinekap Moses oko ŋalek cepo kitapunekap workoyik.
44024015	Oponte mpo ani kokenotet om wule mite Yiyintet nye kerkey oko nyo cöme cek picutecu wosontyo ani, kule mosukotutune met piko tokol co kipok ce toponec oko ce miyotec.
44024016	Kunyo osyeme ani oyiyisye pesyosyek tokol kuyu wule yunto cekto; kule opurte moyet nye topon om wule mite Yiyintet oko wule mite piko tokol.
44024017	“Ntene om letut yu kowo awany kenyisyek ce caŋ nye kimomite Yerusalem, yoto awo ani osutyi pikap korenyu pesanik ce kikolye oŋnkokoyte korosek co cikoytoy.
44024018	Nteye kyomite oyiye ŋalecutecu kuye kinyorwo ani cekto amite kotap Yiyintet orit om letut yu kowowawany ayiy ntasimnyet nyo cipukte simnyontet. Kipuryo kot opontekey yoto piko ce caŋ, kipuryo mpo kot kumite yoto cukurotet.
44024019	Ntene kimite yoto Yutayek ce kikwone koretap poytoyisyetap Asia. Cekto picoto kuce keroke kumite yawut yuteyu po tayŋuŋyi kuwosontyo ani ye ponteno ŋolyo ake tokol.
44024020	Kunyo yaste kuŋalal kumwoy piko cu mite yu yawut lelis ne nye kinyorta cekto yo kyoyoŋe kokwet,
44024021	tos pate ŋolyontoni akenke nye kyokurte omwowu yo kyoyoŋe taymwacek kule, ‘Amite ani yu pesyoni, cewosontyo omnye ayeni kule mosukotutune met piko co kipok.’ ’’
44024022	Yoto kuker Filekis kokwet omnye kinkete ŋalekap piko co kikoyen, aŋnkumwoci cek kule, “Mosamüt musankumwoŋ ye kaco Lusia nyewo nyepo sikarek.’’
44024023	Kumwoci Filekis sikorintet nyewo kule ceripune Paulo mopusi, ntene kumwayta cikoci poroyinto nye yeme nye puryo kot cekerektoy coronutekyi makwa kwokwici neto tukuk ce möce.
44024024	Om letutap pesyos ce ŋeri, kuco Filekis oko korkenyi Trusila nye ki ceptap Yutayek. Yoto kumwayta cekwer Paulo kuco cokumwoci cek ŋalek ce nöme koyenet om Kristo Yesu.
44024025	Ntene yu kowo kutosyikey Paulo kuŋalale ŋalek cepo manta ce nöme toponiyet oko ripetapkey oko ŋalek cepo pesyetap musankut nye mosukuco, yoto kumuy Filekis oŋnkumwoy kule, “Kayem co pesyoni, wekany mosokuriŋ ani pesyet ake ye oponte poroyinto.’’
44024026	Kisote Filekis om aret ake kule muce kukono Paulo pesanik ce kalena. Kuyuyit nyoto kukure neto Paulo om pesyosyek alak oŋnkwokuŋalal tukway.
44024027	Ntowo kutil kenyisyek oyeny, kunam Porika Festo poytoyisyet kuker Filekis. Yoto kumac Filekis kule kucäma Yutayek, kupakakta Paulo kuratat om mopusi.
44025001	Nteyu kowo kuwany Festo pesyosyek somok kuceke kopun koret nye kipoytoy, yoto kunomene Kaysariya kulaŋnta kuwo Yerusalem.
44025002	Nteye kimite wuloto, kuwasan tisik cewoyec oko kantoyikap Yutayek kuwosontyi Paulo. Kusom cek Festo kule kucäm kukwer Paulo kuco Yerusalem.
44025003	Omnye kikwiy rurumut kule cenäm neto kuconi om aran oŋnkyepakäc.
44025004	Kuwekyi Festo kumwoci cekto kule, “Ceripune Paulo mopusi om Kaysariya, kunyo mosonomen aweckey ani lakwar awo kaysariya;
44025005	roke akwey akwek kantoyikwok cepetekey sukuŋet wokuwosontyi ye kukwiy lelis nye miyat.’’
44025006	Kopur Festo wanak oko cekto kuwany pesyosyek sisit nto taman, oŋnkunomen kurekto kuwo Kaysariya. Ntowo kuyec koret, kopure neto ŋeceretap kokwet nye cemute musankunek oŋnkumwayta cekwer Paulo kuco kokwet.
44025007	Nteyu kowo kuco Paulo; kuyoŋ Yutayek ce kikwone Yerusalem komut neto, oŋnkucec kuwosontyi kumwoy ŋalek ce caŋ ce nyikisec ce kipuryo kot komuce mpecek nkit kot kupor kule po manta ŋalecato.
44025008	Ntene kuŋalal Paulo kuyetkey kumwoy kule, “Puryo kot ayiy ani lelis nye miyat nye yirye ntarastinekap Yutayek nto mpo nye nöme kotap Yiyintet, nto mpo kule kyawurte om wule mite Kinko Nyewo.’’
44025009	Ntene omnye kimöce Festo kule kucäm Yutayek, yoto kutepe neto Paulo kumwoci kule. “Möce kule awo Yerusalem wocewosontyineniŋ wuloto om taymwani?’’
44025010	Kumwoy Paulo kule, “Amite ani yu kukoyoŋe taytap ŋeceretap kokwetap Kinko Nyewo nye cemute musankunek, wule roke cewosontyineno, kunyo puryo kot ayiy lelis nye miyat om wule mite Yutayek kuyu wulo kenket nyi nkit topon.
44025011	Ye kyoyiri ntarastinek, nto ye kyayiy lelis nye roke cepakäca, kupuryo kot osome kule osop. Ntene ye puryo kot kumite lelis nyepo manta nye wosontyo cekto, kupuryo ci nye muce kot kukoyito awo wule mite cekto. Kunyo ocururoni kule kuwo musankut wule mite Kinko Nyewo.’’
44025012	Yoto kulolyin Festo oko kirwokikyi cepo kokwet, ntowo kuwany; kuwekyi kumwoci Paulo kule, “Kesom nyi kule awo wule mite Kinko Nyewo, kunyo mosukutastakey musankuŋuŋ kuwo wule mite Kinko Nyewo.’’
44025013	Nto om letutap pesyos ce ŋeri; kukwa okoy kupun kaysariya Kinko Akripa oko Pernike kurutoci kwokusupay Festo.
44025014	Nteyu kowo kopur cek pesyos ce ŋeri, kumwoci Festo Kinko Akripa musankutap Paulo kule, “Mite citake yuteyu nye kipokokyi Filekis mopusi;
44025015	nteye kyomite ani Yerusalem kuŋalal kuwosontyi tisik cewoyec oko poyikap Yutayek kusomo kule omutyi neto musankut kulot.
44025016	Ntene omwoci ani cek kule, puryo kot kukopurtap Romek kukoyito ci tokol nye cewosontyini kutompo kot kuwosontyin oko piko co wosontyini neto; oŋnkukoci poroyinto kuŋalal kuyetkey om konyekwa.
44025017	Ntowo kukwa cek okoy kupun yuteyu, yoto monolilennkey ani awany mpo pesyo, nteye kipesyet nye koyekune opure ŋeceretap kokwet nye cemute musankunek aŋnkamwayte cekwer neto kuco kokwet.
44025018	Yoto kuyoŋ piko co kiwosontyini, ntene kipuryo kot kumwoy kupor lelis nye miyat nye kikwiy cici kuyu wule kyosotitoy ani kule mosukumwoy.
44025019	Ŋalek tokol ce kimwoy cek pate kuce po tintenotet nye ponto cek oko neto ce nöme ŋalekap tinimwa oko cepo citake nye kime nye cekure Yesu nye mwowu Paulo kule sope.
44025020	Yoto kupotwo ani wule manyorte ŋalek cepo manta om ŋalecu. Atepe Paulo ye möce kule awo Yerusalem wocewosontyine wuloto musankunyi.
44025021	Ntene kutasta kucururan Paulo musankut, oŋnkusom cerip okoy kumüt Kinko Nyewo musankunyi. Yoto amwayte cerip neto okoy okoyite kuwo wule mite Kinko Nyewo.’’
44025022	Kumwoci Akripa Festo kule, “Amöce mpo ani kule alim ŋalekap cicitenyi.’’ Kumwoy Festo kule, “Meselim ŋalekyi tun.’’
44025023	Ntowo kuyec koret kukwa kotap kokwet Akripa oko Pernike om woyinto oko koyweyisyet, kupontonukey cewoyec cepo sikarekap poryet oko kantoyik cewoyec cepo moŋet. Yoto kumwayta Festo cekwer Paulo kuco kokwet.
44025024	Kuŋalal Festo kumwoy kule, “Kinko Akripa, oko akwek piko tokol cu cepontekey: Akäs pa akwek cici, nye kiwosontyi Yutayek tokol om wule amite ani om Yerusalem oko yuteyu ce mite. Kipol kumwoy kule puryo kot kuroke tokusop mpo kisic.
44025025	Ntene puryo kot anyoru ani aŋnket kule kikwiy lelis nye miyat nye roke cepakäce. Ntene omnye kitasta kucururan musankut nkit kuwo wule mite Kinko Nyewo, acäm ani kule okoyite kuwo wule mite Kinko Nyewo.
44025026	Ntene puryo kot oponte ani ŋolyontet nyepo manta nye mosilyi Kinko Nyewo. Kunyo kokweru kuco yu po taymwakwek, ntene kupëlis om tayŋuŋyi Kinko Akripa! Sukuŋet ye kacenay acek okoy cenyoru ŋalek cepo manta cepo musankunyi, anyoru mpo ani ŋolyontet nye mosil.
44025027	Omnye porukey om wule amite ani kule puryo kot ku ŋolyo nyepo ŋomnon akoyite ani mopusyo kupuryo kot kopunto ŋalek cepo manta cepo musankut nye cewosontyini.’’
44026001	Kumwoci Akripa Paulo kule, “Kacecömuŋ ŋalal ŋalekuk yetkey.’’ Yoto koyito Paulo yewunyi oŋnkuŋalal kuyetkey kumwoy kule:
44026002	“Kinko Akripa! Kakäs kule oponte ani kupeyoy pesyoni aŋalal ŋalek ce oyetekey om tayŋuŋyi om ŋalek tokol ce wosontyo ani Yutayek.
44026003	Omnye nketi nyi nkit topon koromun kopurwek tokol oko ŋalekap tintenotetap Yutayek. Kunyo osomiŋ kule muytoci oŋnkilimwo ŋalek topon.
44026004	“Nkete cek Yutayek tokol wule kyopurtoy ani kuceke oyiku lekwa. Nkete kule kyopurune ani om soponmwani tokol wuli po korenyacek oko Yerusalem.
44026005	Kikonket kuloyit ye möce kule citoru, kule oyiku ani Farasoyintet nyepo luketap piko cepo tininyo nye ceripekey koromun.
44026006	Kunyo amite ani koyoŋe yu pesyoni cewosontyo omnye okonye kokenotet nye kikurtoci Yiyintet mpo kukonyo.
44026007	Kurtoyet nyoto kunye mite kukonye kule mosicenyoru orustunwek co taman ok oyeny cepo pikyacek ye mite cekto kusoye Yiyintet komoy oko pet, ntene omwowuŋ ani nyi kinko nye cekonyite kule om kokenisyoni kunye cewosontyineno ani Yutayek.
44026008	Kinko! Omne sukuwuyityok akwek Yutayek ye moyen kule muce Yiyintet koŋet kotutune met piko ce kipok?
44026009	“Ani nkit nye kyosyeme koromun ikye kule yisyemwani ayiy kiy ake tokol nye amuci okoy opot kaynetap Yesu nyepo Nasaret.
44026010	Kyayiy kuyunyoto om Yerusalem. Ani mpo nye kyorotyini mopusi pikap Yiyintet ce tililec ce caŋ om kamukeywek ce kikonu tisik cewoyec. Nteye kicemutyini cekto musankut kule cepakäc, kyocöme ani oporci kirot kule cepakäc.
44026011	Kyotoŋonyi okokoy om korikapkok tokol, osyeme kule sukuŋet kutay cek koyenemwa. Onyerci cek koromun okoy onomen awo mpo okoy apunte moŋosyekap lamek wanäm aŋnkataŋany cekto.
44026012	“Yoto om ŋolyontonitenyi, onomen ani awo Tamasko oponte kamukeywek oko woyinto nye kikono tisik cewoyec.
44026013	Komwowuŋ ani Kinko nye cekonyite kule, nteye kyomite yoto oweti om aran ye kimite asista pet kwen, yoto akäs ani lakweyet nye kicone parak nye kiluw kupël lakweyetap asista oŋnkukweny komutwo ani oko piko ce kicepontekey.
44026014	Ciputyi acek tokol ŋony, yoto alim ani kutit nye kiŋalal kumwowo om ŋelyeptap Puraniyek kule, ‘Saulo! Saulo! Omne setaŋanya ani nyi? Korom koromun ye meyamnkey kosur.’
44026015	Yoto atepe ani kule, ‘Mokoryontet, nyi ŋo?’ Kumwowo Mokoryontet kule, ‘Ani nyo Yesu nyo toŋonyi nyi.
44026016	Ntene ŋete ŋony, omnye koporunkey ani saŋet akweyiŋ yiku kiyokintet oko muncururwemwani nye meseporci piko alak ŋalek ce kekäs nyi pesyoni om wule amite ani, oko ŋalek ce mosoporuŋ ani nyi om pesyosyek ce mite tay.
44026017	Mososoruŋ ani nyi om wule mite pikap Israel oko wule mite lamek; wuloto ku wule mosoyoktiŋ ani,
44026018	siweŋany konyekwa oŋnkiwec kukwane menonet sukunyor lakweyet; oŋnkukwane wule mite swametap poytoyisyetap oyinot, oŋnkuwekyikey wule mite Yiyintet, sukuŋet kunyor koyenet kupunte wule amite ani oŋnkyikalya cekto miyotyonikwa, oŋnkunyor otepto om wule mite pikap Yiyintet ce kweyotin.’ ’’
44026019	“Kunyo Kinko Akripa, kipuryo kot amuci ani atay molimnci ŋoŋutyet nye kyonyoru kucone torot.
44026020	Ntene kyanyosye oporci ŋalek pikap Tamasko oko cepo Yerusalem, nto okeri pikap koretap Yuteya tokol wanak oko lamek, omwoci kule misyini kurenynkey cekto oŋnkuwekyikey wule mite Yiyintet oŋnkwiy tukuk ce poru kule karenynkey cekto.
44026021	Om ŋalecutecu ye sukuŋet Yutayek kunäma ye kyomite kotap Yiyintet oŋnkusyem kule cepakäca.
44026022	Ntene okoy pesyoni; kyonyoru kakalyayet nye cone wule mite Yiyintet. Kunyo amite ani koyoŋe yu omwocini ŋalek ce kyakäs piko tokol cewoyec oko ce minkec, nye puryo kot omwowu alak; ntene omwowu pate ŋalek ce kimwoy workoyik oko Moses kule mosukwiyokis.
44026023	Coto kuce mwowu kule mosukutaŋany Ŋapanet oŋnkwek cito akenke nye kunyosyo kotutune met, oŋnkwek nye mosukoporci lakweyet Yutayek oko lamek.’’
44026024	Nteye kimite Paulo kuŋolole kuyetekey kuyunyoto, yoto kupol Festo kukurto om kuti nyewo kumwoy kule, “Paulo! Kopunuŋ met! Kukowurtiŋ nyi sumanet nyewo met!’’
44026025	Kumwoy Paulo kule, “Mokoryontet nye cekonyite, puryo kot kupunwo met, oŋololi ŋalek ce toponec ce toloyec cepo manta.
44026026	Kinko Akripa oŋololuŋ ŋalecutecu oponte nyikanatet tokol, omnye nketi nyi ŋalecutecu tokol. Kunyo oŋnket kupoyit manta kule kenket mpenyi ŋolyo ake tokol om ŋalecutecu omnye kipuryo kot kyiye ŋalecutecu wule wuŋat mpo kisic.
44026027	Kinko Akripa, yeni nyi ŋalekap workoyik? Oŋnketi ani kule yeni nyi.’’
44026028	Kumwoci Akripa Paulo kule, “Soti nyi kule muci kot aweca ani oyiku Kristoyin om ŋalek ce keŋalale poroyini nwac pate?’’ Kuwec Paulo kumwoy kule,
44026029	“Nka kot nto om poroyinto nye nwac nto nye koy, ntene osome wule mite Yiyintet kule, puryo kot kwinyi nkit pate, ntene wanak oko akwek piko tokol cu lime ŋalekwani pesyoni ce roke cekto kukerkeyitu oko ani, tos pate nyororonicu aponte!’’
44026030	Yoto kuŋet kinko oko poytoyintet Festo oko Pernike oko piko ce kimite kokwet.
44026031	Nteyu kowo kupa tapan, kuŋalal kwicek nkit kumwoy kule, “Puryo kot kwiy cici lelis nye roke cepakäc nto mpo cerotyi mopusi.’’
44026032	Kumwoci Akripa Festo kule. “Kocimuce cityakta cici kuwecikey ntomo nye kucururan kutasta musankut kuwo wule mite Kinko Nyewo.’’
44027001	Nteyu kowo kecäm kule roke celany acek rapet cepete okoy Italia. Yoto cikoyto Paulo oko mopusinek alak cikoci Yuliyo nyewo nyepo sikarekap luketap Romek ce cekure sikarekap Kinko Nyewo.
44027002	Yoto celany acek rapet nye kicone Atramito nye kirikik kunomen kuwo kupunte moŋosyek ce mite tapantap ruretyet om koretap poytoyisyetap Asia. Cenomen cepete rapet. Kicepontotikey acek yoto Aristariko citap Maketoniya nye cone Sesolonika.
44027003	Nto ye pesyetap oyeny cepunte Siton. Kicöme Yuliyo Paulo, yoto kucömncini kuwo wokukäs coronutekyi oŋnkyikoci kiy ake tokol nye kimöce.
44027004	Cenomene wuloto celany rapet cipe cerup ruretyet tapan cekerektekey Kupro nye koret nye kikwen peko omnye kiwuse yomet ye kicone tay.
44027005	Yoto cipe kyay ruretyet ye lekite Silisiya oko Pampiliya okoy cepunte Mura moŋetap Lukiya.
44027006	Kunyor nyewo nyepo sikarek om yoto rapet nye kicone Alekisantaria nye kikirik kunomen kuwo Italia, kulanyec acek rapanato.
44027007	Cenomene wuloto cipe möt ciwany pesyos ce caŋ om wuyinto nyewo okoy cepunte Kunito moŋet nye mite ruretyet tapan. Yoto kucis yomet yemo cipe tay. Cerekte cerup tapantap koretap Kurete nye kikwen peko nye tokyintos oko Salmone.
44027008	Cipe möt om wuyinto cerup ruretyet tapan tapan okoy cepunte ye cekure loyta nye topon. Kilekite yoto moŋetap Laseya.
44027009	Cipur wuloto ciwany pesyos ce caŋ okoy kukoromit kucis ye mocetosyikey cipe poninekap ruretyet, omnye kikikeyta pesyet nyo cekure, “Cekire Omik.’’ Yoto kumwoci Paulo cekto ŋomnononi kule,
44027010	“Merekyo, kakäs ani kule miyat pantap ruretyet, kuceke yuteyu, omnye mosukuwuryo tukuk ce mite rapet oko mpo rapet oŋnkupotyo soponwekap piko.’’
44027011	Ntene kucäm nyewo nyepo sikarek ŋalekap cito nye poytoy rapet oko citap rapet kupël ŋalek ce kimwoy Paulo.
44027012	Kipuryo kot kutopon ruretyet yoto nye kimuce kot cipur okoy ciwany pesyosyekap koyitityet tokol. Yoto kucäm piko ce caŋ kule roke cenomen cesyem kyay ruretyet okoy cepunte Foyinike ye kemukakay, sukuŋet cekto wokukerektekey loytap ruretyet om koretap Kurete, nyoto ku Loyta nye mite ruretyet tapan nye tokyinikey kwenutap tö oko raraktay, oko kwenutap makentany oko raraktay wule kimuce cek wokopur kuwany pesyosyekap koyitityet om wuloto.
44027013	Yoto kucec kuwus yomet nye kisic nye cone tö, kusot piko kule konyol kacenyoru kito nye kocemöce. Kunum cek kito nyo ciyoŋnte rapet oŋnkupa kurup kulekityi koretap Kurete tapan tapan.
44027014	Ntene yoto pakenke nye mnoloyit, kuwus yomet nyewo nye cekure, “Yometap kwenutap makentany oko koŋasis’’ nye kicone koret.
44027015	Kuket kuyoŋnto rapet okoy kucis ye mocipe cetokyikey yomet, yoto kyaste kusutec.
44027016	Cipe okoy wocekerektekey tapantap koret om komostap tö nyepo koret kisic nye kikwen peko nye cekure Kawuta. Cesyem om wuyinto nyewo koromun okoy ciyoŋnte rapet nye miniŋ.
44027017	Nteyu kowo kuloŋune cek rapet nye miniŋ, kunäm porok co cikolye oŋnkurate komut rapet nyewo; omnye kikimuyo kule muce cek kupa kot wokuryac ŋaynet om tapantap koretap Lipiya. Yoto kurek cek siret nyo sute rapet oŋnkwasta kusut yomet rapet.
44027018	Kutosyikey kuwus yomet nyewo koromun, nto om pesyetap oyeny, kucec cek kunum terekok ce kimite rapet oŋnkuwirci peko.
44027019	Nto om pesyet nye kirupe, kunum cek tukuk ce kiciyisye om rapet om yewuniyekwa oŋnkuwirci peko.
44027020	Ciwany pesyosyek ce caŋ nye kipuryo kot ceköse asista nto mpo kokelik. Kutosyikey kuwus yomet nyewo koromun okoy cisot kule komocesoptosi.
44027021	Nteyu kowo kopur piko kuwany pesyosyek ce caŋ nye puryo kot kwome omit, yoto kuyoŋe Paulo yepo taymwa oŋnkuŋalal kumwoy kule, “Merekyo, kiroke olimwo ani akwek nto kipuryo kot cenomen cekwane koretap Kurete, nto puryo kot cenyoru miyotyo oko potyet nyeyunyi.
44027022	Kunyo osomok akwek kule, otitir! Akwil mukuleywekwok omnye komo kume ci mpo akenke om akwek, rapet pate nye mosukwaran.
44027023	Omnye kucontyo ani laŋat komoy Malayketap Yiyintemwani nyo osoye oŋnkuco kuyoŋe ye amite,
44027024	oŋnkumwowo kule, ‘Paulo, mente omuy! Mesewo okoy weyoŋe taytap Kinko Nyewo. Kunyo käs pa kakoniŋ nyi Yiyintet om toponiyenyi soponwekap piko tokol cu opontekey om rapet.’
44027025	Kunyo, merekyo otitir! Omnye Oyeni okenekey ani Yiyintet, kunyo mosukwiy ŋalek cepo manta kuyu wule kucemwoytowo.
44027026	Ntene mosukusutec yomet okoy cepunte koret ake nye kikwen peko.’’
44027027	Nteye kipesyetap kwomowutap taman oko amwan kumite kusutec yomet kutokyec wulin oko wuli om ruretyetap Metiterenian. Ntowo kupunto komoy kwen om pesyonoto kusow kunket piko co sute rapet kule yunye kacerikte cepunte koret.
44027028	Yoto kurate rwantet porowet oŋnkukoyito kuwo peko orit kuyoyec, ntowo ciyoyec cekäs kule mite peko koyinto nyepo kokwoyutek artam kuwo ŋony. Cipe kuminiŋ, ciyoyec, nteye pere cekäs cekäs kule mite peko koyinto nyepo kokwoyutek sosom kuwo ŋony.
44027029	Yoto kumuyo piko ce sute rapet kule muce kuwo rapenyacek kot wokuryac rwontokap ruretyet tapan. Kukoyito cek karik amwan co ciyoŋnte rapet let, oŋnkusom kule kuyec koret pate.
44027030	Kusyem piko co sute rapet kule cemwey cewuŋatekey, kunäm cek rapet nye miniŋ aŋnkukoyito kuwo peko orit kwiyiytakey nye yunye möce kule wocetosyi cikoci rapet tay karik co ciyoŋnte.
44027031	Kumwoci Paulo nyewo nyepo sikarek kule, “Ye puryo kot kopur orit piko co sute rapet, kupuryo kot omuci akwek kot osopce mpo akanke.’’
44027032	Yoto kumüt sikarek porok ce nöme rapet ye miniŋ oŋnkwasta kuwo peko orit.
44027033	Ntowo kurik kuyec koret, kusom Paulo piko tokol kwomis omik kumwoci kule, “Pesyoni kuye pesyetap taman ok amwan omite akwek okoŋisyi osoti pate nye moyome kiy mpo kisic.
44027034	Kunyo osomok akwek kule oyomisye, omnye möce soponwekwok omik ye sosopce. Omnye komokupote putyontetap metitap ci ake tokol om akwek.’’
44027035	Nteyu kowo kuwany neto kumwoy ŋalecato kunam mukatyantet oŋnkusomnci kukasta Yiyintet om taytap piko tokol, oŋnkupetec kwam.
44027036	Yoto kutitir ci tokol, oŋnkwomis omik.
44027037	Kicemite acek piko tokol rapet orit ce kicepuntoy pokolwokik oyeny ok tomonwokik tisap ok lö.
44027038	Nteyu kowo kwomis piko tokol okoy kupiyoŋ kunäm cekto nkanuk ce kimite rapet orit oŋnkuwirci ruretyet sukuŋet kukuskusit rapet.
44027039	Ntowo kuyec koret, kipuryo kot konket piko co sute rapet kule koret oŋnkono tapantap koronoto. Ntene kukäs cekto loytap ruretyet ye kimite ŋaynet, kusot kule ye kemukakay komuce kusut rapet okoy kupunto yoto.
44027040	Yoto kumüt porok co kacerate karik co yoŋntoy rapet oŋnkupokokyi karik peko orit, oŋnkutyac porok co rote nkwatyet nyo cesute rapet oŋnkuyoŋnto siret nyepo rapet tay kutokyikey yomet sukuŋet kusut yomet rapet kuwo ruretyet tapan.
44027041	Ntene kuwo rapet okoy kuryac tulwetap ŋaynet nye mite peko orit, kunam rapet wule po tay ŋaynet nye puryo kot kutwoyekey oŋnkumite kolucluce kupetece yomet rapet wulo po let om swama.
44027042	Yoto kurwoc sikarek kule roke cepakäc mopusinek tokol sukuŋet mente kot kupir peko mpo akenke kway okoy kupunto koret oŋnkumwey kupecikey.
44027043	Ntene kimöce nyewo nyepo sikarek kule osoru kusop Paulo, yoto kuyete neto sikarek mokwiy kito nye kimöce kule ceyiy. Kumwoci nyewo nyepo sikarek piko tokol ce kimuce kupir peko; kunyosyo kurane rapet oŋnkupir peko kupa okoy ruretyet tapan.
44027044	Nto piko co koŋet, kupa co kupir peko kunämat pawunekap rapet co kokwilyo. Kuyuyit nyoto wule kicepete acek okoy cepunte koret tapan oŋnkyesopce piko tokol.
44028001	Nteyu kowo cesopce cepunte piko tokol koret tapan, yoto cinket kule cekure koronoto kikwen peko Malta.
44028002	Kuŋerekyec acek pikap koronoto kwek coronut. Kulowec mata oŋnkukonec ceyuy omnye kikicec kuropen ropta oŋnkukayitit.
44028003	Koruruc Paulo siririk oŋnkukoci mata, yoto kucone erenet nye kowon mata oŋnkumwolmwolcikey yewunyi.
44028004	Nteye kotoköse pikap koronoto erenet nye kesikinine yewutap Paulo, kuŋalal nkit kumwoy kule, “Porukey kule porin cici, ntene komo kusope nyun yawut, nka kot kokosope neto ruretyet.’’
44028005	Ntene kulelec Paulo erenet kulelekyi mata nye puryo kot kwiye neto kiy mpo kisic.
44028006	Kukany picoto kule kukwa yewutap Paulo nto kule kumilcikey ŋony kume. Nteyu kowo kukany cek kuloyit nye puryo kot kukäs kiy nye keyakay om wule mite Paulo; kuwec kasoteywekwa kumwoy kule, “Yiyintet cici!’’
44028007	Kimite ye kulekite yoto mparenikap cito nyewo nyepo koronoto kikwen peko, nye kicekure kaynenyi Pupliyo. Kuŋerekyec acek cicoto kukwerec cipe kanyi wociku toyekyi oŋnkupayec topon kuwany pesyosyek somok.
44028008	Kimite yoto kwanitap Pupliyo kukoru kwiriri nye kimnyone yeset oŋnkuyitoy korotik. Yoto kuwo Paulo koto nye kirwe oŋnkusomnci kukemer yewuniyekyi kusop yoto.
44028009	Nteyu kowo kwiyakay ŋolyontonoto, yoto kukwa pikap koronoto tokol ce kimnyontos kwocisop tokol kusopco.
44028010	Kukonec acek pikap koronoto kokotutek ce caŋ, nteye kicenomeni kukoci cek rapet tukuk tokol ce kicemöce acek om poninekyo.
44028011	Nto om letut yu kowo cipur acek ciwany orok somok, celany rapet nye kicone Alekisantaria nye cekure, “Yiyik ce sorom.’’ Nye kikiyoŋe koronoto kikwen peko kuwany pesyosyekap koyitityet.
44028012	Cipe okoy cepunte moŋetap Sirakusa wule kicipur ciwany pesyosyek somok.
44028013	Cenomene wuloto om rapet cipe cimutu okoy cepunte moŋetap Rekio. Ntowo kutil pesyet akenke, yoto kuwus yomet nyewo nye cone tö, cipe ciwany pesyosyek oyeny cepunte moŋetap Poteyoli nye mite ruretyet tapan.
44028014	Cenyorte wuloto mpo yeya alak ce kikoyen ce kisomec acek kule cipur oko cekto kuwany pesyosyek tisap. Yoto cipe okoy cepunte Rom.
44028015	Kulim mpo yeya piko co kikoyen ce kimite Rom kule kacekwa acek, yoto kukwa kutorokwec okoy kwokunyorcec moŋetap Apiyo oko Korikap toyek somok. Nteye kotoköse Paulo cekto, kukasta Yiyintet oŋnkutosyikey kutitir kunyor swamet.
44028016	Nteyu kowo cepunte Rom, cecömnci Paulo kopur nkit oko sikorintet akenke nye kiripe neto.
44028017	Ntowo ciwany pesyosyek somok, kukur Paulo kukwa kuyomokey kantoyikap Yutayek cepo wuloto, nteyu kowo koruruckey cekto, kuŋalal Paulo kumwoci kule, “Merekyo mpo yeya! Nka kot kipuryo kot ayiy ani lelis nye miyat om wule mite pikyacek, nto awurte kapurto nyo kikonec acek mpo kukonyo. Kicenäma ani cerata oyiku mopusyo om Yerusalem oŋnkyikoyito awo wule mite Romek.
44028018	Kukiro co okoy kumac kule cityakta omnye kipuryo kot kunyor cek kule kyayiy ani lelis nye miyat nye roke cepakäcena.
44028019	Yoto ntowo kutoyis Yutayek, kusutyo ani acururan ataste musankut kuco wule mite Kinko Nyewo nye puryo kot ku kule oponte ani musanku nye amöce kule owosontyi pikwani.
44028020	Kunyo saŋet osomok kule akäsak oŋnkyeŋalal oko akwek, omnye oyiku ani ratat porowoni oponte omnye ocome kokenotetap pikap Israel.’’
44028021	Kumwoci cekto Paulo kule, “Tompo kot cenyoru acek parwet nye cone Yuteya nyepo ŋalek ce nömiŋ nyi, tompo mpo kot kuco okoy kupun wuli cemite acek yeya mpo akenke nye kucokumwoy nto kuŋalale ŋalek ce miyotec ce nömiŋ nyi.
44028022	Ntene cemöce acek kule celim kasoteywekukyi om ŋalek ce nöme Lukonitenyi. Omnye kucinket acek kule ŋolole piko kwapi Lukonitenyi mite nyi om wulyo tokol.’’
44028023	Yoto kukwey cek oko Paulo pesyet nye mokutuyo yec. Ntowo kupunto pesyonoto, kukwa Yutayek ce caŋ koyoto kipurune Paulo. Kucec Paulo kuŋololyi cek kuceke korron okoy kutuyit koret. Kuŋalal kutetyi cek lokoywek cepo poytoyisyetap Yiyintet kusyem kule anet cek kuyen Yesu, oŋnkuporci wule yunto ŋalek om ntarastinekap Moses oko silutekap workoyik.
44028024	Kuyen alake ŋalekap Paulo ntene kutoyis alake.
44028025	Yoto kunomen kupa kukotoytocin kwicek nkit, om letut yu kowo kumwoci Paulo cekto ŋolyontoni akenke kule, “Kiŋalal Muyet Nyetilil topon kumwoci mpo kukonyo kupunune wule mite workoyontet Isaya!
44028026	Omnye kimwoy kule, ‘Iwo wule mite picu wemwoci kule: mosolimnte oŋnkolimnte, ntene oŋnkupuryo kot olime, mosakäste, ntene oŋnkupuryo kot oŋnketi;
44028027	omnye koliliyotin kasoteywekap picu; kiker yitikwa, kunyo kikomis konyekwa. Nto kukostoy konyekwa, nto kulimntoy yitikwa, nto kwemuce kunket kasoteywekwa, nto kwemuce kuweckey kukwa wule amite ani, kimwoy Yiyintet kuyunyoto, Saŋet ani asop cekto kusopco.’ ’’
44028028	Kutosyikey Paulo kumwoy kule, “Kunyo möce oŋnket akwek kule kucesutyi lamek lokoywek cepo kosopetap Yiyintet. Mosukulim cekto!’’
44028029	[Nto om letut yu kowo kuwany Paulo kumwoy ŋalecato, kunomen Yutayek kupa kutintenoti koromun cekto kwicek nkit.]
44028030	Kopur Paulo kumiŋis wuloto kuwany kenyisyek oyeny, kuminye koto nye kikwole kukoyitoy pesanik, oŋnkutoroce piko tokol ce kikwoni kwokuköse neto.
44028031	Yoto kumwoytoy ŋalek cepo poytoyisyetap Yiyintet, oŋnkunetis kumwoy ŋalek cepo manta ce nöme Mokoryontet Yesu Kristo. Kiŋolole om nyikanat kutok nye puryo ci nye kikerektoy neto.
45001001	Cone parwani wule amite ani Paulo mutworintetap Yesu Kristo, nye Kiyokontet nye kikwey oŋnkukur Yiyintet sukuŋet kumwaytat lokoywekyi ce toponec.
45001002	Lokoywek ce toponec coto kuce kikurto Yiyintet keny kupunune wule mite workoyikyi oŋnkyesil om silutekap Yiyintet ce tililec.
45001003	Ŋalecato kuce nöme Werinyi Yesu Kristo nye kiceyi kuyu cito kucone keseniyantetap Tauti.
45001004	Ntene kicipor om swamet nyepo Muyet Nyetilil kule neto kunye Weritap Yiyintet; omnye kitutune met. Nyoto ku Yesu Kristo Mokoryontenyo.
45001005	Kikono ani Yiyintet kupunte wule mite Yesu om kupeyok ce kicekono oyiku kiyokintet kupo Kristo saŋet antoci piko cepo yemosyek tokol kuyen oŋnkuyweyis.
45001006	Picoto ku mpo akwek piko co mite Rom co kicekurok opoyitu Kristo.
45001007	Kunyo akwek piko tokol ce mite Rom, ce cöme Yiyintet oŋnkukur cekto kwek pikyi ce tililec, akante kukonok Yiyintet Papanyo oko Mokoryontet Yesu Kristo poypoyet oko kalyet.
45001008	Anyosyi ani akaste Yiyintenyu kupunte wule mite Yesu Kristo om wule omite akwek tokol, omnye mite kulime piko cepo koret tokol koyenet nye oponte akwek om wule mite neto.
45001009	Nkete Yiyintet kule osomwok ani okokoy ye omwoytoti lokoywekyi ce toponec cepo Werinyi.
45001010	Osome Yiyintet om cömisyenyi kule roke komukakay yawut saŋet orutocok ani.
45001011	Omnye amöce koromun kule akäsak akwek sukuŋet akwilak onyoru swamet.
45001012	Ntene kupëlis mosicikalyekey acek tokol yoto, kukalyak akwek koyenet nyimwani aŋnkukalya ani koyenet nyimwakwek.
45001013	Mpo yeya, amöce ani kule oŋnket kule kwasyem aret ce caŋ kule aco wule omite, ntene kukerekta kito ake ye mayiy kuyunyoto. Amöce kule cakäs yisyonutek ce tililec om wule omite akwek kuyu wulo yunto om wule mite lamek.
45001014	Omnye oponte ani oyici yisyet Kirikik oko mpo piko ce lamek, piko ce ŋomec oko ce perper.
45001015	Kunyo amöce koromun kule omwowok akwek piko co mite Rom lokoywek ce toponec.
45001016	Omnye akenekey ani owoŋnkyi lokoywek ce toponec, swametap Yiyintet kunye sope piko tokol ce kikoyen, nyosye kunyo Yutayek oko lamek.
45001017	Omnye poru lokoywek ce toponec wule muce kusatitakey kunyol piko om wule mite Yiyintet. Punte coto koyenet pate kuceke tayta okoy letut. Kuyu wule mwowu silutekap Yiyintet kule, “Mosukusop cito nyetilil om koyenet nye ponto.’’
45001018	Ciporu nyerunotet nyepo Yiyintet kucone torot kucontyini piko ce miyotec oko ce ponto mwiynanet, picoto kuce kerektoy ŋalek cepo manta.
45001019	Toku topon wule yunto Yiyintet, omnye Yiyintet nkit nye poru tukucoto.
45001020	Kuceke ye kitany Yiyintet koret, kicipor kutok topon tukukyi ce motoku, coto ku swamet nyenyi oko kamukeywekyi, kunyo porukey neto om tukuk ce kicitany, puryo kot komuce cekto kot kutuckey mpo kisic.
45001021	Kikonket cekto Yiyintet, ntene kipuryo kot kuyweye cekto neto kuyu wule cemokyini nto mpo kokasta. Ntene kimo kuponto kasoteywek cikwa ŋomnon mpo kisic, pesetote menonet pate.
45001022	Sutekey cekto kule ciku ŋomec ntene solontoy pate.
45001023	Ye kotosoye Yiyintet nye mopoku, kuweckey yec kusay tukuk ce poku kuyu ci nye poku, nto kukerkeyitu toritek nto tyoŋik nto erenoy.
45001024	Kunyo kikwasta Yiyintet kwiy cekto tukuk ce somis ce corokyini mukuleywek cikwa, yiye cek kwicek nkit ŋalek cepo kalilan.
45001025	Wece ŋalekap Yiyintet cepo manta kwek mwiynanet oŋnkusay tyoŋin ce kicitonye ye kotosoye Yiyintet nye cikostoy okokoy okoy okokoy. Yunyoto.
45001026	Omnye yiye piko tukuk ce yucu! Kwasta Yiyintet cekto wokwiy ŋalek cepo kalilan. Kutay koruk moyiyisye topon porwonik cikwa om aret nye topon, ntene kwicininkey cek kwicek nkit sakwayanat.
45001027	Kunyo mpo moronik kwasta co ye mokopurcin oko korukwa oŋnkwicin cek kwicek nkit sakwayanatet, mokunyor cekto toŋoŋutek ce yeme om ŋalek ce miyotec ceyucoto.
45001028	Omnye toye piko morip ŋomnonet nyepo manta nye nöme Yiyintet. Kunyo kucämnta kule kurup konetik ce kipok kasoteywek Kunyo yiye ŋalek ce meroke kot kwiy.
45001029	Ponto miyotyet wok tokol, kuyu ŋokis, moroŋyantit. Ponto cekto corokyinotet, porisyet, koperperisyet, oko kowotyontit, oŋnkuŋorsyi cekto,
45001030	oŋnkuŋololekey kwapi, senkere cekto Yiyintet. Sokoran ce silekey, tosyinikey pate kusote wule mokwiyta ŋalek ce miyotec. Puryo kot kulimncini cekto piko cepo kamwa, puryo kot kuponto ŋomnon. Puryo kot kuripe kirotyet nyimwa, oŋnkupuryo kot kuporcini piko alak tolosyet nto mpo kurire kukalya.
45001031	Nkete cekto kule mwowu ntarastit nyepo Yiyintet kule, roke kupok piko ce pure kopurto nye yunyoto. Puryo kot kutosyinikey cekto kwiye ŋalecutecu pate, ntene cömntoy cekto kukasta piko alak ce yiye ŋalecato.
45002001	Kunyo Corwenyu, mutyini nyi piko alak musankut? Puryo kot oponte ŋolyo nye wosoni nka kot nyi ku ŋo? Omnye ye kewosontyi nyi piko alak kulot musankut, ntene oŋnkiyiye nyi ŋalecato, kuporkey kule wosontyinikey nyi nkit.
45002002	Cinket acek kule Yiyintet kunye po manta ye komutyi musankut piko ce yiye ŋalak ceyucoto.
45002003	Ntene nyi corwemwani nyo mutyini musankut piko alak ce yiye ŋalecutecu oŋnkurok yec yiye nyi nkit. Soti kule mesecilile musankut nyepo Yiyintet?
45002004	Nto tos nyile nyi tolosyenyi nyewo oko kwilatenyi oko muytocinotet nyenyi. Puryo nket nyi kule toponiyetap Yiyintet kunye ntowuŋ nyi serenynkey?
45002005	Kunyo om mukuleyto nyeŋuŋ nye wuy nye miyat, kuye mite tosyini toŋoŋutek cekuk om pesyet nye moceŋany cipor nyerunotetap Yiyintet ye mute musankut nyepo ŋalek cepo manta.
45002006	Omnye mosukupucici Yiyintet ci tokol kuyu wule yunto yisyenyi, nye kikwiy.
45002007	Tosyinikey piko alake kwiye yisyet nye topon, oŋnkuceny woyinto oko koyweyisyet oko soponto nye mopoku, mosukukoci Yiyintet picoto soponto nye mopoku.
45002008	Nto piko alak co soy oŋnkutay ŋalek cepo manta, oŋnkurup ŋalek ce miyotec, mosukuporci Yiyintet picoto nerekwekyi.
45002009	Mosukutaŋany oŋnkunyor mwoninto piko tokol ce yiye ŋalek ce miyotec, nyosye Yutayek oko mpo Kirikik.
45002010	Ntene mosukukoci Yiyintet woyinto oko koyweyisyet oko kalyet piko tokol co yiye ŋalek ce toponec, kunyosye Yutayek oko mpo Kirikik.
45002011	Omnye sute Yiyintet kuyoyec piko tokol.
45002012	Omnye piko tokol co puryo kot kupunto ntarastinek oŋnkwiy miyotyet, kuce potos kuyu piko ce puryo kot kupunto ntarastinek. Nto piko tokol, ce yiye miyotyet oŋnkurok kupunto ntarastienk kuce mosicemutyi musankut kuyu wule yunto ntarastinek.
45002013	Puryo kot ku piko ce lime ntarastinek kuce toponec om taytap Yiyintet, ntene piko co yiye kuyu wule mwoytoy ntarastinek kuce mocecämnta kule tililec om wule mite Yiyintet.
45002014	Ye karup Lamek kuywey ntarastinek, kuporkey kule ponto cekto ntarastinek nka kot kupuryo kot kuponto ntarastinek.
45002015	Poru cekto om kopurto nyimwa kule silotin mukuleywekwa orit ŋalek ce nöme ntarastinek. Poru yec mpo kasoteywekwa kule po manta ŋalecutecu omnye wosontyini kasoteywekwa ce sote oŋnkuyet kukalya cekto, om
45002016	pesyet nyo mute Yiyintet musankut nyepo yisyonutek cepo ŋalek ce wuŋotin cepo piko tokol. Kuyu wule yunto lokoywek ce toponec ce omwoytoy ani kupunte Yesu Kristo.
45002017	Ntene nyi nyo kurekey kule Yutoyin, oŋnkikenekey ntarastinek, oŋnkisilekey Yiyintet.
45002018	Nketi tukuk tokol ce möce Yiyintet kule yiy nyi, kunyo kinetkey om wule mite ntarastinek kule kwey kiy nye topon.
45002019	Nketi nyi kupoyit manta kule yiku nyi kantoyintet nyepo piko co korotin, oŋnkiyiku lakweyet nyepo piko ce mite menonet.
45002020	Yiku nyi konetintet nyepo piko ce perper oko lekoy ce minkec. Nketi nyi kupoyit manta kule om ntarastinek ku wule mite ŋomnonet.
45002021	Nyi nyo neti piko alak, omne menetkey nyito nkit? Mwoytoy nyi kule, “Monte cecorsye!’’ Oŋnkurok yec corsyi nyi!
45002022	Mwowu mpo kule, “Monte cesakwayan.’’ Oŋnkurok yec yiye nyi sakwayanatet? Senkeri nyi koromun kerkeyik ce kerkey Yiyintet, oŋnkurok yec core nyi tukuk ce mite korik orit.
45002023	Silekey kule ponte ntarastinek, oŋnkurok yec yirye ntarastinek sutu kalilan om wule mite Yiyintet.
45002024	Mwowu silutekap Yiyintet kule, “Yutayek kuce kwesokyi sukuŋet kuŋalale Lamek kwapi kaynetap Yiyintet.’’
45002025	Ponto wonset nyimwakwek latik ye korip ntarastinek. Ntene ye koyiri ntarastinek kuporkey wonset nyimwoŋ kuyunye puryo kot cewonak.
45002026	Kunyo nteye korip lomin nyo mowonat ŋalek ce mwowu ntarastinek, kupuryo kot kusute Yiyintet cicoto kuyunye kicewon?
45002027	Kunyo Lamek co mowonotin kuce mosukumutwok musankut akwek Yutayek ce oponte ntarastinek oŋnkoyiku wonotin oŋnkurok yec oyirye ntarastinek.
45002028	Ntene ŋo nye Yutoyin nyepo manta nye kicewon kupoyit manta? Puryo kot ku Yutoyin kunye po wonset nyenyi porto nyepo saŋ pate
45002029	Ntene Yutoyintet nyepo manta kunye Yutoyin nyepo porto orit, nye kicewon mukuleyto nyenyi orit, nye yiye yisyet nyepo Muyet Nyetilil, ntene puryo kot ku nyepo ŋalek pate. Nyoru cicoto kakastayet kucone wule mite Yiyintet, puryo ku kule kucone wule mite piko.
45003001	Kunyo toponiyo ne nye pëlisyi nye ponto Yutoyin? Nto latik ne ce ponto wonset?
45003002	Caŋ koromun om aret ake tokol! Nyepo tayta kunyi kule, kicikoci Yutayek kurip lokoywek ce toponec cepo Yiyintet.
45003003	Kunyo mokwiy kulene ye puryo kot kuponto Yutayek alake koyenet? Kuporkey so om ŋolyontoni kule puryo kot cikenekey Yiyintet?
45003004	Puryo kot kuyunyo mpo kisic! Yiyintet kunye po manta nka kot komuce kwek ci ake tokol mwiyn, kuyu wulo mwowu silutekap Yiyintet kule, “Misyini cinket kule poye manta ye keŋalal, misyini lotisyi musankuŋuŋ ye kocewosontyiŋ.’’
45003005	Ntene nteye kaciy acek miyotyet, yoto kuye kupor kule po manta Yiyintet? Mocemwowu kulene? Mocemwowu so kule, puryo kot kupo manta Yiyintet ye kucetaŋany acek? Kaŋalal kuyu ci.
45003006	Puryo kot kuyunyo! Ye puryo kot kupo Yiyintet manta, komuce neto kulene kot kwek ketintet nye mutyini koret musankut?
45003007	Ntene nteye mwiynanemwani kunye poru topon woyintap Yiyintet, omne sicewosontyo ani om miyotyet?
45003008	Cimuci pa cemwowu kule, kyiy miyotyet sukuŋet kuco toponiyet? Mwowu piko co ŋomsi kule ce mwowu acek kuyunyoto. Kicemutyi cekto musankut nyepo manta.
45003009	Kunyo Ceponte acek pa Yutayek soponto nye topon kupël Lamek? Puryo kot kuyunyo mpo kisic! Kwoporu ani keny kutok topon kule mite Yutayek oko Lamek tokol ŋonyutap miyotyet.
45003010	Kuyu wulo mwowu silutekap Yiyintet kule: “Puryo ci mpo akenke nye tilil,
45003011	Puryo mpo akenke nye ŋom, puryo mpo nye cenye wule mite Yiyintet,
45003012	Kiweckey piko tokol kwasta Yiyintet kimosokis piko tokol puryo mpo akenke nye yiye ŋolyo nye topon, puryo mpo akenke.
45003013	Kerkey kutuwak cikwa mwenon ce kicetupci pic ce yototin, oŋnkukwone kutuwak cikwa ŋalek ce miyotec ce kerkey oko mwonet nyepo erenoy.
45003014	Kunyiy kutuwak cikwa cupisyonok ce mwonec
45003015	Sorcini lakwar ye mokutumto korotik.
45003016	Turpupoti kwaranta aret wule punte oŋnkupakakta toŋoŋutek.
45003017	Puryo kot konkete aret nyepo kalyet,
45003018	Oŋnkupuryo kot kuponto koyweyisyet nye yweye Yiyintet.’’
45003019	Kunyo cinket kule ŋalek tokol ce mite orit kuce nöme piko tokol ce poytoy ntarastinek, sukuŋet mpo yec kuker kutuwak cepo piko alak, sukumutyi Yiyintet musankut koret tokol.
45003020	Omnye puryo ci mpo akenke nye muce cesat kunyol om taytap Yiyintet ye korip ntarastinek. Kito nye yiye ntarastinek kunye porcini cito kule kwiy miyotyet.
45003021	Ntene kuciŋoŋ yawut aret nye sate piko kunyolom wule mite Yiyintet, nyoto kunye puryo kot konömekey oko ntarastinek.
45003022	Sate Yiyintet piko kunyol kupunto koyenemwa om Yesu Kristo. Yiye Yiyintet kuyunyoto om wule mite piko tokol ce cöme Kristo omnye puryo pciyatet mpo kisic.
45003023	Kikowurta piko tokol, kunyo mitowune cekto wule low om wule mite kosopotet nyepo Yiyintet.
45003024	Nto ye cesöte cekto kunyol om kokotutyetap Yiyintet nye pöc om poypoyet kupunte wule mite Yesu Kristo nye kikokalyec acek.
45003025	Kikon Yiyintet Yesu Kristo sukuŋet kwek met nyenyi aret nye cikolye piko miyotyonik. Kupunte koyenet nye ponto cekto om wule neto. Kikwiy Yiyintet kuyunyoto sukuŋet kupor yisyenyi nyepo manta. Kimuytoci neto nye kipuryo kot kumany miyotyonikap piko om pesyosyek co kitil.
45003026	Kunyo poru yawut om pesyosyecu kule po manta neto oŋnkusöte kunyol cito om wule mite Yesu Kristo.
45003027	Kunyo muce cesilekey ne? Puryo kiy! Omne? Omnye möce pa kule ciywey ntarastinek? Puryo! Ntene omnye ciyeni ce cömisye pate.
45003028	Omnye cinket ciwoŋnkyi kule satoktos kunyol cito om wule mite Yiyintet om koyenet pate, ntene puryo kot omnye kikwiy ŋalek ce mwowu ntarastinek.
45003029	Nto osoti akwek kule Yiyintet kunye Yiyintet nyepo Yutayek nkit pate? Puryo kot ku Yiyintet neto ne nyepo mpo Lamek? Neto kunye Yiyintet nyepo mpo Lamek.
45003030	Omnye akenke Yiyintet Mosukusat neto Yutayek kunyol om wule mite neto kupunte koyenet nyimwa oŋnkusat kunyol mpo Lamek kupunto koyenet nyimwa.
45003031	Poru pa ŋolyontoni kule ye kiciyen kuroke cetay ntarastinek? Puryo kot kuyunyo mpo kisic! Ntene misyini cerip ntarastinek.
45004001	Kunyo mocemwowu ŋolyo ne nye nöme kukonyo Apram. Kinyor kiy ne?
45004002	Nto yunye kicesat Apram kunyol om wule mite Yiyintet om tukuk ce kikwiy, nto ponto neto kito nye silekey, ntene puryo komuce kusilekey taytap Yiyintet.
45004003	Mwowu silutekap Yiyintet kule, “Kucäm Apram Yiyintet, nto omnye kiyen, yoto kuye kusut Yiyintet neto yu ci nyetilil.’’
45004004	Cikocini cito nye yiyisyi musyaret, ntene puryo kot ciyite musyaret nyoto kwek kokotutek, ciyite kuyu kiy nye konyor kupo yisyet nye kokwiy.
45004005	Nto cito nyo puryo kot kwiy yisyet, ntene kukenekey Yiyintet nyo kolyoy piko co menket neto, ciyite kule tilil neto nyoto.
45004006	Ŋalecutecu kuco kiporu Tauti ye kiŋolole ŋerekwek cepo cito nye cöme Yiyintet. Ye puryo kupunto yisyonutek ceci latik, kimwoy kule:
45004007	Ponto kupeyoy piko co kicikalya miyotyonik cikwa, piko co kicinum miyotyonik cikwa
45004008	Ku ŋerekat cito nyo puryo kot koyityini Mokoryontet kule ponto miyotyet.
45004009	Po ra pa ŋerekwecutecu kiŋolole Tauti pate piko co kicewon? Puryo kot kuyunyo! Po ŋerekwek coto mpo piko co mowonotin. Omnye kocinum ŋalek kukwane silutekap Yiyintet kule. “Kicäm Apram Yiyintet; kunyo omnye kiyen, yoto kucäm Yiyintet neto kwek ci nyetilil.’’
45004010	Kunyo kikwiyokis ŋalecu oyu? Kutompo kot cewon Apram nto om letut yu kacewon? Kikwiyokis kunyo kutompo kot cewon, ntene puryo kot ku om letut yu kacewon.
45004011	Kicewon Apram om letut, kunyo wonsenyi kunye pelutyet nye poru kule kicäm Yiyintet Apram kwek ci nyetilil omnye kiyen kutompo kot cewon; sukuŋet kwek neto kukonyitap piko tokol ce yene Yiyintet oŋnkucäm neto cekto kule po manta nka kot kupuryo kot kuwonotin.
45004012	Apram kunye kukonyitap piko co wonotin, ntene nye puryo kot ku kule omnye wonotin, ntene omnye purtoy cekto soponto nyepo koyenet nye kerkey nyo kiponto Apram kutompo kot cewon.
45004013	Kikurtoci Yiyintet Apram oko kesenisyekyi kule mosukwek nyimwa koret. Kipuryo kot cekurtoci omnye kirip Apram ntarastinek, ntene omnye kiyen sukuŋet kucäm Yiyintet kule ci nyetilil neto.
45004014	Omnye ye piko co ripe ntarastinek kuce mosikonti tukuk ce kikurto Yiyintet, kuporkey kule puryo kot kupunto latik ye kiciyen, oŋnkupuryo kot koponto latik kurtoyetap Yiyintet.
45004015	Omnye ntarastinek kuce sutu kunyer Yiyintet, ntene ye puryo kot kimite; kupuryo mpo kot kimite kawurtayet nyepo ntarastinek.
45004016	Kunyo co kikurto Yiyintet kuce yoŋe koyenet, sukuŋet kuporkey kutok kupoyit manta kule kikwone poypoyetap Yiyintet, nyepo pöc om wule mite kesenisyekap Apram, nye puryo kot kupo pate piko co ripe ntarastinek, ntene mpo piko co kikoyen kuyu wule kikwiyta Apram. Omnye Apram kunye kukonyacek tokol.
45004017	Kuyu wulo mwowu silutekap Yiyintet kule, “Kayiyiŋ ani nyi yiku kukonyitap yemosyek ce caŋ.’’ Kunyo topon kirotyet om taytap Yiyintet, omnye kiyen Apram. Yiyintet kunye ŋete kotutune met piko, oŋnku nye muce kwiy kutok kiy nye kipuryo kutoku.
45004018	Kiyen Apram oŋnkukenis yoto kuye kipuryo kot kurok kukenis, kunyo kikwek neto kukonyitap yemosyek ce caŋ. Kuyu wulo mwoytoy silutekap Yiyintet kule, “Mokucaŋit kesenisyekuk.’’
45004019	Nka kot kiponto neto yoto kenyisyek ce kirice pokol, kipuryo kot kucas om koyenenyi ye kesot porto nyenyi nye kikerkeyit nye kime. Nto mpo ye kesot sononetap Sara.
45004020	Kipuryo kot kwasta neto koyenenyi. Kikenekey neto koromun kurtoyetap Yiyintet. Kikoci koyenet nyenyi swamet, yoto kukasta neto Yiyintet.
45004021	Omnye kinkete neto kupoyit manta kule mosukoyitita Yiyintet tukuk ce kikurto.
45004022	Kuyunyoto om koyenenyi kuyit Yiyintet neto kwek ci nye kinyol.
45004023	Ŋalecu “Kwek ci nye kinyol.’’ Kuce kipuryo kot cesilyi neto nkit,
45004024	kicesilwec mpo acek co cecöme kule ciku pic ce kinyol, acek coto kuce ciyeni neto nyo kiŋet Yesu Mokoryontenyo kotutune met.
45004025	Kicikoyto Yesu kumeci miyotyonik cicacek oŋnkyiŋet kotutune met sukuŋet kusatec acek cenyolu om wule mite Yiyintet.
45005001	Kunyo ye kicesatec acek cenyolu om wule mite Yiyintet kupunte koyenet, kunyo ceponte kalyet oko neto kupunte Mokoryontenyo Yesu Kristo.
45005002	Kisutwec acek neto koyenet cenyoru kupeyokap Yiyintet ce cemite ciportoy yawut. Kunyo ceŋereci om kokenotet nye ceponte om woyintap Yiyintet!
45005003	Ceŋereci mpo om toŋoŋutekyo omnye cinket kule sutu toŋoŋutek muytocinotet,
45005004	oŋnkusutu muytocinotet cämntayet nyepo Yiyintet, oŋnkutec cämntayet nyitenyi kokenotet.
45005005	Puryo kot kulotwec acek kokenotet omnye kikoci Yiyintet koyenet kowut mukuleywekyacek orit kwiyisye Muyet Nyetilil, nyoto kunye kokotutyetap Yiyintet nye kikonec.
45005006	Omnye ye kimo ceponte acek swamet, yoto kumeci Kristo piko ce miyotec om pesyosyek ce kikwey Yiyintet.
45005007	Kiy nye wuy ye mokumeci citake cito nyetilil. Mukoktos om aret ake kusyem cito ake kot kumeci cito nyetilil!
45005008	Ntene kiporwec Yiyintet wule cömntec acek; omnye ye kito ceponte acek miyotyonik, yoto kuye kumecec Kristo!
45005009	Kunyo ye kicesatec acek cenyolu om wule mite Yiyintet om metap Kristo, porukey kupoyit manta kule mosicesorwec acek om wule mite nerekwekap Yiyintet kupunte neto.
45005010	Kiciku acek ikye punik cepo Yiyintet, ntene kiwecec yawut ciku coronutekyi kupunte metap Werinyi. Kunyo omnye ciku yawut coronutekap Yiyintet, aret cetya nyun ce cimuci cisopec om soponto nyepo Kristo!
45005011	Ntene nka kot ku coto tokol, ceŋereci acek om wule mite Yiyintet kupunte Mokoryontet Yesu Kristo nye kiwecec ciku coronutekap Yiyintet.
45005012	Kunyo, kuyu wulo kico miyotyet koret kupunune cito akenke, oŋnkusut kunäm met piko tokol, omnye kikowurta piko tokol.
45005013	Kupoyit manta kimite miyotyet koret kutompo kot cekon ntarastinek, ye puryo ntarastinek kupuryo kot ciyite miyotyet.
45005014	Kunyo kipayta miyotyet piko kuceke Atam okoy kupun Moses, kipayta oko mpo piko co kipuryo kot kowurta kuyu Atam, nye kikwiri ntarastinekap Yiyintet. Atam kunye kikerkey oko neto nyo kicikene kuco.
45005015	Ntene puryo kot kukerkey cutecu tukway, omnye puryo kot kukerkey kokotutyetap Yiyintet nyepo pöc pate oko miyotyetap Atam. Manta kule kipok piko ce caŋ kupo miyotyet nyoto po cito akenke. Ntene cemosi nyewo koromun poypoyetap Yiyintet. Kunyo mpo kokotutyenyi nye kocini piko ce caŋ kupunte poypoyetap cito nyoto akenke Yesu Kristo.
45005016	Kunyo pciyat kokotutyetap Yiyintet oko miyotyet nyepo cito akenke, nyoto kunye kisutyi kulot piko musankut nyepo lelisto. Ntene kikwiy piko miyotyonik ce caŋ, yoto kuco kokotutyet nye numune piko lelisto.
45005017	Po manta kule om miyotyet nyepo cito akenke yoto kupoytoyis miyotyet kupo cito nyoto akenke. Ntene nyewo koromun yisyet nye kikwiy cito akenke Yesu Kristo! Co mosukunyor poypoyetap Yiyintet nyewo koromun oko kokotutyet nyepo tililinto kuce mokupoytoyis kupëlis om soponto kupunte Kristo.
45005018	Kunyo kuyu wulo kisut miyotyet nyepo cito okenke musankut om wule piko tokol, kuyunyoto kusut yisyet nye topon nyepo cito akenke kalyet oko soponto om wule mite piko tokol.
45005019	Kuyunyoto kikwiri cito akenke ntarastinek kwiy miyotyet sukuŋet kowurta piko ce caŋ, kuyunyoto wule mosicesatita kunyol piko ce caŋ om wule Yiyintet kupunte cito akenke nye kimecec.
45005020	Ye kicece ntarastinek yoto kutosyikey kawurtayet, ntene ye kotosyikey miyotyet, kutosyikey mpo koromun poypoyetap Yiyintet.
45005021	Kunyo kuyu wulo poytoyisyi miyotyet kwiyisye met. Kunyo poytoyisyi mpo poypoyetap Yiyintet kwiyisye toponiyet nye ntowec acek om wule mite soponto nye mopoku kupunte Yesu Kristo Mokoryontenyo.
45006001	Kunyo mocemwowu kulene? Mocetosyikey pa cipurte miyotyet sukuŋet kutosyikey poypoyetap Yiyintet?
45006002	Puryo kot kunyunyo mpo kisic! Kicepoku acek nye kimokyiye miyotyet, kunyo cimuci kulene yec cipurte miyotyet?
45006003	Puryo kot oŋnket akwek kule acek tokol co kicepatisanec ciyomec oko Kristo, kuce kicepatisanec ciyomec oko met nyenyi.
45006004	Kunyo om patisanet nyinyacek kuye yoto ye kicemuyec acek oko Kristo oŋnkyepoku kuyu neto, sukuŋet ciŋetec kuyu wulo kiciŋetitoy Yesu kotutune met om swametap woyinto nyepo Papa, kunyo mpo acek mosicesopce om soponto nyelel.
45006005	Omnye ye kicemuyec acek om met nyenyi, kuyunyoto mosiciyomec oko neto om kotutunet nyenyi.
45006006	Cinket kule kicepakäc soponto nyinyacek nyepo keny oko Yesu om murtowontet sukuŋet kyaranta swamet nyepo miyotyet, sukuŋet komo ciku acek yec mutworikap miyotyet.
45006007	Omnye ye kame cito kukacityac neto om wule mite swamet nyepo miyotyet.
45006008	Ntene ye kicepoku acek oko Kristo, ciyeni kule mosicesopce oko neto.
45006009	Omnye cinket kule kikotutune met Kristo, kunyo kimo kume yec mpo kisic, kimokupoytoy met neto.
45006010	Met nye kime kunye met nye kimeci miyotyet aret akenke nkit, nto soponto nye ponto yawut kunye soponto nyepo Yiyintet.
45006011	Kunyo möce asot akwek nkit om aret nye yunyoto kule kicepoku nye mokyiye miyotyet, ntene oŋnkyesoptosi om Yiyintet om koyomotet nye opontekey oko Kristo.
45006012	Puryo kot kuroke yec kot tokupayta miyotyet porwonikwok ce poku. Saŋet acäm corokyinotet nyepo porto.
45006013	Monte kot acämnte akwek kereryantet ake tokol nyepo porto kwiy miyotyet Ntene okoytekey opoyitu Yiyintet kuyu pic ce kiciŋet kotutune met oŋnkocämnte soponto nyimwoŋ tokol kopurune wule mite neto, sukuŋet kyiyisye kupo ŋalek cepo manta.
45006014	Puryo kot kumisyini kupaytak akwek miyotyet, omnye puryo kot kupoytok ntarastinek, ntene poytok poypoyetap Yiyintet.
45006015	Kunyo mokyiy kulene? Mokyiy so miyotyet omnye puryo kot kupoytec ntarastinek? Puryo kot kuyunyo!
45006016	Oŋnket akwek ŋolyontoni kupoyit manta kule ye kecämntekey yiku mutworin, nye yweyi citake kuye yiku yoto mutworin nyepo mokoryontonoto yweyi nyito, nka mpo ye yweyi miyotyet nyo sutu met, nto ye koyweyisyet nyo sutu soponto cenyol om wule mite Yiyintet.
45006017	Ntene cikasta Yiyintet nye kikwiy topon, omnye kyoyiku akwek mutworik cepo miyotyet, ntene kunyo kyacäm yawut om mukuleywekwok ŋalek cepo manta ce kyonyorte konetisyet nyo kicinetak.
45006018	Kicityakenak akwek miyotyet okoy oyiku mutworik cepo ŋalek cepo manta.
45006019	Oŋololi ani oyiyisye ŋalek cepo kwak omnye miniŋ ŋomnonet nyimwoŋ kuyu wolo kikyokoytekey akwek om pesyosyek alak oyiku mutworik cepo simnyontet oko leliswek, om yisyet nyepo miyotyet. Kunyo yawut möce ocämntekey kuyunyoto oyiku mutworikap toponiyet om yisyetap tililinto.
45006020	Ye kitoyiku akwek mutworikap miyotyet kuye kipuryo kot kupoytok yoto toponiyet.
45006021	Ntene kyonyoru akwek yoto ne om tukuk ce oliloni ye mayiy yawut, omnye sutu coto met.
45006022	Kicityaktak yawut akwane miyotyet; kunyo oyiku mutworikap Yiyintet. Kito nye monyoru ku citililok oŋnkonyoru soponto nye mopoku om pesyet nyepo letut.
45006023	Omnye musyaret nyepo miyotyet ku met. Ntene kokotutyetap Yiyintet nyepo pöc ku soponto nye mopoku om koyomotet oko Yesu Kristo Mokoryontenyo.
45007001	Mpo yeya, oŋnket akwek kupoyit manta ŋalek ce amöce ani kule omwowu, omnye oŋnketi tokol ntarastinek. Poytoy ntarastinek pate cito ye tokusope.
45007002	Kuyu korko nye mütat. Ripe nyo ntarastinek om wule mite santenyi ye tokusope, ntene ye kame santenyi, yoto kuye kutyak om wule ntarastinek cepo santenyi.
45007003	Nteye kepurcini neto oko citake ye tokusope santenyi mosicekur kule kasakwayen korkonoto. Ntene ye kame santet, komo kuripe neto ntarastinek, kunyo komokwiye sakwayanat ye kemüt citake.
45007004	Mpo yeya, yunyoto om wule omite akwek kyopoku om wule mite ntarastinek, omnye oyiku kereryantetap porto nyepo Kristo, kunyo opoye yawut neto nyo kiciŋet kotutune met sukuŋet cepoyitu acek latik om yisyet nyepo Yiyintet.
45007005	Omnye ye kitoceponte acek soponto nyepo cito; kuye kikwiyisyi yoto corokyinotet nye miyat kupunte ntarastinek ce kimite porwonikyacek oŋnkusut met.
45007006	Ntene yawut acek co kicityacec cekwane wule mite ntarastinek, kuce kicepoku cekwane wuloto, kinömec ciku mopusin. Kunyo kimokyiyisyi om aret nyepo keny nyepo ntarastinek ce silotin, ntene kyiyisyi om aret nyelel nyepo Muyet Nyetilil.
45007007	Kunyo moceŋalal ce mwowu kulene? Mocemwowu pa kule ponto ntarastinek miyotyet? Puryo kot kuyunyo? Ntene ntarastinek kuce porwo ani sukuŋet oŋnket miyotyet. Kipuryo kot omuci kot oŋnket corokyinotet nto kipuryo kot kumwoy ntarastinek kule. “Mente ocorokyi kiy.’’
45007008	Kinyor miyotyet poroyinto sukuŋet kowurur corokyinotet ake tokol nye mitowune wule omite ani, omnye kikwiyis kupunte ntarastinek. Omnye miyotyet kunye kiy nye kime ye puryo kot kumite ntarastinek.
45007009	Kimite pesyosyek alak om soponmwani ye kipuryo kot oŋnket ntarastinek, ntene ntowo kuco ntarastit, yoto kotut miyotyet, yoto amey ani:
45007010	Nto ntarastit nye kicemöce kule sukuŋet kusutwo soponto, kunye nyoto nye kisutwo ani met.
45007011	Omnye yu kowo kunyor miyotyet poroyinto kupunte ntarastinek, yoto kuperpera ani okoy kupakäca.
45007012	Tilil ntarastinek kwine nkit, tililec koyomiset, oŋnkupo manta, oŋnkutopon.
45007013	Poru pa ŋalecu kule kito nye topon kunye kisutwo ani met? Puryo kot kuyunyo! Miyotyet kunye kisut, omnye kikwiyisye miyotyet kito nye topon sukuŋet kusutwo ani met oŋnkupor kutok wule yunto miyotyet. Kunyo porwec ntarastinek kule miyotyet ku miyotyo kupoyit manta.
45007014	Cinket kule mite ntarastit kupo muyet, ntene poyto ani porto, kicalya ani sayiy miyotyet.
45007015	Puryo oŋnketi kito nye oyiye, omnye puryo kot oyiye kito nye amöce kule ayiy ntene aŋnkayiy kito nye puryo kot amöce kule ayiy.
45007016	Ye oyiye ani ce puryo kot omöce kule ayiy, kuporkey kule ocöme kule toponec ntarastinek.
45007017	Omnye puryo kot ku ani nye oyiye kiyitenyi, ntene miyotyet nye mitowune wule amite ani orit nye yiye.
45007018	Oŋnketi kule puryo kiy nye topon nye mite pormwani, omnye nka kot amöce kule nto ayiy kiy nye topon, kupuryo kot omuci kot ayiy.
45007019	Puryo kot oyiye kito nye topon nye amöce kule ayiy, ntene owece oŋnkayiy kito nye miyat nyo puryo kot amoce kule nto ayiy.
45007020	Kunyo ye oyiye kito nye puryo kot omöce kule nto ayiy, kuporkey kule puryo kot ku ani nye oyiye kiyoto ntene miyotyet nye mitowune wule omite kunye yiye.
45007021	Kunyo oköse ani kule yiyisyi ntarastit kuyunyoto. Omnye ye amöce kule ayiy kito nye topon, ku miyotyet pate nye okweye ani.
45007022	Oŋerekyini om soponmwani nyepo Muyet ntarastinekap Yiyintet.
45007023	Ntene oköse ntarastit nye cone kasoteywekwani, kunyo sutwo oyiku mopusyontet nyepo ntarastitap miyotyet nye mite kwiyisyi om pormwani orit.
45007024	Opo! Oyiku ani ci nye kitaŋany koromun! Ŋo nye mosukusorwo om wule mite porto nyi mokusuto wule mite met?
45007025	Makaste Yiyintet nye kisorwo kupunte Mokoryontenyo Yesu Kristo. Kunyo soponto nyimwani nye oponte kunyi. Ani nkit kunye oripe ntarastinekap Yiyintet om kasoteywekwani, oŋnkurok kwiyisyi porto nyimwani kwicini yisyet miyotyet.
45008001	Kunyo puryo kot kuponto yawut musanku piko co ponto koyomotet oko Kristo Yesu.
45008002	Omnye ntarastit nyepo Muyet Nyetilil nyo sutwec soponto oŋnkoyomec oko Yesu Kristo, kunye kikotyaca ani acone wule mite ntarastitap miyotyet oko met.
45008003	Omnye kito nye puryo kot komuce ntarastinek omnye puren porto kunye kikwiy Yiyintet nyoto. Kimutyi Yiyintet miyotyet musankut, omnye kiyok Werinyi nkit nye kiconto porto nye kerkey nyepo cito nye ponto miyotyet sukuŋet kunum miyotyet.
45008004	Kikwiy Yiyintet kuyunyoto sukuŋet ciyitita kupoyit manta ntarastinek om wule ce mite acek co cipuri kopurto kuyu wule moktoy Muyet Nyetilil, ntene puryo kot kuyu wule moktoy soponto nyepo porto.
45008005	Omnye piko co purtoy soponto kuyu wule moktoy porto kuce poytoy kasoteywekwa tukuk ce möce porto. Nto piko co purtoy soponto kuyu wule moktoy Muyet Nyetilil, kupoytoy kasoteywekwa tukuk ce möce Muyet Nyetilil.
45008006	Ye kapayta kasoteywekuk tukuk ce möce porto, kusutu met, ntene ye kapayta kasoteywekuk tukuk ce möce Muyet Nyetilil kuye mesenyoru soponto oko kalyet.
45008007	Kunyo yiku cito puniyontetap Yiyintet ye kapayta kasoteywekyi tukuk ce möce porto, omnye puryo kot kurupe neto ntarastinekap Yiyintet, puryo kot kurupe mpo kisic.
45008008	Puryo kot komuce koŋerec Yiyintet piko co rupe tukuk ce möce porwonikwa.
45008009	Ntene puryo kupoytok akwek porto, poytok Muyet Nyetilil, ye puren om wule omite akwek ci ake tokol nye puryo kot kuponto Muyet Nyetilil, kunye moponto nyoto Kristo.
45008010	Ntene ye mitowune Kristo wule omite akwek, nka kot kipok porwonikwok om miyotyet, kusopcotin soponwek nye kicesatak onyolu om wule mite Yiyintet.
45008011	Ye mitowune wule omite akwek Muyet Nyetilil nyepo Yiyintet nyo kiŋet Yesu kotutune met, kuporkey kule nyoto kiŋet Kristo kotutune met kunye mosukukoci soponto porwonikwok cepoku kupunte Muyet Nyetilil nyoto mitowune wule omite akwek.
45008012	Kunyo mpo yeya, ceponte pesen puryo kot ku pesento nye yocec porto kule cipur kuyu wule moktoy porto.
45008013	Omnye mosopoku ye kurup kapurto nyepo porto. Ntene mososopce ye kapakäc yisyonutek ce möce porto om swametap Muyet Nyetilil.
45008014	Lekokap Yiyintet piko tokol co ntocini Muyet Nyetilil nyepo Yiyintet.
45008015	Omnye Muyet Nyetilil nyo kikonok akwek Yiyintet kunye puryo kot kuwecok oyiku mutwor oŋnkomuye, ntene wecok oyiku lekokap Yiyintet. Kunyo citeyi acek om swametap Muyet Nyetilil kule, “Apa’’ Nye mwowu kule, “Papa.’’
45008016	Muyet Nyetilil nkit nye mitowune soponwekyacek orit kunye poru kule ciku lekokap Yiyintet.
45008017	Kunyo nteye ciku lekokyi; kuporkey kule mosicenyoru kupeyok ce kikonorci neto pikyi, oŋnkunti oko Kristo tukuk ce kikonorci Yiyintet neto. Omnye ye kakeyemnte toŋoŋutek oko Kristo kuye mosiceyemnte mpo woyinto oko neto.
45008018	Asoti ani kule toŋoŋutek ce cetoŋonyi acek om pesyosyecu kuce puryo kot cimuce mpo kisic kot ciyoyeke woyinto nye mosiceŋoŋwec acek.
45008019	Omnye mite kukoŋisyi koromun tukuk tokol ce kicitany okoy ye mociŋoŋ kutok lekokap Yiyintet.
45008020	Omnye kicewosontyi tukuk ce mite koret kwek ce moponto latik, puryo kot omnye kicäm nkit, ntene omnye kicäm Yiyintet nkit, oŋnkurok yec kumite kokenotenyi.
45008021	Kule mosicityac pesyet ake koret kucone mutworyontit nye nunat oŋnkunyor woyinto nyewo nyepo lekokap Yiyintet.
45008022	Cinket kule mite kosiltos kutoŋonye om mwoninto okoy pesyoni tukuk tokol co kicitany kuyu korko nye möce kucämnkey.
45008023	Ntene puryo kot ku tukuk ce kicitany nkit pate, mpo acek co ceponte Muyet Nyetilil nyepo Yiyintet nye kokotutyet nyepo tayta, kuce cemite mpo acek cerire cekonye ye mokuwecec Yiyintet ciku lekokyi oŋnkusor porwokyacek.
45008024	Omnye kisopec om kokenotet nyitenyi pate. Ntene kokenotet nye ceköse kunye puryo kot ku kokenotet nyoto. Omnye ŋo nye muce kuken kiy nye mite kuköse?
45008025	Kunyo nteye cikeni acek kito nye puryo ceköse, kuroke cemuytoci ciken kiyoto.
45008026	Kuyunyoto Muyet Nyetilil kolyec acek; omnye moceponte swama, puryo kot cinket wule cesomntoy kuyu wule misyinec cesom. Muyet Nyetilil nkit kunye kolyec oŋnkusorwec om wule mite Yiyintet, om ŋalek ce nyikisec koromun ce memuci ci kuŋalal.
45008027	Yiyintet nye köse mukuleywek orit kunye nkete wule yunto kasoteywek cepo Muyet Nyetilil. Omnye Muyet Nyetilil kunye kolyoy kuporcini pikap Yiyintet kuyu wule yunto cömisyetap Yiyintet.
45008028	Cinket kule yiyisyi Yiyintet topon om kiy ake tokol om wule mite piko co yene neto. Picoto kuco kikur Yiyintet kuyu wule moktoy.
45008029	Yiyintet kunye kikwey keny oŋnkutapan pikyi sukuŋet kukerkeyitu oko Werinyi, sukwek Werit poretyet om wule mite mpo mutakwam ce caŋ.
45008030	Kunyo kikur Yiyintet piko co kikwey kutapan, nto picoto kikur neto kuce kicesat kunyol om wule mite neto, nto coto kicesat kunyol om wule mite neto kuce kunyor mpo woyinto.
45008031	Kunyo moceŋalal cemwowu kulene? Ye mitowune Yiyintet wule ce mite acek, kuŋo nye muce kuporyenec?
45008032	Neto nyo kipuryo kot kukalya Werinyi nkit, ntene kukoyto kupo acekto kunye memuce kulene kot kukonec acek tokol oko Werinyi?
45008033	Ŋo nye muce kuwosontyi pikap Yiyintet ce kikwey?
45008034	Ŋo nye muce kumutyi kulot musankut cekto? Puryo kot ku Kristo Yesu, nyo kime oŋnkotutune met kupoyit manta, kunyo mite yawut kukepure yewutap tay nyepo Yiyintet kuyetyecec acek!
45008035	Kunyi ŋo yec nye muce kot kupesyec acek om wule mite cömisyetap Kristo. Muce pa wuyinto? Nto mwoninto? Nto toŋoŋutek? Nto rupet? Nto sirok? Nto kyoran? Nto met?
45008036	Kuyu wulo mwowu silutekap Yiyintet kule: “Ce mite miyotyet nyepo kule cepakäcec om pesyo tokol kupo nyito. Ciyitec kuyu kecir ce cemöce wocetil’’
45008037	Ntene om coto tokol, cipëlisyi kupoyit manta kupunte neto nyo kicämec.
45008038	Omnye oŋnketi ani kupoyit manta kule, nka malaykanik, nto poytoyik alak cepo torot, nto kamukeywek, cepo pesyosyecu, nto cepo pesyosyek cokwoni.
45008039	Nka mpo koret torot, nto koret ŋony, puryo kiy nye mite koret nyitenyi kicitany nye muce kenyis kot kupesyec acek om wule mite cömisyet nye kicenyoru acek kipunte Kristo Yesu Mokoryontenyo.
45009001	Oŋololi ani ŋalek cepo manta, opoye Kristo nye moperperisyi: Kasoteywekwani ce poytoy Muyet Nyetilil kuce poru kule puryo kot operperisyi.
45009002	Oponte nerekwek ce caŋ oko mwoninto nyewo om mukuleymwani.
45009003	Omnye aomöce kule cecupo oŋnkocone wule mite Kristo om kaynetap mpo yeyamwani cepo yememwani ce cetupce.
45009004	Cekto kuce pikap Israel ce kikwey Yiyintet. Kikwey kwek lekokyi oŋnkunyor woyintap Yiyintet. Kikoci kirotyet oko ntarastinek, ponto mpo sayet nyepo manta, oŋnkikurtoci Yiyintet cekto.
45009005	Cekto kuce mucokoronikap mpo kukonyo taman ok oyeny. Kicone Kristo kuyu ci arenyacek. Kante cikasta Yiyintet okokoy okoy okokoy, Yunyoto.
45009006	Puryo kot omwowu kule kimokwiyisyi kurtoyetap Yiyintet. Omnye puryo kot kupo piko tokol cepo Israel Yiyintet.
45009007	Oŋnkupuryo kot ku lekokap Yiyintet piko tokol ce kesenisyekap Apram. Omnye kimwoci Yiyintet Apram kule, “Kupunte Isaka kuye mesonyoru nyi mucokoronik.’’
45009008	Poru ŋalecu lekok co kiceyi kuyu kwak, kuce puryo kot kweku co lekokap Yiyintet, ntene lekok cepo kirotyet kuce ciyite kule mucokoronik cepo manta.
45009009	Omnye kikurto Yiyintet om ŋalecu kule, “Mosoketukey ani om pesyet nye kweyat, kunyo mosukuyi Sara werit.’’
45009010	Ntene puryo kot ku ŋalecu nkit pate, omnye lekokap Rapeka oyeny kuce kiponto kwan akenke nyoto ku kukonyo Isaka.
45009011	-
45009012	Ntene ye kitompo ceyi cekto oŋnkutompo kot kwiy kiy nye topon nto nye miyat, kimwoci Yiyintet Rapeka kule; “Mosukwici Werit nyewo yisyet Werit nye miniŋ’’ Kwiyakay kuyunyoto sukuŋet kutok kupoyit manta kule kweye Yiyintet cito nye kokur nye puryo kot kuyoŋe tukuk ce yiye piko.
45009013	Kuyu wulo kicesil kule, “Kyacäm ani Yakopo, ntene asenker Esawu.’’
45009014	Kunyo mecemwowu kulene? Mocemwowu kule puryo kot kwiye Yiyintet cepo manta? Puryo kot kuyunyo mpo kisic!
45009015	Omnye kimwoci Yiyintet Moses kule, “Mosakalye ani ci tokol nye kakwey, mosarire ci tokol nye kacäm.’’
45009016	Kunyo puryo kot ku kito nye möce cito nto nye yiye cito nye ponto latik, ntene kwone pate kokolyoyisyet nyepo Yiyintet nkit.
45009017	Omnye mwocini silutekap Yiyintet Farawo kule, “Kyakweyiŋ ani nyi yiku kinko kule sukuŋet oporu kamukeywekwani, oŋnkoporu cinket kaynemwani om koret tokol kumukul.’’
45009018	Kunyo rire kukalya Yiyintet ci tokol nye keyen neto.
45009019	Kunyo mesemwowo ani akenke om akwek kule “Ye yunyoto, omne yu tokumite kulele Yiyintet cito? Ŋo nye muce kukerekta Yiyintet om kito nye möce?’’
45009020	Ntene corwenyu, nyi ku ŋo ci nye muci ŋalal wekyi Yiyintet. Puryo kot kutepe teret cito nyo kikwiy teronoto kule, “Omne seyiya ani nyi kuyunyi?’’
45009021	Ntene ponto cito nyo yiye terenik kwiyisye menet kuyu wule moktoy, muce kwiyisye menonoto akenke kwiy terenik oyeny, akenke kunye kyiyisye om sokwonutek, nto ake kunye kyiyisye kwak okokoy.
45009022	Kunyo yunyoto kupoyit manta wule kikwiyta Yiyintet. Kimöce kule oporu nyerunotet nyenyi oko kamukeywekyi. Yoto kumuytoci oŋnkukoŋis koromun om wule mite piko ce kinyerci neto, co kiceyiyta kule kyaranta.
45009023	Kimöce mpo kule oporu woyinto nyenyi nyo kicekonec acek ciku piko cepo kokolyoyisyenyi, acek coto kuce kikiwiyta neto sukuŋet kunyor woyinto nye nyi.
45009024	Omnye acek kuco kicekurec, nye puryo kot ku Yutayek pate nkit, ntene mpo Lamek.
45009025	Kuyu wulo mwowu kitaputap Yosiya kule, “Piko ce kipuryo kot ku cikwani, mosokure ani cekto, ‘Pikwani’ Yemet nye kipuryo kot ocöme, Mosokure ani. ‘Cämanenyu’
45009026	Nto om wulyo ake tokol wule kicemwocine cekto kule, ‘Puryo kot oyiku pikwani’ ku wuloto wule mosicekure cekto lekokap Yiyintet nye sope.’’
45009027	Kunyo kurtoy kumwowu mpo Isaya ŋalek ce nöme Israel kule, “Nka kot ku caŋ pikap Israel cete coŋinto ŋaynet nye mite tapantap ruretyet, ntene tukusic pate ce mokusopco.’’
45009028	Omnye mosukuwosontyi Mokoryontet musankut koret om lakwar.
45009029	Kerkey oko wulo kiŋor Isaya keny kumwoy kule, “Nto kipuryo kot kupokokwec acek Mokoryontet nyepo kamukeywek tokol kesenisyek, nto kicekerkeyitu Sotom, nto kicekerkeyitu mpo oko Komora.’’
45009030	Kunyo mocemwowu ne? Mocemwowu kule Lamek co kipuryo kot kusyeme kule cesatkey cenyolu om wule mite Yiyintet kuce kicesat kunyol om wule neto omnye kiyen.
45009031	Nto pikap Israel ce kiceny ntarastit nye sukuŋet kusat cekto kunyol om wule mite Yiyintet kuce mnonyor?
45009032	Omne? Omnye kito nye kikwiy kunye puryo kot kunöme koyenet, ntene nöme pate yisyonutek. Yoto kunoc cekto rwantet nyo nokisyi.
45009033	Kuyu wulo kicesil om silutekap Yiyintet kule, “Akäs pa, kokoci Siyon rwantet nye noce piko. Rwa nye noce piko koputis; Ntene puryo kot kolilone ci tokol nyo yene neto.’’
45010001	Mpo yeya, amöce ani om mukuleymwani kule nto cisop pikwani, osomncini cekto Yiyintet.
45010002	Oŋnkonketi kule yweye cekto Yiyintet koromun, ntene puryo kot kucone koyweyisyet nyimwa ŋomnonet nyepo manta.
45010003	Omnye tompo kot konket aret wule wektoy Yiyintet kunyol piko om wule mite neto, ntene kusyem cekto aret nyimwa nkit, kunyo puryo kurup cekto aret nyepo Yiyintet nyo säte piko kunyol.
45010004	Omnye Kristo kunye woŋntoy ntarastinek sukuŋet kusatakay kunyol om wule mite Yiyintet ci tokol nye kikoyen.
45010005	Ŋalek ce kisil Moses ce nöme wule cesotitokey cenyol piko om wule mite Yiyintet ye kacerup ntarastinek kucu kule, “Mosukusop cito nye yiye ŋalek ce mwowu ntarastinek.’’
45010006	Mwowu silutekap Yiyintet ce nöme wule cesotitoykey cenyol om wule mite Yiyintet kupunte koyenet kule, “Mente atep kwinyi nkit mwowu kule, ŋo nye mosukuwo torot.’’ Yoto kuye kacesut Kristo kuco ŋony.
45010007	Mente mpo atep mwowu kule, “Ŋo nye mosukuwo koret ŋony?’’ (Yoto kuye kocesut Kristo kotutune met.)
45010008	Ŋalek ce mwowu kucu kule, “Korikyok akwek lokoywekap Yiyintet om kutuwakwok oko mukuleywekwok orit.’’ Lokoywek coto kuce cemwoytoy acek cepo koyenet.
45010009	Omnye ye keŋalal nyi nkit om kutiŋun mwowu kule, Yesu kunye Mokoryontet oŋnkiyen om mukuleyŋuŋ orit kule kiŋet Yiyintet Yesu kotutune met kuye mocisopiŋ.
45010010	Omnye om koyenet nyinyacek kuye cesotokisye cenyolu om wule mite Yiyintet. Ye kaceŋalale acek kutuwakyo yoto kuye cisopec.
45010011	Mwowu silutekap Yiyintet kule: “Puryo kot kolilone ci tokol nye kokuyen neto.’’
45010012	Omnye puryo kot kumite pciyatet om kwenutap Yutoyin oko Lomin. Mokoryontet akenke kunye Mokoryontet nyepo piko tokol oŋnkukocini kupeyok cepo Mokoryontit piko tokol.
45010013	Kuyu wulo mwowu silutekap Yiyintet kule, “Mosicisop ci tokol nye kure kaynetap Mokoryontet.’’
45010014	Ntene muce kulene kukur kaynet nyenyi, ye puryo kot kucömis? Komuce cekto kulene kot kuyen ye tompo kot kulim lokoywek? Komuce cekto kulene kulim lokoywek ye puryo cito nye komwoci.
45010015	Muce piko kulene kumwaytat lokoywek ye puryo kiyokik ce kiciyokto? Kuyu wolo mwoytoy silutekap Yiyintet kule; “Toponec koromun kerenkokap cito nyo sutu Lokoywek ce toponec!’’
45010016	Ntene puryo kot kuyen piko tokol lokoywek ce toponec. Kimwoy Isaya nkit kule, “Mokoryontet, ŋo nye kicäm Lokoywekyacek?’’
45010017	Kunyo coni koyenet ye kacelimnte lokoywek, oŋnkukwoni lokoywek ye kacemwayta lokoywek cepo Kristo.
45010018	Nteye katep kule, manta kule puryo kot kulim piko lokoywek? Ntene kilim cekto kuyu wulo mwowu silutekap Yiyintet kule: “Kiwo polotet nyepo ŋalek cikwa kupunte koret tokol, kipunto ŋalek cikwa wule kiŋet koret.’’
45010019	Atep yec kule, kipuryo kot konket pikap Israel? Moses kunye po tayta nye kimwoy kule: “Mosokonok ani acorokyi piko ce puryo kot ku yemet nyepo manta, mosokonok onyerci yemet nye perper nye puryo kot kuponto ŋomnon.’’
45010020	Kunyo kinyikan Isaya yo kimwowu kule, “Kinyorwo ani piko ce kipuryo kot kuceŋoto, Kyoporkyikey piko ce kipuryo kot kutepo ani.’’
45010021	Ntene kuŋalal ce nöme Israel kumwoy kule: “Kyoyite ani yewuniyek kwani kuwany pesyet tokol, atoroc pic ce kitoyis, ce molimwo.’’
45011001	Kunyo katep ani kule, kitay so Yiyintet pikyi? Puryo kot kuyunyo! Oyiku mpo ani Israel, oyiku keseniyantetap Apram, opoye aretap Penyamin.
45011002	Puryo kot kutay Yiyintet pikyi ce kikwey ikye keny. Oŋnket akwek ŋalek ce mwowu silutekap Yiyintet ye kiwosontyini Eriya pikap Israel om wule mite Yiyintet kule.
45011003	“Mokoryontet, kipakäc cekto workoyik, oŋnkoturpup oteputek ce pele korosek, ani nkit pate akenke nye kwoŋetu, kunyi syeme kule cepakäca.’’
45011004	Ntene kuwekyi Yiyintet kumwoci neto ŋolyo ne? Kumwoci kule. “Kwakwey ani pikyu elifunek tisap ce puryo kot kusoye yiyintet nyepo mwiynan Paal.’’
45011005	Kunyo yunyoto mpo yawut pesyosyecu, mite piko ce ŋeri ce kikwey Yiyintet om poypoyenyi.
45011006	Cone kweyisyet nyenyi poypoyet pate, ntene puryo kot ku tukuk ce kikwiy cekto. Omnye nto kikwiy Yiyintet kupo tukuk ce kikwiy piko; nto puryo kot kupo poypoyet nyenyi manta.
45011007	Kunyo ce mwowu ne? Puryo kot kunyor piko cepo Israel kito nye kicenye. Luket nyepo piko ce ŋeri ce kikwey Yiyintet ce kinyor. Kimiŋitu cut alake nye molime kursyetap Yiyintet.
45011008	Kuyu wulo mwowu silutekap Yiyintet kule: “Kikoci Yiyintet kuperperitu mukuleywek cikwa, puryo kukäste konyek cikwa, nto mpo kulimnta yitik cikwa okoy pesyoni.’’
45011009	Kimwoy Tauti kule: “Roke kwek sokwonutek musatit nye tekat mwenet nye kitany cekto nyo sucini!
45011010	Roke kukoryo konyek cikwa sukuŋet mente kot kukästa: mente kot kumuny cekto co kesene terekok ce nyikisec.’’
45011011	Kunyo katep kule, kicinoc Yutayek sukuŋet kosuto cekto? Puryo kot kuyunyo! Kiwurta kwiy miyotyet, kunyo kacontyi kosopet Lamek sukuŋent kucorok Yutayek.
45011012	Kunyo ye miyotyonik cepo Yutayek kuce kisut mokoryontit om koret tokol, oŋnku miyotyet nyimwa nye kisuto kunye kisutyi kupeyok wule mite lamek. Kunyo kupeyok ce tya nyun ce cetosyini kucaŋit ye keyen Yutayek tokol.
45011013	Oŋololwok ani yawut akwek Lamek, oyiku kiyokintet nyepo Lamek, mososilkey om yisyenyu,
45011014	sukuŋet asutyi kucorok mpo yeyamwani Yutayek, oŋnkamuc kot osop alak om cekto.
45011015	Omnye ye kicetoye cekto, yoto kuye kikwiye koret corwantit oko Yiyintet, kunyo mosukwiy kulene ye kacecäm cekto? Yiku yoto kotutunet nye numu met.
45011016	Ye tilil mukatya kereryantet nye kisic nye kocikoci Yiyintet kwek korosek cepo tayta, kutilil mpo mukatyantet tokol kumukul. Nteye tilil tikityantet nyepo ketit nye kocikoci Yiyintet, kutililec mpo sarisyek tokol.
45011017	Kiceyepta sarisyek alak cepo ketitap seitunit nyo cipote oŋnkyiyomo kupite sarisyek cepo ketit seitunit nyepo samiyita, Akerkeyekey akwek oko ketit seitunit nyepo samiyita, kunyo omite yawut oyemntoy swamet nyepo soponto nye topon nyepo Yutayek.
45011018	Kunyo puryo kot kumisyini onyil piko co kuceyepta kuyu sarisyek. Omuci akwek osilkey kulene? Oyiku sarisyek pate, puryo kot otinye tikityek, tikityek kuce tiyok akwek.
45011019	Ntene mesemwowu kule, “Kiceyep sarisyek sukuŋet kutok poroyinto nyimwani.’’
45011020	Manta, kiceyepta cekto omnye kipuryo kot kuyen, yoto pure nyi otepto omnye kiyen, ntene mente apurte kasoteywek cepo silotet kupo ŋaleca, ripkey.
45011021	Omnye kipuryo kot kwasta Yiyintet Yutayek ce kerkey sarisyek cepo ketit. Soti nyi kule muce kwastiŋ.
45011022	Ceköse om ŋaleca kule ponto Yiyintet poypoyet nyewo oŋnkunyeker koromun om wule mite piko co kikosuyto, ntene tala om wule mite nyi ye ketosyikey om poypoyenyi, nteye puryo, mosiceyeptiŋ mpe nyito.
45011023	Nteye katay Yutayek kwasta toyisyet nyimwa, mosiceketyi cekto ye kimite. Omnye muce Yiyintet kuketyi cekto ye kimite.
45011024	Okerkeye akwek Lamek oko saryantet yepo ketit seitunit nyepo samiyita nye kaceyep oŋnkyiyomo kupite ketit seitunit nye cipote oŋnkurok kupuryo kot kucomntös. Kerkey Yutayek oko ketit seitunit nye cipote, kunyo mosukulekitit koromun ye mokuketyi Yiyintet sarisyek kupite ketimwa nyepo keny.
45011025	Mpo yeya, mite ŋalek cewuŋotin cepo manta ce amöce ani kule oŋnket akwek. Omnye mosukuripok nye mosutekey kule ciku ŋomec. Coto kucu kule, puryo kot kopure toyisyet nyepo Israel okokoy, ntene pure pate okoy ye kakwa lamek tokol wule mite Yiyintet.
45011026	“Kuyunyoto wule mecisopto pikap Israel tokol, kuyu wulo mwoytoy silutekap Yiyintet kule: Mosukucone kosopintet Siyon, Mosukunum miyotyonik tokol cepo kesenisyekap Yakopo.
45011027	Mosayiy ani kirotyani oko cekto, ye onumu miyotyonikwa.’’
45011028	Omnye kitay cekto lokoywek ce toponec, kunyo kikwek Yutayek pikap Yiyintet kupo toponiyemwakwek Lamek. Ntene omnye kikwey Yiyintet cekto, kunyo coronutekyi kupo toponiyetap mpo kukomwa.
45011029	Omnye puryo kot kuwec Yiyintet kasoteywekyi om kule ŋo nye kweye neto oŋnkukoci kupeyok.
45011030	Ntene akwek Lamek, kyotoye Yiyintet om yun kipo tay, ntene kukalyak yawut Yiyintet omnye kitoyis Yutayek.
45011031	Om aret nyeyu nyitenyi nye kicerirenak akwek, kunyo toye Yutayek, yawut Yiyintet sukuŋet kukalya neto mpecekto.
45011032	Omnye kiwec Yiyintet piko tokol kwek mopusinek cepo toyisyet kule sukuŋet kuporci kukalya cekto tokol.
45011033	Wo koromun mokoryontit nyepo Yiyintet! Wo mpo ŋomnonet nyenyi oko muswokyontit, ŋo nye muce kumwoci neto kito nye mokwiy? Ŋo nye muce kunket arosyekyi?
45011034	Kuyu wule mwowu silutekap Yiyintet kule: “Ŋo nye nkete kasoteywekap Mokoryontet, Ŋo nye muce kukoci neto ŋomnonet?
45011035	Ŋo nye kukoci neto kenyis kiy? Sukuŋet kuket kiyoto.’’
45011036	Omnye kitany neto tukuk tokol, kunyo mitowune tukuk tokol kamukeywekyi. Kopurune woyinto wule mite Yiyintet okokoy. Yunyoto.
45012001	Kunyo osomok ani akwek mpo yeya, om poypoyetap Yiyintet nyewo nye kikonec kule okoyte porwonikwok kwek korosek ce tililec om wule mite Yiyintet. Oyiyisye yisyonutekyi ce ŋerece neto. Nyoto kunye sayet nyepo manta nye roke osoye akwek.
45012002	Monte cecäm soponto nyepo koret; nyepo pintap pesyosyecu. Ntene ayaste kuwec Yiyintet kasoteywekwok cepo orit sukuŋet oŋnket cömisyetap Yiyintet nye topon oŋnkoŋerec neto kupoyit manta.
45012003	Oŋololwok ani akwek tokol om kupeyok ce kikono Yiyintet. Ntene asoti kule puryo kot kuroke kusutkey ci ake tokol om akwek kusirte ye misyini. Möce kusot ci tokol kwine nkit wule tento koyenet nye kikoci Yiyintet.
45012004	Ceponte kereryanik wok ce caŋ om porto akenke, ntene oŋnkuponto kereryantet ake tokol yisyet nye yiye.
45012005	Kuyunyoto om wule ce mite acek nka kot ciku caŋ, ntene ciku akenke om koyomotet oko Kristo, Omnye kiciyomec tokol ciku akenke kuyu wulo yunto porto.
45012006	Kunyo roke ciyisye kokotutekyacek ce pciyotin kuyu wule yunto kupeyok ce kikonec Yiyintet. Ye kicekonec acek kokotutyet nye cemwoytoy lokoywek, kumisyini ciyisye kuyu wolo yunto koyenet nye ceponte.
45012007	Nteye kule kyiy yisyonutek, kumisyini kyiyisye. Nteye kule cinetisyi, kumisyini cinetisye.
45012008	Nteye kule cititiri piko alak, kumisyini kyiy kuyunyoto. Nto ci ake tokol nye pcicini piko alak tukuk, kumöce kule kupciyta nyoto ce yeme. Nto cito nye ponto kamukeywek; kumöce nyoto kwiyisye swama; nto cito nyo kolyoyisyi kumisyini kwiyis nyoto om ŋerekwek.
45012009	Misyini kupoyit cömisyet manta. Asenker miyotyet, oŋnkorip pate kiy tokol nye topon.
45012010	Ocämnkey akwek kwakwek nkit kuyu mpo yeya ce tupco, oŋnkuywey ci ake tokol citake.
45012011	Oyiyisye swama, monte cepuren. Oyici Mokoryontet yisyet om mukuleyto akenke.
45012012	Kukonok koyenet nyimwoŋ ŋerekwek, omuytoci om ŋerekwek, oŋnkosome okokoy.
45012013	Opcici tukuk piko cepo Yiyintet co moponto kiy, oŋerekyi atoroc om korikwok toyek ce mukulec konyek.
45012014	Osomnci kupeyok piko co toŋonyok, osomnci kupesyok ntene monte cecup.
45012015	Oŋerece oko piko co mite kuŋerec, omesye oko co mite kumesyi.
45012016	Opurte kasoteywek cepo moyet akenke akwek kwakwek nkit, monte cesilekey, ntene ocäm yisyonutek co cenyile, monte cesutkey kule ciku ŋomec.
45012017	Ye kokwiwuŋ citake miyotyo monte ceyokune miyotyet ake. Oyiye tukuk ce toponec ce cöme piko tokol.
45012018	Oyiy akwek nkit kiy ake tokol nye mukoktos sukuŋet opurte kalyet oko piko tokol.
45012019	Coronutekwani, monte ceyokukey, ntene ayaste kwiy co pate nyerunotet nyepo Yiyintet, omnye mwowu silutekap Yiyintet kule, “Mosoyoku ani, ani nye Mosoketu.’’
45012020	Ntene ayiy kuyu wolo mwowu silutekap Yiyintet kule, “Ye ponto puniyontet nyeŋuŋ rupet, ipay, ye ponto melelya, ikoci peko. Omnye ye keyiy kuyunyoto, kukerurukyi metit nyenyi oŋonyntit nyepo nesek’’
45012021	Monte kupëlok miyotyet, ntene oyiyisye toponiyet sukuŋet opël miyotyet.
45013001	Misyini kuywey ci tokol poytoyik cepo koret. Omnye kwone kamukeywek tokol wule mite Yiyintet. Kunyo konu Yiyintet poytoyik co yiyisyi yawut.
45013002	Ci tokol nye katay poytoyik ce yiyisyi yawut, kukatay cito nyoto piko co kikwey Yiyintet, nto cito nye kayiy kuyunto kukomutyikey neto nyoto musankut nkit.
45013003	Omnye puryo kot kumuye piko ce toponec poytoyik cepo koret, ntene muytos piko co miyotec. Ye memöce nyi kule amuye poytoyik kumöce kule yiy ce toponec, mosukukastiŋ nyi cekto.
45013004	Omnye mutworintetap Yiyintet neto nye yiyisyi kupo toponiyet nyeŋuŋ. Ye keyiy ŋalek ce miyotec, kuroke muyi om wule mite neto, omnye po manta kamukeywek kupiriŋ nyi. Neto kunye mutworintetap Yiyintet, kunyo yiyisye nerekwekap Yiyintet om wule mite piko co miyotec.
45013005	Möce aywey poytoyik co ponto kamukeywek, nye puryo ku kule omnye nerec Yiyintet, ntene omnye nketi nyi nkit om ŋomnoneŋuŋ.
45013006	Kuyunyoto omne sokweye akwek mosoret, omnye yiye poytoyik yisyetap Yiyintet ye yiye yisyemwa.
45013007	Kunyo okwecini tukuk ce yoce cekto. Okwey mosoret, okweye mosoret nyepo mosonok oŋnkaywey piko tokol cewoyec.
45013008	Monte cipurte pesen nyepo citake ntene acämnkey akwek nkit, ci ake tokol nye kacäm latyenyi kunye iyititoy cicoto ntarastinek.
45013009	Omnye ntarastinecu kule, “Mesekwayan, meporisye, mecorsye, mecoroku.’’ Kuce yomntos kwek ntarastit akenke nye mwowu kule, “Misyini kucäm cito latyenyi kuyu wulo cömntoykey nyi nkit.’’
45013010	Ye kucäm cito latyenyi kupuryo kot komuce yici miyotyo. Kunyo ye kokecömis kuye kaciyitita ntarastinek tokol.
45013011	Misyini ayiy kuyunyoto omnye oŋnket akwek sawet kule kopunto pesyosyek, oŋetye rwonto omnye kolekitit yawut ye mocisopec kusir wule kicisotitoy acek kunyo.
45013012	Kapok menonet, kayec koret kwek pet, okany kyaste mokyiyisyi yisyet nyepo menonet, okany cenäm Karik cepo poryet nye ceporye wule mite lakweyet.
45013013	Okany cepesetate kuyu piko cepo lakweyet nyepo pet kwen, nye puryo kot ceŋerece tumwonik ce miyotec oko pokitet, nto sakwayanatet, oko syepisyet, oko wokutyet oko corokyinotet.
45013014	Ntene alac Mokoryontet Yesu Kristo, kwek loŋet, ayaste monte cisot tukuk ce corokyini porwonikwok.
45014001	Atoroc opurcine oko cito nye moponto swamet om koyenet. Ntene mente cetintentyine oko neto om ŋalek cepo kasoteywekyi nkit.
45014002	Ponto citake koyenet nye muce kwam kiy ake tokol, ntene kuponto citake yec koyenet nye puryo kot kupo swama, kwome nyoto nkuyek pate.
45014003	Puryo kot kuroke kunyil nyo ome kiy ake tokol nyo puryo kot kwome, oŋnkupuryo kot kuroke kumut musankut cito nyo ome nkuyek pate kumutyi nyo ome kiy ake tokol. Omnye kicäm Yiyintet mpene cito nyoto.
45014004	Nyi ku ŋo nye muci kot mutyi musankut mutworintetap cito ake. Ntene Mokoryontenyi nye mosukupor kule yonye nto mosukosuto cito, kunyo muce kuyo omnye mokoryontet kunye keyoŋnto neto.
45014005	Sote cito ake kule pesyo nyewo koromun pesyet akenke kupël pesyosyek alak, kusote citake yec kule kerkey pesyosyek tokol. Roke kukwilakay ci tokol om kasoteywekyi.
45014006	Ci tokol nye ripe topon pesyet akenke, kwiye nyo kuyunyoto om koyweyisyet nye yweye Mokoryontet. Ci tokol nye ome kiy ake tokol, kwiye nyoto kuyunyoto om koyweyisyet nye yweye Mokoryontet, omnye kostoy neto Yiyintet, ci tokol nye katay nye puryo kot kwome tukuk alak, kwiye nyoto kuyunyoto om koyweyisyet nye yweye Mokoryontet, omnye kostoy Yiyintet om omik.
45014007	Omnye puryo ci mpo akenke om acek nye sope kwine nkit, oŋnkupuryo nye me kwine nkit.
45014008	Ye ce soptosi acek, kupo Yiyintet nkit, nteye kocepoku kukocepeku kupo Mokoryontet. Kunyo ye cesoptosi nto ye kacepoku cepoye Mokoryontet.
45014009	Omnye kime Kristo oŋnkotutune met sukuŋet kwek Mokoryontet nyepo piko ce soptos oko ce kipok.
45014010	Kunyo omne semutyi nyi yeyaŋuŋ musanku, nyi nyo iyome nkuyek pate? Omne senyil nyi yeyaŋuŋ nyi nyo iyome kiy ake tokol? Mosiciyoŋe acek tokol taytap Yiyintet sukuŋet kumutwec musankut.
45014011	Omnye mwowu silutekap Yiyintet kule, “Mwowu Mokoryontet kule, Ayiku Yiyintet nye Sopot, Mosukukutuŋe ci tokol taymwani, Mosukuŋalal ci tokol kumwoy kule, Oyiku ani Yiyintet.’’
45014012	Kunyo mosukoyit ci ake tokol om acek tukuk ceci koyityi Yiyintet.
45014013	Kunyo akente kyaste mocemutyinikey musankunek. Ntene möce asot kule mente teyiy kiy nye muce kot kunoc yeyaŋuŋ nto kuwec kusuci miyotyet.
45014014	Koyomotet nye oponte ani oko Mokoryontet Kristo kunye kikono oŋnket kupoyit manta kule toponec omik tokol. Ntene ye cöme cito ake kule puryo kot kutoponec omik tokol, kuporkey kule puryo kot kutoponec omik coto om wule mite cicoto.
45014015	Ye komwontyi yeyaŋuŋ om kito nye iyome nyi kuporkey kule puryo kot yiyisye nyi cömisyet. Kunyo mente ayaste kot kowurta omik ce iyome nyi cito nye kimeci Kristo!
45014016	Mente ayaste kot kunyor kaynet nye miyat tukuk ce kure nyi kule toponec
45014017	Omnye poytoyisyetap Yiyintet kunye puryo kot kunömekey oko tukuk ce kyome nto ce ceye, ntene nömekey pate oko tililinto oko kalyet oko ŋerekwek ce konu Muyet Nyetilil.
45014018	Kunyo ci tokol nye yicini Kristo yisyet om aret nyeyu nyitenyi kunye nyoru cömisyetap Yiyintet oŋnkucämnta ci tokol neto.
45014019	Kunyo möce cetyikyini acek okokoy tukuk ce sutu kalyet, oŋnkyikalyekey acek kwacek nkit.
45014020	Monte ciwurte kwaran yisyet nyepo Yiyintet kukesac omit pate. Möce kyam omik wok tokol, ntene miyat ye kakyam kiy nye muce kowurta citake kot kosuci miyotyo.
45014021	Kunyo pëlisyi ye kacetay mokyam peny, nto ceye komek nto kyiy mpo kiy ake tokol nye sutyini kosuto yeyaŋuŋ.
45014022	Rip koyenet nye ponte kwek nye nketi nyi nkit oko Yiyintet. Ponto kupeyoy cito nye puryo kot kumutyinikey musanku ye mite kwiye ŋalek ce nkete nkit kule po manta!
45014023	Nteye mune neto omik ce ome, kumutyini Yiyintet neto musankut ye kam omnye puryo kot kunömekey oko koyenet nyenyi. Nto kiy ake tokol nye puryo kot kunömekey oko koyenet kunye miyotyo nyoto.
45015001	Roke ceponte acek swamet om koyenet sukuŋet cikalye piko co moponto swamet cetorci terekokwa. Puryo kot kuroke ciŋereckey acek kwacek nkit.
45015002	Ntene misyini ci ake tokol om acek kuŋerec mpo yeyanyi sukuŋet kukalya om koyenet nyimwa.
45015003	Omnye kipuryo kot kuŋereckey Kristo nkit, ntene kikwiy kuyu wulo mwoytoy silutekap Yiyintet kule, “Kitica ani cupisyet nyo ŋolole piko co cupiŋ nyi.’’
45015004	Omnye ŋolyo ake tokol nye kicesil keny om silutekap Yiyintet kunye kicesil sukuŋet kunetec acek, sukuŋet cikenisye, oŋnkyemuytoci oŋnkyetitir ye cesumoni silutekap Yiyintet.
45015005	Kunyo kante kukonok akwek Yiyintet nyepo muytocinotet oko kotitirotet, sukuŋet onyoru akwek kwakwek nkit kasoteywek ce kerkey, ye korup wule yunto Yesu Kristo.
45015006	Saŋet oyiku kutit akenke, akaste Yiyintet oŋnku kwanitap Mokoryontenyo Yesu Kristo.
45015007	Kunyo oŋerekyinikey akwek kwakwek nkit kupo woyinto nyepo Yiyintet, kuyu wulo kicämak Kristo.
45015008	Omnye komwowok ani kule kikwek Yesu Mutworintetap Yutayek sukuŋet kupor kule kiyitita Yiyintet kupoyit manta kurtoyutek ce kimwoci neto mpo kukonyo.
45015009	Sukuŋet komuc Lamek kukasta Yiyintet om poypoyenyi kuyu wolo mwowu silutekap Yiyintet kule: “Kunyo mosakastiŋ ani nyi om wule mite Lamek. Mosotum akaste kayneŋuŋ’’
45015010	Kumwoy yec kule: “Aŋerec Lamek oko pikap Yiyintet ce kweyotin!’’
45015011	Kumwoy yec kule: “Akaste Mokoryontet akwek Lamek tokol. Akaste koromun akwek piko tokol!’’
45015012	Mwowu mpo Isaya yec kule: “Mosukuco keseniyantetap Yese; nye mosukuŋet kupayta Lamek; mosukukenekey cekto neto.’’
45015013	Kunyo akente kukonok akwek Yiyintet nyepo kokenotet ŋerekwek tokol, oko kalyet kupunte koyenemwoŋ nye oponte om wule mite neto, sukuŋet kutosyikey kuner koyenet nyimwoŋ om swametap Muyet Nyetilil.
45015014	Mpo yeya, oŋnket ani kule oponte akwek toponiyet nyewo koromun, oŋnketi kule oponte ŋomnonet tokol; kunyo omuci anetkey akwek kwakwek nkit.
45015015	Ntene om parwani kosilwok om nyikanatet ŋalek ce kasotwok. Kwoyiyisye kuyunyoto om kamukeywek ce kikono Yiyintet.
45015016	Oyiku mutworintetap Yesu Kristo nye oyiyisyi om wule mite Lamek. Oyiyisyi kuyu tisintet ye omwoytoy lokoywek ce toponec ce kwone wule mite Yiyintet; sukuŋet kwek Lamek kokotutyet nye cömntoy Yiyintet, oŋnkusat Muyet Nyetilil.
45015017	Kunyo om koyomotet nye oponte om Yesu Kristo, omuci osilkey om yisyet nyepo Yiyintet.
45015018	Mosaŋalale om nyikanatet ŋalek pate ce kikwiy Kristo kupunte wule amite ani antoci Lamek kuywey Yiyintet om ŋalek oko yisyonutek.
45015019	Om swamet nye kicipor om pelutok cepo kakitat oko om swametap Muyet Nyetilil. Kunyo om poninek kuceke Yerusalem okoy Iluriko. kyamwaytate okoy awany lokoywek ce toponec ce nöme Kristo.
45015020	Ŋolyontet nye amöce ani kwak okokoy kunye amöce kule amwaytate lokoywek ce toponec om wule tompo kot kulim piko ŋalek cepo Kristo, nye puryo kot amöce kule otosyi yisyet nye kicece cito ake.
45015021	Kuyu wulo Mwowu silutekap Yiyintet kule, “Mosukukäs piko ce kitompo kot cemwoci Lokoywekyi, Mosukonket piko ce tompo kot kulim mpo kisic.’’
45015022	Om ŋolyontoni, kucekerekta ani aret ce caŋ ye maco orutocok akwek.
45015023	Ntene omnye kwawany yawut yisyonutekwani om komosta nyitenyi, oŋnkurok kyamac kuloyit kule aco wule omite akwek.
45015024	Mosayiy kuyunyoto yawut amöce kule cekäsak akwek om poninekwani ye otile oweti Supaniya. Amöce kule akalya ani akwek opunte wuloto, om letut ye kocipur oko akwek om ŋerekwek pesyos ce ŋeri.
45015025	Ntene yawut pakenke amite ani oweti Yerusalem om yisyetap Yiyintet nyepo piko cepo wuloto .
45015026	Omnye kucäm nkit pikap Yiyintet cepo Meketoniya oko Akaya kule cikalye cikoci kokotutek pikap Yiyintet pononik ce mite Yerusalem.
45015027	Kucäm cekto nkit, ntene ŋalek cepo manta kucu kule, ponto cek pesento kule misyini kukalye cekto pononik omnye pcicintos Yutayek oko Lamek kupeyok cepo soponto nyetilil, kunyo misyini kukalya cekto Yutayek om tukuk cepo porto.
45015028	Ntene ye kawany ani yisyet nyitenyi ye kokoci cekto pesanik tokol ce kicirurukyi, mosonomen poninek coto.
45015029	Oŋnketi kule ye kaco wule omite akwek mosoconte kupeyok tokol cepo Kristo.
45015030	Osomok ani akwek mpo yeya om Mokoryontet Yesu Kristo oko om cömisyet nye konu muyet kule ciyomekey oko ani. Oŋnkosomwo Yiyintet koromun.
45015031	Osomwo oripokisye topon om wule piko ce puryo kuyen cepo Yuteya, oŋnkucäm piko ce mite Yerusalem yisyet nyimwani.
45015032	Kunyo mosaco wule mite akwek oponte ŋerekwek ce caŋ ye kacäm Yiyintet, oŋnkuŋerekyi tontonet nye topon om wule omite akwek.
45015033	Kante Kopur Yiyintet nyepo kalyet oko akwek tokol. Yunyoto.
45016001	Kaporwok ani akwek yeyanyo Foipe nye kokolyoyintet nyepo pikap Yiyintet ce mite Kenkeriya.
45016002	Atoroc neto om kaynetap Mokoryontet kuyu wulo roke kwiyta pikap Yiyintet. Akalye om kakalyayet ake tokol nye möce. Omnye kukakalya neto piko ce caŋ oŋnkukalya mpo ani nkit.
45016003	Osupoywo ani Prisika oko Akwila, ce kikyiyisyi tokol yisyetap Yesu Kristo.
45016004	Cekto kuce kikoyto soponwek cikwa kusorwo ani. Okostoy cekto koromun nye puryo ku ani nkit, ntene kostoy mpo pikap Yiyintet tokol cepo Lamek.
45016005	Osupoywo mpo pikap Yiyintet ce rurukyinikey kot nyimwa. Osupoywo corwemwani nye ocöme koromun Epaineto. Neto kunye cito nye kinyosyo kuyen Kristo om koretap Asia.
45016006	Osupoywo Mariyam nye kikwiyis yisyet nyewo koromun om wule omite akwek.
45016007	Osupoywo Antroniko oko Yunia pikwani ce Yutayek ce kicepontekey tokol om mopusi. Kicinket cekto koromun om wule mite Kiyokik. Cekto kuce kunyosyo kwek Kristayek kutompo kot oyiku ani.
45016008	Osupoywo Ampliato nye corwemwani koromun om Mokoryontet.
45016009	Osupoywo Urpano nye kyiyisyi tokol yisyet nyepo Kristo oko Staku nye corwemwani koromun.
45016010	Osupoywo Apele nye kicinket kule po manta koyenet yenyi om wule mite Kristo. Osupoywo pikap Yiyintet cepo kotap Aristopulo.
45016011	Osupoywo Erotiyana nye Yutoyin oko mpo yeya Kristayek cepo kaytap Narkisi.
45016012	Osupoywo Trufena oko Trufosa ce yiyisyi yisyetap Mokoryontet, oko corwemwani Perusi, nye kikwiy yisyet nyewo nyepo Mokoryontet.
45016013	Osupoywo Rupo cito nye tokunot om Mokoryonetet, oko kamet nye kisuto ani kuyu Werinyi.
45016014	Osupoywo Asunkrito oko Plekon oko Erme oko Patropa, oko Erima oko mpo Yeya Kristayek alak tokol ce pontokey oko cekto.
45016015	Osupoywo Filoloko oko Yulia oko Nereya oko cekwam, oko Olumpa oko piko tokol cepo Yiyintet cepontokey oko cekto.
45016016	Asupaykey akwek nkit oŋaŋutkey kuyu mpo yeya. Kesupayak akwek pikap Yiyintet tokol cepo Kristo.
45016017	Mpo yeya, konkolonwok ani kule, oripkey koyenet nyepo piko, co toye konetisyet nyo kicinet cekto, oripkey pico.
45016018	Omnye puryo kot kwicini yisyet Mokoryontet Yesu Kristo piko ce yiye ŋaleca, ntene poye pate mucesta nyimwa nkit. Omnye perpere cekto kumas kasoteywekap piko ce moponto ŋolyo; kwiyisye ŋalekwa ce ŋerekyini piko.
45016019	Kilim ci ake tokol koyenet nyimwoŋ nyepo lokoywek ce toponec, kunyo oyiku ani ŋerekat om wule omite akwek. Amoce kule oŋomekitu om kiy ake tokol nye topon, oŋnkumöce kule opur nye moponte lelis nyepo miyotyet.
45016020	Nto Yiyintet nye lukune kalyet nyinyacek kunye mosukoturpup Setanit kopurune kerenkokwok ŋony. Opurte akwek poypoyet nyepo Mokoryontet Yesu.
45016021	Kesupayak akwek Timosewo nye kyiyisyi acek tukway yisyet, kunyo kesupayak mpo Lukio oko Yason, oko Sosipatro ce Yutayek cekto.
45016022	Ani Tertiyo nye kusile parwani, kasupayak om Mokoryontenyo.
45016023	Kesupayak akwek Kayo nye apurune ani kanyi oŋnku konyi kunye rurukyinikey pikap Yiyintet. Kesupayak Erasto konorintet nyepo pesanikap moŋet oko yeyanyo Kwarto.
45016024	[Kunyo opurte akwek tokol poypoyetap Mokoryontenyo Yesu Kristo. Yunyoto]
45016025	Akante cikaste cikoci Yiyintet woyinto. Muce neto kukonok akwek okwilokisye om koyenet, kuyu wule yunto lokoywek ce toponec om kenyisyek co kitil.
45016026	Kunyo yawut, kucipor kutok ŋalecutecu kupunte silutekap workoyik oko wule mwoytoy Yiyintet nye mopoku, kuciporci yawut yemosyek tokol, sukuŋet kuyen oŋnkuyweyis.
45016027	Kupoyit woyinto Yiyintet nye neto nkit kunye ŋom kupunte wule mite Yesu Kristo okokoy oko okokoy. Yunyoto.
46001001	Cone parwani wule amite ani Paulo nye kicekur kwek Kiyokintetap Yesu Kristo om cömisyetap Yiyintet, oŋnkucone wule mite yeyanyo Sosene.
46001002	Casilyini pikap Yiyintet cepo Korinso, piko tokol ce kicekur kwek pikap Yiyintet cetililec om koyomotet oko Yesu Kristo, wanak oko piko tokol ce mite wulyo ake tokol ce kure kaynetap Mokoryontenyo Yesu Kristo, nye Mokoryontemwa oŋnku Mokoryontenyacek.
46001003	Kante kukonok Yiyintet Papanyo oko Mokoryontet Yesu Kristo poypoyet oko kalyet.
46001004	Okostoy ani okokoy Yiyintenyu om wule amite akwek, omnye kikonok neto poypoyet kupunte Yesu Kristo.
46001005	Omnye koyomet nye oponte akwek oko Kristo kunye kukonok mokoryontit nyepo tukuk tokol, kupontokey wanak oko ŋalalet tokol oko ŋomnonet tokol.
46001006	Kikwilokis koromun om wule omite akwek lokoywek ce nöme Kristo,
46001007	nye puryo kot omuytoy monyoru kupeyok tokol ye tomite okonye ciŋoŋ Mokoryontenyo Yesu Kristo.
46001008	Mosukuripok kukwilak kuyunyoto okoy pesyet nyepo letut, sukuŋet otoku nye puryo kot oponte lelis om pesyetap Mokoryontenyo Yesu Kristo.
46001009	Yiyintet kunye cikosekey, nyoto kunye kikurok akwek oyomekey oko Werinyi Yesu Kristo Mokoryontenyo.
46001010	Osomok ani akwek mpo yeya om kamukeywekap Mokoryontenyo Yesu Kristo kule, ocömncine tokol om ŋalek ce oŋolole sukuŋet komo kumite pciyatet om wule omite akwek nkit. Ntene oyomekey tokol wanak om kasoteywontet akenke oŋnkotyikyi ŋolyo akenke.
46001011	Mpo yeya, kumwowo ani kupoyit manta piko alake cepo kaytap Klowe kule oponte akwek wokutyet om kwenumwoŋ.
46001012	Ŋolyontet nye omwowu kunyi kule, mwowu citake tokol om akwek ŋolyontet nye pciyat. Mwowu ake kule, “Opoye ani Paulo.’’ Kumwoy ake kule, “Opoye ani Apolo.’’ Kumwoy ake kule, “Apoye ani Kefa.’’ Kumwoy ake kule, “Opoye ani Kristo.’’
46001013	Pciyat pa Kristo? “Paulo kunye kimecok akwek om Murtowontet? Kicepatisanak akwek oyiku konomikap Paulo?’’
46001014	Okostoy ani yiyintet omnye kipuryo kot apatisan ci ake tokol om akwek, tos pate Krispo oko Kayo.
46001015	Kunyo puryo ci nye muce kumwoy kule kicepatisana om kaynetap Paulo.
46001016	(Ntene kasotyi yec kule kyapatisan ani Stefana oko pikap kanyi, ntene puryo kot omuci kot asot kule kyapatisan yec citake.)
46001017	Kipuryo kot kuyokto ani Kristo wepotisonisye, ntene kiyokto wamwayte lokoywek ce toponec, oŋnkamwayte nye puryo kot oyiyisye ŋomnonet nyepo piko sukuŋet mente kot kupokune swamet metap Kristo om murtowontet.
46001018	Omnye lokoywek ce nöme metap Kristo om murtowontet kuce sute piko co mite kupotos kule perperyo pate. Ntene cesute acek cu cemite cisopec kule swametap Yiyintet.
46001019	Omnye mwowu silutekap Yiyintet kule; “Mosayarante ani ŋomnonetap piko co ŋomec, mosonumu kasoteywekap piko co muswokik.’’
46001020	Kunyo poru ŋaleca kule, mite ono piko ce ŋomec nto muswokik? Nto kirwokik ce ŋomec cepo koroni? Kukupor Yiyintet kule perperyo pate ŋomnonet nyepo koroni.
46001021	Omnye kikwiy Yiyintet kuwuyit nye puryo kot komuce konket piko neto om ŋomnonet nye nyimwa nkit. Ntene kicäm Yiyintet kule osop piko ce yene kwiyisye, ŋolyontoni. “Perperyet’’, coto ku lokoywek cu cemwoytoy acek.
46001022	Möce Yutayek cepo kakitat kule sicinket cepo manta, kucenye lamek ŋomnonet.
46001023	Cemwoytoy acek Kristo nye kimeci murtowontet, lokoywek coto kuce konokut om wule mite Yutayek oŋnkwek perperyo om wule mite lamek.
46001024	Ntene om wule mite piko co kikur Yiyintet nka Yutayek nto lamek, lokoywekyu ku Kristo nye neto kunye swamet nyepo Yiyintet oŋnku ŋomnonet nyepo Yiyintet.
46001025	Omnye kito nye porukey kuyu perperyetap Yiyintet, kunye ŋomnon nyoto kupël ŋomnonetap piko. Nto kito nye porukey kuyunye purenotatap Yiyintet kunye ponto swamet kupël swamet nyepo piko.
46001026	Mpo yeya, möce asot yawut wule kyoyunte akwek yo kikurok Yiyintet. Kuyu wule yunto sopontap koret, kipuryo kot oyiku ŋomec alake om akwek. Kipuryo kot oponte kamukeywek alake om akwek, kipuryo kot ciyweyok oyiku tokunotin alake om akwek.
46001027	Ntene kikwey Yiyintet tukuk cesute koret kupoyit perperyo sukuŋet kusornen piko co ponto ŋomnonet. Kikwey Yiyintet tukuk co sute piko kule puryo kot kuponto swamet sukuŋet kosornen piko co ponto swama.
46001028	Kikwey Yiyintet tukuk co cetoye oŋnkyenyile om koret, mpo ce puryo kot kutoku, sukuŋet kwaranta tukuk co sute koret kule ponto latik.
46001029	Poru ŋalecu kule puryo ci mpo akenke nye muce kot kusilkey om taytap Yiyintet.
46001030	Ntene kikoyomok akwek Yiyintet oko Kristo Yesu, kunyo kikwey Yiyintet Kristo kwek ŋomnonet nyinyacek, omnye kisatec acek cenyolu om wule mite Yiyintet. Kiciku pikap Yiyintet, kunyo kicityacec.
46001031	Kunyo kuyu wulo mwowu silutekap Yiyintet kule: “Ye möce ci ake tokol kule osilkey kumisyini kusilekey kito nye kikwiy Mokoryontet.’’
46002001	Mpo yeya, yo kyoconi ani wule omite akwek comwowok ŋalekap Yiyintet cepo manta ce woŋotin, kipuryo kot oyiyisye yoto ŋalek ce koyec oko ŋomnonet nyewo.
46002002	Omnye yo kicepontekey kyasot kule ayutye kiy ake tokol oŋnkasot Yesu Kristo nkit oko menyi nye kimeci mortowontet.
46002003	Kipuryo kot oponte swama ye kicepontekey ntene kyapotoni pate om muyotet.
46002004	Kunyo ŋalalemwani oko lokoywek ce kyomwowu kuce kipuryo kot kupo polot nyepo ŋomnon nyepo cito. Ntene kiporu kupoyit manta swametap Muyet Nyetilil nyepo Yiyintet.
46002005	Kunyo puryo kuroke kopurune koyenet nyimwoŋ ŋomnonet nyepo cito, ntene kopurune swametap Yiyintet.
46002006	Ntene oŋololi ani ŋalek cepo ŋomnon ye oŋololyini piko co kikilyo om koyenet, ntene puryo kot ku ŋomnon nyepo koroni nto swamet nyepo poytoyik cepo koroni ce mite yawut kucucucktoy kupoku.
46002007	Ŋomnonet nye oŋololi kunye ŋomnonet nyepo Yiyintet nye wuŋat om wule mite piko, nye kikwey Yiyintet keny kupoyit woyinto nyinyacek. Kikwiy kunyo mpo kutompo citany koret.
46002008	Puryo mpo akenke om poytoyik cepo koroni nye nkete ŋomnonet nyitenyi. Nto yunye kikikonket nto kipuryo kot kuwuyitoci cekto neto murtowontet.
46002009	Ntene kuyu wulo mwoytoy silutekap Yiyintet kule: “Tukuk ce tompo kot kukäs koŋnta kenyis, nto kulim yitik, tompo kusot mukuleytap cito, tukuk coto kuce kikwiytoci Yiyintet piko co cöme cekto neto.’’
46002010	Ntene kikoporwec acek Yiyintet ŋalekyi ce wuŋotin kwiyisye Muyenyi Nyetilil. Cenye Muyet Nyetilil kiy ake tokol nka mpo nye wuŋat om wule mite Yiyintet.
46002011	Omnye ŋo nye nkete kasoteywekap cito, tos pate Muyet nye mite soponto nyenyi orit. Kuyunyoto Muyet Nyetilil kunye nket ŋalek tokol ce nöme Yiyintet.
46002012	Kunyo puryo kot cenyoru acek muyetap soponto nyepo koret, ntene kicekonec Muyet Nyetilil nye cone wule mite Yiyintet, sukuŋet cinket kokotutek tokol ce kikonec Yiyintet.
46002013	Kunyo puryo kot ceŋololi acek ciyiyisye ŋalek ce kinet ŋomnonet nyepo cito, ntene om ŋalek cepo manta ce kinet Muyet Nyetilil, ye ce mite ceŋolyini piko co ponto Muyet Nyetilil.
46002014	Puryo kot kunyoru cito nye moponto Muyet Nyetilil kokotutek ce kwone wule mite Muyet Nyetilil nyepo Yiyintet. Puryo kot kunkete, sute kuyu perperyo pate, omnye nkete pate latik cikwa nkit.
46002015	Muce cito nye ponto Muyet Nyetilil kunket latik cepo kiy ake tokol, ntene puryo ci mpo akenke nye muce konket wule yunto neto.
46002016	Kuyu wule mwoytoy silutekap Yiyintet kule; “Ŋo nye nkete kasoteywekap Mokoryontet? Ŋo nye muce kukoci neto ŋomnonet?’’ Kunyo ceponte acek kasoteywekap Kristo.
46003001	Kunyo mpo yeya, kipuryo kot oŋololwok ani kuyu piko ce ponto Muyet Nyetilil nyoto, ntene kyoŋololwok kuyu piko cepo koroni, ce lekoy ce minkec om koyenet om wule mite Kristo.
46003002	Kyapayenak ani ceko ntene nye puryo kot ku omik ce wuyec, omnye kitompo kot ayem akwek, kunyo nka mpo yawut tompo kot ayem.
46003003	Omnye topuri kuyu piko cepo koroni. Ye tokumite corokyinotet om kwenumwakwek, oŋnkowokutosi akwek kwakwek nkit kupuryo kot kuporu coto kule oyiku piko cepo koroni cepurtoy kopurto nyepo koret?
46003004	Ye mwowu akenke om akwek kule, “Apoye ani Paulo’’ Kumwoy ake kule: “Apoye ani Apolo’’ Kupuryo ne kot oyiyisyi akwek kuyu piko cepo koret?
46003005	Ntene Apolo ku ŋo? Nto Paulo ku ŋo? Ciku acek pate mutworikap Yiyintet ce kintowok sukuŋet oyen. Yiye ci ake tokol om acek yisyet nye kikoci Yiyintet.
46003006	Ani kunye kyakole kupuswontet. Apolo kunye kipise peko kupuswontet.
46003007	Ntene Yiyintet nye kikoci kupit. Kunyo puryo kot ku nyewo koromun cito nyo kole, nto mpo nyo pise peko. Yiyintet nyewo omnye neto kunye kocini kupit.
46003008	Kerkey kwoyecin cito nyo kole oko nyo pisisyi, ntene mosukukoci Yiyintet ci ake tokol om acek kuyu wule yunto yisyet nyo kikwiy.
46003009	Omnye ciku acek piko ce kyicintosi om yisyet nyepo Yiyintet oyiku akwek mparenikap Yiyintet oŋnkoyiku koto nyenyi.
46003010	Kuyu wule yunto kokotutyet nye kikono ani, kunyo kyacec yisyet nyepo tekset kuyu cito nye ŋom, kunyo mite citake kutece kutosyi, ntene misyini kurip ci ake tokol wule tektoy.
46003011	Omnye puryo komuce citake kucec yisyet ake kusir yisyet akenke nyepo manta nyo kicece, nyoto ku Yesu Kristo.
46003012	Mosukutec piko alake koto kwiyisye Saput nto karin nyelel, nto rwontok ce piciyec, kwiyisye alak ketik nto suswek nto solik.
46003013	Kunyo mosicekäs toponiyet nyepo yisyet nyepo ci tokol om pesyet nye cone Kristo. Omnye pesyet nyoto kunye mosukuŋoŋ yisyo nyepo ci tokol, mosukusyem mata kupor wule yunto toponiyet nye ponto.
46003014	Ye kemukta mata yisyet nye kikwiy cito, mosukukoci cicoto kokotutyet.
46003015	Ntene ye kalay kupok yisyet nye kikwiy cito mosukupot yisyonoto, ntene oŋnkyisop neto kuyu nye kacilil kupunte mata.
46003016	Oŋnket akwek kupoyit manta kule, oyiku akwek kotap Yiyintet, kunyo minye Muyet Nyetilil mukuleywekwok orit!
46003017	Ye karanta kowurta citake kotap Yiyintet, mosukwaranta Yiyintet cicoto, omnye tilil kotap Yiyintet. Kunyo oyiku akwek kotap Yiyintet.
46003018	Puryo kot kuroke kuperperkey citake nkit, ye sote citake om akwek kule oyiku ŋom, kuyu wule yunto kopurto nyepo koret, kuroke kuweckey kuperperit sukuŋet kuŋomit kupoyit manta.
46003019	Omnye kiy ake tokol nye sute koret kule po ŋomnon, kunye perperyo pate nyoto om taytap Yiyintet. Kuyu wulo mwowu silutekap Yiyintet kule, “Tëce Yiyintet piko ce ŋomec om ŋomnonemwa.’’
46003020	Kumwowu yec silutekap Yiyintet alak kule: “Nkete Yiyintet kule puryo kot kuponto latik kasoteywek cepo piko ce ŋomec.’’
46003021	Kunyo puryo ci nye misyini kusilkey om tukuk ce muce kwiy piko. Ntene cikwakwek tukuk tokol kupoyit manta.
46003022	Nto mpo Paulo nto Apolo nto Kefa, nto koret, nto soponto, nto met, nto pesyosyecu, nto pesyosyek co kwoni, kuce cikwakwek tokol.
46003023	Opoye akwek Kristo, nto Kristo kunye po neto Yiyintet.
46004001	Roke oŋnketec kule ciku acek mutworikap Kristo ce kicikoci kurip ŋalekap Yiyintet cepo manta ce wuŋotin.
46004002	Kito akenke nye cemokyini mutworintet nyoto ku kule kikokenekey Mokoryontet.
46004003	Kunyo asute kwek ŋolyo nye miniŋ ye komutwo ani akwek musankut, nto mpo ye komutwo piko musankut. Puryo mpo kot omutyinikey ani nkit musanku.
46004004	Puryo kot oŋnketi kule oyiku lelat, ntene puryo kuporu kule moponte lelis, Mokoryontet kunye mutwo ani musankut.
46004005	Kunyo puryo kuroke omut musanku kutompo kot kupunto pesyet nye kweyat. Möce kukany musankut okoy kuco Mokoryontet. Mosukuco oŋnkuluci lakweyet tukuk cepo menonet oŋnkupor ŋalek ce wuŋotin ce mite mukuleywekap piko orit. Yoto kuye kunyor ci tokol kakastayet ye yeme nye cone wule mite Yiyintet.
46004006	Mpo yeya, sukuŋet akalyak; koyoyeke ŋalecu tokol Apolo oko anito. Koyiyisye kwek koporunot sukuŋet oŋnket akwek kule mwowu ne ŋolyontoni, “Orip monte cekeyte silutek.’’ Puryo kuroke ci ake tokol om akwek kusil citake oŋnkunyil ake.
46004007	Ŋo nye kikoniŋ nyi yiku nyewo kupël piko alak? Kipuryo kot kukoniŋ Yiyintet tukuk tokol ce ponte? Nteye kinyoru, omne sesilkey kuyunye kipuryo kot ku kokotut?
46004008	Oponte akwek yawut tukuk tokol ce omöce! Kwomokoren keny! Kwoyeku kinkonik nka kot puryo kot ciku acek! Kunyo amöce ani kule ntoyiku akwek kinkonik sukuŋet ciku mpo acek kinkonik oko akwek.
46004009	Omnye osoti ani kule, kukupartec Yiyintet acek kiyokik ciku cepo letutap piko tokol, kuyu pic ce kocimutyi musankut cepakäc, om taytap koret oko malaykanik oko piko.
46004010	Ciku acek perper kupo kaynetap Kristo, ntene oyiku akwek ŋomec om Kristo! Puryo kot ceponte acek swamet, ntene oponte akwek swamet! Cenyilec acek, ntene ciyweyok akwek!
46004011	Ce ponte acek rupet oko melelya okoy mpo yawut. Kicilac sorokotok, cepirec, cimpokoti om koret tokol.
46004012	Kyiyisyi om swamet sukuŋet cikalyekey. Ye kocecupec, cesomnci acek cekto kupeyok. Ye kacitaŋanyec, yoto cemuytoci.
46004013	Ye kacecupec cewekyi om ŋalek cepo tolosyet. Kicekerkeyitu acek oko tutwek cepo koret. Kiciku kwontun nyepo koret okoy kupunto pantanyi.
46004014	Kosilwok ani kuyunyitenyi, ntene nye puryo kot omöce kule sukuŋet asornenok. Kayiy kuyinyi saŋet anetak kuyu lekokwani ce ocöme koromun.
46004015	Omnye nka mpo ye oponte akwek konetik kantoyik pokolwokik ce caŋ om soponwekwok om wule mite Kristo, ntene oponte Papa akenke pate. Omnye kyoyiku ani papamwoŋ om soponto nye oponte akwek om Kristo, omnye kyosutwok lokoywek ce toponec.
46004016	Kunyo kosomok kule orup wule ayunte ani.
46004017	Kunyo koyoku Timosewo kuco wule omite akwek. Neto kunye werimwani cämanet nye cikenekey om Mokoryontet. Mosukusutwok neto akwek arosyek cikwani om Kristo ce oneti pikap Yiyintet om wulyo tokol.
46004018	Kusilkey alake om akwek, kusote kule puryo kot aconi ani orutocok akwek.
46004019	Kunyo ye kacäm Mokoryontet mosaco lakwar saŋet akäs ani nkit nye puryo kot ku ŋalek ce ŋolole pate, ntene akäs mpo kito nye mokwiy piko co silekay.
46004020	Omnye Puryo kot ku ŋalek pate poytoyisyetap Yiyintet, ntene swamet.
46004021	Oŋnkono nye okweye akwek? Maconte Korokto nto maconte mukuleyto nyepo cömisyet oko tolosyet?
46005001	Kunyo kucemwoy kupoyit manta kule, oponte akwek sakwayanatet nye miyat koromun nye puryo mpo kot cenyortoy wule mite lamek co menket Yiyintet. Kucemwowo kule purtoykey cito korketap kwan!
46005002	Kunyo omuci akwek osilkey kulene? Roke onerekisye koromun, oŋnkokwet cito nye kweye ŋaleca kuŋete wule amite akwek!
46005003	Ntene nka kot amite wule low om porto om wule omite akwek, ntene opontekey oko akwek om kasoteywekwani om kaynetap Mokoryontet. kwomutyi ani keny musankut cito nye kikwiy ŋolyontoni miyat.
46005004	Kunyo ye koyomekey akwek wanak, oŋnkyepontekey oko akwek om kasoteywekwani om swametap Mokoryontenyo Yesu Kristo nye mitowune wule cemite acek.
46005005	Yoto kuye roke okoyte portap cicoto kuwo wule mite Setanit kyaranta, sukuŋet cesor soponto nyenyi om pesyetap Mokoryontet.
46005006	Puryo kot kuroke osilkey akwek! Oŋnketi ŋolyontoni mwowu kule, “Kocini mumarek ce tukusic kukut pusyek tokol.’’
46005007	Misyini onumu mumaryantani nye ponto miyotyet nyepo keny sukuŋet otililitu onyolu akwek topon, sukuŋet akerkeyitu oko pusyek ce puryo kot cetase mumarek, kuyu wulo oŋnketi ani kule oyiye akwek kuyunyoto. Kunyo kukwitita keny sakwenyo nyepo Keytayet, omnye kicekon Kristo nye Keciryetap korosyontet nyepo sakwetap Keytayet!
46005008	Möce kyam kunyo sakwenyo nye puryo kot ku mukatyantet nyepo keny nyepo miyotyet oko sakwayanatet, ntene om mukatyantet nye moponto mumaryantet, nyoto ku mukatyantet nyepo tililinto oko manta.
46005009	Om parwet nyo kyosilwok ani, kyomwowok kule monte ciyomekey oko piko to sakwoyonot.
46005010	Ntene kipuryo omwowu kule piko ce menket Yiyintet, co sakwoyonot nto co moroŋis nto ce yirye ntarastinek nto co soye kerkeyik! Omnye ye kotay akwek cekto kuporkey kule kaŋete koret sukuŋet komonyortosi oko cekto.
46005011	Ŋolyontet nye kyomwowu kunyi kule, puryo kot kurok kot oyomekey akwek oko cito nye kurekey kule oyiku yeya oŋnkurok yec kwiye sakwayanat nto moroŋya nto nye soye kerkeyik nto nye perpersyi nto nye pokite nto nye corsyi. Monte mpo cipur oŋnkoyomisyi oko cito nye yunyo!
46005012	-
46005013	Ntene puryo kot ku yisyemwani omutyi musanku piko cepo saŋ. Yiyintet kunye mosukumutyi cekto musankut. Ntene puryo ra kot kurok omutyi akwek musankut piko cepo lukemwoŋ? Kuyu wulo mwowu silutekap Yiyintet kule, “Onumune kucone lukemwoŋ cito nye miyat.’’
46006001	Ye ponto citake om akwek wokutyet oko yeya ake, kuroke kulene kusut neto musankut kuwo wule mite piko ce menket Yiyintet, ye kotomwocini kusat ŋaleca pikap Yiyintet.
46006002	Puryo kot oŋnket akwek kule pikap Yiyintet kuce mutyini musankut koret? Kunyo ye akwek kuce mosomutyi musankut koret, kupuryo kot omuci mpo kot amut musankut cepo ŋalek ce tukusic?
46006003	Puryo kot oŋnket kule acek kuce mosicemutyi malaykanik musankut? Mosukupurunenec kulene mocemut musankut nyepo soponto nyitenyi?
46006004	Kunyo nteye kakwa ŋalek ce yucoto mososut ra ŋaleca kupa wule mite piko co menkete wule yunto koyenet nyepo pikap Yiyintet?
46006005	Ŋolyo nyo nyepo kalilan koromun om wule omite! Puryo kot kumite cito akenke wule omite akwek nye ŋom nye muce kumut musankunek cepo mpo yeya?
46006006	Ntene kwere yeya ake yeya ake wokuwosontyi om taytap piko co menket Yiyintet.
46006007	Kunyo poru kule kwosute koromun omnye owosontyinikey nkit. Omne macäm akwek ye kalel citake kwiwok miyotyet? Omne mocäm akwek ye kanyapanak piko alake?
46006008	Kunyo yec oyicinikey akwek nkit miyotyonik, onyapankey akwek nkit oŋnkocorokyikey nkit mpo yeya!
46006009	Oŋnket akwek kupoyit manta kule puryo komuce kot kunyor ci nye miyat poytoyisyetap Yiyintet. Monte ciperperkey omnye puryo kot kunyoru poytoyisyetap Yiyintet piko ce, syepisyi koruk, nto ce soye kerkeyik, nto ce sakwoyot, nto co cesyepekey moronik nkit,
46006010	nto ce corsyi, nto pokitisyek, nto ceŋomsi, nto ce ponisyi, nto ce moroŋis, nto ce corik.
46006011	Kyokerkeykey akwek picoto, ntene kiciwunok om miyotyonik oŋnkyikoytok opoyitu Yiyintet. Kicesatak onyolu om wule mite Yiyintet kupunte Mokoryontenyo Yesu Kristo om Muyet Nyetilil nyepo Yiyintenyo.
46006012	Mosukumwoy citake kule, “Ce cömwo ani ayiy kiy ake tokol.’’ Yunyoto, ntene puryo kot kutoponec tukuk tokol. Omuci omwowu kule, “Ce cömwo ani ayiy kiy ake tokol, ntene puryo kot ocöme kot kusuto kito ake oyiku mutworintenyi.’’
46006013	Mosukumwoy citake kule, “Po omik moyet, oŋnkupo moyet omik.’’ Yunyoto manta, ntene mosukunum Yiyintet coto tukway. Porto nyepo cito kunye puryo kot kupo sakwayanat, ntene po Mokoryontet nto Mokoryontet kunye poye porto.
46006014	Kiŋet Yiyintet Mokoryontet Yesu kotutune met oŋnku neto kunye mosukuŋetec citutune met om swamenyi.
46006015	Oŋnket akwek kule porwonik cikwok kuce kereryanik cepo portap Kristo. Omuci ra anäm kereryantet nyepo portap Kristo oŋnkayiy kwek portap korko ce moroniyo? Memukoktos!
46006016	Puryo kot oŋnket akwek kule ye kokuyomo cito porto nyenyi oko korko nye cemoroniyo kukokwek akenke oko neto? Poru silutekap Yiyintet kutok topon kule, “Mosukwek picoto oyenku porto akenke.’’
46006017	Ntene ye keyomokey cito oko Mokoryontet kokwek Muyet nyenyi akenke oko neto.
46006018	Asanekey sakwayanat. Puryo kot kowurtoy cito porto ye kayiy miyotyonik alak tokol, ntene wurtoy cito porto nyenyi nkit ye kayiy sakwayanatet.
46006019	Puryo kot oŋnket akwek kule porto nyemwoŋ kunye kotap Yiyintet nye minye Muyet Nyetilil? Puryo kot opoyekey akwek nkit, ntene opoye Yiyintet.
46006020	Kikwalenak akwek neto peyit nyewo, kunyo oyiyisye porwonikwok kukasta woyintap Yiyintet.
46007001	Kunyo teputyet nye nöme ŋalek co kyosile akwek. Topon ye kepur cito nye motinye korko.
46007002	Ntene omnye mite syemutok cepo sakwayanatet, kuroke kuponto ci tokol korkenyi; oŋnkuroke kuponto korko tokol santenyi.
46007003	Roke kwiy morono koyitita yisyenyi kuyu moron, oŋnkuroke kwiy korko koyitita yisyenyi tokol kuyu korko; oŋnkoyitita ci ake tokol om cekto kito nye möce ake.
46007004	Puryo kot kupoytoy korko porto nyenyi, ntene santenyi nye poytoy, kunyo puryo mpo kot kupoytoy santet porto nyenyi, ntene korket nye poytoy.
46007005	Monte cetoyekay tos pate ye kocömncine tukway, sukuŋet onyoru poroyinto nye osome, oŋnkoyomkey yec sukuŋet mente kot kunyor Setanit poroyinto nye kasyemenak omnye korom ye moripkey.
46007006	Komwowok ŋalecu, nye puryo kot kokonok kwek ntarastit, ntene ŋolyo nyepo ŋomnon.
46007007	Amöce kule ntepur piko tokol kuyu wule oyunte ani, ntene ponto ci tokol kokotutyet nye kikokoci Yiyintet. Kicikoci citake kokotutyet nyi, cikoci citake kokotutyet ake.
46007008	Kunyo, omwocini ani piko co puryo kot komütis oko koruk musukik, kule topon koromun ye kopur akwek nkit kuyu wule ayunte ani.
46007009	Ntene nye puryo omuci kot akarekte makatet nyepo porwonikwok, omütisye moronik oŋnkyimütak koruk. Omnye topon ye kocimütis kusir ye kotoloytos porwonik cikwok.
46007010	Oponte ntarastit nyepo piko co kikomütis, nye puryo kot ku nyimwani nkit ntene po Mokoryontet: puryo kot kumisyini kupakakta korko santenyi.
46007011	Ye kotepe kot kwiy kuyunyo, kumisyini wokopur kwine nkit, nto kuŋalal oko santenyi okoy kucämnkey yec. Puryo kot kumisyini kukwet morono korkenyi.
46007012	Omwocini piko alak tokol, (ani nye omwowu puryo kot ku Mokoryontet) kule, ye ponto cito nye Kristoyin korket nye puryo kot kucömis oŋnkucäm korkonoto kule opurtkey oko neto, kupuryo kot kumisyini kukwet korkonoto.
46007013	Nteye kemüt korko nye Kristoyin cito nye puryo kot kucömis oŋnkucäm cicoto kule opurtkey korkonoto kupuryo kot kumisyini kukwetkey korkonoto.
46007014	Omnye cewece kuyen Yiyintet cito nye puryo kot kucömis ye keyomokey oko korkenyi, oŋnkuwec kuyen Yiyintet korket nye puryo kot kucömis ye keyomokey oko santenyi nye Kristoyin. Nto yunye kipuryo kot kuyunyoto nto kuyeku lekokwa lekoy ce menket Yiyintet, ntene kuyu wule yunto; cöme Yiyintet cekto.
46007015	Ntene ye möce citake tokol nye puryo kot kucömis kule ayaste cito nye Kristoyin kuroke kwiy nyoto kuyunyoto. Om ŋalek cayucoto, kuponto kukwey nkit cito nye Kristoyin nye morn nto korko. Omnye kikurok akwek Yiyintet opurte kalyet.
46007016	Nyi korko nye Kristoyin nketyine nto muci pesyet ake kot sop santeŋuŋ nye puryo kot ku Kristoyin. Ntenyi santet nketyine nyi nto muci pesyet ake sop korkeŋuŋ.
46007017	Kutosyikey kopur ci tokol kopurto kuyu wulo yunto kokotutyet nye kikoci Yiyintet, oŋnkuyu wule kiyunto ye kikure Yiyintet neto, ntarastit nyitenyi nye oneti ani pikap Yiyintet tokol.
46007018	Ye kecäm cito nye wonat kursetap Yiyintet, kupuryo kuroke kunum pelutyet nyepo wonset. Ye kacam cito nye mawonat kursetap Yiyintet, kupuryo kot kuroke cewon.
46007019	Omnye ye kicewoniŋ nto ye puryo kot cewoniŋ, ŋolyontet nyewo kuye kaciywey ntarastinekap Yiyintet.
46007020	Misyini kopur ci tokol kuyu wule yunto yo kicöme kursetap Yiyintet.
46007021	Kiyiku ra mtuworin yo kikuriŋ nyi Yiyintet? Kunyo mente asot, ntene ye ponto poroyinto kot cityanciŋ kuroke yiyisye.
46007022	Omnye neto nyo kikur Mokoryontet ku mutworin kunye kikwek citap Mokoryontet nye kicityac, kuyunyoto mpo cito nye tyakat nye kikur Kristo, kunye kikwek nyoto mtuworintenyi.
46007023	Kikwalak akwek Yiyintet, kunyo monte ciku mutwor cepo piko.
46007024	Mpo yeya, roke ci tokol kopurto koyomotet oko Yiyintet kuyu wule yunto kopurto yo kicekure neto.
46007025	Kunyo, ŋolyontet nye nöme piko co tompo komütis: puryo kot oponte ntarastit nye cöne wule mite Mokoryontet, ntene kakonok kasoteywekwani kuyu ci nye ponto latik nye roke cikenekey om poypoyetap Mokoryontet.
46007026	Kuyu wule yunto toŋoŋutek cepo pesyosyecu, kasot ani kule roke kopur cito kuyu wule yunto.
46007027	Ye kimütisye nyi mente asyem kule akwet korket. Ye tompo kot mütisye nyi. Mente asot kule amütisye.
46007028	Ntene ye kemütisye kupuryo kot yiy miyotyo. Nteye kacimüt korko nye tompo kot cimüt; kupuryo kot kwiy neto miyotyo. Ntene mosukutaŋany toŋoŋutek cepo koret piko co kemütis kunyo amoce ani kule osopok akwek coto.
46007029	Mpo yeya, ŋolyontet nye omwowok kunyi kule, komo kumite poroyinto nye yeme! Kunyo kuceke yawut kuwo tay, misyini kopur piko co kikomütis kuyunye tompo komütis.
46007030	Kopur piko co rirtos kuyunye monerekyotin, kopur piko co rorye kuyunye puryo kot kunerekyotin. Kopur co olyoyisyi kuyunye puryo kot kuponto tukuk ce kikwal.
46007031	Kopur piko co yiyisye tukukap koret kuyunye puryo kot kusute tukucoto kasoteywekwa. Omnye kuyu wule yunto koret yawut, kunye komo kopure kuloyit.
46007032	Amöce ani kule oyiku akwek piko ce puryo kot kusote koromun. Sote cito nye puryo kot komütis yisyetap Mokoryontet, möce kule aŋerec Mokoryontet.
46007033	Ntene sote cito nye kikomütis ŋalek ce nöme koret, omnye möce kule aŋerec korkenyi.
46007034	Kunyo cicute neto om komoswokik oyeny. Sote yisyetap Mokoryontet korko nye puryo kot cimüt, nto cepto nye mukul nye menket morn, omnye möce kule kutililit porto oko soponto, ntene sote korko nye kicimüt ŋalekyi cepo koret omnye möce kule aŋerec santenyi.
46007035	Komwowok ani akwek ŋalecu omnye amöce kule akalyak. Puryo kot asyeme kule akonok nyikisinto, ntene amöce kule ayiy akwek ŋolyontet nyepo manta nye rotat oŋnkokoytekey ayiy yisyetap Mokoryontet nye puryo kot omune.
46007036	Nto om wule mite cito nye köse kule puryo kot opuri topon om wule mite cepto nye möce neto kule amüt, oŋnkuponto makatet nyewo, kuroke kwiy kuyu wule moktoy komütkey, omnye puryo kot kumite miyotyo.
46007037	Ntene ye kokuwoŋnkyi cito om mukuleynyi nkit nye puryo kot cisimnci, oŋnkukwilat om kasoteywekyi kule marup kuyu yeya, oŋnkuwoŋnkyi kito nye möce kule ayiy, kakwiy topon ye kayiy kuyunyoto.
46007038	Kunyo sukuŋet kwiy topon cito nye kemüt cepto, oŋnkwiye mpo topon kusirto cito nye puryo kot komüt cepto.
46007039	Puryo kot kutyakat korko nye kicimüt ye tokusope santenyi, ntene ye kame santenyi yoto kunyor poroyinto kuwo wokomüt santet ake nye kacäm neto. Ntene oŋnkumisyini kwek kamütisyet nyepo Kristayek.
46007040	Ntene möce kopurto ŋerekwek ye kepur nye puryo kot cimüt. Kasoteywekwani cutecu oŋnkosoti kule oponte Muyet Nyetilil nyepo Yiyintet.
46008001	Kunyo, yawut ŋolyontet nye nöme omik ce kocesoci Kerkeyik. Cinket kuyu wulo cemwoytoy kule, “Ceponte acek tokol ŋomnonet.’’ Ntene ŋomnonet nyoto kunye sute cito kusutkey parak om silotet, ntene teksi cömisyet.
46008002	Ye sote cito kule oŋnketi kito ake, kunye menkete kiyoto kupoyit manta kuyu wule misyini.
46008003	Ntene cito nye cöme Yiyintet kunye nkete Yiyintet mpene cicoto.
46008004	Kunyo ŋolyontet nye nöme ye kakyam omik ce kocesoci karkeyik, cinket acek kule kerkeyinto kunye kiy pate nye puryo kot kumite koret mpo kisic. Cinket kule mite Yiyintet akenke pate nkit.
46008005	Omnye nka kot kumite co cekure kule yiyik ce caŋ oko mokorenik ce caŋ.
46008006	Nto om acek kumite Yiyintet nye Papa akenke nkit pate, nye kitoŋintet nyepo tukuk tokol, oŋnku nye cesope acek om neto, oŋnkumite Mokoryontet akenke Yesu Kristo nye kicitany tukuk tokol kupunte neto, oŋnku nye cesoptosi acek om wule mitowune neto.
46008007	Ntene puryo kuponto ci tokol ŋomnoni. Kikonketune piko alake kerkeyik kuloyit. Kunyo okoy yawut ye kam omik ce kocesoci kerkeyik kusot kule kakyam ce punyo kot kupo Yiyintet, ntene omnye moponto kasoteywek cikwa swamet kusot kule kakwiy miyotyet.
46008008	Omik kuce puryo kot komuce kusat kunyol soponwekyo om wule mite Yiyintet, puryo kot kupotwec acek kiy ye mnakyam, oŋnkupuryo kot cenyoru kutos kiy ye kakyam.
46008009	Kunyo oripkey, monte kyiy kuyunyoto omnye muce piko alak ce puryo kot kuponto swamet kosuci miyotyet.
46008010	Omnye ye kakäsiŋ cito nye puryo kot kuponto swamet mite nyi nyo yiku ŋom yomisyi om kotap kerkeyik kupuryo kotitire cicoto ŋalecato kwam omik ce kocesoci kerkeyik.
46008011	Kunyo mokwaran cicitenyi moponto swamet, omnye kesac ŋomnonet nyeŋunyi. Yeya nyitenyi kunyo kimecini Yesu Kristo neto.
46008012	Kunyo om aret nyeyunyitenyi, keyiy nyi miyotyet om wule mite Kristo oŋnkiyiy miyotyet om wule mite yeyaŋuŋ oŋnkipar kasoteywek cikwa co moponto swamet.
46008013	Kunyo, ye muce kusutyi omik kosuto yeyamwani komo oyome ani yec penynto mpo kisic, sukuŋet mente kot osutyi kosuto yeyamwani.
46009001	Puryo kot oyiku ani ne cito nye tyakat? Puryo kot oyiku kiyokintet? Tompo kot akäs ani ne Mokoryontenyo Yesu? Puryo kot oyiku akwek ne pikap Mokoryontet om yisyet nye kyayiy ani?
46009002	Nka kot puryo kot kucöme piko alake kule ayiku ani kiyokintet, ntene ocöme akwek, omnye akwek pelutyet nye poru kule ayiku ani kiyokintet nyepo Mokoryontet.
46009003	Ye karenya piko, ŋalek ce omwowu ye oyetekey kucu kule.
46009004	Puryo kot ceponte acek ne kamukeywek kyam omik oŋnkyeyesye kupo yisyet nye kiciy?
46009005	Puryo kot ceponte kamukeywek cepetekey korko kuyu piko ce tupco om Mokoryontet. Kuyu wulo kyiytoy kiyokik alake oko mpo Kefa oko mpo yeyanyitap Mokoryontet.
46009006	Nto acek nkit so oko Parnapa ce yiyisyi sukuŋet cenyoru omik ce kyome?
46009007	Kikäs ŋo kenyis sikorin nye pcicinikey musyaret nkit? Nto kikäs ŋo kopotin nye puryo kot kwome omik cepo mparenyi? Nto mesewontet oŋnkono nye puryo kot kulwe ceko cepo kecirekyi?
46009008	Omwowu ani so ŋalecu om kamukeywek cepo cito? Puryo kot kumwowu ntarastinek kuyunyoto?
46009009	Omnye kicesil om ntarastinekap Moses kule, “Mente arat yeyto kutit ye mite kuwore nkanuk.’’ Kunyo sote pa Yiyintet yeyto?
46009010	Kimwoy Yiyintet ŋalecato kunämec acek. Kicesil ŋalecutecu kunämec kupoyit manta! Cito nye potisyi mparet oko cito nye wore omik, kuce yiyisyi kukene kule cepcicine omik.
46009011	Kicekol acek om wule omite akwek kupuswek cepo Yiyintet. Kunyo ŋolyo pa nyepo kakitat ye kokenyoru acek latik cepo kisisyet om wule omite akwek.
46009012	Nteye ponto piko alake kamukeywek kunyor latik om wule omite akwek, kupuryo kot ceponte acek ne kamukeywek ce pëlisyi? Ntene tompo kot kyiyisye acek kamukeyweca, kunyo kucemuytoci wuyinwek tokol sukuŋet mente kot cesutyi konokut aret nyepo lokoywek ce toponec cepo Kristo.
46009013	Oŋnket akwek kupoyit manta kule, nyortoy piko co yiyisyi kotap Yiyintet omik kukwane kotap Yiyintet, oŋnkupicicintos omikap korosek piko co koytoy korosek om otepto nye pele korosek.
46009014	Kunyo kimwoy Mokoryontet kuyunyoto kule roke kunyoru musyaret piko co mwoytoy lokoywek ce toponec om yisyet nye yiye.
46009015	Ntene tompo kot oyiyisye ani kamukeyweco mpo akenke. Kunyo puryo mpo kot osile yawut parwani kule sukuŋet kyiwo yunyoto. Omnye puryo ci nye muce kuwec silotet nyimwani kwek ŋalek cepo püc pate, roke amey ani kusir ye kotoyostoy kukerekta citake ye mosilkey.
46009016	Puryo kot oponte ani kamukeywek osilkey pate omnye omwoytoy lokoywek ce toponec, ntene kicemwowo kule yiy kuyunyoto. Kunyo ŋolyo nye miyat koromun ye puryo kot amwayte lokoywek ce toponec!
46009017	Nto kyayiy yisyet omnye ocöme nkit nto kwomoce kule cekono musyaret, ntene oyiye kuyu yisyo nye kikono Yiyintet.
46009018	Kunyo onyoru musyara ne? Onyoru pate musyaret nye omwoytoy lokoywek ce toponec nye puryo kot amöce kule cekono kiy, nye puryo mpo kot oyiyisye kwapi kamukeywek om yisyemwani nyepo lokoywek ce toponec.
46009019	Oyiku ani tyakat nye puryo kot oyiku mutworin nyepo citake tokol, ntene aweckey oyiku mutworin nyepo ci tokol sukuŋet awec ce caŋ kuyu wule mukoktos.
46009020	Ye amite oyiyisyi om wule mite Yutayek, apuri kuyu Yutoyin sukuŋet awec cekto, nka kot kupuryo kot omite ŋonyutap ntarastinekap Moses, ntene opuri kuyu nye poyto ye amite oyiyisyi oko piko cepoytoy ntarastinek sukuŋet awec cekto.
46009021	Kuyunyoto ye opontekey lamek, opuri kuyu lamek, ce moponto ntarastinek sukuŋet awec lamek. Puryo kot kuporu coto kule moyweyi ani ntarastinek omnye poyto ntarastinekap Kristo.
46009022	Apuri ani kuyunye moponte koyenet nyepo swamet ye pontekey oko piko ce moponto koyenet nyepo swamet sukuŋet awec cekto. Kyoyiku kiy tokol om wulo mite tokol, sukuŋet onyoru piko ce mosoru.
46009023	Oyiye ŋalecu tokol kupo toponiyetap lokoywek ce toponec sukuŋet onyoru kupeyokyi.
46009024	Oŋnket akwek kupoyit manta kule konye mweyek piko tokol ce mwenekey ntene pëlisyi akenke nye nyoru kokututyet. Kunyo okonyi akwek mweyek sukuŋet opëlisye onyoru kokotutyet.
46009025	Ripekey koromun ci ake tokol nye mite wule cinete piko co konye mweyek. Yiye kuyunyoto kule cenyoru kokotutyet nyepo nkwatyet nyepo taptet nye poku lakwar. Ntene kyiye acek kule cenyoru kokotutyet nye mopoku.
46009026	Kunyo akonyi ani otyikini kule awaŋnte topon. Puryo kot otuluci ani kuyu ci nye tuluce tapan.
46009027	Otoŋonyi porto nyimwani oŋnkorip sukuŋet mente kot cetaya om letut ye komwoci piko alak lokoywek.
46010001	Mpo yeya, amöce ani kule oŋnket akwek kito nye kikwiyakay om wule mite mpo kukonyo co kirupe Moses. Kilum kukerekta polyet cekto tokol okoy kway topon tokol ruretyet nye arrar.
46010002	Kicepatisan cekto tokol om polyet oko ruretyet kwek konomikap Moses.
46010003	Kikwam tokol mukatyantet nyepo Yiyintet,
46010004	oŋnkuye tokol peko cekosune wule mite Yiyintet ce kikwone rwantetap Yiyintet. Rwantet nyoto kunye kipesetoti oko cekto nyoto kunye Kristo.
46010005	Ntene kipuryo kot kuŋerec Yiyintet om wule mite cekto ce caŋ, kunyo kiseretyi muswek cikwa koret nyepo kitela.
46010006	Kunyo porwec tukucutecu kusowec acek tokol kule puryo kot kuroke cecäm tukuk cepo miyotyo kuyu wule kiyunto cekto.
46010007	Nto mpo kule cesay kerekeyik kuyu wulo kikwiyta alake om cekto, kuyu wulo mwowu silutekap Yiyintet kule, “Kipur piko ŋony kwomis oŋnkuyesyo oŋnkuŋetyo kutum.’’
46010008	Puryo kot kumisyini ceyiy acek sakwayanat kuyu wulo kikwiyta alake om cekto okoy kupok pesyet akenke alake om cekto ce kiyite elifunek tiptem ok somok.
46010009	Puryo kot kumisyini cesyem acek Mokoryontet kuyu wule kikwiyta alake om cekto okoy kupakäc erenok cekto.
46010010	Puryo kumisyini kot aŋunyŋuny akwek kuyu wule kikwiyta alake om cekto okoy kupakäc malayket nyepo met cekto.
46010011	Kikwiyokis ŋaleca om wule mite cek sukuŋet kwek koporunot om wule mite piko alake, kunyo kicesil ŋalecato sukuŋet kusowec acek. Omnye ce mite acek pesyosyek ce karik kuponto pesyet nyepo letut.
46010012	Cito nye sote kule omite koyony topon kuroke kuripkey sukuŋet mente kosuto.
46010013	Syemutok tokol ce kokwontyok kuce kerkey oko syemutok cepo kwak ce kwontyini piko tokol. Ntene ripe Yiyintet kurtoyenyi, kunyo puryo kot kucöme kule cesyemak akwek kusir wule tento swamet nyimoŋ. Ntene ye kasyemak mosukukonok neto swamet nye omukte oŋnkuporwok aret nye mopunte.
46010014	Kunyo coronutekwani, oripkey monte cesay kerekiyik.
46010015	Oŋololwok kuyu piko ce oyiku ŋomec, kunyo akäs akwek nkit ŋalek ce mwowu ani.
46010016	Cikompet nyepo kupeyok nye cikoste acek Yiyintet kunye puryo kot ceyemntoy acek om korotikap Kristo ye koceyesye cikompet nyenyi? Nto Mukatyantet nyo cepeteci kunye puryo kot ceyemntoy cepcicine om portap Kristo ye kyome?
46010017	Mite mukatyantet akenke pate, kunyo nka kot ciku acek caŋ, ntene ciku porto akenke. Omnye ceyemntoy cepcicine mukatyantet nyoto akenke.
46010018	Asot pa Yutayek piko co ome korosek ce cikoytoy kuce yemntoy kupcicin yisyetap Yiyintet om otepto nye pele korosek.
46010019	Ŋolyo ne nye amoce ani kule omwowu? Amoce pa kule omwowu kule, kerekeyin nto kito nye kicikoci kerekeyinto kunye kiy nyepo latik?
46010020	Puryo kot kuyunyo! Komwowu kule kiy nye kocesoci oyik om mesetap piko co menket Yiyintet kuce kocikoci coto kupoyit oyik, ntene puryo kot kocikoci Yiyintet. Kunyo puryo amoce ani kule ayomekey akwek oko oyik.
46010021	Puryo kot omuci akwek ayemnte oyesye cikompet nyepo Mokoryontet oŋnkoyesye yec cikompet nyepo oyik. Kunyo puryo kot omuci oyomisye mesetap Mokoryontet oŋnkoyomisye yec mesetap oyik.
46010022	Nto ce möce acek kule kunyer Mokoryontet? Cisoti acek kule ceponte swamet kupël neto?
46010023	Cemwowu kule, “Ce comwec kyiy kiy ake tokol.’’ Yunyoto, ntene puryo kot kuponto latik tukuk tokol. “Ce comwec kyiy kiy ake tokol’’, ntene puryo kot kuponto kakalyayet tukuk tokol.
46010024	Puryo ci nye roke kumwoy kule acenye tukuk ce nöme neto nkit, ntene möce kuköse tukuk ce nöme piko alak.
46010025	Omuci akwek ayal kiy ake tokol nye kyoloy om motepetap panyek nye puryo kot atepe kupo ŋalek ce nöme kasoteywekwok.
46010026	Omnye mwowu silutekap Yiyintet kule, “Po Mokoryontet koret oko tukuk tokol ce mite orit.’’
46010027	Ye kokurok akwek cito nye tompo kocömis kule kwa yomisye omik oŋnkocäm roke oyam kiy ake tokol nye kacekonok nye puryo kot otepe ŋolyo nye nöme kasoteywekwok.
46010028	Ntene ye komwowok citake kule, “Kocesoci omicu kerekeyik.’’ Mente kyam yoto omicoto kupo toponiyet nyepo cito nyo komwowok oŋnkupo toponiyet nyepo kasoteywekyi.
46010029	Puryo kot ku cekuk kasoteywek coto, ntene po cito nyin ake. Kunyo mokutep citake kule, “Omne sukurip kasoteywek cepo cito ake kito nye mayiy ani?
46010030	Ye kakaste ani Yiyintet om omikyu, omne sukurenya ani citake om omik ce oyome okostoy Yiyintet?’’
46010031	Kunyo, kiy ake tokol nye oyiye akwek ye koyomisyi, nto ye koyesyi, kumöce oyiye coto tokol kupo woyintap Yiyintet.
46010032	Opuri kapurto nye puryo kot komuce kusutyi Yutayek wuyinto nto mpo lamek nto mpo pikap Yiyintet.
46010033	Opuri kuyu wulo opurtoy ani. Omnye asyeme kule aŋerec ci tokol om tukuk tokol ce ayiye nye puryo kot asotyini toponiyet nyimwani nkit, ntene om toponiyetap piko tokol kule, sukuŋet cesoru cekto kusopco.
46011001	Kunyo orup wule ayunte ani, kuyu wulo arupe ani wule yunto Kristo.
46011002	Okostok ani akwek, omnye osoti okokoy oŋnkorup kanetisyet nye kyanetak.
46011003	Ntene möce kule oŋnket akwek kule Kristo kunye nyewo om wule mite ci ake tokol. Nyewo santet om wule mite korkenyi, kunyo nyewo Yiyintet om wule mite Kristo.
46011004	Kunyo ci tokol nye mwoytoy ŋolyontetap Yiyintet om sayet nyepo piko tokol kuyenot metit nyenyi kesornen cicoto Kristo.
46011005	Nto korko nye soye nto mwoytoy ŋolyontetap Yiyintet om sayet nyepo piko tokol kupuryo kot koyen metinyi kunye kesornen korkonoto santenyi. Omnye kerkey nye rwakat metinyi.
46011006	Ye puryo kot kuyen korko metinyi, kuroke kurwac putek, ntene omnye kiy nyepo kalilan ye karwac korko metit, kunyo roke kuyen metinyi.
46011007	Puryo kot kuroke kuyen morono metinyi omnye poru tonto oko woyintap Yiyintet. Ntene poru korko woyinto nyepo cito.
46011008	Omnye kipuryo kot citany moron kucone wule mite korko, ntene kicone korko wule mite morono.
46011009	Kipuryo mpo kot citany moron kupo korko, ntene kicitany korko kupo moron.
46011010	Kunyo misyini kuponto korko kito nye yene metinyi kupo malaykanik nye poru kule poytoy santenyi neto.
46011011	Ntene om soponto nyepo Mokoryontenyo, puryo kot kumite korko ye puryo moron, oŋnkupuryo kot kumite morono ye puryo korko.
46011012	Kuyu wulo kicitany Korko kucone wule mite morono, kuyunyoto kunyo iye yawut korko moron, ntene kwone tukuk tokol wule mite Yiyintet.
46011013	Amut akwek nkit musankut, misyini pa kusome korko om tuyet nyepo pikap Yiyintet ye puryo kuyen metit?
46011014	Puryo kot kunetak akwek ne koret kule sornon ye kepit morono putek?
46011015	Ntene toponec kuromun putek om wule mite korko, kicikoci neto putek ce koyec sukuŋet kuyene metit.
46011016	Ye möce citake kule otinten, ŋalek tokol ce omwowu ani kucu, puryo kot ceponte acek nto mpo pikap Yiyintet kopurto ake nyepo sayet.
46011017	Puryo kot okostok ani akwek om ŋalek cu amöce omwowok, ye koyomekey akwek om sayet nyimwoŋ oyiye ce miyotec ye kotoyiye ce toponec.
46011018	Nyepo tayta kunyi kule, kicemwowo kule mite piko ce tintentyinos kupciykey ye koyomekey akwek pikap Yiyintet. Acöme ani kule pesyet ake po manta ŋaleca.
46011019	Omnye roke kumite pciyatet om wule omite akwek sukuŋet cinket kutok piko cepo manta.
46011020	Ye koyomekey akwek wanak kupuryo kot okwoni kule kwokyam omikap Mokoryontet.
46011021	Omnye ye oyomisyi kutosyinikey citake kwan omikyi nkit okoy kwam alak rupet, kupokit piko alake.
46011022	Omne? Puryo kot oponte akwek korikwok wule oyomisye oŋnkoyesye? Oŋnkokoci kolilonis piko ce moponto kiy? Nto onyile akwek pikap Yiyintet? Momwowok ani ne? Makastak om ŋalecato? Puryo kot okostok.
46011023	Omnye ŋalek ce kikono ani Mokoryontet kuce kyanetak kule; om kwomowut nyo kiceŋomntoy neto, kunäm yoto Mokoryontet Yesu Mukatyantet,
46011024	oŋnkusomci kukasta Yiyintet, oŋnkupetec oŋnkumwoy kule, “Nyi kunye pormwani nye kacekonok akwek, oyiye kuyunyi ye asoteno ani.’’
46011025	Kuyunyoto om letutap omik, kunäm cikompet oŋnkumwoy kule, “Cikomponi kunye kirotyet nyelel nyepo Yiyintet nye kociporune pelutyet nyepo korotik. Ye koye akwek, oyiye kuyunyoto ye asoteno ani.’’
46011026	Omnye om pesyo tokol ye kayam Mukatyantet oŋnkoye cikomponi kuye omwoytoy yoto metap Mokoryontet okoy kuco neto.
46011027	Kunyo, ye kam citake mukatyantet oŋnkuye cikomponi om aret nye puryo kot kuyeme mosukulel cicoto kowurta porto oko koritikap Mokoryontet.
46011028	Kunyo misyini kukaskey citake nkit topon kunyo kutompo kwam mukatyantet oŋnkuye cikompet.
46011029	Omnye ye puryo kot konkete neto kito nye poru portap Mokoryontet ye ome mukatyantet oŋnkuyesye cikompet ku kosutyikey cicoto nkit musankut ye mite kwomisyi oŋnkuyesyi.
46011030	Yunyoto sukuŋet kumnyonis moponto swamet alake ce caŋ om akwek, oŋnkupotyo mpo alak.
46011031	Ye kocemutyikey acek nkit musankut nyepo manta, kupuryo kot cemutwec musankut.
46011032	Ntene omnye Mokoryontet kunye mutwec musankut oŋnkupirec, sukuŋet mente cemutwec musankut wanak oko koret.
46011033	Kunyo mpo yeya, ye koyomekey akwek wanak kule kyam omikap Mokoryontet, roke akanynkey tokol.
46011034	Nteye ponto cito ake rupet, ku misyini kwomis kunyo kanyi, sukuŋet mente kumutwok akwek Yiyintet musankut ye koyomekey wanak. Nto ŋalek ce nöme tukuk alak mosicasat ani ye kaco.
46012001	Mpo yeya, amöce ani kule oŋnket akwek ŋalek cepo manta, ce nöme kokotutek ce kwone wule mite Muyet Nyetilil.
46012002	Oŋnket kule yo kito oyiku akwek pic ce monket Yiyintet, ku kipoytok yoto kerkeyik ce moponto sopon ce kimosok omosokisye.
46012003	Kunyo misyini oŋnket kule puryo ci nye ntocini Muyet Nyetilil nye muce kot kucupis kumwoy kule, “Kupot Yesu.’’ Oŋnkupuryo ci nye muce kuŋalal kumwoy kule, “Yesu kunye Mokoryontet,’’ okoy ye ntocini Muyet Nyetilil nyoto.
46012004	Mite kokotutek ce pciyotin wok ce caŋ, ntene konu tokol Muyet Nyetilil akenke.
46012005	Mite mpo arosyek wok ce caŋ ye cikolyoyisyi, ntene keyicini Mokoryontet akenke.
46012006	Mite arosyek wok ce caŋ wule muce cito kwiyiyta yisyonutek, ntene Yiyintet akenke nye kocini ci ake tokol kwiy yisyonutek tokol.
46012007	Kocini Muyet Nyetilil ci ake tokol kopur wule yunto, sukuŋet kukalya piko tokol.
46012008	Kocini Muyet Nyetilil cito ake ŋomnonet oŋnkukoci Muyet nyitenyi akenke cito ake lokoywek cepo konketotet.
46012009	Kocini Muyet nyitenyi akenke cito ake koyenet, oŋnkukoci cito ake swamet nye sopse.
46012010	Kocini Muyet Nyetilil cito ake swamet nye yiye tukuk cepo kakitat, oŋnkukoci cito ake kokotutyet nye muce kuŋalal kupor lokoywekap Yiyintet, oŋnkukoci yec mpo cito ake komuc kot kumwoy pciyatet nyepo kokoteywek cepo Muyet Nyetilil oko ce puryo kot kupo Muyet Nyetilil. Kukoci yec cito ake komuc kot kuŋalal ŋelyepik alak, kukoci cito ake kupor kule mwowu ne ŋelyepicoto.
46012011	Ntene Muyet Nyetilil akenke nyitenyi kunye yiye tukucutecu tokol. Kocini neto ci ake tokol kokotutek ce pciyotin kuyu wule moktoy.
46012012	Omnye kerkey Kristo oko porto nye akenke nye ponto kereryanik wok ce caŋ oŋnkurok ku akenke porto nka kot kiciy cituyo kereryanik wok ce caŋ ce pciyotin.
46012013	Kuyunyoto mpo acek tokol Yutayek oko Lamek, oko mutworik, oko piko co kicityac, kicepatisanec ciku porto akenke om Muyet Nyetilil akenke, kunyo kicekonec ceye Muyet Nyetilil akenke.
46012014	Omnye porto kunye puryo kot ku kiy akenke, ntene ponto kereryanik wok ce caŋ.
46012015	Nto kwemuce kerenket kumwoy kule, “Puryo kot opoye ani porto omnye puryo kot oyiku yewut.’’ Kupuryo ra kot komuce kerenket mopoyit porto?
46012016	Nto kumwoy mpo yitit kule, “Puryo kot opoye ani porto omnye moyiku koŋnta.’’ Komuce ra kot kukerekta mopoyit porto.
46012017	Nto kikwek porto tokol koŋnta, nto kilime ŋalek kulene? Nto kikwek porto tokol yitit, nto kiŋutoy cito kulene?
46012018	Kunyo kuyu wule yunto, kikoci Yiyintet porto tukuk wok ce pciyotin kuyu wule moktoy.
46012019	Nto yunye kikwek porto kiy akenke nto mite porto kulene?
46012020	Kunyo ponto porto kereryanik ce caŋ ntene akenke porto.
46012021	Kunyo puryo kot komuce koŋnta kumwoci yewut kule, “Puryo kot omociŋ ani nyi.’’ Nto mpo yec kumwoci metit kerenkok kule, “Puryo kot omöcok ani akwek’’
46012022	Ntene ŋalek cepo manta kucu kule, kereryanik cepo porto ce cisote kule puryo kuponto swamet kuce ce möce coto koromun.
46012023	Nto kereryanik cepo porto co ce nyile kule puryo kuponto latik koromun, kuce cikostoy acek kule ponto woyinto, nto kereryanikap porwonik cicacek co puryo kot kutoku topon, kuce ceripe coto topon.
46012024	Kereryanik co toku topon kuce puryo kot kumoce kule cerip topon. Yiyintet nkit kunye kituyo porwonikyacek, sukuŋet kukoci woyinto kereryanik co puryo kot kuponto latik.
46012025	Kunyo puryo kot kupciyat porto, ntene yicintos kereryanik tokol cepo porto.
46012026	Ye kataŋany kereryantet akenke nyepo porto, yoto kutaŋany mpo cut tokol oko kereryantet nyoto. Nteye kacikasta kereryantet akenke nyepo porto, kuŋerec kereryanik cut tokol.
46012027	Kunyo oyiku akwek tokol porto nyepo Kristo oŋnkupo yec ci ake tokol om akwek porto nyenyi.
46012028	Om piko cepo Yiyintet, kikokoci neto ci tokol yisyenyi. Cepo tayta ku kiyokik, cepo oyeny ku workoyik, cepo somok ku konetik oko co yiye tukuk cepo kakitat, oko co sopsi, oko co kolyoyisyi, oko co poytoyisyi, oko co ŋolole ŋelyepik alak.
46012029	Puryo kot kweku piko tokol kiyokik. Puryo kot kweku piko tokol workoyik. Puryo kot kweku piko tokol konetik. Puryo kot kwiye piko tokol tukuk cepo kakitat.
46012030	Puryo kot ku ponto piko tokol kokotutek ce sopsi, moŋolole piko tokol ŋalyepik alak, nto mpo kuŋor kumwoy kule mwowu ne ŋalecato.
46012031	Ntene okoci mukuleywekwok kucorokyi kokotutek ce woyec koromun. Kunyo moporwok ani aret nye topon nye pelisyi.
46013001	Nka mpo ye amuci ani aŋalal ŋelyepik cepo piko, nto ŋelyepik cepo Malaykanik, ntene oŋnkupuryo kot oponte cömisyet, ku kerkey ŋalalemwani oko kiy nye kyiye nto kerkey twolik ce kwerekey.
46013002	Nto mpo ye aponte swamet nyepo workoyontit nye omuci aŋnket tukuk tokol ce wuŋotin oŋnkoponte ŋomnonet tokol, oŋnkoponte mpo koyenet nye omuci aŋet tulonok, ntene oŋnkurok yec moponte cömisyet, ayiku ani püc pate.
46013003	Ye omuci mpo okoyte tukuk tokol ce oponte, okoci pononik; oŋnkokoyte cepel porto nyenyu, ntene ye moponte cömisyet, kupuryo kot onyoru kiy.
46013004	Cömisyet ku muytocinotet oko poypoyet, cömisyet kunye puryo kot ku corokyinot nto koperperisyo nto silotet.
46013005	Puryo kot kwiye cömisyet sornon, nto puryo kot kunyeru lakwar, cömisyet kunye puryo kot kuyukyini mukuley ŋolyo.
46013006	Puryo kot kuŋerekyini cömisyet miyotyet, ntene ŋerekyini pate ŋalek cepo manta.
46013007	Ripe cömisyet kiy ake tokol, oŋnkuyene kiy ake tokol, ponto kokenotet om kiy ake tokol, oŋnkumuytocini kiy ake tokol.
46013008	Cömisyet kunye puryo kot kupoku kenyis, mosukupok ŋorsyet, mosukupok ŋalalet nyepo ŋelyepik, mosukupok ŋomnonet.
46013009	Omnye puryo kot cinket tukuk ciwoŋnkyi oŋnkupuryo kot ceŋorsyi ciwoŋnkyi.
46013010	Ntene ye kakwa tukuk cepo manta, yoto kuye mosukupotyo co mocinket ciwoŋnkyi.
46013011	Ye kyoyiku ani lekwa, kyosoti kuyu lekwa, kyonketi ŋalek kuyu lekwa, nteyu kowo ayiku ci nyewo ayaste cepo lekwantit.
46013012	Kito nye ceköse acek yawut kunye kerkey oko kerkeyin nye motoku topon nye ceköse ciyoyit. Ntene om letut mokwocekäs acek Yiyintet om konyekyacek. Aŋnketi ani yawut kereryantet ake pate, ntene mosonket topon koromun om pesyosyek co kwoni kuyu wulo kicinketo.
46013013	Kunyo om tukucutecu somok, koyenet kokenotet, oko cömisyet nye nyewo nye pëlisyi cömisyet.
46014001	Kunyo möce otyiki koromun onyoru cömisyet. Okoci kurup mukuleywek cikwok kokotutek cepo Yiyintet ntene kupëlis oŋnket amwayte lokoywekap Yiyintet.
46014002	Cito nyo ŋolole ŋelyepik alak kunye puryo kuŋololyini nyo piko, ntene ŋololyini Yiyintet. Omnye puryo ci nye lime ŋalekyi. Ŋolole neto ŋalek cepo manta ce wuŋotin om swametap Muyet Nyetilil.
46014003	Ntene cito nyo mwoytoy lokoywekap Yiyintet kunye ŋololyini nyo piko, kukalya kutitir oŋnkuŋerec cekto.
46014004	Cito nyo ŋolole ŋelyepik alak, kolyoykey neto nkit. Ntene cito nyo mwoytoy lokoywekap Yiyintet kunye kolyoy pikap Yiyintet tokol.
46014005	Amöce ani kule nto aŋalal akwek tokol ŋelyepik alak, ntene amöce kupëlis kule oponte kokotutek ce mwoytoy lokoywekap Yiyintet. Omnye cito nye ŋolole kumwowu lokoywekap Yiyintet kunye ponto nyoto latik kupël cito nyo ŋolole nelyepik alak, tos pate ye mite yoto cito ake nye koror topon ŋalek ce mwowu cicoto, sukuŋet kukalya pikap Yiyintet tokol.
46014006	Kunyo mpo yeya, mosonyoru akwek latik pa, ye kaco ani wule omite onŋkyaŋalale ŋelyepik alak? Puryo mpo kisic, tos pate ye kosutwok ani ŋoŋutyet ake nye cone wule mite Yiyintet, nto ŋomnonet ake, nto lokoywek alak cekwone torot nto konetisyet ake.
46014007	Nka mpo tukuk co moponto soponto kuyu kurerut nto pukantit, muce citake kunket kule tum ne nye pute ye puryo kot ceput kutok topon.
46014008	Ye puryo kot kukut cito kontit kutok topon, komuce kulene piko kuyiytakey kupa poryet?
46014009	Kuyunyoto mpo muce kunket cito ake kulene ŋalek ce ŋololi nyi ye ŋolole ŋelyepik alak ce puryo kot celime topon? Mosukusut yomet pate ŋalekuk!
46014010	Mite ŋelyepik wok ce caŋ, ce mite koret tokol, oŋnkurok kuponto ŋelyepta ake tokol kito nye poru.
46014011	Ntene ye puryo kot aŋnket ani ŋelyepta nye ceŋolole, mosukwek cito nyo ŋolole tontet om wule amite ani, oŋnkoyeku ani tontet om wule mite neto.
46014012	Kunyo ye omöce akwek koromun kule cenyoru kokotutek cepo Muyet Nyetilil, kumöce asyem oyiyisye aŋalal kupëlis ŋalek co kolyoy pikap Yiyintet.
46014013	Kunyo misyini cito nyo ŋolole ŋelyepik alak kusome kokotutek sukuŋet konket kule mwowu ne ŋalek co ŋolole neto.
46014014	Omnye ye kosom ani om ŋelyepta nye menket ake, kusome mukuleyto nyimwani manta, ntene oŋnkupuryo kot kumite kasoteywek wule mite ŋolyontonoto.
46014015	Kunyo masayiy kulene? Mososom om mukuleymwani ntene oŋnkosom mpo om kasoteywekwani, mosotum om mukuleymwani, ntene oŋnkotum mpo om kasoteywekwani.
46014016	Ye kesom kaste Yiyintet om mukuleyto pate, kumuce kulene cito ake nye püc pate nye mite kusome kumwoy kule, “Yunyoto.’’ Om somseŋuŋyi nyepo kakastayet? Puryo komuce neto kot konket ŋalek ce mwowu nyi.
46014017	Nka kot kutopon somset nyeŋuŋ nyepo kakastayet om wule mite Yiyintet, kupuryo kot kukolyoy mpo kisic cito nyin ake.
46014018	Okostoy Yiyintet omnye oŋololi ani ŋelyepik alak kupëlok akwek tokol.
46014019	Ntene pëlisyi ye kaŋalal ŋalek mut ce toku om sayet nyepo pikap Yiyintet saŋet anet piko alak, kusir ye kaŋalal ŋalek elifunek ce caŋ om ŋelyepik ce puryo kot kulime piko.
46014020	Mpo yeya, monte cipurte kasoteywek cepo lekwantit, opur kuyu lekoy om wule miyotyet. Ntene oŋnkopurte kasoteywek cepo piko ce woyec.
46014021	Kicesil om silutekap Yiyintet kule: “Komwoy Mokoryontet kule, Mosoŋolyolyi ani picu, oyiyisye piko cepo ŋelyepik alak, oko kutuwak cepo piko alak, ntene nka mpo yoto kupuryo kot kulimwo pikwani.’’
46014022	Kunyo ŋalalet nyepo ŋelyepik alak kunye porcini ŋalek piko co puryo kot kuyen, nto ŋalalet nye cemwoytoy lokoywekap Yiyintet kunye porcini ŋalek piko co kikoyen.
46014023	Kunyo ye keyomokey pikap Yiyintet oŋnkucec kuŋalal om ŋelyepik alak, oŋnkukwa orit piko cepo saŋ nto piko co puryo kot kuyen, kupuryo kot kumwowu cek kule kopunwok akwek metewok?
46014024	Ntene ye kaŋalal piko tokol lokoywek cepo Yiyintet, oŋnkukwa orit piko alak cepo saŋ nto piko co puryo kot kucömis, mosukonket cito miyotyenyi om ŋalek ce kalim ce cemwowu mosukumutyikey musankut.
46014025	Mosukonket om moyenyi, mosukukutuny oŋnkusay Yiyintet kuror kumwoy kule, “Oponte akwek Yiyintet kupoyit manta.’’
46014026	Mpo yeya, ŋalek ce omwowu cu. Ye koyomekey akwek om sayet, kuponto cito ake tumnto, kuponto ake konetisyet, kuponto ake ŋoŋutyet nye cone wule mite Yiyintet, kuponto ake ŋalalet nyepo ŋelyepik alak, oŋnkumuce cito ake mpo kupor kule mwowu ne ŋalek ce komwoy.Kumöce kule kukalya ŋalecato tokol pikap Yiyintet.
46014027	Ye möce cito ake kule waŋalal ŋelyepik alak, kumöce kuŋalal piko oyenku nto somok kurupekey picoto oŋnkuroke cito ake kupor topon kito nye mwowu ŋalecato.
46014028	Nteye puryo kot kumite yoto cito ake nye muce kot kupor kule mwowu ne ŋalecato, kuroke kusis nye maŋalal cito nyo ŋolole ŋelyepik alak om tuyet, ntene kuŋalal neto kwine nkit oko Yiyintet.
46014029	Misyini kuŋalal pate piko oyeny nto somok ce kocikoci lokoywekap Yiyintet, oŋnkulimnta piko alak kukäs koyoyec topon ŋalek ce mwowu.
46014030	Nteye kanyor cito ake nye kepur tuyet lokoywek ce kwone wule mite Yiyintet, kumisyini kusis cito nyo koŋolole.
46014031	Omuci akwek piko tokol ce mite tuyet oŋalale akenke akenke sukuŋet anetkey cititirok.
46014032	Möce cito nyo mwoytoy lokoywek cepo Yiyintet kurip topon ŋalek ce ŋolole.
46014033	Omnye Yiyintet kunye puryo kot kupo tankwarat, ntene Yiyintet nyepo kalyet. Kuyu wule yunto om wulyo tokol wule mite pikap Yiyintet,
46014034	Möce kusisio koruk ye mite cek tuyet nyepo pikap Yiyintet. Puryo kot ce cömncini cekto kuŋalal kuyu wulo mwowu ntarastinek.
46014035	Ye möce kule cinket ŋolyo ake tokol, kuroke kutepe sanikwa ye mite korikwa. Ŋolyo nyepo kalilan ye kaŋalale korko tuyet nyepo pikap Yiyintet.
46014036	Kicone so ŋolyontetap Yiyintet wule omite akwek? Nto kico wule omite akwek nkit?
46014037	Ye sote cito ake kule oyiku kiyokintetap Yiyintet, nto sote kule oponte kokotutyet nyepo soponto nyetilil, kumisyini konket cicoto kule ŋalecu osilwok ani kuce kwone ntarastinekap Yiyintet.
46014038	Ye katay malim ŋalecu, kumerok mpo olimnci akwek neto.
46014039	Kunyo mpo yeya, asat mukuleywekwok om mwaytayet nyepo lokoywekap Yiyintet, ntene monte omwaytatet akerekte ŋalalet nyepo ŋelyepik alak.
46014040	Misyini kyiy kiy ake tokol topon om aret nye rotat.
46015001	Mpo yeya, amöce ani yawut kule asotwok akwek lokoywek ce toponec co kyomwowok, coto kuco kyonyoru ce kikwil koyenet nyimwoŋ.
46015002	Lokoywek coto, kuce lokoywek ce toponec co kyomwowok. Mososopce ye kanäm topon lokoywek ce toponec, tos ye kyoyen parak pate.
46015003	Kyomwowok ŋalek ce woyec koromun ce kyonyoru mpo ani, kule, kimeci Kristo miyotyonik kyacek, kuyu wulo kicesilyo om silutekap Yiyintet,
46015004	kule kicemuy neto, oŋnkyiŋet kotutune met om pesyet nyepo somok kuyu wule kicesilyo om silutekap Yiyintet.
46015005	Oŋnkuporkyikey neto Kefa, oko yec kiyokik taman ok oyeny.
46015006	Oŋnkuporkyikey neto yec aret akenke konomikyi ce kikeyte pokolwokik mut ce tokusoptos coto okoy kunyi nka kot kipok alake.
46015007	Yoto kuporkyikey Yakopo oko yec kiyokik tokol.
46015008	Nto om letutap coto tokol, kuporwokey mpo ani kuyu lekwa nye kiciwos.
46015009	Omnye oyiku ani nye miniŋ koromun om kiyokik, nye puryo kot kuyeme cekureno kiyokin, omnye kyotoŋonyi koromun pikap Yiyintet.
46015010	Ntene oyuye wule ayunte om poypoyetap Yiyintet, kunyo puryo kot kupoyit püc poypoyenyi nye kikono ani, ntene kyayiy yisyonutek ce caŋ kupël kiyokik alak tokol, nka kot kipuryo kot ku ani nkit nye kyoyiye, ntene om paypoyetap Yiyintet nye yiyisyi om kule amite.
46015011	Kunyo ye kwone wule amite ani nto kwone wule mite cek kuce, ŋelecato ce cemwoytoy acek tokol oŋnku ŋalecato ce kyoyen akwek.
46015012	Kunyo yawut, ye lokoywek ce cemwoytoy kucu kule, kiciŋet Yesu kotutune met, komuce kulene piko alake om akwek kumwoy kule puryo kot komuce kotutune met piko ce kipok?
46015013	Nteye manta ŋalek coto kuporkey kule kipuryo kot ciŋet Yesu kotutune met.
46015014	Nteye kipuryo kot ciŋet Yesu kotutune met, kuporkey kule po püc pate ŋalek ce kicemwowok acek, oŋnkupoyit koyenet nyimwoŋ püc pate.
46015015	Oŋnkuporkey kule ciperperisyi acek om wule mite Yiyintet omnye kicemwowu kule kiŋet Yiyintet Yesu kotutune met. Ye po manta kule puryo kotutune met piko ce kipok.
46015016	Kunyo ye puryo kot kotutune met piko ce kipok, kuporkey kule kipuryo kot kotutune met Yesu.
46015017	Nteye kipuryo kot kotutune met Yesu kuporkey kule koperperisyo pate koyenet nyimwoŋ oŋnkutoyiku potyotin om miyotyonikwok.
46015018	Kuporkey mpo yec kule kipotyo mpo piko co kipok kucöme cekto Kristo.
46015019	Nteye kokenotet nyinyacek om wule mite Kristo kunye topon om soponto nyepo pesyosyecu pate, nye puryo kito ake yec, kuporkey kule roke cerirenec cikalyec acek kupël ci tokol om koret tokol.
46015020	Ntene ŋolyontet nyepo manta kunyi kule, kiciŋet kotutune met Kristo nye kikwil kule mosiciŋet kotutune met mpo piko co kipok.
46015021	Kuyu wulo kico met kupunune wule mite cito, kuyunyoto mosicitutune met kupunte wule mite cito.
46015022	Kuyu wulo kipok piko tokol omnye kipunune cekto koyomotet nye ponto oko Atam, kuyunyoto mosiciŋet kotutune met piko tokol kupunune koyomotet nye ponto oko Kristo.
46015023	Ntene oŋnku ci tokol om otepto nyenyi kwine nkit om pesyet nyo cone neto. Kristo kunye po tayta, kuker piko cepo Kristo.
46015024	Nteye kapok coto kuco pesyet nyepo letut, ye mosukokoyto neto poytoyisyet kukoci Yiyintet om letut ye kakwaranta poytoyisyonik tokol oko swamanik oko kamukeywek.
46015025	Omnye misyini kupoytoyis Kristo okoy kupël Yiyintet punikyi tokol oŋnkukoci kopurune ŋonyutap kerenkokyi.
46015026	Puniyontet nyepo letut nye mosicipël ku met.
46015027	Omnye mwowu silutekap Yiyintet kule, “Kikokoci Yiyintet kopurune tukuk tokol ŋonyutap kerenkokyi.’’ Poru ŋalecu kule, “Tukuk tokol.’’ Kunye puryo kot kumite orit mpene Yiyintet nyo kikoci kopurune tukuk tokol ŋonyutap Kristo.
46015028	Ntene ye kocikoci kopurune tukuk tokol poytoyisyet nyepo Kristo, kunyo Werit nkit nye mosukuweckey kupurune ŋonyutap Yiyintet nyo kikokoci kopurune tukuk tokol wule mite Kristo, sukuŋet kupayta Yiyintet tukuk tokol.
46015029	Kunyo yawut yec, nto piko ce kicepatisan om kaynetap piko co kipok? Mosukunyor coto kiy ne? Nteye po manta kule puryo kot kotutune met piko co kipok, kunyo omne sicepotisone cekto om kaynetap co kipok?
46015030	Nto acek omne sicetaŋany kila sawa.
46015031	Mpo yeya, orice ani met okokoy, kupo silotet nye oponte om wule omite akwek om soponto nyepo Kristo kunye sutwo omwowu ŋalecutecu.
46015032	Kiy ne nye omuci onyoru ani kuyu cito nye kyoporye oko tyoŋik om wuli po Efeso. Kunyo ye puryo kot komuce kotutune met piko co kipok, Kyaste nas, kyomisye oŋnkyeyesye omnye mocepoku tun.
46015033	Monte ciperperak: “Coronutek ce miyotec kuce wurtoy kopurto nye topon.’’
46015034	Oketyikey akwek kasoteywek cikwok cepo manta, ayaste arustunwekwok cepo miyotyet. Komwowu ani ŋalecu kusornenok akwek, omnye menkete piko alake om akwek Yiyintet.
46015035	Mosukutep citake kule, “Muce kotutune met piko ce kipok kulene? Mosukunyor cekto porto nye yu ne?’’
46015036	Yiku nyi perper! Ye kekol nyi kupuswontet, ku puryo kot kume kunyo nto turu kupit.
46015037	Kole nyi koci ŋony kupuswontet nkit, oŋnkopo nkanu nto kupuswo ake tokol, ntene puryo kot ku ketit tokol nye pite kuwoyit.
46015038	Kocini Yiyintet kupuswontonoto porto kuyu wule moktoy. Kocini kupuswo ake tokol porto nye nyenyi nkit.
46015039	Puryo kot kukerkey panyek cepo tukuk tokol ce soptos. Ponto piko panyek cikwa, kuponto tyoŋik panyek cikwa, kuponto toritek panyek cikwa, kuponto purpurunek panyek cikwa.
46015040	Kunyo mite mpo tukuk cepo koret torot oko tukuk cepo koret ŋony, kumite toponiyet nyepo tukuk cepo torot, oŋnkumite toponiyet nyepo tukuk cepo ŋony.
46015041	Ponto asista toponiyet nye nyenyi nkit, kuponto arawet toponiyet nye nyenyi nkit, oŋnkuponto kokelik toponiyet wok ce cepciyotin, omnye puryo kot kukerkey kokelik om toponiyet nye ponto.
46015042	Mosukwiytakey nyoto om pesyet nyo tutune met piko. Nune porto ye kacemuy, puryo kot kunune porto ye kakotutune met.
46015043	Cemuye porto nye puryo kot kuponto woyinto, ntene tutune met porto nye ponto woyinto. Cemuye porto nye puryo kot kuponto swamet, ntene tutune met porto nye ponto swamet.
46015044	Cemuye kuyu porto nyepo kwak, ntene tutune met kwek porto nye ponto soponto nyepo okokoy. Ye mite porto nyepo kwak, kumite yec mpo porto nye ponto soponto nyepo okokoy.
46015045	Omnye mwowu silutekap Yiyintet kule, “Kicitany Atam cito nyepo tayta kusop kuponto soponto nyepo kwak,’’ ntene Atam nyepo letut kunye konu Soponto nyepo Muyet Nyetilil.
46015046	Puryo kot kunyosyi kuco soponto nyepo okokoy, ntene soponto nyepo kwak nye nyosyi ntekere soponto nyepo okokoy.
46015047	Kicitany Atam nyepo tayta kucone teŋek, ntene cone Atam nyepo oyeny torot.
46015048	Kerkey piko cepo koret oko cito nyo kicitanye teŋek cepo koret, kukerkey piko cepo torot oko cito nyo cone torot.
46015049	Kuyu wulo kicilac acek tonto nyepo cito nyo kicitanye teŋek, kuyunyoto musicilac tonto nyepo cito nyo cone torot.
46015050	Mpo yeya, ŋalek ce koporu ani kucu kule, puryo kot kunyoru porto oko korotik poytoyisyet nyepo Yiyintet, oŋnkupuryo kot kunyoru kito nye nune kito nye puryo kot kunune.
46015051	-
46015052	Olim omwowok ŋalecu wuŋotin kule, puryo kot cepoku acek tokol, ntene ye kaciy kontit nyepo letut mosicewecec acek lakwar kuyu wulo lekecectoy koŋnta. Omnye ye kaciy kontit mosokuŋetyo piko nye komo kopoku mosicewecewecec acek tokol.
46015053	Omnye misyini kulac kito nye nune kito nye puryo kot kunune, oŋnkulac kito nye me kito nye puryo kot kume.
46015054	Yoto ye kacilac kito nye nune kilokyi kito nyo puryo kunune, oŋnkyilac kito nye me cilokyi kito nye puryo kot kume. Yoto kuye kwitita kupoyit manta silutekap Yiyintet kule, “Kakyaranta met, kupok poryet!’’
46015055	“Nyi met, pëlisyi nyi oyu? Nyi met, ono swamet nyeŋuŋ.’’
46015056	Nyortoy met swamet nye wutisye wule mite miyotyet, kunyortoy miyotyet swamet nye wutisye wule mite ntarastinek.
46015057	Ntene cikaste Yiyintet nye konec acek cipëlisye kupunte Mokoryontenyo Yesu Kristo.
46015058	Kunyo mpo yeya cämanik, oyoŋnkye okwilokisye topon, oyiyisye okokoy om yisyemwoŋ nyepo Mokoryontet, omnye oŋnketi akwek kule puryo yisyo nye oyiye om yisyetap Mokoryontet nye moponto latik.
46016001	Kunyo yawut ŋalek ce nöme pesanik co ciruruce sukuŋet cikalye pikap Yiyintet ce mite Yuteya. Misyini ayiy akwek kuyu wulo kyomwocini ani pikap Yiyintet cepo Kalatiya.
46016002	Roke kukonune ci ake tokol om akwek pesanik tukusic ce kanyor kuyu wule muktoy ye pesyetap santey, sukuŋet mente yec kot ciruruc pesan ye kaco ani wule omite akwek.
46016003	Nteye kaco ani, mosoyokte piko ce kakwey akwek nkit kupa Yerusalem kusut kokotutekwok.
46016004	Nteye keporkey kule mite latik owetekey ani picoto, kuye cepetekey tokol.
46016005	Masoco wule omite akwek om letut ye kawo opunte Meketoniya, omnye amoce kule apunte wuloto.
46016006	Mosopur oko akwek pesyos ce ŋeri, nto pesyet ake opur awany pesyosyek cepo koyitityet tokol. Yoto kuye okalya om poninekyu om wulyo ake tokol wule mosowo.
46016007	Omnye puryo kot amoce ani kule copur oko akwek awany pesyos tukusic pate ye okeytoy. Asoti kule mosopur oko akwek awany pesyos ce caŋ ye kacäm Mokoryontet.
46016008	Ntene mosopur wuli po Efeso okoy pesyetap Pentekoste.
46016009	Yatat kurket om wuli, mite yisyet nyewo nka kot kumite piko ce caŋ ce kerektoy yisyet.
46016010	Ye kuco Timosewo okoy wule omite akwek kumöce kule atoroc oŋerekyi, sukuŋet kuŋerec om wule omite akwek; omnye yiyisyi yisyetap Mokoryontet kuyu wulo oyiyisyi ani.
46016011	Puryo kuroke kot kunyil citake neto, ntene möce akalye kutosyikey poninekyi om kalyet sukuŋet kuketkey kuco amite ani, omnye amite okonye neto oko mpo yeya alak.
46016012	Kunyo ŋalek ce nöme yeya Apolo, kwasaysay ani neto oko mpo yeya alak kule kuco kurutocok akwek, ntene tompo kuwoŋnkyi kule aco yawut pakenke, mosukuco ye kanyor poroyinto.
46016013	Oŋomekitu, oŋnkoyoŋnkye okwilokisye om koyenet, oyiku nyikon oŋnkopoyitu swama.
46016014	Oyiye yisyonutek tokol om cömisyet.
46016015	Oŋnket akwek Stefana oko pikap kanyi, cekto kuce piko ce kinyosyo cewec kwek Kristayek om Akaya kunyo kicikenekey cekto om yisyet nyepo pikap Yiyintet. Mpo yeya, osomok ani kule
46016016	arup kantoyintet nyepo piko ceyucoto oko ci ake tokol nye kolyoyisyi oŋnkwiyisyi wanak oko cekto.
46016017	Oyiku ani ŋerekat omnye kukwa mpo Stefana oko Fortunato oko Akayiko, omnye kukwiy cekto tukuk ce kumo oponte akwek poroyinto nye oyiye.
46016018	Kukuŋereca ani cekto, oŋnkuŋerecak mpo akwek, möce oŋnketi akwek piko ce yuco.
46016019	Kesupayak akwek pikap Yiyintet cepo koretap Asia. Kesupayak akwek Akwila oko Prisika pikap Yiyintet ce tuytos om koto nyimwa om kosupoyisyet nyepo poypoyet om Kristo.
46016020	Kesupayak akwek mpo yeya tokol ce mite wuli asupayikey akwek aŋatutkey kuyu mpo yeya.
46016021	Ani nkit nye kosile ŋalecu om yewumwani. Kasupayak ani Paulo.
46016022	Ye puryo kot kucöme ci ake tokol Mokoryontet, kucupot nyoto! Ico Mokoryontet!
46016023	Opurte akwek tokol poypoyetap Mokoryontenyo Yesu.
46016024	Kopur cömisyet nyimwani wule omite akwek tokol om koyomotet oko Yesu Kristo. Yunyoto.
47001001	Cone parwani wule omite ani Paulo nye kiyokintetap Yesu Kristo om cömisyetap Yiyintet oŋnkucone wule mite yeyanyo Timosewo. Cesilyini pikap Yiyintet cepo Korinso oko pikap Yiyintet tokol cepo Akaya.
47001002	Kante kukonok Yiyintet Papanyo oko Mokoryontet Yesu Kristo poypoyet oko kalyet.
47001003	Cikasta Yiyintet kwanitap Mokoryontenyo Yesu Kristo. Papa nyoto nyepo poypoyet oŋnku nye konu kokolyoyisyet tokol!
47001004	Kolyec acek neto wuyinwek tokol, sukuŋet cimuc cikalye piko co ponto wuyinwek wok tokol, ciyisye kokolyoyisyet nye kerkey nyo kicenyoru kucone wule mite Yiyintet.
47001005	Omnye kuyu wulo ceponte toŋoŋutek cecaŋ ce kerkey oko cepo Kristo, kuyunyoto cenyoru mpo kokolyoyisyet nyewo kupunte wule mite Kristo.
47001006	Ye kacetaŋany acek, kukacetaŋany kupo kokolyoyisyemwoŋ oko kosopet, nteye kacikalyak mpo akwek mosicikalyak oŋnkyekonok swamet omuytoci toŋoŋutek ce kerkey ce cemuytocini acek.
47001007	Kunyo mocewewecikey kenyis kokenotet nye ceponte acek om wule omite akwek. Cinket kule kuyu wulo onyoru mpo akwek toŋoŋutek ce kerkey cicacek, kunyo mosonyoru mpo akwek kakalyayet nye cenyoru acek.
47001008	Mpo yeya, ce möce kule oŋnket akwek wuyinto nye kicenyoru acek om Asia. Kicenyoru wuyinto nyewo nye nyikisit koromun okoy cemwowu kule komo cesoptosi.
47001009	Kicisot yoto kule kacemutwec musankut nyepo met. Ntene kikwiyakay kuyunyoto sukuŋet komo cikenekey swamet nyinyacek nkit, ntene cikenekey Yiyintet nyo ŋete piko kotutune met.
47001010	Kisorwec Yiyintet om met nye miyat nye yunyoto, kunyo kicikenekey kule mosukusorwec yec.
47001011	Kunyo ye kokalyec acek akwek osomwec, yoto kuye mosukupunto somset nyepo piko ce caŋ wule mite Yiyintet om poypoyenyi nkit.
47001012	Ŋolyontet nye cesilekey acek kunyi, porwec kasoteywekyacek kopurto wule kicipurte acek om koroni, nto kupëlis om wule omite akwek. Kicipurte kopurto nye toku nyepo manta nyetilil, nyoto kunye kopurto nye konu Yiyintet om poypoyenyi nye puryo kot ku ŋomnon nyepo cito.
47001013	Omnye cesilwok acek pate ŋalek ce omuci asuman oŋnkonket. Asoti ani kule mosonket akwek topon.
47001014	Ŋalek ce oŋnketi akwek yawut kererya kuce mosonket coto om pesyetap Mokoryontet Yesu, oŋnkyinket kule oponte akwek ŋolyontet nye osilekey om wule ce mite acek kuyu wule cesilekey mpo acek om wule omite akwek.
47001015	Kyonket ani topon ŋalecutecu saŋet ayiytekey orutocok akwek nyepo tayta sukuŋet onyoru kupeyok aret oyeny.
47001016	Omnye kyayiytekey yoto kule orutocok akwek om poninekyu cepo Meketoniya oko yec ye owecekey saŋet anyoru kakalyayet nyimwakwek om poninekwani ye oweti Yuteya.
47001017	Kyoteltelen ani so yoto ye kyoyiytoy coto? Ye oyiytoykey ani so oyiytoykey kuyu cito nyepo koret? Nye muce omwowu kule “Yunyoto, Nto moyunyoto, om yoto pakenke?’’
47001018	Yiyintet kunye po manta! Kurtoyemwani om wule omite akwek kipuryo kot kule. “Yunyoto,’’ nto “Moyunyoto.’’
47001019	Omnye Yesu Kristo Weritap Yiyintet, nyo kimwowok Silwano oko Timosewo oŋnkomwowok ani kunye kipuryo kot ku kule, “Yunyoto,’’ nto “Puryo’’ Ntene om wule mite neto ku kule, “Yunyoto.’’
47001020	Omnye kupunte wule mite neto kuye koyitita Yiyintet kurtoyet nyenyi tokol. Kunyo sukuŋet cemwowu acek kule “Yunyoto’’ Kupunte wule mite neto cikaste Yiyintet.
47001021	Omnye Yiyintet kunye kwile soponto nyinyacek oko nyimwakwek om wule mite Kristo. Yiyintet nkit kunye kiŋapec kukweyec acek.
47001022	Neto kunye kiŋapenec pelutyet nyenyi oŋnkukoci Muyet Nyetilil mukuleywekyacek kwek kwilatet nyepo tukuk ceponto neto ce cicacek.
47001023	Yiyintet nye muncururwet nyimwani. Nkete mukuleyto nyimwani! Kipuryo kot aco ani Korinso omnye kyakalyak akwek.
47001024	Puryo kot cesyeme acek kule cekerak koŋ om ŋalek ce mocäm, omnye oponte koyenet nye kwilat, ntene ciku piko ce kiciyisyi tokol kupo ŋerekwek cikwakwek.
47002001	Kunyo kyowoŋnkyi ŋolyontoni om mukuleymwani kule puryo amoce aco wule omite akwek osutwok nerekwek.
47002002	Omnye ye kanerecak ani akwek, ku ŋo yec cito nye ŋetu nye muce kuŋereca ani? Nyoto kunye cito nyo kyanerec ani!
47002003	Kuyunyoto sukuŋet osilwok ani parwani, kupuryo kot amoce yec kule aco cokunerekis piko ce keteŋereco ani, omnye oŋnketi topon kule ye ayiku ani ŋerekat, kuye mosoŋerec mpo akwek.
47002004	Kyosilwok yoto oponte wuyinto oko nerekwek ce mite mukuleyto oko lokik, nye kimomöce kule onerekisye, ntene kyomöce kule sonket kule ocömok ani akwek koromun.
47002005	Ye mite citake nye kinerec cito ake, kipuryo kot kunereca ani, ntene kinerecak akwek tokol, nka kot momoce ani kule omwontyok akwek.
47002006	Yeme cico lelisto ye komutyi akwek piko ce caŋ musankut.
47002007	Kunyo misyini akalye akwek oŋnkotitir neto, sukuŋet mente kot kunyikisyi nerekwek okoy kutoyis kuwoŋnkyi.
47002008	Osomok ani möce oporci kule ocöme akwek neto.
47002009	Kyosilwok ani parwana. Kule asyemak akäs oŋnkomuci otitir; oŋnkomuci kot arup konetisyet nyepo tukuk tokol.
47002010	Ci ake tokol nye kokalye akwek lelis nye kakwiy mosakalye mpo ani neto ŋolyo ake tokol, nteye kakalye; kukakalye om Kristo om kaynemwakwek.
47002011	Cinket ŋomnonet nyepo Setanit kunyo puryo kot kuroke cikoci acek poroyinto kot kuperperec.
47002012	Nteyu kowo apunte ani Troa amwayte lokoywek ce toponec cepo Kristo, onyoru yoto kule kiyat Mokoryontet aret nyepo yisyet om wuloto.
47002013	Ntene kyasot koromun omnye kipuryo kot onyoru yeyanyo Tito. Yoto oyomis pikap woloto oŋnkonomen awo Meketoniya.
47002014	Ntene cikaste Yiyintet! Omnye om koyomotet nye ceponte oko Kristo kunye ntowec Yiyintet okokoy cipëlisye. Yiyisyenec acek neto sukuŋet cemwayte lokoywek ce toponec kupunte wulyo tokol kuyu kiy nye poŋu topon.
47002015	Omnye cekerkeyekey acek oko korosek ce poŋu topon ce pele Kristo sukunet kupunto wule mite Yiyintet. Peti korosecoto wulyo tokol wule mite piko co mite cisope oko co peti wokusoptos.
47002016	Korosyontoni poŋu topon kunye poru soponto om wule mite piko co cisope, oŋnkupor met om wule mite piko co peti wokupotos. Kunyo ŋo nye muce yisyoni?
47002017	Puryo kot cerkeyekey acek oko piko alak ce caŋ ce yiyisye lokoywekap Yiyintet kupoyit kamonkesyantit. Ntene omnye kikoyoktec acek neto, kunyo ceŋololi om tay nyi cepo manta om poypoyet, kuyu mutworikap Kristo.
47003001	Poru pa ŋalecu kuyunye cemite acek yec cesilekey? Ce moce ra poronok ce portec acek om wule amite akwek, nto akwek om wule cemite acek, kuyu wulo yiytoy piko alake?
47003002	Oyiku akwek nkit parwet nyinyacek nye kicesil mukuleywekyacek orit, nye cinkete oŋnkusumone piko tokol.
47003003	Porukey kutok topon kule oyiku akwek parwet nye cone wule mite Kristo, nye kicesutu acek, nye puryo cesile winet, ntene kicesile Muyet nyepo Yiyintet nye sopot, nye puryo kot cesil rwantet, ntene kicesil mukuleywekap piko.
47003004	Cemwowu acek ŋalecu omnye cikenekey Yiyintet kupunte Kristo.
47003005	Puryo kot ku kule ceponte swamet nyinyacek nkit, cesutekey kule cimuci kyiy yisyoni. Ntene cone swamet wule mite Yiyintet.
47003006	Neto kunye kikonec acek cimuc kot kyiy yisyet nyepo kirotyet nyelel, omnye puryo kot ku ntarastinek co silotin, ntene Muyet Nyetilil. Sutu ntarastinek ce silotin met. Ntene konu Muyet Nyetilil soponto.
47003007	Ntene ye ntarastinek ce sutu met kuce kicesil kutok om rwontok kuce kicekon om woyinto nyewo okoy kutiŋ ye mokukäs pikap Israel tokoytap Moses omnye kilekecec.
47003008	Kupuryo kot cekonu ne Muyet Nyetilil om woyinto nyewo kupëlis?
47003009	Kunyo ye ponto woyinto ye cemutyini piko kulot musankut, kupuryo kot kuponto woyinto kupëlis ye cikocini piko tililinto!
47003010	Omnye om ŋolyontoni, kuporkey kule kito nye kiponto woyinto ikye kunye kimo kuponto nyoto yawut woyinto, omnye kutok woyinto ake nye pële nyoto.
47003011	Omnye ye kimite ikye woyinto nye kipure pesyos ce ŋeri, kunyo tya nyun woyinto nyo poyitu okokoy!
47003012	Ciku acek nyikon omnye ceponte kokenotet nyitenyi.
47003013	Puryo kot cekerkeyekey oko Moses nye kiyene tokoynyi siret kule sukuŋet mente kukäs pikap Israel wule yunto lakweyet nye kimite kipoku.
47003014	Kikerokis kasoteywekwa kupoyit manta, kunyo tokoyene siret nyoto kasoteywekwa okoy kunyi ye mite cek kusumane kitapunek cepo kirotyet yoswaket. Cinumu pate siret nyoto ye keyomokey cito oko Kristo.
47003015	Nka mpo okoy pesyosyecu, ye cesumone ntarastinekap Moses, kumite kuyene siret nyoto kasoteywekwa.
47003016	Ntene cinumu siret nyoto, ye kowekyikey cito wule mite Mokoryontet.
47003017	Kunyo, “Mokoryontet’’ nyo mwowu ŋalecu kunye Muyet Nyetilil nyoto. Nto om wulyo tokol wule mitowune Muyet Nyetilil, kutyokotin piko cepo wuloto.
47003018	Kunyo acek tokol kuce ciportoy woyinto nyepo Mokoryontet, om tokocik ce puryo kot kuyenotin. Woyinto nyoto cone wule mite Mokoryontet, nye Muyet Nyetilil nye wecec acek cekerkeyitu oko tonto nyenyi om woyinto nyewo kupëlis.
47004001	Kikonec acek Yiyintet kyiy yisyoni om poypoyenyi, kunyo cetosyinikey ceponte titirotet.
47004002	Kicetay tukuk tokol ce wuŋotin cepo menonet cepo sornon, puryo kot kyiyisye yec koperperisyo, nto mpo cemas ŋolyontetap Yiyintet, cineti kutok nye mocewunye ŋalek cepo manta. Cemöce kule cekonu konetisyet kucäm ci tokol topon om taytap Yiyintet.
47004003	Omnye ye wuŋotin lokoywek ce toponec cu cemwowu acek, kuwuŋotin pate om wule mite piko co peti wokupotos.
47004004	Puryo kot kucömisyi cekto omnye kiker oyinoto nyepo koroni kuyene menonet kasoteywekwa cikwa. Sukuŋet mente kukäs cekto topon lakweyet nye mite lokoywek ce toponec cepo tililinto nyepo Yesu Kristo; nye tonto nyepo manta nyepo Yiyintet.
47004005	Omnye puryo kot cemwoytoy acek ŋalek ce cicacek nkit. Cemwoytoy Yesu Kristo nye Mokoryontet, oŋnku ciku acek mutworik cikwok om kaynetap Yesu.
47004006	Yiyintet nyo kimwoy kule “Mosukoluci lakweyet menonet.’’ Kunye Yiyintet nyoto nye kikoci koluci lakweyet nyenyi mukuleywek cicacek, sukuŋet kusutwec lakweyet nyepo ŋomnonetap woyinto nyepo Yiyintet nye luwu om tokoytap Kristo.
47004007	Oŋnkurok yec acek cu ceponte soponto nyitenyi konorat kuce cekerkey oko terenik cepo menon, sukupor kule Yiyintet kunye ponto swamet tokol, ntene puryo kot ku nyinyacek.
47004008	Cetoŋonyi om aret tokol, ntene puryo kot kupotwec titiret, cecoŋoŋeni, ntene puryo kot kupokunenec kokenotet.
47004009	Cinyolilec, ntene puryo kot kupotwec kiy, ceŋwolec, ntene puryo kot kuwoŋntec.
47004010	Cesutoti acek pesyosyek tokol metap Yesu om porwonikyacek, sukuŋet kuporkey cekäs soponto nyenyi Kristo om porwonik cicacek.
47004011	Cemite acek okokoy om soponwek cicacek ŋoyeniyontit nyepo met om kaynetap Yesu, sukuŋet kutok cekäs soponto nyenyi Kristo om porwonik cicacek cu poku.
47004012	Poru ŋolyontono kule yiyisyi met om wule cemite acek, ntene kwiyisyi soponto om wule omite akwek.
47004013	Mwowu silutekap Yiyintet kule, “Kyaŋalal ani, omnye kyoyen.’’ Ceŋololi mpo acek om koyenet nyepo Muyet Nyetilil nye kerkey nyoto.
47004014	Cinketi kule Yiyintet nyo kiŋete kotutune met Yesu, kunye musukuŋetec acek citutune met oko Yesu oŋnkusutwec wanak oko akwek cekwa taynyi.
47004015	Omnye cikwakwek cutecu tokol, kunyo mite kupuntoy poypoyetap Yiyintet wule mite piko ce caŋ, mosukokasta cekto om sayet kupo woyintap Yiyintet.
47004016	Puryo cecose acek mocetitir om ŋolyontoni, nka kot mite kucostos porwonik cicacek wule po panyek, ntene kumite kutosyinikey pesyosyek tokol soponwek cicacek cepo orit.
47004017	Ntene toŋoŋutecutecu tukusic oŋnkuminkec kuce mosukukonec acek woyinto nyewo nye mopoku nye pële toŋoŋutek.
47004018	Omnye puryo kot ceköse acek tukuk ce toku, ntene ceköse pate tukuk ce motoku. Pure pesyos ce ŋeri tukuk ce toku, ntene pure okokoy tukuk ce motoku.
47005001	Cinket acek kule, ye kacipuryet kuyu menet porto nyi ceponte acek om koret, mosukukonec Yiyintet koto ake nye moceminy om torot. Koto nyoto kunye kitece neto nkit nye pure okokoy.
47005002	Kunyo om yawut cerirtosi nye ce möce kule cekonec koto nyenyo nye kicetekwec nye mite torot.
47005003	Omnye ye kacilacec komo cipuri püc nye moceponte sira.
47005004	Omnye ye tocemite acek ceminye wemet nyi po koret, mosicekäs kule citoŋonyec. Puryo ku kule omnye cemöce kule cewirte porto nyi ceponte om koret, ntene ce möce pate kule cilokwec porto nyepo torot, sukuŋet cilum porto nyi po koret.
47005005	Yiyintet nkit kunye kikwiytowec acek wekwekatenyi; kunyo kikonec Muyet Nyetilil nyenyi kwek kurtoyet nyepo tukuk tokol ce pontewec acek neto.
47005006	Kunyo ce ponte acek titirotet okokoy, omnye cinketi kule ye tocemite ceponte porto om wuli po koret, kuporkey kule cemite wule low om wule mite kotap Mokoryontet.
47005007	Omnye soponto nyinyacek kunye po koyenet, nye puryo ku ceköste.
47005008	Ceponte titiret nyewo, kunyo ce möce kule cepakakte porto nyi ceponte oŋnkyipe wocipur oko Mokoryontet.
47005009	Ntene om kiy ake tokol, ce möce kule ciŋerec neto; ye ce mite wuli po koret nto ye kacipe wulin po torot.
47005010	Omnye mosiciyoŋe acek tokol taytap Kristo sukuŋet kuwosontyec. Mosukunyor ci tokol kito yeme kuyu wule yunto ŋalek ce kikwiy om soponto nyepo porto, ye kikwiy ce toponec nto ce miyotec.
47005011	Cinket acek kito nye poru ye kiciywey Yiyintet, kunyo cesyeme kule cesaysay kucömis piko. Kikonec Yiyintet kuwoŋnkyi kupoyit manta, kunyo asoti kyonketo mpo ani akwek om mukuleywekwok.
47005012	Puryo kot cesyeme yec kule ciporukey acek om wule omite akwek, ntene cemite cesyeme kule ciporwok ŋalek ce toponec; sukuŋet osilkey akwek om wule ce mite acek, oŋnkomuc owekyi piko ŋalek co silekey kuyu wule yunto cekto wulopo saŋ nye puryo kot kuyu wule yunto kopurto nyenyi nkit.
47005013	Ye kipunwec acek metewok, kukipunwec kupo Yiyintet, nteye ceponte ŋomnonet, ku ceponte kupo toponiyenyi.
47005014	Omnye ripec acek cömisyet nyepo Kristo. Kicinket ciwoŋnkyi kule kime cito akenke kumeci piko tokol, nye poru kule mosukupok piko tokol kuyu neto.
47005015	Kimeci neto piko tokol sukuŋet piko co sopcotin komokusoptos kwicek nkit ntene kukosopco om wule mite neto, nyo kime oŋnkyiŋet kupo cekto.
47005016	Kunyo kuceke yawut kuwo tay, kimo ciyoyeci acek ci ake tokol kuyu wule yunto soponto nyepo cito nyepo koret, nka kot kimite pesyosyek ce kiciyoyeci Kristo kuyu cito, kimo kuyu nyo yawut.
47005017	Ye kociyomo citake oko Kristo, kokwek nyoto kataŋanet nye lel, omnye kuwo yoswaket oŋnkuco cito nyelel.
47005018	Yiye Yiyintet ŋalecutecu tokol, kunyo kiwecec acek Kristo cekwane puniyontit okoy ciku coronutekyi, oŋnkukonec yisyet nye cewece mpo piko alak kwek coronutekyi.
47005019	Lokoywek cicacek kucu kule, mite Yiyintet kuwece kwek piko tokol coronutekyi kupunte Kristo. Kipuryo kurip koyit Yiyintet miyotyonikwa om tukuk ce kikwiy cekto. Kikonec lokoywek cepo wule cewektoy piko kwek coronutekyi.
47005020	Kunyo cemite acek yawut ceŋolole kuyu kiyokikap Kristo, Yiyintet nkit nye ŋololwok kupunte wule cemite acek, kunyo cesomok om kaynetap Kristo kule ocomisye om wule mite Yiyintet.
47005021	Kipuryo kot kuponto Kristo miyotyo, ntene kikoci Yiyintet kusut miyotyonik cicacek sukuŋet cenyoru acek ŋalek cepo manta ce konu Yiyintet.
47006001	Kunyo kuyu wulo kyiyisyi acek oko Yiyintet cesomok monte ce cäm kupot püc pate poypoyet nyo kyonyoru kucone wule mite Yiyintet.
47006002	Kuyu wulo mwowu Yiyintet kule, “Kyolimuŋ ani om pesyet nye kicecäm, Kyakalyiŋ om pesyet nyepo kosopet.’’ Limnte! Kunyo pesyet nyitenyi nye cenyorune cömisyetap Yiyintet, pesyoni kunye pesyet nyepo kosopotet.
47006003	Puryo kot cemöce acek kule kunyor citake tokol konokut, sukuŋet kuwur wurat yisyet nyinyacek. Kunyo cesyeme kule mente cekerekte aret nyepo citake.
47006004	Ntene ciporu kule ciku mutworikap Yiyintet om kiy ake tokol nye kyiye, omnye cemuytocini koromun wuyinwek tokol oko toŋoŋutek tokol.
47006005	Kicepirec, kicekerktec mopusi, kicewunuktec, kiciyisye kot cecosye nye puryo rwonto oŋnkwamec rupet.
47006006	Kunyo kiciporu acek kule ciku mutworikap Yiyintet om tililinto, oko ŋomnonet, oko muytocinotet oko tolosyet om swametap Muyet Nyetilil oko cömisyet nyinyacek nyepo manta,
47006007	oko lokoywek cicacek cepo manta om swametap Yiyintet. Ŋalek ce tililec cepo manta kuce karik ce kyiyisye ce porye oŋnkyeyetekey.
47006008	Ciyweyec acek, oŋnkyenyilec, cecupec, oŋnkyikastec, cesutec kuyu mwiynot, oŋnkurok ceŋololi ŋalek cepo manta.
47006009	Cesutec kuyu pic ce mocinket, oŋnkurok konketec piko tokol. Cesutec kuyu pic ce kipok, oŋnkurok ciku sopcotin kuyu wulo oköse akwek. Nka kot kicitaŋanyec, ntene puryo kot cepakäcec.
47006010	Nka kot kicinerecec, ntene ceŋereci okokoy. Cekerkeyekey nye ciku ponon, ntene cewece kwek piko ce caŋ mokoren. Cekerkeyekey nye ciku ponon, oŋnkurok ceponte tukuk tokol.
47006011	Mpo yeya, Korinsoyek! Koceŋololwok acek akwek ciporwok kutok, kuceŋany mukuleywek cicacek.
47006012	Puryo kot ceker cewuny mukuleywek cico om wule omite. Ntene akwek kuce kwaker awuny mukuleywek cikwok om wule cemite acek.
47006013	Oŋololi yawut kuyunye oyiku akwek lekokwani, möce oŋany mukuleywek cikwok oporwec kopurto nye kerkey nye ceponte acek om wule omite akwek.
47006014	Monte ceyiyisye oyoyeckey oko piko co puryo kot kuyen, omnye puryo kot komukoktos kuyunyo. Muce kucomnyo ŋalek cepo manta oko miyotyet? Muce kopurcini kulene lakweyet oko menonet?
47006015	Muce kucömncin kulene Kristo oko setanit? Kiy ne nye muce kwicin cito nyo kikoyen oko nye tompo koyen?
47006016	Kumuce kulene kwicin kotap Yiyintet oko ototoywek cepo piko co menket Yiyintet? Omnye ciku acek kotap Yiyintet nye sopot! Kuyu wulo kimwoy Yiyintet nkit kule, “Mosatec ani konyu wuli mite pikwani, Oŋnkominy wule mite cekto, Mosoyeku Yiyintet nyimwa, kwek cekto pikwani.’’
47006017	Mwowu mpo Mokoryontet kule, “Misyini apakakte cek, oŋnkakwane wule mite cekto. A sanekey kiy nye puryo kot kutilil. saŋet atorocak ani.
47006018	Mosoyeku ani Papamwoŋ, oŋnkoyiku akwek werikwani oko tipikwani. Mwowu Mokoryontet nyepo kamukeywek tokol kuyunyoto.’’
47007001	Corunutekwani cämanik! Kicekurtowec ŋalecutecu tokol. Kunyo möce kule cesitkey acek om wule mite kiy ake tokol, nye wurtoy kumiyatit porto nto mukuleyto. Möce cetililitu ciwoŋnkyi topon, oŋnkyipurte koyweyisyet om wule mite Yiyintet.
47007002	Oŋoŋwec mukuleywek cikwok, tompo kot celel acek om wule mite citake tokol, nto tompo mpo kot kyarante nto ciperper acek ci ake tokol.
47007003	Puryo kot omwowu ani ŋalecu nye orenyok akwek, kuyu wulo kyomwowok kunyo kule oyiku akwek cämanik ce cepontekey okokoy ye cesoptosi nto ye cepoku.
47007004	Okenenokey ani akwek koromun ye oŋololwok, kunyo osilenokey akwek koromun. Oponte titirotet nyewo om wuyinwekyo tokol. Oponte ani ŋerekwek ce caŋ kusirto.
47007005	Kipuryo kot cimuny acek mpo yu kowo cepunu Meketoniya. Kimite wuyinwek wulyo tokol, kumite wokutyet wule mite alake oko muyotet nye kimite mukuleywek cicacek.
47007006	Ntene Yiyintet nyo titire piko ce kokwilyo mukuleywek kunye kititirec omnye kico Tito.
47007007	Kipuryo kot ku kule omnye kico neto, ntene om ŋalekyi ce kimwoy, kuyu wule kyotitirte akwek neto. Kimwowec kule ömoce akwek koromun kule cekasa, oyiku nerekotin omnye oyiku yiytotin oyetyeco ani, kunyo oyiku yawut ŋerekat.
47007008	Omnye nka kot kinerecak akwek parwemwani, momwowu kule akalya omnye kyosil parwanato. Kyasowu oŋnket kule kinerecak om pesyos ce ŋeri pate, ntene nka kot kikyamwowu kule akalya,
47007009	oyiku yawut ŋerekat, nye puryo ku kule omnye kyanerecak, ntene omnye kiwecak nerekwek okoy arenynkey awec kopurto nyimwoŋ. Kikwiyisye Yiyintet nerekwek coto, kunyo puryo kot ciwurtak.
47007010	Omnye nerekwek ce yiyisye Yiyintet kuce wece mukuleyto kunyor soponto. Kunyo mocetoye ŋolyo nyeyunyo! Ntene sutu met nerekwek cepo koret.
47007011	Akäs pa wule kikwiyta Yiyintet om nerekwek kwakwek coto; kikonok asot koromun, nye kipor kule moyiku akwek lelotin! Om nerekwek oko ŋoyenotet, oko kasoteywek, oko cömisyet oko yiytayatet, yoto omutyi musankut piko ce lelotin! Kwoporu kule moponte akwek lelis om ŋolyontono tokol.
47007012	Kunyo nka kot kyosilwok ani parwanato, kipuryo kot asile kupo cito akenke nye kilel, nto kupo mpo cito akenke nye kicelel om wule mite neto. Ntene kyosilwok oporu kutok om taytap Yiyintet cömisyet nyewo nye oponte akwek om wule cemite acek.
47007013	Kuyunyoto sukuŋet cetitir acek. Kipuryo kot kotitirec acek pate, ntene kiŋerecec koromun Tito kuporwec aret nye kyakalye akwek neto.
47007014	Kyosilenokey ani akwek om wule mite neto, kunyo puryo kot awurte akwek om wule ämite ani. Kiceŋololwok okokoy ŋalek cepo manta, kunyo kukuporkey kule po manta silotet nyo kucemwocini acek Tito.
47007015	Tosyinikey kunere cömisyet nyenyi om wule omite akwek, ye kesotak kule kyoyiku yiytotin olimnci, oko kuyu wule comuye opotontye atoroc oŋerekyi neto.
47007016	Ayiku ani ŋerekat koromun omnye omuci okenenokey akwek koromun om kiy ake tokol.
47008001	Mpo yeya, cemöce acek kule oŋnket akwek ŋalek ce kikwiy poypoyetap Yiyintet om pikap Yiyintet cepo Meketoniya.
47008002	Kicesyem syemutok ce wuyec cepo toŋoŋutek ce kipunte cekto, ntene kuŋerec cek koromun kutil, omnye kiŋerec oŋnkupciw tukuk ce kiponto nka kot ki ponon.
47008003	Komwowok cepo manta kule kipciw cekto kuyu wule ki muktoy, oŋnkutil coto kikonec acek kwicek nkit.
47008004	Oŋnkusaysayec acek kule roke cecomnci cekto kukalya pikap Yiyintet om Yuteya.
47008005	Kikon cek ce caŋ kusir ce kicisotyini! Nyepo tayta kunye kikoytokey cekto om wule mite Mokoryontet oŋnkukonnkey mpo yec om wule ce mite acek om cömisyetap Yiyintet.
47008006	Kuyuyit nyoto sukuŋet cesom acek Tito nyo kicece yisyoni kuwaŋnta kukalyak awany yisyoni pciyat nyepo cömisyet.
47008007	Oyiku akwek mokoren koromun om tukuk tokol ce oponte om koyenet, oko ŋalalet, oko ŋomnonet, oko swamet nye amöce kule kyiye ce toponec, oko cömisyet nye acömec acek. Kunyo cemöce kule okolyoyisye mpo akwek om yisyoni po cömisyet.
47008008	Puryo kot amöce ani kule okonu ntarastinek, ntene oporwok wule moktoy piko alake kule cikolyoyisye. Sukuŋet oŋnket kule po cömisyet nyimwoŋ manta.
47008009	Omnye oŋnket akwek poypoyetap Mokoryontenyo Yesu Kristo, nka kot ki mokoryo neto kuyu wule kiyunto, ntene kiweckey kwek panan kupo akwek, kule sukuŋet omokoren akwek kupunte pananiyantit nyenyi.
47008010	Kunyo okonok ŋomnonet nyimwani om ŋolyontoni kule, roke awany akwek yawut yisyet nyo kyocec kenyit nyankwe. Oyiku akwek cepo tayta; puryo kot ku kule oyiyisye pate, ntene kyocöme kule kyiyisye.
47008011	Otosyikey kuyunyoto okoy awany yisyet. Otitir awany yisyonoto kuyu wule kikyokoytekey oyiyisye tukuk ce oponte.
47008012	Ye möce cito kule okolyoyisye okonu, kucöme Yiyintet kokotutyet nye muce kukon; neto ntene puryo kot kuce moponto.
47008013	Puryo kot kuroke kule cetorwok akwek nyikisinto sukuŋet cikuskus nyikisinto nyepo alak.
47008014	Omnye oponte akwek yawut tukuk ce caŋ kuporkey kule misyini akalye piko co möce kokolyoyisyet, nto punto pesyosyek ce omöce akwek kokolyoyisyet oŋnkuponto cekto tukuk ce caŋ, mosukukalyak akwek cekto yoto. Om aret nyeyunyitenyi kuye mosiciyoyec piko tokol.
47008015	Kuyu wulo mwoytoy silutekap Yiyintet kule, “Cito nye kiruruc ce caŋ, kunye moponto ce caŋ, nto nye kiruruc ce ŋeri kunye puryo kot kurorci.’’
47008016	Cikostoy Yiyintet koromun nye kikoci Tito mukuleytap kokolyoyisyet nye kerkey oko nyinyacek, kumac kule kukalyak akwek.
47008017	Kicesom acek neto kuco wulo omite akwek, ntene kimite kuyiytat kwine nkit kule aco.
47008018	Kociyoku neto oko yeya akenke nye ciyweye koromun om wule mite pikap Yiyintet om yisyenyi nye mwoytoti Lokoywek ce toponec.
47008019	Kunyo kikwey pikap Yiyintet neto kule cepesetate oko acek ye cemwoytoti yisyet nyepo cömisyet nyepo woyinto nyepo Mokoryontet oŋnkuporu kule cemöce kakalyayet.
47008020	Ceripekey acek koromun kule mente kot cesutu kaŋunyŋunyet om wule ceriptoy kokotutecutecu konu piko.
47008021	Yisyet nye cetyikini acek kunye ce möce kule kyiy kito nyepo manta om taytap Yiyintet oko taytap piko.
47008022	Kunyo kociyoku acek cekto oko yeyanyo ake nye kucekir acek neto aret ce caŋ okoy cinket kule titirot koromun kule okolyoyisye. Kunyo omnye kenenokey neto akwek, möce koromun kule akalyak akwek.
47008023	Nto Tito kunye cito nye kyiyisyi acek tukway cikalyak akwek. Nto mpo yeya cut alak cekwontoykey neto kuce sutu woyintap Kristo om kaynetap pikap Yiyintet.
47008024	Oporci akwek cekto cömisyet nyimwoŋ sukuŋet kukäs pikap Yiyintet tokol oŋnkunket kule cepoye acek manta ye cesilenokey akwek.
47009001	Puryo kot kuroke osilwok ani akwek ŋalek ce nöme kokolyoyisyet nyo mite cesutyini pikap Yiyintet.
47009002	Oŋnket kule omöce kule cikolyoyisye, kunyo kwosilkey ani om wule mite pikap Meketoniya omwoci kule, “Mpo yeya cepo Akaya kuce kiyiytakey kukolyoyis kuceke kenyit nyankwe.’’ Kunyo kokowurur cömisyet nyimwoŋ cekto.
47009003	Koyoku yawut mpo yeya cutecu sukuŋet mente kwek silotet nyinyacek ŋal cepo kutit pate, ntene kupoyit manta kuyu wulo kwomwowu kule oyiku akwek yiytotin okolyoyisye.
47009004	Nto pesyet ake ye kacekwantekey acek pikap Meketoniya oŋnkwocenyoru kule puryo kot oyiku akwek yiytotin, kupuryo kot cecurokyisyi acek nkit, yoto mosocurokisye mpo akwek omnye kicesilkey wokutil.
47009005	Kunyo kwasot kule misyini omwoci mpo yeya cutecu kunyosyeno kukwa wule omite akwek oŋnkwokuyiyta kokotutek co kyokurte akwek kutompo kot kupunte pesyet, sukuŋet ye kopunu ani conyoru kukuciyta topon, yoto kupor kule okonu akwek kokotutek nye ocöme nye puryo kot omnye kocisimncok
47009006	Möce oŋnket kule, “Nye kakol kupuswek ce ŋeri, kunye nyoru omik ce ŋeri, nto nye kakol kupuswek ce caŋ, kunye nyoru omik ce caŋ.’’
47009007	Kunyo misyini kukon ci ake tokol kuyu wule kacämnta nkit om moyenyi nye puryo kot kumwowu kule kokoyte püc pate nto kocisimnci. Omnye cöme Yiyintet nyo konu om ŋerekwek.
47009008	Kunyo muce kukonok ce caŋ kusir ce omöce sukuŋet onyoru ce caŋ om kiy ake tokol nye omöce akwek, sukuŋet akalya yisyet tokol nye topon.
47009009	Kuyu wulo mwoytoy silutekap Yiyintet kule, “Pciytoy Yiyintet püc pate, kupcici pononik, Pure cömisyet nyenyi okokoy okoy okokoy.’’
47009010	Kunyo Yiyintet nyo kocini kolintet kupuswek oŋnkukoci omik ce ome, kunye mosukukonok kukoci kuteris kupityo kupuswek cikwok, sukuŋet kupityo kupuswek ce caŋ cepo poypoyemwoŋ.
47009011	Mosukukonok Yiyintet akwek oyiku mokoren kuyemak sokolyoyisye okokoy, sukuŋet kukasta piko ce caŋ Yiyintet om kokotutek ce cikwakwek ce kyokoci kupunte wule mite cekto.
47009012	Omnye puryo kot kukolyoy pikap Yiyintet nkit pate tukuk cu okonu akwek, ntene sutu mpo kakastayet nyewo om wule mite Yiyintet
47009013	Kunyo om yisyet nyimwakwek nyitenyi, kunye sutu kukasta piko ce caŋ Yiyintet omnye oyeni akwek lokoywek ce toponec cepo Kristo, oko kokolyoyisyet nye okolyoy piko alak.
47009014	Yoto ye mosukusomwok cekto akwek koromun omnye oponte poypoyet nye pciyat nye kikoporwok Yiyintet.
47009015	Cikaste Yiyintet om kokotutekyi ce caŋ ce mociyite.
47010001	Osomok ani Paulo nkit, om kokolyoyisyet oko tolosyetap Kristo. Ani nyo cemwowu kule oyiku tala ye cepontekey oko akwek, ntene oyiku nyeker om wule omite akwek ye mocepontekey.
47010002	Osomok akwek kule ye cepontekey oko akwek monte cesutwo anyekeritu om wule mite piko co sote kule kyiyisyi acek cerupe cepo koret.
47010003	Manta kule cemite acek koret, ntene puryo ceporye kyiyisye cepo koret.
47010004	Karik ce kyiyisye om poryet kuce puryo kot kupo koret, ntene kyiyisye karikap Yiyintet cepo swamet ce turpupe totet tokol nye wuyi. Kyorontoy tintenotet nyepo mwiynan.
47010005	Citurpupi ŋolyo ake tokol nyepo silot nye kacemwoy cekerekte ŋomnonet nyepo Yiyintet. Cenome ŋolyo kwek mopusyo oŋnkyewec kuywey Kristo.
47010006	Ye kopurukey akwek kule kocepoyitu manta, yoto kuye moceyiytekey acek cemutyi musankut piko co mocömisyi.
47010007	Oköse akwek tukuk kuyu wule yunto wulo po saŋ. Mite pa citake wule omite akwek nye nkete kule oyiku citap Kristo? Kunyo möce kukäskey wule yunto neto nkit, omnye cepoye mpo acek Kristo kuyu neto.
47010008	Omnye puryo kot oliloni ani nka kyosilikey wokusirto om kamukeywek ce kikonec acek Kristo. Kamukeywek coto kuce cetecenok, ntene puryo kot kuce citurpupenok.
47010009	Mömöce ani akerkeyitu nye osyeme kule omuyok akwek om poronokwani.
47010010	Omnye mosukumwoy citake kule, “Koromec koromun oŋnkuponto swamet poronokap Paulo, oŋnkurok yec ku moponto neto swama ye cepontekey oko neto, oŋnkupuryo kiy ŋalekyi!’’
47010011	Möce konket nyoto kule puryo kot kupciyotin ŋalek ce cesile acek om poronokyo ye mocepontekey oko ŋalek ce kyiye ye cepontekey oko akwek.
47010012	Ntene puryo kot kuroke cesutkey acek nkit nto ciyoyeckey acek nkit oko piko co sutekey parak. Perper coto koromun. Kiwecekey oŋnkuyoyeckey picoto kwicek nkit oŋnkusutekey parak kuyoyeckey kopurto nye nyimwa nkit!
47010013	Ntene acek kuce puryo kot cemöce kusirte silotet nyenyo ye cemokyini, mosukuŋete pate wule tento yisyet nye kikonec Yiyintet. Yisyet nyinyacek nyoto kunye kiciy om wule omite akwek.
47010014	Acek kuce kicenyosye cesutwok akwek lokoywek ce toponec cepo Kristo kutompo kot kuco citake, kunyo ye kocesilkey acek om wule omite akwek; kupuryo kot kocesirte kukeyte ye cemokyini.
47010015	Kunyo puryo kot cesilekey yisyet nye kikwiy piko alake kusirte ye ŋete nye kikonec Yiyintet. Ntene ce möce kule kuner kutosyikey koyenet nyimwoŋ, sukuŋet cimuc kot kyiy yisyet nyewo om wule omite, nto yisyet nyoto kunye ŋete ye kimwoy Yiyintet.
47010016	Yoto kuye sukuŋet cimuc acek cemwayte lokoywek ce toponec om korosyek alak kukeyte wulo omite akwek nye puryo kot cesilekey yisyet nye kikwiy citake keny om komosta nyenyi.
47010017	Ntene kuyu wulo mwowu silutekap Yiyintet kule, “Ci tokol nye möce kule osilkey kuroke kusilkey om yisyet nye kikwiy Mokoryontet.’’
47010018	Omnye poyitu cito manta ye kacämnta Yiyintet neto, ntene puryo kot kuye kosilkey neto kwine nkit.
47011001	Osome ani kule omuytoco kuminiŋ, nka kot kaperperitu kutya.
47011002	Acorokyok ani akwek, kuyu wulo corokyok Yiyintet. Akerkeyekey akwek cepto nye mukul nye menket moron nye kyomokyi cito ake, cito nyoto ku Kristo.
47011003	Ntene oponte muyotet kule muce kuwuryo kasoteywek okoy otay nyimwoŋ nyepo manta nyepo Kristo kuyu wulo kiperpertoy Erenet Kawa kwiyisye mwiynanet nyewo nyepo ŋomnon.
47011004	Omnye omuci akwek omuytoci kot olimnci ci ake tokol nye kocomwowok Yesu ake yec, nye puryo kot ku Yesu nyo kicemwowok acek oŋnkocäm yec lokoywek oko ototoywek alak nye puryo kot ku Muyet Nyetilil oko lokoywek ce toponec co kyonyorte wule cemite acek.
47011005	Osoti kule puryo kot oyiku nye miniŋ koromun om wule mite co cekure “Kiyokik cewoyec.’’
47011006	Pesyet ake moyiku muswokin om ŋalalet, ntene oponte ŋomnonet nye oŋnketi kiy ake tokol. Kicemwowok acek akwek ŋalecoto tokol, oko om aret ake tokol nye mukoktos.
47011007	Kyomwowok lokoywek ce toponec cepo Yiyintet, nye kipuryo kot osomok kule ayal okonu kiy ake tokol. Kyosutok opoyitu akwek tayta opoyitu ani letut. Kyayiy yoto so miyat?
47011008	Kyanyapan so pesanik cepo pikap Yiyintet cepo wulyo ake omnye kyacäm kokolyoyisyet nyimwa, yo kyoyiyisyi om wule omite akwek?
47011009	Nteye kyomite wule omite akwek, kipuryo kot ayimak ani kule akalya ye kyomöce pesanik, omnye kisutwo ani mpo yeya cepo Meketoniya kiy ake tokol nye kyomöce. Kuyu wulo kiyunto yoto om kunyo, kuyunyoto wule mosukwiytakey om pesyosyek cokwoni, puryo omuci ani kot okonok akwek nyikisin.
47011010	Owolikey cepo manta om Kristo nye mitowune wule omite kule, puryo kot kusise silotet nye oponte ani om koretap Akaya tokol kumukul.
47011011	Omne somwowu ani kuyinyi? Omnye mocömok ra? Nkete Yiyintet kule ocömok ani!
47011012	Mosotosyikey ani ayiye ŋalek cu amite ayiye yawut, sukuŋet mente kunyor kiyokik cut alake kito nye mokusilekey kumwoy kule yiyisyi cekto kuyu wulo kyiyisyi acek.
47011013	Puryo kot ku kiyokik co cepo manta, po mwiynan, perperisyi om yisyet nyimwa oŋnkuweckey kule ciku kiyokikap Kristo.
47011014	Kunyo puryo kot cimuce cikite! Nka mpo Setanit komuce kuweckey nkit kukerkeyit oko malayket nyepo lakweyet!
47011015	Kunyo puryo kot ku ŋolyo nye cikite ye keporkey mutworikyi kwiye cepo manta cepo lakweyet. Mosukunyor om letut ce yeme om tukuk ce kikwiy.
47011016	Kotosyi omwowok kule, mente kot kusot citake kule oyiku ani solwo. Ntene ye osote kuyunyoto, kuroke osuto kule oyuye nyoto, sukuŋet osilkey silotet nyenyu nye miniŋ.
47011017	Manta kule ŋalek cu omwowu yawut kuce munomwowo Mokoryontet kule omwowu. Oŋololi kuyu solwo om ŋolyontoni po silotet.
47011018	Ntene omnye mite piko ce caŋ ce silekey cepo koret, kunyo mosilekey mpo ani kuyunyoto.
47011019	Oyiku akwek ŋerekotin kot omuytoci piko ce perper! Oyiku ŋomec koromun!
47011020	Omnye omuytocini ye kakwiyak citake oyiku mutwor, mpo ye koŋomok, mpo ye katëcak, mpo ye kanyilak, mpo ye kasyecak.
47011021	Osornene ye macämnte kule, kiciku nyokorec ye mokyiy tukucoto. Ntene ye möce citake kule osilkey om kiy ake tokol - Oŋololi kuyu solwo - Osilekey mpo ani.
47011022	Puraniyek so cekto? Oyiku mpo ani. Lekokap Israel so cekto? Oyiku mpo ani. Mucokoronikap Apram so cekto? Oyiku mpo ani.
47011023	Mutworikap Kristo so cekto? Oyiku mpo ani. Oŋololi ŋalecu kuyu punmetyo. Oyiku mutworin nyepo Kristo kupël cekto. Kyataŋany om yisyet nye wuyi, kicerotyo mopusi kuwany pesyosyek ce caŋ, kicepasa aret ce caŋ, kyacilile met aret ce caŋ.
47011024	Kipasa Yutayek aret mut korokonik sosom ok sokol.
47011025	Kipasa Romek aret somok. Kicewirena rwontok aret akenke. Kipuryet rapet nye kyowete aret somok. Kyopur peko orit awany sawanik tiptem ok amwan pet oko komoy.
47011026	Ye kyowesetoti ani poninek ce caŋ kyonyoru yoto toŋoŋutek cepo oyinosyek ce keyin, oko corik, oko toŋoŋutek ce kitaŋanya mpo yeya Yutayek oko lamek. Kyonyoru toŋoŋutek om moŋosyek, oko toŋoŋutek cepo tyoŋik cepo samiyita, oko toŋoŋutek cepo ruretok, oko toŋoŋutek cepo coronutek cepo mwiynan.
47011027	Kyoyiyisye ataŋany, opuri pesyosyek alak nye puryo kot orwe rwonto. Kikwama rupet oko melelya. Kyopur pesyosyek alak nye moponte omik ce oyome, oko koto nye ominye, oko sirok ce malac.
47011028	Kunyo puryo kot omwowu ani ŋalek tokol. Oponte pesyosyek tokol nyikisinto nyimwani nyepo yisyet nye nöme pikap Yiyintet.
47011029	Ye puryo kot kuponto citake swamet, opur ani nye moponte swamet, ye kesuci citake miyotyet, opur mpo ani kwapi.
47011030	Ye kosilkey ani, mosilkey om ŋalek ce poru kule moponte ani swamet koromun.
47011031	Kopurto kupeyok okokoy kaynetap Yiyintet nye kwanitap Mokoryontet Yesu! Nye nkete kule puryo kot operperisyi ani.
47011032	Ye kyomite Tamasko, yoto kumwoci kinko Areta poytoyintet kukoci sikarek kurip kurkotik cepo moŋet sukunäma ani.
47011033	Ntene ciwuteno cikaput nyewo oŋnkyipunteno pastit om totetap moŋet okoy omweye wule mite neto.
47012001	Mososilkey ani nka kot puryo kot kwiye kiy nye topon. Ntene mosaŋalale kirwotik oko ŋoŋutek ce kikono Mokoryontet.
47012002	Oŋnket ani cito akenke Kristoyintet nye kicenäm oŋnkyekwer kuwo koret nyepo somok wulin po torot om kenyisyek taman ok amwan co kitil. Moŋnket kule kukwiyakay kuyunyoto manta nto kuponto porto nto om muyet nto kyakäs ani ŋoŋutyet, Yiyintet nye nkete.
47012003	Oŋnket kule kicesut cicoto kuwo wule topon (ntene moŋnket yec kule kikwiyakay kuyunyoto nto kyakäs ani ŋoŋutyet, Yiyintet nye nkete.)
47012004	Kilim neto om wuloto ŋalek ce wuŋotin ce memuce kot kuŋalale cito.
47012005	Kunyo mosilkey ani kupo cicoto, ntene puryo kot osilkey om ŋalek ce nömo ani, tos pate om tukuk ceporu purenotet nyimwani.
47012006	Nto kwomöce ani kule osilkey, nto kupuryo kot oyiku solwo, omnye nto kwomwowu ŋalek cepo manta. Ntene puryo kot osilekey, omnye momöce kule kusotyo citake kule opoye ani parak kusir ce kikäs oyiye nto ŋalek ce kilim oŋololi ani.
47012007	Ntene sukuŋet kuripo mente kot osutkey ani om silotet kupo tukuk cepo kakitat ce kyakäs aret ce caŋ. Kicekono ani mwoninto nyepo porto nye yu kötet nye mite porto, nye yiyisyi kuyu kiyokintetap Setanit sukuŋet kupiro oŋnkukerekta mosilkey kusirto.
47012008	Kyosom ani Mokoryontet aret somok kule kunumuneno kiyitenyi.
47012009	Kuwec kumwoy kule, “Poypoyet nyimwani kunye yemiŋ nyi, omnye swamet nyimwani kunye tökune purenotet nyeŋuŋ.’’ Kunyo oyiku ŋerekat koromun osilkey omnye moponte swamet, sukuŋet kuripo swamet nyepo Kristo.
47012010	Kunyo oŋerekyini purenotet; oko cupisyet, oko nyikisinto, oko toŋoŋutek, oko wuyinwek kupo kaynetap Kristo. Omnye ye oyiku puren kuye yoto ye oponte swamet.
47012011	Oyiyisyi ani kuyu solwo. Ntene akwek kuce kwosokyo ayiy kuyunyoto. Akwek kuce kweroke acämnta ani. Omnye nka kot moponte latik, ntene puryo kot oyiku miniŋ om aret ake tokol om wule mite, “Kiyokikwok coto.’’
47012012	Kyoporwok kule oyiku ani kiyokintet om tukuk ce kyayiy om wule omite akwek om muytocinotet nyewo, coto ku pelutok oko tukuk cepo kakitat, oko yisyonutek cepo swamet.
47012013	Ntene kyoyiku akwek miyotec kulene kupël pikap Yiyintet alak, tos ani nkit pate nye mnosomok kokolyoyisyet. Osomok akalya omnye mnoyiyisye cepo manta!
47012014	Aret nyepo somok nyitenyi nye oyiku ani yiytat aco wule omite akwek, momöce kule cataŋanyak. Omocok akwek, ntene momöce pesan. Omnye puryo kot kukiy nyepo kwak kukonorci lekok poyik tukuk, ntene poyik ce konorcini lekok tukuk.
47012015	Mosaŋerec ani ye koyiyisye tukuk tokol ce oponte oŋnkokoytekey mpo ani nkit sukuŋet akalyak akwek. Omuci ocäm ani kuminiŋ aŋnkacämak ani akwek koromun?
47012016	Kunyo mosocam akwek kule kipuryo kot onyikisyok ani. Ntene mosukumwoy citake kule, kyatecak oyiyisye mwiynanet.
47012017	Kyomwowok ani so kuyunyoto ayiyisye ci ake tokol om nyo kyoyoku kuco wulo omite?
47012018	Kyosom ani Tito kuco kucontoykey yeya Kristoyintet ake, omwowu so kule kiŋomwok akwek Tito? Puryo kot kyiyisye acek oko neto kasoteywek ce kerkey oko kopurto nye kerkey?
47012019	Pesyet ake osoti akwek kule om ŋalecu tokol kuce cemite acek ceyetekey om wule omite akwek. Puryo kot kuyunyo! Ceŋololi kuyu wule moktoy Kristo kule ceŋalal om taytap Yiyintet. Mpo yeya cämanik, nto kiy ake tokol nye kyiye kunye kyiye kule sukuŋet cikalyak akwek.
47012020	Oponte muyotet kule ye kopunu wulo omite akwek, mosiconyorwok kupuryo kot oyiye kuyu wule omoktoy ani, oŋnkokäs akwek kule puryo kot ayiye ani kuyu wule omoktoy akwek. Oponte Muyotet kule mosonyoru wokutyet oko corokyinotet, nyerunotet, soynonet, cupisyet, ŋomset, silotet, oko cukurotet.
47012021	Oponte muyotet kule ye kaco yec mosukusorneno Yiyintet nyimwani om tayta nyimwakwek, kunyo mosarir ani om wule mite piko ce caŋ ce kikwiy miyotyet ce tompo kot kurenynkey om ŋalek ce somis ce kikwiy cepo sakwayanatet oko corokyinotet nye miyat.
47013001	Aret nyepo somok nyitenyi orutocok ani akwek kuyu wulo cemwoytoy kule, “Cemute musankut ye kaŋalal piko muncururwanik oyeny nto somok.’’
47013002	Yo kyopontekey oko akwek om panta nyepo oyeny, kyosowu yoto piko ce kikwiy miyotyet ikye, oŋnkosowu mpo piko alak tokol. Kunyo asowok mpo yawut ye amite wule low, nteye kaco yec aret nyepo somok kupuryo ci nye muce kucilile toŋoŋutek.
47013003	Mosokäs akwek nkit kule ŋolole Kristo kupunte wule amite ani. Puryo kot kupuren Kristo om wule omite akwek, ntene yiyisyi swamet nyenyi om wule omite.
47013004	Omnye nka kot kimoponto neto swamet yo kicewuyitocini murtowontet, ntene sopot yawut om swamet nyepo Yiyintet. Moceponte mpo acek swamet om koyomotet nye ceponte oko neto, ntene om tilyanatet nye ceponte acek oko akwek kunye mosicesopce oko neto om swametap Yiyintet.
47013005	Akäskey akwek nkit oŋnkomutyikey musankut oŋnket kule ceponte koyenet. Oŋnket pa kule mitowune Kristo wule omite akwek? Tos pate ye kyosute koromun.
47013006	Asoti ani kule mosonket akwek kule puryo kot cisute acek.
47013007	Cesome acek Yiyintet sukuŋet mente kot ayiy akwek lelis, nye puryo kot ku kule sukuŋet kuporu kule kuciy acek topon, ntene sukuŋet ayiy akwek cepo manta; nka kot ku kuporukey kuyunye kicisute acek.
47013008	Omnye puryo kot cimuci acek kot kyiy tukuk ce toyekey oko ŋalek cepo manta, kyiye pate ceporyecini.
47013009	Omnye ciku acek ŋerekotin ye moceponte swamet oŋnkoponte akwek. Kunyo cesome kule onyolu akwek owoŋnkyi.
47013010	Osilwok ani parwani kutokumite wule low om wule omite, sukuŋet ye kaco mente conyercok oyiyisye kamukeywek ce kikono Mokoryontet. Kamukeywek cutecu kuce otecenok puryo kot oturpupenok.
47013011	Kunyo mpo yeya, cemutakwey! Asyem anyoru toponiyet, alimnte ŋomnonet nyimwani, acömncine akwek kwakwek nkit. Opurte kalyet, kuye sukuŋet opurte akwek Yiyintet nyepo cömisyet oko kalyet.
47013012	Osupayikey om ŋatutet nyetilil nyepo tupcet, Kasupayak akwek pikap Yiyintet tokol.
47013013	Poypoyetap Mokoryontenyo Yesu Kristo, oko cömisyetap Yiyintet, oko koyomotet nyepo Muyet Nyetilil kopur oko akwek tokol.
48001001	Cone parwani wule amite ani Paulo; kiyokintet nye kipuryo kot kukweya ani piko nto kukweya cito, ntene kikweya Yesu Kristo nkit oko Papa nyo kiŋet Yesu kotutune met.
48001002	Ani oko mpo yeya ce cepontekey kuce cesilwok akwek pikap Yiyintet ce mite koretap Kalatiya.
48001003	Cesomwok onyoru poypoyet oko kalyet nye cone wule mite Papanyo oko Yesu Kristo.
48001004	Kristo nye kiywey cömisyetap Yiyintenyo oŋnku Papanyo oŋnkukoytokey neto sukuŋet konum miyotyonik cicacek om pesyosyecu miyotec.
48001005	Kunyo kante kupoyit woyinto wule mite Yiyintet okokoy okoy okokoy. Yunyoto.
48001006	Kwakitenak ani akäs kule omoce akwek kule kyaste lakwar Yiyintet nyo kikurok om poypoyetap Kristo, oŋnkolimnte yec lokoywek alak.
48001007	Ŋalek cepo manta kucu kule, puryo kot kumite yec lokoywek alake ce toponec. Komwowu kuyunyoto omnye mite piko alake ce mosok akwek ce syeme kule cewecwec piko cepo Kristo.
48001008	Ntene nka mpo acek nto mpo malayket nye cone torot, oŋnkusyem cokumwowok akwek lokoywek ce pciyotin ce puryo kot kukerkey oko lokoywek co kicemwowok acek, kuporkey kule misyini kucup Yiyintet cicoto.
48001009	Kicemwowu acek ŋalecu kunyo om tay, kunyo omwowu ani yec otosyini kule, ye komwowok akwek ci ake tokol lokoywek ce toponec ce puryo kot kukerkey oko lokoywek co kyocäm akwek, misyini kucup Yiyintet cicoto.
48001010	Poru ra yawut ŋalekwani cutecu kuyunye asyeme kule sukuŋet kucäma piko? Puryo kot kuyunyo! Amöce kule kucämnta Yiyintet! Osoti akwek kule asyeme ani kule aŋerec piko? Nto kwosyeme kule aŋerec piko pate, nto puryo kot oyiku mutworintet nyepo Kristo.
48001011	Omwowok ani akwek mpo yeya kule, lokoywek ce toponec co kyomwowok akwek kuce kipuryo kot kutowu cito.
48001012	Kipuryo mpo kot kukono nto kuneta ani ci ake tokol. Ntene Yesu Kristo nkit nye kiŋoŋwo kuporwo ŋaleca.
48001013	Kyolim akwek ŋalek cepo manta cepo kopurto nye kyoponte ani ye kitorupe ntarastinek tokol cepo Yutayek. Oŋnketi akwek wule kyotoŋoŋntoy ani pikap Yiyintet, nye kipuryo kot omuye, nye kyosyeme kule opot kupotyo.
48001014	Kyopëli ani piko cepo pinta nyimwani om aret nye kyorupe tinitap Yutayek oko om aret nye kyorupe ntarastinek cepo mpo kukunyo.
48001015	Ntene Yiyintet nkit om poypoyenyi nye kikweya ani kutompo kot ceyiyo, nto om letut kukono oyici neto yisyet,
48001016	oŋnkuporwo kuŋoŋwo Werinyi kule saŋet womwoci lamek lokoywekyi ce toponec. Kipuryo kot awo wule mite ci ake tokol watepe kukono ŋomnonet nyepo kito nye mayiy.
48001017	Kipuryo mpo kot awo ani Yerusalem wakäs kiyokik co kinyosyo kwek kiyokik. Puryo kot kuyunyo. Kyanyosye awo Arapia, nto om letut oketukey yec Tamasko.
48001018	Yoto om letutap kenyisyek somok, onomen ani awo Yerusalem orutoci Petero, kule saŋet kukono lokoywek. Wopur oko neto awany pesyosyek taman oko mut.
48001019	Ntene kipuryo kot amuc ani yoto kot akäs kiyokik alak. Kyakäs pate Yakopo mutakwametitap Mokoryontenyo.
48001020	Owolikey ani om taytap Yiyintet kule po manta ŋalek tokol cu osile nye puryo kot ku mwiynan.
48001021	Nto om letut, onomen awo okoy opunte koretap Siriya.
48001022	Ntene kipuryo kot konketo Kristayek cepo Yuteya om pesyosyecoto tokol.
48001023	Kilime cek pate kumwowu piko kule, “Citye kisyeme kule ataŋanyec acek kunyi mite yawut kumwoytoti koyenet nye kisyeme neto ikye kule opot kupot.’’
48001024	Kunyo kukasta cekto Yiyintet om wule amite ani.
48002001	Nto om letutap kenyisyek taman ok amwan onomen ani aketitekey yec Yerusalem cepetekey Parnapa, yoto akwer cepetekey oko Tito.
48002002	Kyawo alaŋnte omnye kiŋoŋwo kuporwo Yiyintet kule roke awo ani wuloto. Wocetuye acek om kirwoket nye kiwuŋat oko kiyokik cewoyec nkit, oŋnkoporci cekto lokoywek ce kyomwoci ani lamek. Kipuryo kot amöce ani kule kupot pöc pate yisyemwani nye kyayiy, nto yisyet nye kyomite oyiye yoto.
48002003	Kipuryo mpo yoto kot cisimnci kule cewon Tito nye kicepontekey acek tukway, nka kot ki ci nye Kirikin.
48002004	Ntene kimöce piko alak kule cewon neto. Kikwa picoto ce kipuryo kot kupo luket nyinyacek oŋnkwokowut orit kuyu wotik kule sukuŋet kuwot oŋnkukäs kalyet nye ceponte acek om Kristo. Kimöce cekto kule cewecwecec acek ciku mutwor.
48002005	Ntene kipuryo kot cecömnci ŋalekwa mpo kisic, sukuŋet ceripok acek opurte okokoy lokoywek ce toponec.
48002006	Komwowu kule kantoyik co sutekey kule ciku cewoyec. Akure ani cekto kantoyik. Ntene yoyece Yiyintet piko tokol, omnye puryo kuköse neto kule yunto tontap cito nyepo saŋ. Kunyo kipuryo kot kuneta ani kantoyicoto ŋolyo nyelel.
48002007	Ŋalek ce kikäs cekto pate om wule amite ani kucu kule, kikono Yiyintet yisyet nye omwoytoti omwoci lamek lokoywek ce toponec, kuyu wulo kicikoci Petero yisyet kumwocinot Yutayek lokoywek ce toponec.
48002008	Omnye Yiyintet nyo kikocini Petero kwek kiyokintet nyepo Yutayek kunye kikono mpo ani oyiku kiyokintet nyepo lamek.
48002009	Kunyo Yakopo oko Kefa oko Yowana ce kicinket kule cekto kuce tolocikap piko cepo Yiyintet, kuce kinket kule kikono ani Yiyintet yisyoni pciyat. Yoto cisupaykey oko cekto cenämnkey yewuniyek, oŋnkyelimncine kule ani oko Parnapa mosicipe acek wule mite lamek, kupa cekto wule mite Yutayek.
48002010	Kimite ŋolyontet akenke nye kicecomncine kule misyini cisoti acek pononik. Ŋolyontet nyoto kunye kyoyisye ani swama okokoy kunyi.
48002011	Ntene yoto ntowo kuco Petero okoy kupun Antiyok, apolyi ani neto koromun om taytap piko tokol om ŋalek ce kitoku ce kipuryo kot kupo manta ce kikwiye.
48002012	Kikwomisyi neto kunyo oko mpo yeya cepo lamek kutompo kot kukwa piko ce kiyoku Yakopo; Ntene ntowo kupun picoto, kutoyis Petero nye komokwomisyi oko piko cut, omnye kinyokorit om wule mite piko co kimöce kule roke cewon lamek.
48002013	Yoto kuyomokey Petero oko Yutayek ce nyokorec oŋnkwiy ŋolyontoni po perperyo okoy kowut mpene Parnapa wule mite cekto picoto kinyokorec.
48002014	Nteyu kowo akäs ani kule puryo kot kurupe cekto aret nye rotat nyepo lokoywek ce toponec, yoto omwoci ani Petero om taytap piko tokol kule, “Yiku nyi Yutoyin, kunyo kwemite kwak puri kopurto nyepo lamek nye puryo kot kupo Yutayek, omne sesimnci nyi kule misyini kopur lamek kapurto nyepo Yutayek?’’
48002015	Po manta kule kiceyiyec acek ciku Yutayek, ntene puryo kot ciku lamek co ponto miyotyonik.
48002016	Kunyo cinket acek yec kule satoktos cito kunyol om wule mite Yiyintet om koyenet nye keyen pate Yesu Kristo, ntene puryo kot ku kule kocerip ntarastinek; kunyo kiciyen mpo acek Yesu Kristo sukuŋet cesatokisye cenyolu om wule mite Yiyintet kupunte koyenet nye ceponte om wule mite Kristo.
48002017	Kunyo ye cemite acek cesyeme kule cesatokisye om wule mite Yiyintet om koyomotet nyenyo nye kiciyomekey oko Kristo, oŋnkutok kuporkey yec kule ciku pic ce ponto miyotyonik kuyu wule yunto lamek, kupor pa ŋalecato kule yiyisyi Kristo yisyet nye kolyoy miyotyonik? Puryo kot kuyunyo mpo kisic!
48002018	Ye kasyem ani yec atec kuyoŋ ntarastinek ce kikyawirte kupotyo, kuporkey kule amite owurtoy.
48002019	Nto kuyu wule yunto ntarastinek, kyamey om wule mite ntarastinek saŋet arup soponto nyepo Yiyintet. Kicepakäca ani oko Kristo om murtowontenyi.
48002020	Kunyo kimosope kwani nkit, ntene Kristo kunye mitowune soponto nyimwani orit. Soponto nye osope ani yawut, kunye soponto nye osope om koyenet nye oyentyini Weritap Yiyintet; nye kicäma oŋnkukoyito soponto nyenyi kumeco ani.
48002021	Puryo kot otoye ani poypoyetap Yiyintet. Ye muce kot kusatokis kunyol piko om wule mite Yiyintet kupunte ntarastinek, kuporkey kule kime Kristo püc pate.
48003001	Akwek Kalatiyek solonocu! Kicepanak? Akwek kuce kuciporwok akäs om konyek kule kicewuyitoci Yesu kumeci murtowontet.
48003002	Kunyo omwowo ani pa akwek ŋolyontoni akenke: Kyonyoru Muyet Nyetilil nyepo Yiyintet omnye kyorup Ntarastinek nto omnye kyolim oŋnkocäm lokoywek ce toponec?
48003003	Omuci akwek osolwonken kulene? Kyocece ocäm Muyet Nyetilil nyepo Yiyintet, kunyo omöce yawut kule wociwaŋnte om ŋalek cepo swamet nyimwoŋ nkit?
48003004	Mokwek ŋal cepo püc pate ce puryo kot kuponto latik ŋalek tokol co kyayiy akwek. Ŋalek cepo manta kucu kule, puryo komokomukoktos kot kuyuyit nyo.
48003005	Ye kikonok Yiyintet akwek Muyet Nyetilil oŋnkwiy ŋalek cepo kakitat om wule omite akwek, kuporkey pa kule yiye Yiyintet kuyunyoto omnye orupe akwek ntarastinek nto omnye kyolim oŋnkocäm lokoywek ce toponec.
48003006	Kerkey ŋaleca oko wule mwoytoy silutekap Yiyintet om ŋalek ce nöme Apram ce mwowu kule; “Kiyen Apram kucäm Yiyintet, nto om letut nyepo koyenet nyenyi nyoto, yoto kucäm Yiyintet Apram kwek ci nyepo manta.’’
48003007	Kunyo yunyoto om wule omite akwek, misyini aŋnket kule, piko ceponto koyenet nyoto kuce mucokoronik cepo Apram.
48003008	Kiŋor silutekap Yiyintet kule mosukusat Yiyintet kunyol lamek om wule mite neto om koyenet. Kumwoy silutekap Yiyintet cepo lokoywek ce toponec ce nöme Apram kule, “Mosukukoci Yiyintet kupeyok piko cepo koret tokol kupunte wule mite nyi.’’
48003009	Kuyen Apram kucömis yoto cikoci neto kupeyok, kunyo cikocini piko tokol kupeyok ye kocömis kuyu wulo kicikocinto Apram.
48003010	Kunyo piko tokol ce kenekey kule ceripe ntarastinek, kuce kicesoci. Omnye mwowu silutekap Yiyintet kule, “Ci ake tokol nye puryo kot kurupe oŋnkuywey ŋolyo ake tokol nye kicesil kitaputap ntarastinek kunye kicesoci cicoto!’’
48003011	Porukey yawut topon kule, puryo ci nye muce kusatakay kunyol om wule mite Yiyintet ye karup ntarastinek, omnye mwowu silutekap Yiyintet kule, “Mosicisop ci ake tokol nye nyolunot om wule mite Yiyintet om koyenet pate.’’
48003012	Ntene puryo kukenekey ntarastinek koyenet omnye mwowu silutek kule, “Ci ake tokol nye yiye ŋalek tokol ce mwowu ntarastinek kunye mosukopurto neto nyoto ntarastinek.’’
48003013	Kristo kunye kisorwec acek om wule mite cupisyet nyepo ntarastinek, omnye kinum neto nkit cupisyet nyo sutu ntarastinek. Mwowu silutekap Yiyintet kule, “Ci ake tokol nye kiciketyi ketit kunye cupot.’’
48003014	Kunyo kikwiy Kristo kuyunyoto sukuŋet kupeyokap Yiyintet co kikikurtoci Apram cikoci coto lamek kupunte wule mite Kristo Yesu, oko kule siceŋet mpo acek om koyenet cenyoru kokotutyet nyepo Muyet Nyetilil nyo kikurtoy Yiyintet.
48003015	Mpo yeya, mosoporwok ani ayuye soponto nyepo kwak kule, “Ye kokwicin piko oyenku oŋnkusil kirotyet, kupuryo yec cito ake om picoto nye muce kot kot kwiri kirotyet nyoto; nto mpo kutayi ŋolyontet ake om kirotyanato.’’
48003016	Kunyo Kikurtoci Yiyintet Apram oko mucokorenyi, puryo kot kumwowu kule, “Oko mucokoronikyi,’’ Nye poru kule pic ce caŋ, mwowu pate kule, “Oko wule mite mucokoreŋuŋ.’’ Nye poru kule akenke pate. Nto nyoto akenke ku Kristo!
48003017	Ŋolyontet nye amöce ani kule omwowu kunyi kule, kikwiy Yiyintet kirotyet oŋnkukurto kumwoy kule mosorip kirotyanato, kunyo ntarastinek ce kikwoni letutap kenyisyek pokolwokik amwan ok sosom kuce puryo kot komuce kot kwiri oŋnkunum kirotyet nyo kikurto Yiyintet keny.
48003018	Kunyo ye nömekey tukuk ce konu Yiyintet oko ntarastinek, kupuryo kot kunömekey oko kirotyenyi. Ntene kikoci Yiyintet Apram kirotyet omnye kikurtoci neto.
48003019	Kunyo omne sicekon ntarastinek? Kicekon cetos sukuŋet kupor wule yunto kawontyontit; ntene kicemöce kule sukopur pate okoy pesyet nye cone mucokoretap Apram nyo kikicekurtoci. Kisut malaykanik ntarastinek. Kiyoŋe citake kwenutap Yiyintet oko malaykanicato.
48003020	Ntene puryo kot cemöce cito nye yiyisyi kuyoŋe kwen omnye mite cito akenke, nyoto ku Yiyintet akenke nkit pate.
48003021	Porukey pa ŋalecu kule toyekey ntarastinek oko kurtoyetap Yiyintet? Puryo kot kuyunyo! Omnye nto kicekon ntarastinek ce ponto kamukeywek ce muce kusop piko, nteporukey kule cimuce cesat kunyol piko om wule mite Yiyintet kupunte wule mite ntarastinek.
48003022	Ntene kimwoy silutekap Yiyintet kule “Kupayta miyotyet koret kumukul, sukuŋet kunyor piko ce kikoyen kokotutyet nyo kicekurto nye cekonu om koyenet nye ponte cito om wule mite Kristo.’’
48003023	Kutompo kot kuco koyenet, kicemite yoto ciku acek rototin om mopusi om poytoyisyetap ntarastinek cekonye okoy ciŋoŋ koyenet nyitenyi musukuco.
48003024	Kunyo kerkey ntarastinek oko konetintet nye kiripec acek okoy kuco Kristo. Sukuŋet kuco cokusatec cenyolu om wule mite Yiyintet cepunte koyenet.
48003025	Kunyo kipunto yawut pesyetap koyenet, kuporkey kule kimokuripec acek konetintet nyankwe.
48003026	Kyopunte akwek tokol koyenet sukuŋet oyiku lekokap Yiyintet ce kikoyomokey oko Yesu Kristo.
48003027	Omnye kicepatisanak oyomekey oko Yesu Kristo, kunyo kyolac kerkeyinto nyepo Yesu Kristo.
48003028	Kunyo puryo kot kumite pciyatet nyepo Yutayek oko Kirikik, nto nye pciye mutworik oko co puryo ku mutworik, nto nye pciye moronik oko koruk, oyiku akwek tokol akenke om koyenet om wule mite Yesu Kristo.
48003029	Nteyu oyiku akwek tokol pikap Kristo, kuporkey kule oyiku mucokoronikap Apram ce mosonyoru kokotutyet nye kikurto Yiyintet.
48004001	Ŋalek ce amöce ani omwowu kucu kule, ye tominiŋ wero nye mosikonti tukuk tokol cepo kwan, kwoyecin neto yoto oko mutworintet, nka kot ku neto nyepo tukuk tokol,
48004002	Ye tokuminiŋ weroto kumite piko alake ceripe neto oko tukukyi okoy kupunto pesyet nyo kikwey kwan.
48004003	Om aret nyeyunyoto kiciku mpo acek mutworik cepo poytoyisyet nyepo oyik cepo koret ye kitompo ciku piko cewoyec.
48004004	Ntene ntowo kupunto pesyet nye yiytat topon, yoto kuyok Yiyintet Werinyi nkit nye kiyi korko oŋnkyepayta kuyu wule yunto ntarastinek cepo Yutayek.
48004005	Yoto kutyacec acek piko ce kipaytec ntarastinek sukuŋet ciku lekokap Yiyintet.
48004006	Kito nye poru kule oyiku akwek lekokyi kunye kiyok Yiyintet Muyet Nyetilil nyepo Werinyi kuco mukuleywek cicacek orit. Muyet Nyetilil nyoto kunyo kursyi kule, “Apa,’’ nye mwowu kule, “Papa.’’
48004007	Kunyo kimo oyiku yawut mutwor, ntene oyiku lekokyi. Nteye ye oyiku lekokyi kuporkey kule oyiku kontiyik.
48004008	Kipuryo kot oŋnket akwek ikye keny Yiyintet, kunyo kyoyiku yoto mutwor cepo oyik ce puryo kot ku yiyik mpo kisic.
48004009	Ntene yawut om pesyosyecu kyonket Yiyintet, nto momwowu kule kikonketok Yiyintet akwek, omne samac yec kule cewekyikey wule mite poytoyisyetap oyik ce moponto swama oŋnkupuryo kot kuponto latik. Omne samac akwek kule ceketyikey ciku mutwor cikwa!
48004010	Toripe ntarastinek cepo pesyossyek oko orok, (oko wule yunto pesyoyek alake cewoyec) oko kenyisyek!
48004011	Kunyo kwasot ani kule mosukupot püc pate yisyet nye kyayiye ataŋany om wule omite akwek.
48004012	Mpo yeya, osomok kule opur kopurto nye kerkey oko nyimwani, omnye akerkeyekey ani oko akwek, tompo oyiwo ani akwek ŋolyo nye miyat.
48004013	Omuci akwek asot omne somwowok ani lokoywek ce toponec om panta nyo kipo tayta; omnye kyomnyoni.
48004014	Ntene kipuryo kot anyila nto mpo ataya ani akwek, nka kot kisyemak kunyikisyok porto nye kyomnyoni. Kyatoroca yoto kuyu wule omuci atorokte malayketap Yiyintet oko kuyu wule omuci atorokte Yesu Kristo!
48004015	Kyoyiku yoto ŋerekotin, kukwiy kulene yawut? Omwowok ani nkit kule, nto kimukoktos yoto, ntokyomuci akwek kot olotu konyek cikwok oŋnkokono!
48004016	Kunyo kwoyiku ani so yawut puniyontet nyimwoŋ omnye omwowok ŋalek cepo manta?
48004017	Mite piko alake ce poru ŋerekwek kucämak akwek, ntene oŋnkupuryo kot kutoponec ŋalek cemöce. Ŋalek cemöce cekto pate ku kule cepciyak akwek om wule amite ani sukuŋet oŋerekyi akwek cekto.
48004018	Ŋolyo nye topon kwak okokoy ye ŋerekyok akwek piko alake om ŋalek ce toponec, nka mpo ye mocepontekey oko akwek.
48004019	Lekokwani ce minkec, otoŋonyi ani om mwoninto kuyu korko nye möce kucämnkey sukuŋet oyiyok akwek om aret nyepo oyeny oŋnkopurune Kristo wule omitowune akwek.
48004020	Amöce ani kule ntokopontekey oko akwek om pantanyi, saŋet oŋnket ŋolyontet nye momwowu. Omnye asotok ani akwek koromun.
48004021	Omwowo ani pa yawut akwek piko co möce kule kupaytec ntarastinek? Puryo kot olime akwek ŋalek ce mwowu ntarastinek?
48004022	Mwowu ntarastinek kule kiponto Apram werik oyeny, kipo werit ake korko nye mutworin, nto werit ake kupo nyo korko nye momutworin.
48004023	Kiceyi werit nyepo korket nyo mutworin kuyu wulo keyitoy piko tokol, ntene werinyi nyepo korket nye momutworin kunye kiceyi nyo om kurtoyet nyepo Yiyintet.
48004024	Tyonkoc nyi nye poru ŋalek cepo orit. Kerkey korucoto oyenku oko kirotyanik oyeny. Korket akenke kunye cone tulwetap Sinai nyoto ku Akar nye yiye lekok ce mutwor.
48004025	Kerkey Akar oko tulwetap Sinai nye mite koretap Arapia nye ciyuye Yerusalem nyepo pesyosyecu, omnye mutworin Yerusalem oko lekokyi.
48004026	Ntene kerkey Yerusalem nyepo torot oko korket nye momutworin, nyoto ku yeyonyacek.
48004027	Omnye mwowu silutekap Yiyintet kule, “Iŋerec korko nye son, nye tompo kot kuyi lekwa! Pol om ŋerekwek, nyi nye tompo kot käs mwonin nyepo lekwa! Omnye mosukuyi korko nye kicetay lekok ce caŋ, kupël korko nyo pontekey santenyi.’’
48004028	Ntene akwek mpo yeya, oyiku akwek lekokap kirotyet nyepo Yiyintet kuyu wulo kiyunto Isaka.
48004029	Kitaŋany om pesyosyecoto werit nyo kiceyi kuyu wule ceyitoy piko tokol kutaŋany werit nyo kiceyi om swametap Muyet Nyetilil. Kunyo kuyunyoto mpo yawut.
48004030	Ntene mwowu ne silutekap Yiyintet cu mwowu kule, “Kwet korket nyo mutworin oko werinyi; omnye puryo kot komukoktos kot kontiyis kupcicin tukukap kwan werit nyepo korko nye mutworin oko werit nyepo korko nye momutworin.’’
48004031	Kunyo mpo yeya, puryo kot ciku acek lekokap korko nye mutworin, ntene ciku lekokap korko nye momutworin.
48005001	Kikutyacec acek Kristo sukuŋet komo kyiku mutwor. Kunyo oyoŋnkye okwilokisye, monte yec kot tokunämak kutiŋnkyok ŋony mucokit nyepo mutworyontit.
48005002	Ani nyo Paulo nkit nye oŋololwok akwek, kunyo möce alim topon. Ye kocäm akwek kot cewonak, koporukey kule puryo kot kuponto Kristo latik mpo kisic om wule omite akwek.
48005003	Omöce ani kule otosyikey yec akwil ŋolyontoni omwoci citake tokol nye kacäm kot cewon kule, mosukuratakay cito nyoto kurip ŋalek tokol ce mwowu ntarastinek.
48005004	Nto piko alak ce mite wule omite akwek ce syeme kule cerup ntarastinek sukuŋet cesatokisye om wule mite Kristo. Omite akwek piko coto saŋ om wule mite poypoyetap Yiyintet.
48005005	Ŋaleca ku cecemite acek cikeni om Muyet Nyetilil nyepo Yiyintet nye mite kwiyisyi om koyenet nyinyacek.
48005006	Omnye ye kiciyomekey acek oko Kristo, kupuryo kot ku ŋolyo nyewo mpo kisic ye kacewonak nto ye puryo kot cewonak. Ŋolyontet nyewo ku koyenet nye yiyisyi kupunte cömisyet.
48005007	Kyomite akwek oyiyisyi topon! Ŋo nye kikerektak ye marup ŋalek cepo manta? Kiperperak picoto kulene?
48005008	Nka kot kiperperak cito nyoto kwiyisye ŋalek ce yune; kipuryo kot kukwone ŋaleca wule mite Yiyintet nyo kikurok akwek,
48005009	kuyu wulo cemwoytoy kwak kule, “Muce mumarek ce tukusic kukoci kukut pusyek cepo teret nyewo.’’
48005010	Ntene tomite ani okenenokey akwek kule puryo kot omuci yec kot asot ŋalek alak, omnye kiciyomekey cepoyitu Mokoryontet akenke. Mosukumutyi Yiyintet musankut ci ake tokol nye mosok akwek nka kot ku nye yu ne.
48005011	Mpo yeya, omne yu toce mite citoŋonyo ani okoy kunyi; ye kokomwoytoti ani kule topon wonset. Nto yunye kipo ŋaleca manta, nto puryo kot oponte ani wuyin om ŋalek ce omwoytoti cepo murtowontetap Kristo.
48005012	Kuyu piko co mosok akwek, amöce ani kule kutosyikey cek om aret nyimwa okoy wokulotokis cekto nkit.
48005013	Nto akwek mpo yeya, kicekurok oŋnkityaktak, kunyo monte kyiyisye kalyet nyoto sukuŋet kupaytak corokyinotet nyepo tukuk ce möce porwonik cikwok, kunyo oyiyisye koromun cömisyet okolyoykey akwek kwakwek nkit.
48005014	Omnye ciyomntos ntarastinek tokol kwek akenke om ntarastit akenke nyo mwowu kule, “Cäm lyatyeŋuŋ kuyu wulo cömntoykey nyi nkit.’’
48005015	Nteye kowuskey kuyu tyoŋin oŋnkataŋanynkey akwek nkit, kumöce oripkey omnye omuci kwayarantekey akwek nkit.
48005016	Ŋolyontet nye omwowok ani akwek kunyi kule, ayaste kwiyis Muyet Nyetilil kupayta soponwek cikwok, ntene monte ciŋerec porto om tukuk ce möce porto nyepo cito.
48005017	Omnye tukuk ce möce porwonikyo kuce toyekey oko tukuk ce möce Muyet Nyetilil. Nto tukuk ce möce Muyet Nyetilil kuce toyekey oko tukuk ce möce porto nyepo cito. Coto tukway kuce punik ce senkerekey, kunyo puryo kot oyiye akwek tukuk ce möce kule kyiy.
48005018	Nteye ntowok akwek Muyet Nyetilil, kupuryo kot omite yec ŋonyutap ntarastinek.
48005019	Tukuk ce toku koromun ce yiye porto nyepo cito kucu, kuyu sakwayanat, simnyo, makatet nye miyat.
48005020	Sayetap ototoywek, ponisyet, puniyontit, wokutyet, corokyinot, cemukuleyo, mucesta,
48005021	oko pokitet, oko tumwonik ce miyotec, oko ŋalek alak tokol cekerkey oko coto. Kunyo osowok ani yawut kuyu wulo kikyasowok ikye kunyo kule, puryo kot kunyoru piko ce yiye ŋaleca poytoyisyetap Yiyintet.
48005022	Ntene konu Muyet Nyetilil, cömisyet, ŋerekwek, kalyet, muytocinotet, poypoyet, toponiyet, cikaseninkey,
48005023	sikenotet oko ripetapkey. Puryo yec ntarastit nye toye ŋalek ceyucutecu.
48005024	Piko cepo Kristo kuce kipakäc soponto nyepo corokyinotet oko tukuk tokol ce möce porto.
48005025	Muyet Nyetilil nye ceponte acek; kunye roke kurip soponwek cicacek.
48005026	Puryo kot kuroke cenyim nto puryo kot kuroke cewuskey acek nkit, nto mpo cecorokyi citake.
48006001	Mpo yeya, ye kacenäm citake tokol kwiye ŋolyo nye miyat, roke asat akwek piko co oponte mukuleywek ce toponec cito nyoto kawur, ntene roke ayiy kuyunyoto om aret nye topon, oŋnkosyem oripkey akwek nkit sukuŋet mente cesyemak mpo akwek kuyu cicoto.
48006002	Otorcikey akwek kwakwek nkit terekok, omnye om aret nyeyunyoto kuye mosorup akwek ntarastinek cepo Kristo.
48006003	Omnye ye sotekey citake kule oyiku nye tokunot oŋnkurok kupöc pate, ku keperperkey cicoto nkit.
48006004	Ntene roke kukäskey ci ake tokol wule yunto neto nkit, nteye köse kule oyiye ŋalek ce toponec, kumöce kusilkey om tukuk ce kikwiy nye puryo kot kuyoyece ce kikwiy cito ake.
48006005	Omnye ponto ci ake tokol terekwet nyenyi nkit nye tore.
48006006	Möce cito nyo cinete lokoywek ce toponec kupcicin mokoryontit nye ponto oko konetintet nyenyi.
48006007	Monte ciperperkey akwek kwakwek nkit, omnye puryo kot ciperpere Yiyintet. Tukuk ce kole cito; kuce tukuk ce mosukukis cicoto.
48006008	Ye kakol cito mparet nyepo corokyinotet nyepo porto nyenyi, ku mparanato nye mosukukise omik cepo met. Nteye kakol cito mparet nyepo Muyet Nyetilil, ku mparanato nye mosukukise omik cepo soponto nye mopoku.
48006009	Kunyo puryo kuroke cecosye acek mokyiy ŋalek ce toponec. Omnye ye kakyiy yisyonutek ce toponec, mosukupunto pesyosyek ce mocekisisye acek omikyo.
48006010	Omnye om pesyo tokol nye kacenyoru poroyinto, kumisyini cikalye piko tokol, ntene kupëlis mpo yeya co kikoyen.
48006011	Akäs pa akwek nyukutanik cewoyec ce kosilwok ani om yewumwani nkit.
48006012	Piko tokol ce möce kule cesilkey ciporu momitek cepo porwonik cikwa kuce syeme kule cisimncok cewonak akwek. Kunyo yiye kuyunyoto pate kule sukuŋet mente citaŋanyec kupo murtowontetap Kristo.
48006013	Omnye nka mpo picoto cewone, kuce puryo kot kurupe mpecek ntarastinek, kunyo möce cek kule cewonak akwek sukuŋet kusilkey om momitek nye mite porwonik cikwakwek.
48006014	Ntene puryo kot osilekey ani om kiy ake tokol, tos pate om murtowontetap Mokoryontenyo Yesu Kristo. Omnye om murtowontet nyenyi, kunye asute kule kipok ŋalek cepo koret om wule amite ani oŋnkyamey om wule mite ŋalek cepo koret.
48006015	Puryo kot ku ŋolyo nyewo ye kacewon cito nto ye puryo kot cewon. Ŋolyontet nyewo koromun pate, kuye ketililkey cito.
48006016	Nto om wule mite piko co rupe ŋalecu om porwonik cikwa, osomncini ani cekto kule opurte kalyet oko kokolyoyisyet wanak oko Israel nyepo Yiyintet.
48006017	Mawaŋnte omwowu kule, kuceke yawut kuwo tay, mente kot tokutaŋanya yec ci ake tokol; omnye momitek ce oponte om porto nyimwani kuce pelutok ce poru kule ayiku ani mutworintetap Yesu.
48006018	Mpo yeya, osomwok kule opurte akwek poypoyetap Mokoryontenyo Yesu Kristo. Yunyoto.
49001001	Cone parwani wule amite ani Paulo nye kiyokintetap Yesu Kristo om cömisyetap Yiyintet. Osilwok akwek pikap Yiyintet ce minye Efeso ce kikoyen soponwek cikwa Yesu Kristo.
49001002	Kante onyoru poypoyet oko kalyet nye cone wule mite Papanyo Yiyintet oko Mokoryontet Yesu Kristo!
49001003	Kante cikaste Yiyintet oŋnku kwanitap Mokoryontenyo Yesu Kristo! Omnye kikonec acek kupeyok om koyomet nye ceponte oko Kristo, omnye kikonec kokotutekyi tokol cepo wulin po torot.
49001004	Kikweyec acek ciku pikyi om Kristo kutompo kot citany koret sukuŋet ciku piko ce tililec ce moponto lelis om tayta nyenyi.
49001005	Kicäm Yiyintet keny kule masawecec acek cekwa wule mite neto ciku lekokyi cepunte wule mite Yesu Kristo. Kicäm om ŋerekwekyi oko yiytayatet nyenyi nkit.
49001006	Kikwiy ŋolyontoni kule sukuŋet cinket acek kokotutekyi ce woyec ce kicekonec püc pate kupunte Werinyi cämenet.
49001007	Kicityacec acek oŋnkyikalyec miyotyonikyo kupunte met nyepo Kristo. Ponto Yiyintet poypoyet nyewo koromun,
49001008	kikonec acek kuyemec kuyunyoto om ŋomnonet nyenyi tokol oko kuyu wule nketitoy.
49001009	Kikwiy Yiyintet kito nye kimöce kuporwec acek yiytayet nye wuŋat nye kiciyta keny kule mosawaŋnte aponune Kristo.
49001010	Yiytayet nyepo Yiyintet nye mosukuwaŋnta ye kopunto pesyet nye topon; kunye mosukoyomo yoto tukuk tokol ce kicitany cepo torot oko ŋony oŋnkwek Kristo kantoyintet nyewo.
49001011	Kikyiy tukuk tokol kuyu wule kikikwiyta oŋnkutilta Yiyintet. Kunyo kikweyec Yiyintet acek Yutayek ciku pikyi om koyomotet oko Kristo nye kikwiyta oŋnkutilta neto nkit kutompo kot citany koret.
49001012	Kunyo misyini acek Yutayek co ciku piko cepo tayta ce cikeni Kristo, cikaste woyinto nyepo Yiyintet.
49001013	Kunyo yunyoto mpo om wule omite akwek lamek co kyoyen Kristo yo kicemwowok lokoywek cepo manta, coto kuce lokoywek ce toponec ce kisutwok akwek kosopotet. Kikoci Yiyintet pelutyet nye poru kule oyiku akwek pikyi, pelutyet nyoto ku Muyet Nyetilil nye kikurto.
49001014	Muyet Nyetilil kunye poru kukwile kule mocenyoru acek tukuk co kikurtoci Yiyintet pikyi, oŋnkuporwec kupoyit manta kule mosukutyakta piko ceci. Kunyo akente cikaste woyinto nyenyi.
49001015	Kunyo kuceke ye kyalim koyenet nyimwoŋ om wule mite Yesu Kristo oko cömisyet nye ocöme akwek piko tokol cepo Yiyintet,
49001016	tompo kot ayaste ani kuceke yoto nye mokostoy Yiyintet osomwok akwek ye osome sayutekwani.
49001017	Osome Yiyintetap Mokoryontenyo Yesu Kristo, Papa nyepo woyinto, sukuŋet kukonok Muyet Nyetilil nyepo ŋomnonet nye muce kuŋoŋwok Yiyintet sukuŋet oŋnket neto.
49001018	Osome kule kuyotokis kasoteywek cikwok okäs lakweyet oŋnkonket kokenotet nyo kicekurcok, oko mokoryontit nyewo koromun nye cikite kuce kupeyok ce kikurtoci neto pikyi.
49001019	Oŋnkonket kule cemosi nyewo koromun swamet nyenyi nye mite kwiyisyi om wule cemite acek co ciyeni. Swamet nye ceponte kunye kerkey oko swamet nyewo
49001020	nye kikwiyisye neto yo kiŋete kotutune met Kristo oŋnkukoci kopure yewunyi nyepo tay om torot.
49001021	Poytoy Kristo om wuloto poytoyik tokol cepo torot, oko mokorenik ce ponto kamukeywek oko swamet. Kaynenyi kunye nyewo kupël kaynok tokol cepo koroni oko cepo koret nyin ake.
49001022	Kikoci Yiyintet kupayta Kristo tukuk tokol, oŋnkukoci Yiyintet neto metit nyepo porto.
49001023	Porto nyoto ku pikap Yiyintet. Neto kunye kocini kupeyok
49002001	Kikyopoku akwek ikye om leliswek oko miyotyonik ce kyoyiye.
49002002	Kyorupe yoto soponto nye miyat nyepo koret. Kipoytok yoto muyet nyepo swametap oyinot nyepo parak, nyoto kunye poytoy mpo yawut piko ce meyweye Yiyintet.
49002003	Kicekerkeyekey acek tokol oko cekto. Kicipuri kopurto nye kicerupe corokyinotet nyenyo nyepo tukuk cepo koret oko tukuk ce möce porwonikyacek. Kunyo kuyu wulo yunto sopontap koret, misyinec mpo acek kumutwec Yiyintet musankut.
49002004	Ntene ponto Yiyintet poypoyet nyewo koromun nye mociyoyece nye cömec acek.
49002005	Omnye nka kot kikicepoku acek om miyotyonik ce kiceponte, ntene kukonec Yiyintet soponto citutu oko Kristo. Kunyo poypoyetap Kristo kunye kisopok akwek.
49002006	Kiciŋetec acek citutune met oko Kristo oŋnkuyomec oko neto sukuŋet cepoytoyisye oko neto om poytoyisyet nyepo torot.
49002007	Kikwiy ŋolyontoni sukuŋet kupor kuwany kenyisyek ce caŋ cekwoni poypoyenyi om cömisyet nye kipor Yesu Kristo.
49002008	Omnye kicisopok akwek om cömisyetap Yiyintet kupunte koyenet nye oponte. Kipuryo kot kukule om yisyet nyimwakwek nkit, ntene om kokotutyetap Yiyintet.
49002009	Puryo kot kumite ŋolyo nye roke cesilekey omnye puryo kot ku yisyet nyimwakwek nkit.
49002010	Kityacec Yiyintet acek sukuŋet kyiy yisyonutek ce toponec om koyomotet nye ceponte oko Yesu Kristo, kiyiytowec keny kuyunyoto kule kyiy.
49002011	Möce asot akwek wule kyoyunte ikye, akwek Lamek co kicekurok kule, “Mowonotin’’ Kikurok akwek kuyunyoto piko co kurekey kule, “Ciku wonotin.’’ Ntene wonset kunye po porto nyepo saŋ pate.
49002012	Kyoyiku yoto kweyotin om wule mite Kristo. Kyoyiku toyek ce kipuryo kot opoye pikap Yiyintet ce kweyanik. Kipuryo kot oponte akwek kirotyet nye kikyiy om kurtoyet nye kikurtoci Yiyintet pikyi. Kyomite yoto ominye koret nye kipuryo kot oponte kokenotet oŋnkipuryo mpo kot oponte Yiyintet.
49002013	Ntene om koyomotet nye oponte yawut oko Kristo akwek piko co kyomitowune wule low, kuce kicekurok olekititu om korosyontetap metap Yesu Kristo.
49002014	Yesu Kristo nkit kunye kisutwec acek kalyet, omnye kikoyomo Yutayek oko lamek kwek akenke. Kikoturpup neto totet nye kipciye picoto kwek punik; omnye kikwiyisye porto nyenyi.
49002015	Kinum ntarastinek oko ŋalek alak tokol ce ponte ntarastinek cepo Yutayek. Kikwiy kuyunyitenyi kule sukuŋet kuyomokey Yutayek oko Lamek kwek aret akenke. Yoto kuye kisutu kalyet.
49002016	Kimeci neto murtowontet kule sukuŋet kunum puniyontit. Murtowontet kunye kiyomo neto Yutayek oko lamek kwek porto akenke oŋnkuwec kukwa wule mite Yiyintet.
49002017	Kunyo kico Kristo cokumwayta lokoywek ce toponec ce kipoyit piko tokol, Lamek co kimite wule low, oko Yutayek co kilekite wule mite neto.
49002018	Acek Yutayek oko lamek cepunte tokol wule mite Kristo om koyomotet oko Muyet Nyetilil siceŋet cepunte taytap Yiyintet Papanyo.
49002019	Kunyo, kimoyiku akwek Lamek toyek ce punonik alak, ntene oyiku pikap koret wanak oko pikap Yiyintet, coto kuce piko cepo kanyi.
49002020	Oyiku akwek kereryantet akenke nyepo koto nye mite cetece, koto nye kicece kiyokik oko workoyik. Nto Yesu Kristo nkit kunye tolocta.
49002021	Yesu kunye tiye kuyoŋnto koto tokol oŋnkukoci kutekakay okoy kwek koto nyetilil om Mokoryontet.
49002022	Om koyomotet oko neto kunye omite akwek cetecok wanak oko piko alak tokol sukuŋet oyiku koto nye minye Yiyintet kupunte Muyet Nyetilil.
49003001	Om ŋolyontoni kuye sukuŋet osomwok Yiyintet ani Paulo nyo mopusyontet nyepo Yesu Kristo kupo Lamek.
49003002	Kwalim akwek kupoyit manta kule kikono ani Yiyintet yisyoni om poypoyenyi kupo toponiyet nyimwakwek.
49003003	Kiŋoŋwo oŋnkuporwo ani Yiyintet yiytayatet nyenyi nye wuŋat. (Kwosil ani ŋalek ce tukusic ce nöme ŋalecato,
49003004	Nteye kosuman akwek ŋalek ce kwosil mosonket wule oŋnketitoy ani ŋalek ce wuŋotin cepo Kristo.)
49003005	Kipuryo kot cemwoci piko ŋalecutecu wuŋotin om pesyosyek co kitil. Ntene kukuporci Yiyintet yawut om Muyet Nyetilil kiyokikyi ce tililec oko workoyik.
49003006	Ŋolyontet nye wuŋat kunyi kule, yomntoskey Yutayek oko Lamek oŋnkunyor tokol kupeyok cepo Yiyintet kupunte lokoywek ce toponec. Kwek cekto piko cepo koto akenke oŋnkunyor tokol kirotyet nyo kimwowu Yiyintet kupunte wule mite Yesu Kristo.
49003007	Kicekono ani oyiku mutworintet nyepo Lokoywek ce toponec om kokotutyet nye pciyat nye kikono om swamenyi nye yiyisyi.
49003008	Oyiku ani miniŋ koromun om wule mite piko tokol cepo Yiyintet, oŋnkurok kikono Yiyintet yisyoni pciyat nye osutyini Lamek lokoywek ce toponec cepo Mokoryontit nyepo Kristo nye mopoku.
49003009	Oŋnkanet okoy kukäs piko tokol wule mokyiyta yisyet nyepo Yiyintet nye wuŋat. Yiyintet nye kitonye tukuk tokol kunye kirip kuwuny yiytayatet nyenyi okoy kutil kenyisyek co kitil.
49003010	Kule sukuŋet konket om pesyosyecu malaykanik oko poytoyik cepo torot wule yunto ŋomnonet tokol nyepo Yiyintet. Ŋomnonet nyoto kunye yomntos pikap Yiyintet.
49003011	Kikwiy Yiyintet kuyunyoto kuyu wule yunto yiytayet nyenyi nyepo keny, coto kuce kikoyitita kupunte Mokoryontenyo Yesu Kristo.
49003012	Om koyomotet nye ceponte acek oko neto, oŋnkupunte koyenet nye ceponte om wule mite neto, kunye kicityacec cimuc cipe taytap Yiyintet.
49003013	Kunyo kosomok ani kule monte komuyok toŋoŋutek cu otoŋonyi ani om kaynemwakwek. Ponto latik ŋalecu tokol om wule omite akwek.
49003014	Kunyo om ŋolyontoni, kuye saŋet akotuŋe taytap Papa.
49003015	Nyoto kunye Papa nye nyortoy kaynet nyepo manta piko tokol cepo koret torot oko cepo koret ŋony.
49003016	Osome ani Yiyintet om Mokoryontit nyepo woyinto nyenyi, kukonok akwek onyoru swamet om mukuleywekwok orit kupunte Muyet nyenyi Nyetilil.
49003017	Sukuŋet kutec Kristo konyi mukuleywekwok orit kupunte koyenet. Osome kule onyoru akwek tikityek ce kwilotin oŋnkonerye om cömisyet,
49003018	saŋet akwek wanak oko pikap Yiyintet tokol onyoru swamet nye oŋnket kule para koromun, oŋnkukoy, oŋnkukoy kuwo parak, oŋnkukoy kuwo ŋony koromun cömisyet nyepo Kristo.
49003019	Osome ani kule oŋnket akwek cömisyet nyenyi, nka kot mocimuce kot cinket topon, kuyunyoto oŋnkonyoru kupeyok ce yemok.
49003020	Wule mite Yiyintet nye muce kwiy tukuk ce caŋ, kupëlis ce cesome nto ce cisoti acek, om swamet nye mite kwiyisyi om wule cemite acek.
49003021	Kopurune woyinto wule mite Yiyintet, kupunte pikap Yiyintet oko Yesu Kristo, kuceke pinta ake okokoy okoy okokoy! Yunyoto.
49004001	Kunyo osomok ani akwek. Ani kunye oyiku mopusyontet omnye oyiye yisyet nyepo Mokoryontet. Möce opurte soponto nye oyoyeci oko nyo kikonok Yiyintet ye kikurok.
49004002	Otoloyitu, oŋnkopoypoyitu, oŋnkomuytocini okokoy, sonyoru cömisyet okolyoykey akwek kwakwek nkit.
49004003	Kikoyomok Muyet Nyetilil oyiku akenke, kunyo asyem orip koyomet nyoto, opurte kalyet akwek kwakwek nkit.
49004004	Mite porto akenke oko Muyet Nyetilil akenke, kuyu wulo mite konketotet akenke nye kikurtowok akwek Yiyintet.
49004005	Mite Mokoryontet akenke nkit oko koyenet akenke, oko patisanet akenke.
49004006	Mite Yiyintet akenke nkit nye Papa nyepo piko tokol oŋnku nye Mokoryontet nye poytoy tukuk tokol, nye yiyisyi om tukuk tokol, oŋnkumitowune tukuk tokol wule mite neto.
49004007	Kicikoci ci ake tokol om acek kokotutek ce pciyotin kuyu wule moktoy Kristo.
49004008	Kuyu wulo mwowu silutekap Yiyintet kule, “Yo kiweti torot wule low, kikwer neto yoto oyik ce miyotec. Kikoci piko kokotutek.’’
49004009	Kunyo poru ne ŋolyontoni mwowu kule, “Yo kiweti neto torot wule low.’’ Poru kule kinyosyo kuco ŋony.
49004010	Kunyo neto nye cito nye kirek kuco ŋony, kunye neto nye kiwo torot wule low koromun sukuŋet kupayta koret tokol kumukul.
49004011	Neto kunye kikoci piko kokotutek, kukwey piko alak kwek kiyokik, kwek alak workoyik, kwek alake mwoytoyik cepo lokoywek ce toponec, kwek alake mesewek, kwek alake konetik.
49004012	Kikwiy kuyunyitenyi sukuŋet kuyiyta piko tokol cepo Yiyintet om yisyet nyepo Kristayek, nyoto kunye yisyet kutec porto nyepo Kristo.
49004013	Kunyo mosiciyomekey acek om koyomotet nyoto akenke om koyenet nyinyo oko ŋomnonet nye ceponte nye conket Weritap Yiyintet. Mosiciku piko cewoyec okoy cepunte koyinto nyepo wule tento Kristo.
49004014	Yoto kuye komo cekerkeyekey acek oko lekoy ce sute yomet kuroye wuli oko wuli, nto yomet nyoto kunye konetisyet nyepo piko ce perperisyi. Piko coto kuce ntocini piko alak kumosokis kwiyisye ŋomnonet nye kitowu cekto nkit.
49004015	Ntene moceŋalal yoto ŋalek cepo manta om mukuleyto nyepo cömisyet, misyini cenerye om aret ake tokol om wule mite Kristo nye metit nye ntowec.
49004016	Yomntos Kristo kutuyo tukuk tokol cepo porto oŋnkupayta. Nomntos tukuk tokol sukuŋet kwek porto akenke. Kunyo ye keyis tukuk tokol topon kuyu wule cemoktoy, yoto kuye sukuner porto tokol topon om cömisyet.
49004017	Kunyo osomwok ani aŋnkasyem asowok om kaynetap Mokoryontet kule ayaste monte yec tocipur kupurto nye kerkey nyepo Lamek co ponto soponto nyepo kasoteywek ce puryo wol.
49004018	Ponto kasoteywek cikwa menonet, puryo kot kuponto cek soponto nyo konu Yiyintet, omnye puryo kot kunkete oŋnkupuryo kot kucöme mpo kisic.
49004019	Kimo kuponto kalilan ake tokol, kicämnta pate kule kyiye ŋalek ce miyotec nye kimokuyweyisyi ye mokwiy ŋolyo ake tokol nye samis.
49004020	Ntene kipuryo kot anetkey akwek ŋalek cepo Kristo ceyucoto!
49004021	Kyolim akwek kupoyit manta ŋalek cenöme Yesu. Kicinetak kuyu konomikyi ŋalek cepo manta ce mite wule mite neto.
49004022	Kunyo awirte kapurto nyimwoŋ nyepo keny nye kiwur nye kipo corokyinotetap koperperisyet.
49004023	Misyini awec kulelakitu mukuleywek cikwok.
49004024	Misyini alac siret nyepo soponto nyelel nye kicitany kukerkeyit oko Yiyintet nye porukey om soponto nyepo manta nye rotat oŋnkutilil.
49004025	Kunyo awirte koperperisyo, möce kuŋalal ci tokol ŋolyo nyepo manta om wule mite yeyanyi, omnye ciku acek tokol luket akenke nyepo porto nyepo Kristo.
49004026	Ye Kotepe kot onyeru, monte kusutwok nyerunotet kot yiy miyotyet, monte cipurte nyerunotet kot kwimen koret.
49004027	Monte cikoci setani nyewo nyepo oyik poroyinto.
49004028	Misyini kwasta cito nyo kicorin corsyet oŋnkucec kwiyis sukuŋet kunyor omik om aret nyepo manta, oŋnkucec kukalya pononik.
49004029	Ye oŋololi, monte kot kukwane kutuwak cikwok ŋalek ce miyotec, oyiyisye pate ŋalek cetoponec ce kolyoy, sukuŋet kukalya ŋalek ce oŋololi akwek piko co lime.
49004030	Monte kot cinerec Muyet Nyetilil nyepo Yiyintet, oŋnkupor kukwil kule mosukupunto pesyet nye mosukutyacak Yiyintet. Omnye Muyet Nyetilil kunye pelutyet nye poru kule opoye akwek Yiyintet.
49004031	Awirte meyintap mo ake tokol oko sokornat oko nerekwek. Monte kyiyisye polot oko cupisyet, awirte senkerat ake tokol.
49004032	Ntene otoloyitu oŋnkopoypoyitu om mukuleywekwok om wule mite ci tokol om akwek. Akalyakey akwek kwakwek nkit kuyu wulo kikalyak. Yiyintet kupunte wule mite Yesu Kristo.
49005001	Omnye oyiku akwek lekokap Yiyintet ce camanik, kunyo misyini akerkeyitu neto.
49005002	Misyini kurip soponto nyimwoŋ cömisyet kuyu wulo kicämec acek Kristo oŋnkukon soponto nyenyi kupo acek sukuŋet kwek kokotutyet nye poŋu topon nye korosyontet nye ŋerece Yiyintet.
49005003	Kunyo ye oyiku akwek lekokap Yiyintet, kupuryo kuroke kot celimncok sakwayanat nto kopurto nye miyat nto moroŋyantit.
49005004	Puryo mpo kot ku topon oyiyisye ŋalek cepo kawotyontit, nto perperyo nto ŋalek ce somis. Ntene möce akaste Yiyintet pate.
49005005	Möce oŋnket ŋalecu kule, puryo kot komuce kot kunyor kontisyet om poytoyisyet nyepo Kristo oko nyepo Yiyintet ci nye yiye sakwayanat, nto nye ponto kopurto nye miyat, nto nye moroŋya (omnye moroŋyantit kunye poru sayet nyepo kerkeyik)
49005006	Monte kuperperak ci ake tokol kwiyisye ŋalek cepo mwiynan pate omnye ŋalek ceyucoto kuye sukuŋet kunerekyi Yiyintet piko ce puryo kot kulimncini neto.
49005007	Kunyo ayaste kwiyat kwicek nkit piko ceyucoto.
49005008	Kyomite akwek ikye menonet, ntene omite yawut wule mite lakweyet.
49005009	Omnye lakweyet kunye sutu kupuswek wok cecaŋ cepo toponiyet oko tililinto oko ŋalek cepo manta.
49005010	Asyem anetkey ŋalek ce ŋerece Yiyintet.
49005011	Ayaste monte ayiy tukuk cepo menonet ce puryo kot kuponto latik co yiye piko, ntene otoru kukwa wule lakwey.
49005012	Omnye ŋolyo nyepo kalilan koromun mpo ye moceŋalale wule wuŋat ŋalek ce yiye cek.
49005013	Nteye kocipor ceŋany tukuk tokol kukwa wule lakwey yoto kuye cipor kutok topon wule yunto tukucoto.
49005014	Omnye toku topon kiy ake tokol nye kaceŋany kutok, kuyunyoto sukuŋet cemwoy kule, “Ŋet cito nyo mite rwonto! tutune met! Mosukukoniŋ Kristo lakweyet.’’
49005015	Kunyo möce orip topon wule opurtoy akwek, monte cipur kopurto nyepo piko co perper, ntene opur kuyu piko ce ŋomec.
49005016	Oyiyisye topon poroyinto ake tokol nye oponte, omnye miyotec pesyosyecu.
49005017	Kunyo monte ceperperitu, ntene möce asyem oŋnket kito nye möce Mokoryontet kule ayiy.
49005018	Monte cepokitye komek ce muce kowurtak, ntene möce opiyony Muyet Nyetilil,
49005019	Möce otumncinikey kwakwek nkit om tumwonik cepo kakastayet, oko om tumwonik ce kostoy Yiyintet, oko tumwonik ce tililec. Möce otumnci Mokoryontet tumwonik ce rurtos ce kwone mukuleywekwok.
49005020	Akaste Yiyintet Papa okokoy om kiy ake tokol kupunte kaynetap Mokoryontet Yesu Kristo!
49005021	Möce ayweyikey akwek nkit omnye oyweyi akwek Kristo.
49005022	Möce koruk ayweyi sanik cikwok, kuyu wulo oyweyi akwek Mokoryontet.
49005023	Omnye moron kunye nyewo om wule mite korkenyi, kuyu wulo nyewo Kristo om wule mite pikap Yiyintet, nyoto kunye porto nyenyi, nto Kristo nkit kunye Kosopintet.
49005024	Kunyo misyini kuywey koromun koruk sanik cikwa, kuyu wulo yweye cekto pikap Yiyintet om Kristo.
49005025	Möce moronik acäm koruk cikwok kuyu wulo kicämnta Kristo pikap Yiyintet oŋnkukoyito soponto nyenyi kumeci cekto.
49005026	Kikwiy kuyunyoto kule sukuŋet kowun kutililitu pikap Yiyintet om ŋolyontenyi oko peko,
49005027	kule sukuŋet kukwer pikap Yiyintet kukwa wule mite neto kuponto toponiyet tokol nyetilil nye moponto lelis, oŋnkupuryo kot kuponto tisyet nto nye moponto kiy ake tokol nye miyat.
49005028	Kunyo misyini moronik kucäm korukwa kuyu wulo cömtoy cek porwonik cikwa nkit. Ci nye kacäm korkenyi kunye kacämnkey neto nyoto nkit.
49005029	Omnye puryo ci nye senkere porto nyenyi nkit, ntene poye oŋnkurip topon kuyu wulo riptoy Kristo pikap Yiyintet.
49005030	Omnye ciku acek piko cepo porto nyepo Kristo.
49005031	Kuyu wulo mwowu silutekap Yiyintet kule, “Om ŋolyontoni kuye sukuŋet kupakakta cito kwan oko kamet oŋnkuyomokey oko korkenyi, yoto kwek piko oyenku porto akenke.’’
49005032	Mite ŋalek ce woyec cepo manta ce wuŋotin om ŋalecu po silutekap Yiyintet. Asoti ani om kasoteywekwani kule nömekey oko Kristo oko pikap Yiyintet.
49005033	Ntene nömekey mpo yec ŋalecu oko akwek, kunyo möce kucäm ci ake tokol om akwek korkenyi kuyu wulo cömtoykey neto nkit, oŋnkumöce konket korko kule oyweyi santenyi.
49006001	Akwek lekok, yisyemwakwek kuyu Kristayek aywey poyik co kiyok, omnye yisyet nyoto nyepo manta.
49006002	Ntarastit nyi kule, “Ywey kon oko komet.’’ Kunye po tayta nye ponto kurtoyoni kule,
49006003	sukuŋet kunyol kiy ake tokol om wule mite nyi, oŋnkipur koret wany kenyisyek ce caŋ.
49006004	Poyik, monte cesut lekokwok om aret nye miyat nye muce kusutyi kunerekis, ntene möce anet kuneryo kuyweyis topon kuyu Kristayek.
49006005	Akwek mutworik, möce aywey mokorenikwok om muyotet, möce oyiyisye mukuleyto akenke nye topon kuyu nye ayweyi Kristo.
49006006	Monte kyiye kuyunyoto ye mite cek kukösok kuyu piko ce möce kule ciŋerece piko, ntene oyiye yisyet nye möce Yiyintet om mukuleyto akenke kuyu mutworikap Kristo.
49006007	Oyiye yisyonutek om ŋerekwek kuyu nye oyicini Mokoryontet nye puryo kot ku kule oyicini piko.
49006008	Möce oŋnket kule mosukukoci Mokoryontet musyaret ci ake tokol nka mpo mutworin nto nye puryo ku mutworin; kupo yisyet nye topon nye yiye.
49006009	Akwek mokorenik, möce oyiye mpo akwek kuyunyoto om wule mite mutworikwok, mönte cimuyi cekto, möce oŋnket kule opoye akwek, oko mutworikwok Mokoryontet akenke nye mite torot, nye mutyini musankut ci ake tokol kuyoyec kukerkeyit.
49006010	Ŋolyontet nyepo letut, möce otitir om koyomotet oko Mokoryontet oŋnkoyiyisye swamet nyenyi nyewo.
49006011	Anäm loŋet nyepo Yiyintet, sukuŋet amukte tekutek ce miyotec cepo setani nyewo nyepo oyik.
49006012	Omnye puryo kot cepoye acek piko, ntene cemite ceporye oyik ce miyotec ce motoku ce mite koret torot, oko ce poytoyisyi, oko ceponto kamukeywek, oko ceponto swamet nyewo, om kenyisyecu po menonet.
49006013	Kunyo anäm yawut loŋet nyepo Yiyintet sukuŋet amukte pesyet nye miyat, nteye koporye kot awany, yoto kuye anyoru ye koyoŋe.
49006014	Kunyo oyoŋnkye topon, okoci kwek ŋalek cepo manta porowet nye orote suwenutek cikwok, oŋnkolac tililinto kwek loŋet nyepo karnet nye kerektoy teket.
49006015	Akante kukwilakay yiytayatet nye omwoytoy lokoywek ce toponec cepo kalyet kwek kweyonik cikwok cepo kerenkokwok.
49006016	Anämate okokoy koyenet kwek loŋet, sukuŋet kukerekta kotyek tokol ce loyotin ce wutu oyinoto nye miyat.
49006017	Acäm kasopotet kwek nyo kutwetap karnet nyimwoŋ oŋnkwek ŋolyontetap Yiyintet rotwetap cok nye konu Muyet Nyetilil.
49006018	Ayweye ŋalecu tokol om somset nye osome kokolyoyisyet nyepo Yiyintet. Osome om pesyo ake tokol om swamet nyepo Muyet Nyetilil. Kunyo otitir, monte kyaste, osomnci pikap Yiyintet okokoy.
49006019	Osomwo mpo ani sukuŋet kukono Yiyintet lokoywek ce ye kaŋalal amuc aŋalal om nyikanatet aparte lokoywek ce toponec ce wuŋotin.
49006020	Oyiku ani kiyokin nyepo lokoywek ce toponec nka kot omite mopusi. Osomwo sukuŋet aŋalal om nyikanatet kuyu wulo misyini aŋalalye.
49006021	Tekiko yeya nyacek oŋnku mutworintet nyepo manta om yisyetap Mokoryontet kunye mosukumwowok akwek ŋalek tokol ce nömo ani, sukuŋet oŋnket akwek wule opurtoy ani.
49006022	Kunyo koyoku kuco cokumwowok wule cipurtoy acek om wuli oŋnkutitirok.
49006023	Kante kukoci Yiyintet Papa oko Mokoryontet Yesu Kristo kalyet oko cömisyet mpo yeya tokol om koyenet.
49006024	Opurte poypoyet piko tokol co yene Mokoryontenyo Yesu Kristo om cömisyet nye puryo kot kupoku.
50001001	Cone parwani wule ce mite acek Paulo oko Timosewo mutworikap Yesu Kristo. Cesilwok akwek pikap Yiyintet tokol ce kikoyomokey oko Yesu Kristo ce mite Filipi, wanak oko kantoyikwok kosik oko kokolyoyikwok.
50001002	Kante kukonok akwek Yiyintet Papa oko Mokoryontet Yesu Kristo poypoyet oko kalyet.
50001003	Okostoy ani Yiyintenyu okokoy om pesyo ake tokol ye kasotak akwek.
50001004	Nteye osome osomwok akwek tokol om ŋerekwek.
50001005	Omnye kwakalya ani akwek om yisyet nye cemwoyoyt lokoywek ce toponec kuceke pesyet nyo kipo tay okoy yewut pesyoni.
50001006	Kunyo aŋnket ani kupoyit manta kule Yiyintet nyo kinyosye yisyenyi om wule omite akwek kunye mosukutosyi yisyenyi kuwo tay okoy kupunto ye pesyetap Yesu Kristo.
50001007	Omite akwek mukuleymwani orit! Kunyo ŋolyo nye porukey topon ye kasot kuyunyoto om wule omite akwek. Omnye kukyiyisye tokol topon yisyoni kikono Yiyintet. Nka mpo yawut amite mopusi oko mpo ye oyiku tyakat yo oporye oyete kule kukwilokis lokoywek ce toponec.
50001008	Yiyintet nkit kunye nkete kule omwowok ani ŋalek cepo manta ye komwowu kule cömisyet nyewo nye oponte ani om wule omite akwek; kunye cone mukuleytap Yesu Kristo nkit.
50001009	Osomwok kule, roke kutosyikey kuner okokoy cömisyet oŋkuwoyit ŋomnonet oko kasoteywek cepo manta.
50001010	Sukuŋet amuc akwek kot akwey ŋalek cepo manta cepëlisyi, sotililitu nye moponte lelis ye kopunto pesyet nyepo Kristo.
50001011	Oŋnkunyor soponwek cikwok ŋalek cepo manta ce konu Yesu Kristo nkit om woyinto oko kakastayetap Yiyintet.
50001012	Mpo yeya, amöce kule oŋnket akwek kule ŋalek ce kukwiyokis om wule amite ani kuce kwekoci kutosyikey lokoywek ce toponec.
50001013	Kunyo kukunket kupoyit manta piko tokol ce ripo ani om kaytap kinko nyewo oko piko tokol ce mite wuli, kule amite ani mopusi omnye oyiku mutworintetap Kristo.
50001014	Rotisyet nyi amite ani kunye kwekoci kukwilokis mpo yeya ce caŋ om wule mite Mokoryontet, kunyo kutosyikey cek kunyor nyikanatet nye puryo kot kumuytos ye mwoytoy lokoywek cepo Yiyintet.
50001015	Ntene mwoytoy piko alake om cekto ŋalek cepo Kristo om corokyinot oko nyekernatet, kumwoytoy piko alak ŋalekyi om toponiyet.
50001016	Yiye picoto kuyunyoto om cömisyet nye ponto om wule amite ani, omnye kikonket kule kikono ani Yiyintet yisyet nye oporye oyetyecini lokoywek ce toponec.
50001017	Nto piko alak kuce puryo kot kumwoytoy ŋalekap Kristo kupoyit manta, ntene mwoytoy pate om mukuleywek cepo corokyinot. Sote cek kule cimuci cesutwo ani wuyinto ye tomite mopusi.
50001018	Puryo kot ku ŋolyo nyewo! Oyiku ŋerekat kuyu wulo cimuce cemwayta ŋalekap Kristo om aret ake tokol nye mukoktos, nka ye kacemwayta om aret nye topon nto om aret nye miyat. Kunyo mosotosyikey ani aŋerec,
50001019	omnye oŋnketi kule mosicityakta om letut om somotet nye osome akwek oko kokolyoyisyet nye cone wule mite Muyet Nyetilil nyepo Yesu Kristo.
50001020	Ŋoloyontet nye amöce koromun om mukuleymwani oŋnkokeni kunyi kule, puryo kot oyostoy yisyenyu. Om pesyosyek tokol, nka mpo pantanyi mosonyoru titiret nyewo koromun, sukuŋet soponto nyimwani tokol osutu koyweyisyet om wule mite Yesu Kristo, nka ye tosope nto ye kamey.
50001021	Kristo kunye soponto om wule amite ani.
50001022	Ntene ye kotosyikey ani tosop oŋnkyiy yisyet nye topon nyepo latik, kuporkey kule puryo mpo kot oŋnket kule oŋnkono yisyet nye topon nyepo manta nye makwey.
50001023	Omnye nömo ani ŋalecutecu tukway. Amöce ani koromun kule nto kapakakte soponto nyi aponte oŋnkowo wopur oko Kristo, omnye kito nyoto nye topon nye pëlisyi.
50001024	Ntene kito nye topon nye pëlisyi koromun om wule omite akwek kunyi kule, roke topur ani osope.
50001025	Oŋnket ani kupoyit manta kule mosopur osope oŋnkyipurcine oko akwek tokol, sukuŋet kutosyikey ŋerekwekwok oko koyomotet.
50001026	Kunyo ye kaco ani yec okoy wule omite akwek, mosonyoru ŋerekwek ce kosilekey om wule omite kuyu yeyamwoŋ om Yesu Kristo.
50001027	Kunyo ŋolyontet nye pëlisyi yawut kunyi kule, roke kopurto nyepo soponwek cikwok oko nyepo piko alak kopur kuyu wule moktoy lokoywek ce toponec cepo Kristo, sukuŋet nka mpo ye kaco ani nto kopuryo kot aco, mosalim kule cokwilokisye oŋnkoponte soponto nyepo koyomotet nye kyoyiku akenke oŋnkoyiku luket nye tyikyini kiy akenke, nyoto ku koyenet nyepo lokoywek ce toponec.
50001028	Monte ciywey punik cikwok, opurte nyikanatet okokoy, mosukupor kule opëlisyi akwek opël cekto, omnye Yiyintet kunye konok akwek opëlisye.
50001029	Omnye kicekonok akwek kupeyok nye oyicini yisyet Kristo, ntene puryo kot omnye oyeni akwek neto pate, ntene möce ataŋany om kaynenyi.
50001030	Kunyo ciyomekey oko ani om poryet. Cicitenyi kunyo kyolim akwek oporyecini ani ikye, kunyo to ku cicitenyi kunye tomite ani oporyecini kuyu wulo olime akwek.
50002001	Tosukey ra swamet om soponwek cikwok ye opoye Kristo nto puryo? Oponte akwek tolosyet oko kokolyoyisyet om wule mite ci ake tokol om akwek?
50002002	Kunyo oŋereco ani kuyema topon ye opurtoy kasoteywontet akenke, oŋnkoyomekey, oŋnkoyome soponwek cikwok, oŋnkocomncine ŋolyo ake tokol akwek kwakwek nkit.
50002003	Monte cipurte corokyinot nto silot nyepo perperyo. Ntene möce otoloyitu oŋnkosut piko alak kwek cewoyec kupëlok akwek.
50002004	Monte cisot tukuk ce nömok akwek, ntene osoti tukuk ce nöme piko alak.
50002005	Möce oponte akwek kopurto oko kasoteywek ce kerkey co kiponto Yesu Kristo.
50002006	Kikerkey Yesu okokoy oko Yiyintet, Ntene kipuryo kot kusyem om swamet kule oyoyeckey oko Yiyintet,
50002007	Ntene kicämnta nkit kwasta woyinto, Oŋnkusutkey kuyu mutworin, oŋnkwek ci, oŋnkuporkey kuyu ci nye yu acek.
50002008	Kutalayit oŋnkurup aret nyepo koyweyisyet okoy kunyor met, met nyepo murtowontet.
50002009	Om ŋolyontoni, kuye sukuŋet kukoci Yiyintet neto atepto nyewo om torot, oŋnkukoci kaynet nye pële koynok tokol.
50002010	Sukuŋet om kaynetap Yesu, Kuye kukutuny tukuk tokol cepo torot oko koret ŋony, oko cepo kapkompic oŋnkusay neto.
50002011	Oŋnkurarta kutor tokol kule Yesu kunye Mokoryontet, om woyinto nyepo Yiyintet Papa.
50002012	Kunyo coronutekwani, kuyu wulo kyoyweya ani akwek okokoy yo kicepontekey, kunyo ayweya yawut koromun kupëlis ye mocepontekey. Olimnte ŋalek ce omwowok. Otosyikey oyiyisye om koyweyisyet oko potanet, sukuŋet awaŋnte kosopet nyimwoŋ.
50002013	Omnye mite Yiyintet nkit kwiyisyi om wule omite akwek, sukuŋet kuwecak ocömisye oŋnkoywey arup ŋalekyi ce ŋerece neto.
50002014	Oyiye kiy ake tokol nye puryo kot oŋunyŋunyi nto otinteni.
50002015	Sukuŋet oporukey oyiku piko ce tililec ce puryo kot kuponto lelis, kuyu lekokap Yiyintet ce toponec ce minye koret nyepo piko ce kiwuryo ce mosotin.
50002016	Mosokoci akwek cekto lokoywek cepo soponto. Ye kayiy kuyunyoto mosonyoru ani ŋolyontet nye kosilekey om wule omite akwek om pesyetap Kristo, omnye mosukupor kule kipuryo kot kupotyo püc pate titiret nyimwani oko yisyonutek tokol ce kyayiy.
50002017	Koyenet nyimwakwek kunye korosyontet nye cikocini Yiyintet, kunyo muce pesyet ake kot kacitata korotik cikwani sukutosyi kuwoyit korosyontet nyimwoŋ. Ye keyakay kuyunyoto mosaŋerec koromun wanak oko akwek tokol.
50002018	Kunyo misyini aŋerec mpo akwek tokol wanak oko ani.
50002019	Asoti ani kule ye kacäm Mokoryontet Yesu Kristo, mosoyoku Timosewo kuco lakwar wule omite akwek. Amöce kule kutitiro lokoywek ce kwone wule omite akwek.
50002020	Timosewo pate nye sote ŋalek ce karkey oko cikwani, oŋnkusotok akwek.
50002021	Sote ci ake tokol tukuk ce nöme soponto nyenyi nkit pate, ntene puryo kot kusote yisyetap Yesu Kristo.
50002022	Kunyo oŋnket akwek nkit latik ce ponto Timosewo. Oŋnket yisyet nye kikyiy acek tukway kuyu werit oko kwan. Kikyiyisye tukway cemwaytate lokoywek ce toponec.
50002023	Asoti kule mosoyoku ani neto kuco wulo omite akwek ye konket wule mosukupeta ŋalek cikwani nkit.
50002024	Kunyo okenekey Mokoryontet kule mosamuc ani nkit aco lakwar okoy wule omite akwek.
50002025	Kwasot kule roke oyoku yeyanyo Epafrotito kuketkey wulo omite akwek. Neto kunye kiyokintet nyimwakwek nye kikalya ani koromun. Kyiyisyi ceporye yisyet kukolyo ani.
50002026	Möce neto kule nto akäsak akwek, kunyo kukusot koromun omnye kyolim akwek kule kikimnyan.
50002027	Kikimnyan manta nye kikirik kume ntene kukalya Yiyintet. Kipuryo kot kukalya Yiyintet neto nkit pate, ntene kikalya mpo ani kusop neto omnye kinumuneno lokik ce caŋ.
50002028	Kunyo amöce koromun kule oyoku neto kuco wulo omite akwek sukuŋet aŋerec akwek ye kokäs neto oŋnkupok lokik cikwani ce kwoponte.
50002029	Oŋerekyi neto om ŋerekwek tokol kuyu yeya om Mokoryontet. Möce kule ayweyi akwek piko tokol ce kerkey oko neto.
50002030	Omnye kicilile yosic kume om yisyet nyepo Kristo, kikoyito soponto nyenyi sukuŋet kukalya ani om kaynamwakwek.
50003001	Kunyo mpo yeya, ŋalek ce owoŋnte ani kucu kule, kante kukonok Mokoryontet akwek ŋerekwek ce caŋ, Puryo kot kuyuye moketyikey ŋalek ce kyosil ikye, mosukutosyi kukalyak opur topon.
50003002	Oripkey piko ce yiye ŋalek ce miyotec, ŋokica kuce piko ce simncini kule cewon porto nyepo saŋ.
50003003	Omnye ciku acek piko ce kicewonec wonset nyepo manta, omnye cesoye Yiyintet om swamet nyepo Muyet Nyetilil oŋnkyesilekey pate soponto nye ceponte om Kristo. Puryo kot cikenekey acek mpo kisic wonset oko sokwonutek.
50003004	Ye kekenekey piko wonset oko sokwonutek, oŋnkusot kule cimuce cisopec ye karup ntarastinecutecu, kuporukey kule opëli ani cekto om ŋalecutecu.
50003005	Omnye kicewona ani ye kyoponte pesyosyek sisit pate, oyiku Isroloyin sikwo, nyepo kotap Penyamin, oyiku Puraniyantet sikwo. Oyiku Farasayantet nyepo manta kuyu wulo ceriptoy ntarastinek.
50003006	Kunyo kyoyiku nyikan koromun nye kyotoŋonyi pikap Yiyintet. Kyoyiku ci nyepo manta nye kipuryo kot oponte lelis omnye kyoripe ntarastinek tokol.
50003007	Ntene osute ani yawut tukuco tokol kuyu tukun ce puryo kot kuponto latik omnye kyoyentyi Kristo.
50003008	Puryo kot ku tukuk ceyucoto pate, ntene asute kule puryo kot kuponto latik tukuk alake tokol, nye pëlisyi pate kuye konket Yesu Kristo Mokoryontenyu. Kyawirte tukuk oko toponiyet nye ponto tukucoto tokol. Kyosut kukerkeyitu tukuk tokol tutwek sukuŋet onyoru Kristo.
50003009	Oŋnkoyomekey ani oko neto ciku akenke. Kunyo kimo oponte yec toponiyet nye nyimwani nkit nye kerkey oko nyo cenyoru ye cerupe ntarastinek. Oponte ani yawut toponiyet nyepo manta nye cekonu kupunune koyenet om Kristo. Toponiyet nyoto kunye cone wule mite Yiyintet nye ciyoyeke koyenet.
50003010	Ŋolyontet nye amocë ani pate ku kule oŋnket Kristo oŋnkonket swamet nyepo kotutunetap met nyenyi, oŋnkyeyemnte tukway toŋoŋutek ceci oŋnkakerkeyitukey ani oko neto om met nyenyi.
50003011	Oŋnketi mpo kule mosiciŋeta otutune met oŋnkonyoru soponto.
50003012	Puryo mpo kot osutekey ani kule kwayitite ŋalecu tokol, nto mpo kule kyonyolu owoŋnkyi. Ntene amite otosyinikey asyeme kule anyoru ŋalecu omnye kisuto keny Kristo oyiku nyenyi.
50003013	Mpo yeya, oŋnket kule tompo kot opunte wule mite ŋalecu, ntene ŋolyontet nye oyiye kunyi, amöce ayutye ŋalek ce kyopokokyi let oŋnkasyem oyiyisye sukuŋet anyoru tukuk ce mite tay.
50003014	Kunyo amite olopoti otokyinikey aret nyoto saŋet apëlisye anyoru kokotutyet nyepo soponto nyepo torot nyo konu Yiyintet kupunune wule mite Yesu Kristo.
50003015	Möce cisoti kuyunyitenyi acek co kicenerye ciku Kristayek. Ntene ye ponto piko alake om akwek kasoteywek ce pciyotin, mosukuporwok akwek Yiyintet topon.
50003016	Kunyo nka kot kuyunyoto, kuroke cetosyikey cipe tay cerupe ntarastinek cetecu kicerup acek kuceke keny okoy kunyi.
50003017	Mpo yeya, asyem akwek tokol opur kuyu wule ayunte ani. Kiciporwok aret nyepo manta, kunyo möce olimnci piko co rupe aret nyo kiciporwok.
50003018	Kwomwowok ani akwek ŋalecutecu aret ce caŋ, kunyo otosyini omwowok aponte lokik. Mite piko ce caŋ ce kokopur kopurto nye miyat kwek punik cepo murtowontet nye kimeci Kristo.
50003019	Kunyo mosukowoŋnkyi picoto kwaranta soponwek cikwa om wule mite mata nye momise. Omnye soye picoto corokyinotet nyepo porwonik cikwa. Silekey cek tukuk ce kotosutyini kolilonis. Sote cekto pate tukuk cepo koroni.
50003020	Ntene ciku acek piko cepo koret nyepo torot. Kunyo cemite cekeni Mokoryontet Yesu Kristo nye mosukucone torot cokusopec.
50003021	Mosukuwec neto porwonikyacek ce kuskus kukerkeyitu oko porto nyenyi nye ponto woyinto. Mosukwiy neto ŋalecu tokol om swamet nye yiyisye ye wece tukuk tokol cepo koret.
50004001	Kunyo mpo yeya, ocömok ani akwek koromun, oŋnkomöce kule nto akäsak. Oŋereco ani akwek koromun, kunyo oyiku pelutyet nyimwani nye poru yisyet nyimwani. Mpo yeya, möce oyiyisye topon om soponwekwok om wule mite Mokoryontet.
50004002	Osomok ani akwek Ewotia oko Suntike kule roke asat oŋnkocomncine ŋalek cikwok kuyu pic ce tupco om Kristo.
50004003	Mpenyi corwemwani nyepo manta nye kicintosi tukway, amöce ani kule kalye nyi koruco, omnye kiciyisye acek oko cekto yisyet nyewo koromun cemwayte lokoywek ce toponec wanak oko Klement, oko piko tokol ce kicesil kaynokwa kitaput nyepo soponto.
50004004	Roke aŋerec akwek okokoy om soponwek cikwok om wule mite Mokoryontet. Kunyo otosyini omwowu kule, aŋerec!
50004005	Oporci piko tokol kule oyiku akwek toloyec. Karik kuco Mokoryontet.
50004006	Monte cisot kiy ake tokol, ntene om somutek cikwok tokol ye omite osome Yiyintet kiy ake tokol nye omöce, kumöce osome okokoy om mukuleyto nye kostoyisyi.
50004007	Mosukurip kalyet nyepo Yiyintet mukuleywekwok oko kasoteywekwok om Yesu Kristo. Kalyet nyoto kunye puryo kot komuce kunket kasoteywek cepo piko.
50004008	Mpo yeya, ŋalek cepo letut kucu, orip kasoteywek cikwok om ŋalek cepo manta, oko cepo sikonotet, oko ce rototin, oko ce tililec, oko ce toponec, oko cepo koyweyisyet.
50004009	Oyiyisye ŋalek co kyolim oŋnkokäs akwek oyiye ani, oko konetisyet oko yisyonutek ce kyonket akwek om wule amite ani. Kunyo mosopurte akwek kalyet nyo konec acek Yiyintet.
50004010	Oponte ani ŋerekwek ce caŋ koromun om soponto nyimwani, om wule mite Mokoryontet! Omnye om letutap pesyosyek ce caŋ, kwacec akwek yawut akalya ani. Puryo kot omwowu kule kikyotaya nye mokolyo, ntene omnye kipuryo kot oponte poroyinto.
50004011	Oŋnkupuryo yec kot omwowu ani ŋalecu kuyunyi omnye asoti kule kicetaya, omnye kyanetkey wule opurtoy ani kwani nkit.
50004012	Oŋnket wule mopurte ye moponte tukuk ce yeme oko ye oponte tukuk ce yeme. Kyanetkey ani ŋalecu sukuŋet amuc apur kuyu ci nye yemo kiy tokol, mpo ye koyomisye okoy opiyony nto mpo ye monoyomisye okoy opiyony, nto ye komokoren nto mpo ye kapanan.
50004013	Amuci amukte wuyinto ake tokol om swamet nye kono ani Kristo.
50004014	Ntene kyayiy akwek topon akalya ani om toŋoŋutekwani.
50004015	Oŋnket akwek Filipik kule om pesyosyek co kipo tay yo kyomwoytoy ani lokoywek ce toponec yo kyocone Maketoniya kwakwek nkit om pikap Yiyintet ce kikalya kukono pesanik ce kyoyiyisye.
50004016	Mpo ye kyomite Sesolonika, kyosutwo ani akwek yoto kokolyoyisyet nyepo pesanik aret oyeny.
50004017	Puryo kot amöce kule anyoru kokotutek, ntene amöce pate kule akäs latik ce kotosyikey om wule omite akwek.
50004018	Kunyo aponte ani yawut tukuk tokol ce yemo kusirte ce amöce. Kuyema topon yawut tukuk omnye kwonyoru kokotutekwok ce kwokonu akwek ce kusutu Epafrotito. Kerkey kokotutecu oko korosek ce poŋu topon ce puntoy wule mite Yiyintet oŋnkuŋerec neto.
50004019	Kunyo Yiyintemwani om Mokoryontinyi nyewo koromun nye mosukukonok akwek tukuk tokol ce omöce kupunte wule mite Yesu Kristo.
50004020	Kopurune Woyinto wule mite Papanyo Yiyintet okokoy oko okokoy - Yunyoto.
50004021	Asupay pikap Yiyintet tokol ce kipoyit Yesu Kristo. Kesupayak akwek mpo yeya cepo wuli ce cepontekey oko ani.
50004022	Kesupayak akwek pikap Yiyintet tokol ce mite wuli, ntene kupëlis piko ce mitowune kaytap Kinko nyewo.
50004023	Kunyo opurte akwek tokol poypoyetap Mokoryontet Yesu Kristo.
51001001	Cone parwani wule amite ani Paulo nye kikwey Yiyintet kwek kiyokintetap Yesu Kristo. Oŋnkucone wule mite yeyanyo Timosewo.
51001002	Cesilyini pikap Yiyintet mpo yeya ce cikenekeny om Kristo cepo koretap Kolosaya. Kante kukonok Yiyintet Papanyo poypoyet oko kalyet.
51001003	Cikostoy acek okokoy Yiyintet kwanitap Mokoryontenyo Yesu Kristo ye ce mite cesomwok.
51001004	Omnye kicelim koyenet nye oponte akwek om wule mite Yesu oko cömisyet nye ocöme piko tokol cepo Yiyintet.
51001005	Kwone ŋalecutecu tukway kokenotet nyo kicekonorwok akwek om torot. Kokonotet nyoto kunye po ŋalek cepo manta cepo lokoywek ce toponec co kyolim akwek kunyo.
51001006	Mite lokoywecoto toponec kukonu kupeyok oŋnkutosyinikey om koret tokol kuyu wulo yunto om wule mite akwek, kuceke pesyet nyepo tay nyo kyolime poypoyetap Yiyintet oŋnkonket ŋalecato kuyu ŋalek cepo manta.
51001007	Mutworintet nye kerkey oko acek Epafra oŋnku cämanenyacek kunye kinetak akwek ŋaleca. Neto kunye cito nye kikoyen nye yicin yisyet Kristo om kaynenyacek.
51001008	Kico neto cokumwowec acek cömisyet nye oponte akwek nyo kikonok Muyet Nyetilil.
51001009	Kunyo, kuceke pesyet nye kicelim acek ŋaleca, munakyaste mpo pesyo akenke nye mocesomwok. Cesome acek kule roke oŋnket akwek topon cömisyet nyepo Yiyintet oŋnkonyoru ŋomnonet om mukuleywekwok orit saŋet oŋnket ŋalek tokol ce konu Muyet Nyetilil.
51001010	Cesome kule otosyikey akwek opurte okokoy soponto nye ponto latik om wule mite Yiyintet, oŋereci akwek neto koromun, saŋet ayiy yisyonutek wok tokol cepo toponiyet, oŋnkotosyikey anetkey ŋalek ce caŋ cepo Yiyintet.
51001011	Cesome kule roko kukwilak akwek Yiyintet om woyinto nyepo swamenyi nyewo, sukuŋet amuc otitir om swama oŋnkomuytoci oŋnkoŋerec om kiy ake tokol nye kacontyok.
51001012	Oŋnkokaste Papa Yiyintet nye kikonok ayem onyoru otepto nyimwoŋ om koret nyepo lakweyinto om wule mite pikyi cetililec.
51001013	Omnye neto kunye kisorunenec acek wule mite poytoyisyet nyepo menonet, oŋnkukwerwec cekwa okoy wule mite poytoyisyet nyepo Werinyi Camanet.
51001014	Kunyo Werit nye kikalyec acek miyotyonikyo oŋnkutyaktec.
51001015	Kristo kunye tonto nye toku nye kerkey oko Yiyintet nyo puryo kot kutoku. Neto kunye Werit poretyet nyewo nye poytoy tukuk tokol ce kicitany om koret tokol.
51001016	Om wule mite neto kunye kitany Yiyintet tukuk tokol ce mite koret torot oko koret ŋony, cetoku oko cemotoku wanak oko swamet nyepo oyik oko poytoyik oko kamukeywek. Kitany Yiyintet koret tokol kupunte wule mite neto, oŋnkwek nyenyi.
51001017	Kimite neto om towunot kutompo kot citany kiy ake tokol, neto nye nöme kuyomo kwek kiy akenke koret tokol.
51001018	Neto metitap porto, nto porto nyoto ku pikap Yiyintet ce kikoyomekey. Neto kunye lukune soponto nyepo porto, sukuŋet kopoyit tay om tukuk tokol.
51001019	Yiyintet nkit kunye kicäm oŋnkukwey kule mokunyor Werit tonto nyepo Yiyintet.
51001020	Kunyo kicäm Yiyintet kupunte wule mite Werit, sukuŋet kuket kuwec koret kuco wule mite neto. Kisut Yiyintet kalyet om metap Werinyi nyo kimeci murtowontet, kunyo kiwec tukuk tokol kukwa yec wule mite neto. Tukucoto tokol kuce mite koret tokol torot oko ŋony.
51001021	Kyomitowune akwek ikye wule low om wule mite Yiyintet, kunyo kikyawecekey akwek oyiku punik cepo Yiyintet om tukuk cemiyotec ce kyayiy oŋnkasot.
51001022	Kunyo kikweyak akwek yawut Yiyintet aketitekey wule mite neto kupunte metap porto nyepo Werinyi, nye kiceyi, oŋnkume sukuŋet kuwecak akwek otililitu oŋnkotoponitu nye komoponte miyotyo mpo kisic.
51001023	Kunyo misyini otosyikey om koyenet nye kwilat nyepo manta nyo kyonyoru, monte kyastekey ciluclucak kot akwane kokenotet nyo kyonyoru nyo kyolim akwek lokoywek ce toponec. Lokoywecutecu toponec kuce kicemwaytate koret tokol kumukul. Kunyo ani Paulo kunye kicekweya oyiku mutworintet nyepo ŋalecu.
51001024	Kunyo oyiku ani yawut ŋerekat om toŋoŋutekwani. Omnye om toŋuŋutek cikwani cepo porto nyimwani kuye okolyoy awaŋnte toŋoŋutek cepo Kristo ce kiŋet kupo porto nyenyi, coto ku luketap Yiyintet.
51001025	Kunyo kikweya Yiyintet oyiku mutworintet nyepo pikap Yiyintet. Kikono ayiy yisyoni kupo toponiyet nyimwakwek. Yisyet nyoto kunye omwoytoti topon lokoywekyi.
51001026	Ŋalecutecu kuce kikiwuŋe Yiyintet piko cepo pinutek tokol kuwany kenyisyek ce caŋ ntene kuŋoŋ om letut kuporci pikyi.
51001027	Omnye kikwiy Yiyintet kuyunyitenyi kule oporci pikyi ŋalekyi ce wuŋotin, ŋalecutecu kuce po mokoryonti oko woyinto ce mokyini Yiyintet piko tokol, nto ŋalecoto kucu kule mitowune Kristo wule omite akwek orit, nye poru kule mosonyoru akwek woyintotap Yiyintet.
51001028	Kunyo cemwocini acek piko tokol ŋalek cepo Kristo. Cisowu oŋnkyinet ci ake tokol om ŋomnonet ake tokol nye mukoktos, sukuŋet cekweru ci ake tokol kuco wule mite Yiyintet. Kukokwek cito nye kikil nye ponto koyomotet oko Kristo.
51001029	Otitiri ani aŋnkataŋany ye sukwiyokis ŋalecutecu, oyiyisye swamet nyewo nye konu Kristo nye mite kwiyisyi om wule amite ani.
51002001	Kunyo akany omwowok wule kyotitirte ani oyiwok akwek yisyet oŋnkoyici piko ce mite Laotisea oko mpo piko alak tokol ce tompo kot kukäsa ani om konyekwa.
51002002	Ayiye kuyunyoto sukuŋet kutosyikey kutitir mukuleywekwa ce toponec oŋnkuyomokey cekto kwek akenke om cömisyet, oŋnkunket mokoryontit tokol nye konu ŋomnonet nyepo ŋaleca, oŋnkunyor ŋalekap Yiyintet ce woŋotin, nyoto ku Kristo.
51002003	Kristo kunye Funkuwet nye yote wule kiwuŋekey Mokoryontit tokol nyepo ŋomnonet oko kokenotetap Yiyintet.
51002004	Komwowok ani akwek ŋalecu sukuŋet mente kot tokuperperak citake om ŋalek alak cepo tintenot nyepo mwiynan nka kot ku ŋalek ce toponec ceyune.
51002005	Omnye nka kot mopontekey ani oko akwek om porto ntene cepontekey oko akwek om kasoteywek. Kunyo ayiku ŋerekat koromun akäs kopurto nye kwilat oko koyenet nye oponte akwek om wule mite Kristo.
51002006	Kuyu wulo kyocäm akwek Yesu Kristo kwek Mokoryontet, kunyo misyini oyomekey oko neto.
51002007	Opur kuyu pic ce kwilotin tikityet cekwok om wule mite neto; atec kuneryo soponwek cikwok om wule mite neto, oŋnkokwilokisye okokoy om koyenet nyimwoŋ kuyu wule kicinetitak, oŋnkotosyikey akaste okokoy Yiyintet nyewo.
51002008	Misyini oripkey akäs kule mente kot kumasak citake om konetisyet nyepo ŋalek cepo mwiynan ce moponto latik ce kwone konetisyet nye kirup piko kuceke keny, oko ŋomnonetap oyik cepo koret, ce puryo kot kukwone wule mite Kristo nkit.
51002009	Omnye mitowune soponto tokol nyepo Yiyintet wule mite Kristo kuyu cito.
51002010	Kunyo kicekonok akwek soponto tokol, oŋnkyiyomok oyiku akenke oko neto. Neto kunye nyewo nye poytoy poytoyik oko kamukeywek alak tokol.
51002011	Yo kyoyomntosikey akwek oko neto kuye yoto ye kicewonok akwek. Ntene puryo kot ku wonset nyo wone piko porto, ntene wonset nyepo Kristo nkit, nyoto kunye sorunet nye kicityacec cekwane swamet nyepo porto nyi ponto miyotyet.
51002012	Omnye yo kicepotisonok akwek kuye kicemuyok yoto oko Kristo. Nto patisanet yec kuye kyotutune met oko Kristo kupunte koyenet nyimwoŋ om swamet nyepo Yiyintet nye yiyisyi nye kiŋet Yesu Kristo kotutune met.
51002013	Kikipok ikye soponwek cikwok om wule mite Yiyintet om miyotyonik ce kyoponte, oko yec omnye kyoyiku akwek Lamek ce kyomite saŋ om ntarastinek. Kunyo kikwerwok akwek yawut Yiyintet kwonyoru soponto kuyu Kristo! Kikukalyec Yiyintet acek miyotyonikyo tokol.
51002014	Kupël neto ntarastinek, oŋnkunum wule kicesil pesenutek cicacek ce miyotec, oŋnkukwertoci murtowontet kupok.
51002015	Nteye kimite Yesu Murtowontet, kutyacekey nkit kucone wule mite poytoyisyet nyepo oyik oko kamukeywek ce kinöme neto. Kipël neto oyik oŋnkunam kuyu sira oŋnkuwesetot kupartat kukäs piko tokol.
51002016	Kunyo puryo kot kurok kwiwok akwek citake ntarastinek ce nöme omik ce moyam, nto yisyet, nto ce nöme pesyosyek ce tililec, nto ce nöme sakwet nyepo arawet nye kolel, nto ce nöme pesyetap Sapat.
51002017	Ŋaleca tokol kuce rurwet nyepo ŋalek ce mosukukwa, nto ŋalek cepo manta ku Kristo.
51002018	Monte kot acäm kot kumutwok musanku citake tokol nye sutekey kule oyiku nyewo opëlisye, omnye köse neto ŋoŋutok ce kweyotin. Kusyem kukerekey ŋalek cepo mwiynan oko soyutek cepo malaykanik. Kwontos cicoto pöc pate om kasoteywek cepo koret.
51002019	Kikwasta neto nye kimo kurupe Kristo nye metit nye poytoy oŋnkupoye porto tokol oŋnkotuyo om wule kicituye om melilok oŋnkuner kuyu wulo moktoy Yiyintet kule kuner.
51002020	Kyopoku akwek oko Kristo, kicityakenak poytoyisyet nyepo oyik cepo koret! Kunyo omne sopur akwek kuyunye opoye koroni? Omne sacäm akwek cirwokwok kule,
51002021	“Monte kot anäm kiyi? Monte kot acemcem kiyin? Monte kot otiny tukuk alak?’’
51002022	Puryo kot kuponto tukuco latik ye kokyiyisye. Ntarastinecoto kuce kikwiye oŋnkunet cito.
51002023	Porukey manta kuyunye ponto ŋaleca ŋomnon om ŋalek ceponto ce ceripekey oko muyotet nyepo kopreperisyet nyepo portap cito. Ntene oŋnkupuryo kot kuponto latik cepo manta ce muce kot kurip tukuk ce möce porto.
51003001	Kyotutune met akwek oko Kristo, kunyo misyini asat mukuleywek cikwok kukäs tukuk ce mite torot wule mite Kristo kukepure ŋecerenyi om yewutap tay nyepo Yiyintet.
51003002	Okoci kukäs pate kasoteywek cikwok tukuk ce mite torot, ntene monte cekäs tukuk ce mite koret ŋony.
51003003	Omnye kyopoku akwek, kunyo kiwuŋokis soponwek cikwok oko Kristo om wule mite Yiyintet.
51003004	Kristo kunye soponto nyimwakwek nyepo manta, nteye coni kuporukey neto, mpo akwek mosoporukey oko neto oŋnkonyoru woyinto nyenyi!
51003005	Kunyo misyini apakäc corokyinotet nyepo koret nyo mite kwiyisyi om wule omite akwek, kuyu sakwayanat, simnyo, corokyinot nye samis, oko sayet nye miyat (Omnye sayet nye miyat kunye kacesay kerkeyik)
51003006	Omnye mosukukwontyi nerekwekap Yiyintet piko co puryo kot kuyweye cek neto om tukuk ceyucutecu.
51003007	Kyomite akwek ikye pesyosyek alak opurtoy soponto nye yunyoto oko piko alak ce kyominye tokol.
51003008	Kunyo oyiku akwek yawut Kristayek, misyini ayaste tukucu tokol, kuyu nerekwek, nyerunotet, kowotyontit, oko mwiynanet, oko ŋalek ce somis ce kwone kutuwak cikwok.
51003009	Monte ciperperkey akwek kwakwek nkit om ŋal cepo mwiynan, omnye kyowirte akwek soponto nyo kipo keny kupetakey kopurto nye miyat.
51003010	Kunyo kyolac soponto nyelel. Nyoto kunye cito nye mite cilelite okokoy sukuŋet oŋnket Yiyintet nyo kitonyok akwek akerkeyitu oko neto.
51003011	Om soponto nyitenyi lel kunye puryo kot kumite pciyatet om wule mite Yutoyintet oko Kirikintet, nto cito nye wonat oko cito nye mawonat, nto cito nye lomin, nto piko ce Lamek alak tokol, nto ci nye mutworin oko cito nye momutworin, ntene Kristo kunye po ŋalek tokol, oŋnkumitowune kiy ake tokol wule mite Kristo.
51003012	Kunyo ye kikweyak akwek Yiyintet oyiku pikyi ce cämanik, kumisyini opurte moyet oko mukuleyto nye kolyoyisyi, oko tolosyet oko poypoyet oko muytocinotet.
51003013	Okolyoykey akwek nkit, nteye ponto ci ake tokol om akwek ŋolyo nye ŋunye om wule mite citake, kumisyini kumuyta oŋnkukalya nyin, kuyu wulo kikokalyak akwek Mokoryontet.
51003014	Ntene ce pëlisyi om ŋalecu tokol ku cömisyet; Omnye cömisyet kunye kwile kuyomntos sukuŋet kutoponitu tukuk tokol kwek akenke.
51003015	Kalyet nye konu Kristo kunye roke kwek ketintet om mukuleywekwok orit. Kikurok akwek Yiyintet sukuŋet onyoru kalyet nyitenyi soyiku pic ce kikwek porto akenke, kunyo okostoyisyi.
51003016	Lokoywekap Kristo wanak oko mokoryontit tokol nye ponto kuce roke kopurune mukuleywekwok orit. Onetisye oŋnkorwokyikey akwek nkit om ŋomnonet tokol. Otumnci Yiyintet tumwonik cepo kakastayet oko tumwonik cepo ŋerekwek oko tumwonik cetililec, okostoy Yiyintet om mukuleywekwok orit.
51003017	Kunyo tukuk tokol ce oyiye akwek, nto ŋalek ce oŋololi; kuce roke oyiye om kaynetap Mokoryontet Yesu ye omite akwek okostoy Yiyintet Papa kupunte wule mite Yesu.
51003018	Misyini aywey akwek koruk sanikwok, omnye roke ayiy kuyunyoto kuyu kristayek.
51003019	Misyini acäm moronik korukwok, monte cewuse.
51003020	Akwek lekok, yisyemwakwek kuyu Kristayek aywey okokoy mpo kon oko mpo komet, omnye ŋerece ŋalek ceyucoto Yiyintet.
51003021	Akwek poyik oko cepyosok, monte cewuse lekokwok, omnye sutyini ŋalek ceyucoto kumuyo pate.
51003022	Akwek mutworik, aywey mokorenikwok cepo koret om ŋalek tokol, monte oyiyisyi pate ye mite cek kukosök sukuŋet kukastak.
51003023	Ntene oyiye kiy ake tokol oyicini Mokoryontet kukowoŋnkyi om mukuleywekwok tokol ntene nye puryo kot oyicini piko.
51003024	Misyini oŋnket kule mosukuyokwok akwek Mokoryontet, mosonyoru musyaret nye kikonorci neto pikyi, omnye Kristo kunye Mokoryontet nye oyicini akwek yisyet.
51003025	Nto ci ake tokol nye yiye ŋalek ce miyotec, nka kot ku cito nye yune, mosicikoci nyoto musyaret nyepo tukuk ce miyotec ce kikwiye; omnye yoyece Yiyintet piko tokol.
51004001	Akwek mokorenik, opoytoy mutworikwok topon oŋnkoyoyeci topon, oŋnketi kule oponte mpo akwek Mokoryontet nye mite torot.
51004002	Otosyikey osome okokoy, oŋnkoripkey ye okostoy Yiyintet.
51004003	Nteye omite osome, osomwec mpo acek sukuŋet kukonec Yiyintet kuyotwec kurket cenyoru poroyinto cemwaytate lokoywek ce wuŋotin cepo Kristo, omnye ŋalecato ce kisokyo ani sicekerta mopusi.
51004004	Kunyo osomwo saŋet aŋalal ŋalek ce toku om aret nye topon kuyu wule omuktoy.
51004005	Oŋomekitu koromun om ŋalek ye oŋololyini piko co tompo kot kucömis co tokumite saŋ, oyiyisye topon poroyinto nye oponte.
51004006	Möce kutoponit ŋelyepta nyimwoŋ oŋnkoŋerece piko, oŋnkumöce oŋnket ŋalek cepo manta ye owekyini citake tokol ŋolyo.
51004007	Yeyanyo nye cämanet Tukiko nye kikoyen nye yiyisyi oŋnku mutworintet nye kerkey oko acek om yisyetap Mokoryontet nye mosukuco cokwumwowok akwek ŋalek tokol ce nömo ani.
51004008	Kunye koyoku kuco wule omite akwek, kule sukuŋet cokuŋerecak kumwowok ŋalek cekwone wule ce mite acek oko wule cipurtoy acek tokol.
51004009	Contoykey neto Onesimo cito nyinyacek nye kokoyen oŋnku yeyanyo nye ceman nye cone koremwoŋ. Mosukukwa cek oŋnku kwokumwowok ŋalek tokol cekwone wuli cemite acek.
51004010	Kesupayak akwek Aristariko nye cepontekey acek tukway om mopusi oko Marko nye tupco oko Parnapa.
51004011	Oko Yoswa nye cekure kaynet ake Yusto (Kunyo kyolim akwek ŋalek cepo Marko, roke atoroc oŋerekyi neto ye kaco wule omite akwek) Picutecu pate kuce Yutayek ce kikwek Kristayek ce mite kwiyisyi oko ani yisyet nyepo poytosyisyetap Yiyintet. Kukukalya ani cekto koromun.
51004012	Kesupayak akwek mpo Epafra nye cito akenke nyepo koremwoŋ oŋnku mutworintet nyepo Yesu Kristo. Neto nye somwok akwek okokoy nye memunye kule saŋet okwilokisye oyiku Kristayek ce kwilotin ce kikoywey cömisyet tokol nyepo Yiyintet.
51004013	Omwowok ani nkit yisyet nyewo nye yiye neto om kaynamwakwek oko mpo pikap Laotisea oko piko cepo Yerapoli.
51004014	Kesupayak akwek Luka cepsakityantet nye cämanet nyinyacek oko Tema.
51004015	Osupoywec koromun mpo yeyanyo ce mite Laotisea oko yeya Nimfa oko pikap Yiyintet ce mite kanyi.
51004016	Ye kacesumonwok akwek parwani okoyite wocesumontyi pikap Yiyintet cepo Laotisea, nto kapok oyiytekey mpo akwek cesumonwok parwet nye mokucone Loatisea.
51004017	Omwoci Arkipo kule, “Möce käs kule keyiy okoy wany topon yisyetap Mokoryontet nyo kicekoniŋ.’’
51004018	Yewumwani nkit nye kosile ŋalekyu: Ani Paulo nye kasupayak akwek. Kunyo Monte ceyutye kule amite ani Mopusi. Osomwok kule opurte akwek poypoyetap Yiyintet.
52001001	Cone parwani wule ce mite acek Paulo oko Silfano oko Timosewo. Cesilwok akwek pikap Yiyintet ce mite Sesolonika. Piko coto kuce po Papa Yiyintet oko Mokoryontet Yesu Kristo. Kante opurte akwek poypoyet oko kalyet.
52001002	Cikostoy acek akokoy Yiyintet om wule omite akwek tokol, oŋnkyeŋalalenak okokoy ye ce mite cesome.
52001003	Omnye cisoti acek om taytap Yiyintet oŋnku Papa; kuyu wulo oyiyisye akwek koyenet nyimwoŋ kutok oko kuyu wulo konok cömisyet nyimwoŋ oyiyisye om swamet, oko kuyu wulo kwilat koromun cömisyet nyimwoŋ om wule mite Yesu Kristo.
52001004	Mpo yeya, cinket acek kule cömok Yiyintet; kunyo kikweyak oyiku pikyi.
52001005	Omnye kipuro kot cesutwok acek lokoywek ce toponec om ŋalek pate, ntene kicesutu mpo swamet oko Muyet Ntetilil oko ŋomnonet tokol nyepo ŋalecato. Oŋnket wule kicipurtoy acek yo kicepontekey oko akwek. Kicipur kuyunyoto kupo topiniyet nyimwakwek.
52001006	Kyacec mpo akwek yoto opurte kopurto nye kerkey oko nyinyacek oko nyepo Mokoryontet. Nka kot kyonyuru yoto wuyinwek ce caŋ, ntene kyatoroc akwek lokoywek om ŋerekwek co konu Muyet Nyetilil.
52001007	Yoto oporukey oyiku piko ce kekasenak piko tokol co kikoyen cepo Meketoniya oko Akaya.
52001008	Omnye kipuryo kot ku ŋolyontetap lokoywek pate ce kyotaste celime Meketoniya, ntene kipunte koyenet nyimwoŋ ceŋalale om wulyo tokol. Kunyo puryo kot ceponte acek yec ŋolyontet ake nye mocemwowu.
52001009	Ŋolole picoto nkit wule kyotoroktec acek akwek yo kicetorocec, oŋnkumwoy wule kyawektekey akwek ayaste kerkeyik oŋnkowekyikey wule mite Yiyintet. Sukuŋet oyici Yiyintet nye sopot yisyet nyepo manta,
52001010	oŋnkoken Werinyi nye mosukucone torot. Nyoto ku Yesu Kristo nyo kiŋet Yiyintet kotutune met, kunye kosopintet nye kisorwec om wule mite nerekwek cepo Yiyintet ce mosukukwa.
52002001	Mpo yeya, oŋnket akwek nkit kule kipuryo kot kupoyit püc pate rutoyenyacek yo kicekwoni wule omite akwek.
52002002	Oŋnket kule kikicitaŋanyec acek kunyo oŋnkyecupec om Filipi kutompo cepunu wule omite akwek om Sesolonika. Ntene kutitirec Yiyintenyo okoy cemwowok lokoywek ce toponec cekwone wule mite neto, nka kot kimite piko ce caŋ ce kitoyisyi.
52002003	Puryo kot kumasat konetisyet nye kicinetak acek akwek, nto mpo ku kule ponto kosotey ce miyotec, nto mpo kule cesyeme ciperper ci ake tokol.
52002004	Ntene ce möce kule ceŋalal okokoy kuyu wule moktoy Yiyintet, omnye kikweyec oŋnkukonec lokoywek ce toponec. Puryo kot cesyeme kule ciŋerec piko, ntene ce möce kule ciŋerec Yiyintet nyo syeme mukuleywek cicacek.
52002005	Oŋnket akwek kupoyit manta kule, kipuryo kot cekwa wule omite akwek cesutu ŋalek cepo kutit saŋ pate, puryo mpo kot ciyiyisye ŋalek ce kicewunye kule cemöce pesanik, Yiyintet nye nkete coto.
52002006	Kipuryo kot cesyem kule cenyoru kakastayet nye cone wule mite ci ake tokol, kuyu nye cone wule omite akwek, nto mpo nye cone wule mite piko alake,
52002007	Nka kot kicimuci acek cemakenak akwek tukuk alak kuyu kiyokik cepo Kristo. Ntene kicetoloyitu yo kicepontekey akwek kuyu yeyo nye ripe lekokyi.
52002008	Kunyo kicecämak acek koromun, yoto okoy cekonok, puryo kot ku lokoywekap Yiyintet pate, ntene kicekonok mpo soponwek cicacek.
52002009	Mpo yeya, möce asot kupoyit manta kuyu wulo kiciyisye acek cetitir! Kiciyisye pet oko komoy sukuŋet mente kot cesutyi nyikisin ci ake tokol om akwek, oŋnkurok yec cemwowok lokoywek ce toponec ce kwone wule mite Yiyintet.
52002010	Akwek kuce oŋnketi ŋalecato oŋnkonket mpo Yiyintet nkit, kule kicipurte acek kapurto nyetilil nyepo manta nye kipuryo kot kupunto lelis om wule omite akwek co kyocömisye.
52002011	Oŋnket wule kiceriptok acek akwek kuyu wulo riptoy kwan lekokyi.
52002012	Kicititirok, oŋnkyipaypayak oŋnkyesomwok kule opurte soponto nye ŋerece Yiyintet nyo kikurok kwonyoru poytoyisyenyi oko wonyinto.
52002013	Mite ŋolyontet ake nye cikostoy acek Yiyintet okokoy, nyoto kunyi kule, yo kiciporwok acek akwek ŋolyontetap Yiyintet, olim yoto oŋnkoyen nye puryo kuyu ŋolyo nyepo cito, ntene kuyu ŋolyontetap Yiyintet. Kunyo yunyoto kupoyit manta, omnye mite Yiyintet kwiyisyi om wule omite akwek co kyoyen.
52002014	Nto akwek mpo yeya, kyotaŋany toŋoŋutek ce kerkey oko cepo pikap Yiyintet cepo Yuteya. Kuyu wule kitaŋany pikap koremwoŋ, kunyo kitaŋany mpecek Yutayek,
52002015	co kipoköce Mokoryontet Yesu oŋnkupakäc workoyik oŋnkukwetec acek saŋ. Puryo kot kuŋerece piko coto Yiyintet, kunyo punik cekto cepo piko tokol.
52002016	Omnye kusyem kule cekerktec mente cemwoci Lamek wule mocisopto. Miyotyet nyitenyi nye kinyit miyotyonik cikwa ce caŋ ce kikwiy cekto. Kunyo konyor cekto yawut om letut nerekwek cepo Yiyintet.
52002017	Mpo yeya, yu kowo cepakaktak acek akwek kumuniŋ, kunyo nka kot puryo kot cekosekey om konyek, ntene kicepontekey oko akwek om kasoteywek, kicesyem koromun kule cekasenak yec konyek.
52002018	Kicemöce kule ceketukey wule omite akwek. Kyasyem ani Paulo aret ce caŋ kule aco wule omite akwek, ntene kukurekta Setanit.
52002019	Ntene akwek nkit, nye puryo kot ku piko alak, oyiku kokenotet nyinyacek. Kunyo om akwek nkit kuce cesilekey acek om taytap Mokoryontet Yesu Kristo ye kaco.
52002020	Akwek kuce cesilekey oŋnkoyiku ŋerekwek cicacek cepo manta.
52003001	Yoto yu kowo cekäs kule komocimuci tocemuytoci, cecäm kule cipur Asene kwacek nkit,
52003002	oŋnkyiyoku Timosewo yeyanyo nye kyiyisyi acek tokol yiysyetap Yiyintet cemwoytoy lokoywek ce toponec cepo Kristo, sukuŋet kuco cokotitirok oŋnkukalyak koyenet nyimwoŋ.
52003003	Sukuŋet mente kot kumasak ci ake tokol omnye konyoru toŋoŋutek coto. Oŋnket akwek nkit kule toŋoŋutek ceyucoto kuce tukuk ce poru cömisyet nyepo Yiyintet om wule cemite acek.
52003004	Omnye yo kicepontekey, kicemwowok kutompo kot kupunto pasyosyek kule mosicitaŋanya, kunyo kukwiyokis yawut kuyunyoto.
52003005	Kuyiyit nyoto sukuŋet oyoku ani Timosewo, omnye kimomuci kot tomuytoci yec. Kyoyoku ani neto kule cokukäs wule yunto koyenet nyimwoŋ. Kwomöce kule oŋnket kule titirot koyenet nyimwoŋ kot kwamukte oyinot, nto pesyet ake kupoyit püc pate yisyet nye kikyiy acek.
52003006	Kunyo kuweckey yawut Timosewo okoy wule ce mite acek kusutu lokoywek cekwone wule omite akwek cepo ŋerekwek ce nöme koyenet oko cömisyet nyimwoŋ. Kumwowec kule asotec acek akwek topon okokoy oŋnkomöce koromun kule cekäsec kuyu wulo cemöce mpo acek kule cekäsak akwek.
52003007	Mpo yeya, koyenet nyimwoŋ kunye kwetitirec acek om wuyinwekyo oko toŋoŋutekyo tokol.
52003008	Kunyo ponto soponto latik om wule cemite acek yawut ye kwokwilokisye akwek,
52003009	Cimuci acek yawut cikaste Yiyintet om wule omite akwek. Cikostoy om ŋerekwek ce ceponte om taytap Yiyintet kupo akwek.
52003010	Cesome acek neto pet oko komoy om mukuleywekyo, kule sukuŋet cekäsak akwek om konyekyo, sicekonok swamet nye omöce om koynet nyimwoŋ.
52003011	Yiyintenyo nkit oŋnku Papa oko Mokoryontenyo Yesu, kunye roke kuyiytowec acek aret sukuŋet cekwa wule omite akwek!
52003012	Mokoryontet nkit kunye roke kukonok kutosyikey kuwoyit cömisyet nyimwakwek om wule omite akwek kwakwek nkit, oko wule mite piko tokol; kuyu cömisyet nye ceponte acek om wule omite akwek.
52003013	Om aret nyeyunyoto kuye mosicekwil acek mukuleywek cikwok oŋnkonyolu opoyitu manta, oŋnkotililitu om taytap Yiyintenyo oŋnku Papa om pesyet nyo coni Mokoryontenyo Yesu wanak oko piko tokol ce kikwek pikyi.
52004001	Mpo yenya, ŋolyontet nyepo letut kunyi kule, oŋnket kucone wule cemite acek wule yunto kopurto nye misyini cipurte sukuŋet kuŋerec Yiyintet. Ntene kapurto nyoto kunyo oponte akwek. Cesomok acek yawut koromun om kaynetap Mokoryontenyo Yesu kule otosyikey ayiy kupëlis.
52004002	Omnye oŋnket konetisyet nyepo ŋalek co kicinetak acek akwek om kamukeywekap Mokoryontet Yesu.
52004003	Kito nye möce Yiyintet kunyi kule, otililitu nye puryo kot oponte sakwayanat mpo kisic.
52004004	Möce ci ake tokol om akwek konket kule misyini komüt korket nyenyi om aret nye topon nyetilil,
52004005	Nye puryo kot ku om aret nyepo corokyinotet nye miyat kuyu wulo yiytoy piko co puryo kot konket Yiyintet.
52004006	Kunyo om ŋolyontoni, puryo kot kuroke kot kowurta nto mpo kot kumas citake yeyanyi. Kicemwowok acek ŋelyontoni ikye, kicisowok koromun kule mosukotaŋany Yiyintet piko ce yiye ŋalecutecu miyotec.
52004007	Kipuryo kot kukurec acek Yiyintet kule sukuŋet cipurte yec soponto nyepo sakwayanatet, ntene möce kule cipurte soponto nyetilil.
52004008	Kunyo ci ake tokol nye katay konetisyoni kunye kupryo kot kutay konetisyet nyepo cito, ntene kukatay cicoto Yiyintet nyo kikonok akwek Muyet Nyetilil.
52004009	Puryo kot kuroke cesilwok ŋalek ce nöme cömisyet wule roke acämnte piko alak co kicömis. Kikonetak akwek Yiyintet wule roke acämntekey akwek kwakwek nkit.
52004010	Kunyo kopurto nyeyunyoto omite akwek oporcini mpo yeya tokol cemite Meketoniya, kunye kopurto nyoto nye cesomok kule otosyikey kupëlis.
52004011	Otosyikey opurte pate soponto nye topon oŋnkasot oyiyisye yewuniyek cikwok sukuŋet onyoru pesanik cepo omik ce oyome kuyu wulo kikicemwowok acek kunyo.
52004012	Om aret nyeyunyitenyi kuye kuyweyak piko ce puryo kot kucömis. Puryo kot kuroke okenekey citake tokol om tukuk ce omöce.
52004013	Mpo yeya, cemöce acek kule oŋnket akwek ŋalek cepo manta ce nöme piko co kipok, sukuŋet monte cemuye kuyu wulo yunto piko co puryo kot kuponto kokenotet.
52004014	Cecöme kule kime Yesu oŋnkotutune met; kunyo ciyeni kule mosukoŋet Yiyintet kotutune met piko co kipok kuyene Yesu.
52004015	Konetisyetap Mokoryontet nyitenyi cemwowok kule, acek co cesoptosi om posyonoto coni Mokoryontet kuce cepeti tay cintoci piko co kipok.
52004016	Mosukuco polotet nye ŋetŋete piko. Nyoto kunye kutit nyepo malayket nyewo nyo kontitap Yiyintet. Mosukurek Mokoryontet nkit kucone torot kuco ŋony. Mosukunyosyo kuŋetyo kotutune met piko co kipok kukicäm Kristo.
52004017	Yoto cirurucec acek piko co cesoptosi om pesyonoto oŋnkyepetekey cekto cetorokte Mokoryontet cetuye om polyet om wulin po parak, oŋnkyipur oko Mokoryontet okokoy.
52004018	Kunyo aŋereckey otitirkey akwek kwakwek nkit oyiyisye ŋelacutecu.
52005001	Mpo yeya, puryo kot kuroke cisilwok acek ŋalek ce nöme pesyosyek oko kenyisyek ye mokwiyokis tukucutecu.
52005002	Omnye oŋnket akwek nkit topon kule mosukuco pesyetap Mokoryontet kuyu corintet nye coni komoy.
52005003	Pesyosyek coto kuye mwowu piko kule, “Mite kiy ake tokol topon nye puryo ŋoyenot.’’ Yoto pakenke kuye mosukwaran cekto lakwar! Puryo ci nye cilile. Mosukukerkeyit oko mwoninto nyo contyini korko nye karik kucämnkey lakwet.
52005004	Ntane akwek mpo yeya, puryo kot omite wule po menonet, kunyo puryo kot kuroke kucerak pesyonoto kuyu corin.
52005005	Opoye akwek tokol lakweyet; oŋnkoyiku piko cepo pet. Puryo kot ciku acek piko cepo komoy nto mpo ciku cepo mononet.
52005006	Kunyo puryo kot kuroke ceruye kuyu piko alak; misyini cekosu oŋnkyepoypoyitu.
52005007	Ruytos piko ye komoy, oŋnkupokitos ye komoy.
52005008	Ntene cepoye acek pet, kunyo misyini cepoypoyitu, misyini cenäm koyenet oko cömisyet kwek loŋet nyepo teket, oŋnkyilac kutwet nyepo karnet kwek kokenotet nyepo kosopotet.
52005009	Kipuryo kot kukweyac acek Yiyintet nye kimecec kule sukuŋet cetaŋany kunerekyec neto, ntene kikweyec sukuŋet cenyoru kosopotet kupunune wule mite Mokoryontenyo Yesu Kristo.
52005010	Omnye kimecec acek sukuŋet cipur wanak oko neto. Ye cesoptosi nto ye kacepoku om pesyet nye coni.
52005011	Kunyo roke otitirkey akwek nkit oŋnkokyokyey kuyu wulo oyiytoy yawut.
52005012	Mpo yeya, cesomok acek akwek kule aywey topon piko co yiyisyi om wule omite, piko co kuce kikwey Mokoryontet sukuŋet kunetak oŋnkuntowok.
52005013	Aywey cekto koromun oŋnkocäm yisyet nye yiye. Opurte kalyet akwek kwakwek nkit.
52005014	Mpo yeya, cesomok acek kule, asowu co puren, otitir piko co muytos, akalye piko co moponto swamet, omuytoci ŋalek cepo piko tokol.
52005015	Möce akäs kule puryo ci om akwek nye yokte miyotyet kuyakte miyotyet ake, Ntene möce otyikyi ayiy ŋalek ce toponec okokoy om wule omite akwek kwakwek nkit oko om wule mite piko tokol.
52005016	Oŋerece okokoy.
52005017	Osoye Yiyintet okokoy.
52005018	Okostoyisye om ŋolyo ake tokol. Möce Yiyintet kule ayiy akwek kuyunyoto om soponto nye oponte om Yesu Kristo.
52005019	Monte cekerekte Muyet Nyetilil.
52005020	Mönte cenyil lokoywek cepo ŋorsyet.
52005021	Ntene asyem wule yunto ŋolyo ake tokol, oŋnkorip ŋalek ce toponec.
52005022	Asanekey miyotyo ake tokol.
52005023	Yiyintet nyo kikonec kalyet kunye roke kukonok akwek otililitu om aret ake tekol, oŋnkorip topon mukuleywek cikwok oko soponwek cikwok oko porwonik cikwok, sukuŋet komoponte lelis ake tokol om pesyet nyo coni Mokoryontenyo Yesu Kristo.
52005024	Neto nyo kikurok akwek kunye po manta, kunyo mosukwiy kuyunyoto kupoyit manta.
52005025	Mpo yeya, osomwec mpo acek tokol.
52005026	Asupay mpo yeya tokol om kasupoyisyet nye ceŋotukekey nye poru tupcet.
52005027	Kosomok ani akwek om kamukeywekap Mokoryontet kule osumontyi pawani mpo yeye tokol.
52005028	Kunyo opurte akwek tokol poypoyetap Mokoryontet Yesu Kristo.
53001001	Cone parwani wule ce mite acek Paulo oko Sila oko Timosewo. Cesilwok akwek pikap Yiyintet cepo Sesolonika. Piko coto kuce kipoyit Yiyintet Papanyo oko Mokorykntet Yesu Kristo.
53001002	Kante kukonok akwek Yiyintet Papa oko Mokoryontet Yesu poypoyet oko kalyet.
53001003	Mpo yeya, misyini cikaste acek Yiyintet okokoy om wule omite akwek. Ŋolyo nyepo manta ye kaciy acek kuyonyoto, omnye mite kunere koyenet nyimwoŋ koromun, oŋnkutosyinikey cömisyet nye oponte akwek om wule mite piko alake.
53001004	Kunyo cesilekey acek nkit om ŋalek ce nömok akwek om taytap pikap Yiyintet. Cesilekey acek omnye omite akwek otosyinikey omuytoy oŋnkocömisyi nka kot oponte toŋoŋutek tokol oko nyolilutek ce omite opunte yawut.
53001005	Akwek kuce oporu wule mosukumutita Yiyintet musankut nyepo ŋalek cepo manta, kunyo mosukupor ŋalecutecu kule oyeme akwek onyoru poytoyisyenyi nye omite akwek yawut otoŋonye.
53001006	Mosukwiy Yiyintet ŋolyontet nyepo manta, mosukutaŋany neto piko co mite kutoŋonyo akwek yawut,
53001007	oŋnkutyacak akwek co omite otoŋonyi yawut oko mpo acek. Mosukwiy kuyunyoto om pesyet nyo porukey Yesu kucone torot oko malaykanikyi ce ponto swamet nyewo.
53001008	Mosukulay mata nyewo nye rikitite, sukuŋet kutaŋany piko co menket Yiyintet: oko piko co puryo kot kuyweye lokoywek ce toponec cepo Mokoryontet Yesu Kristo.
53001009	Mosukutaŋany cekto om aranet nye mopoku, oŋnkukweyokis om taytap Mokoryontet nye puryo kot kunyoru woyinto nyenyi nyewo.
53001010	Mosukwiyokis ŋalecu om pesyet nye coni neto cokunyor woyinto om wule mite pikyi oŋnkunyor kuywey piko tokol co kikoyen. Mosoyiku akwek alak om picoto omnye kyocäm lokoywek co kicemwowok acek.
53001011	Kunyo po wulo sukuŋet cesomwok acek okokoy. Cesome Yiyintenyo kule kukonok akwek soponto nyepo latik nyo kikurcok kwonyoru. Cesome kule roke kukonok Yiyintet om swamenyi tukuk ce omöce akwek cepo toponiyet oŋnkusat kunyol yisyet nyepo koyenet nyimwoŋ.
53001012	Om aret nye yunyitenyi kuye sukuŋet kunyor woyinto kaynetap Mokoryontet Yesu om wule omite akwek, oŋnkonyoru akwek woyinto om wule mite neto om poypoyetap Yiyintenyo oko Mokoryontet Yesu Kristo.
53002001	Mpo yeya, ŋalek ce nöme pesyet nye cone Mokoryontet Yesu Kristo, oko ye mosicirurucec acek sukuŋet cetuye oko neto.
53002002	Cesomok acek akwek kule monte kupotpotenis kasoteywek cikwok lakwar nto mpo onyeru om ŋalek ce cemwowu kule kupunto pesyet nyepo Mokoryontet. Pesyet ake kimwoy citake ŋaleca nye kiŋorsyi nto nye kimwoytoy lokoywek. Nto kicemwoy pesyet ake kule kicesil acek parwet nye mwowu ŋalecato.
53002003	Monte kot kuperperak ci ake tokol om aret ake tokol. Omnye puryo kot kwititoy pesyonoto okoy kunyosyo kuco cukurotet nyepo letut; oŋnkutok neto nyo miyat. Nyoto kunye weti wule mite mata nye momise.
53002004	Mosukutay neto kiy ake tokol nye soye piko oŋnkutay kiy ake tokol nye sute piko kule po Yiyintet. Mosukusutkey kwek nyewo nyepo kiy ake tokol, oŋnkowut kotap Yiyintet oŋnkopur ŋony kusutkey kwek Yiyintet.
53002005	Puryo kot tosoti akwek kule kyomwowok ani ŋalecutecu tokol yo kicepontekey oko akwek?
53002006	Oŋnket akwek kito nye kerektoy Neto okoy kwitita pesyet nye kicekwey sukuŋet kuporkey.
53002007	Omnye mite yawut kwiyisyi miyotyet nye motoku, ntene ŋolyontet nye mokwiyakay kunye puryo kot kwiyoktos okoy cinate kuwo tapan neto nyo kerektoy.
53002008	Yoto kuye mosukoporkey kutok Neto nye miyat.
53002009	Mosukupakäc Mokoryontet Yesu nyoto miyat kwiyisye muyet nye cone kutinyi oŋnkwaranta om pesyenyi nyewo ye kaco neto. Mosukuco Neto nye miyat om swametap Setanit oŋnkwiy tukuk wok tokol cepo kakitat oko pelutok cepo mwiynan ce cikite,
53002010	oŋnkwiyisye kaperperisyo ake tokol nye miyat om wule mite piko co mokwaran. Mosukwaran picoto omnye kipuryo kot kutoroc oŋnkucäm ŋalek cepo manta sukuŋet kusopco.
53002011	Om ŋolyontoni kuye kukoci Yiyintet kwiyis mwiynanet om wule mite cek sukuŋet kucäm cekto ŋalek cepo mwiynanet.
53002012	Kunyo ŋalek ce mokutok kucu kule, mosicewosontyi cemutyi musankut piko tokol co puryo kot kuyen ŋalek cepo manta, ntene kucäm pate ŋerekwek cepo miyotyet.
53002013	Mpo yeya, misyini cikaste acek Yiyintet okokoy om wule omite akwek co kicämak Mokoryontet, Omnye kikweyak Yiyintet opoyitu tayta ce kicisop om swametap Muyet Nyetilil sukuŋet kwiyak oyiku pikyi cetililec
53002014	Kikurok akwek Yiyintet kwonyoru ŋalecu kupunte lokoywek ce toponec co kicemwowok acek. Kikurok sukuŋet kwonyoru woyinto nyepo Mokoryontenyo Yesu Kristo.
53002015	Kunyo mpo yeya, okwilokisye oyoŋnkye topon akwil ŋalek cepo manta ce kicinetak om kutit nto parwet.
53002016	Cesomwok Mokoryontenyo Yesu Kristo nkit oko Yiyintet Papanyo nye kicämec om poypoyenyi nye mopoku oko kokenotet nye topon.
53002017	Kante kutitir neto mukuleywek cikwok oŋnkukonok okwilokisye sukuŋet ayiy oŋnkomwowu ŋalek ce toponec.
53003001	Mpo Yeya, osomwec acek sukuŋet kutosyikey kutisto lakwar lokoywekap Mokoryontet oŋnkupëlis kuwoyit kuyu wulo kiyunto om wule omite akwek.
53003002	Osomwec mpo sukuŋet kusorwec Yiyintet om wule mite piko ce kiwuryo oŋnkwiye miyotyet, omnye puryo kot kuponto piko tokol koyenet.
53003003	Ntene Mokoryontet kunye po manta, mosukukwilak onyoru swamet oŋnkuripok topon om wule mite Neto nye miyat.
53003004	Kikonec acek Mokoryontet cikasenakey akwek, kunyo cinket kule oyiyisyi akwek kupoyit manta, kunyo motosyikey ayiye ŋalek ce cemwowok acek.
53003005	Kante kuntoci Mokoryontet mukuleywek cikwok okoy onyoru cömisyet nyepo Yiyintet oko muytocinotet nye konu Kristo.
53003006	Mpo yeya, cemwowok acek cinkolonwok om kaynetap Mokoryontet Yesu kule, oripkey wule mite mpo yeya alake tokol ce puren ce puryo kot kuripe ŋalek co kicinet acek.
53003007	Omnye oŋnket akwek nkit topon kule misyini orupe kuyu wulo kiciytoy acek. Kipuryo kot ciku puren yo kicepontekey oko akwek.
53003008	Kicole omik tokol ce kikyome, kiciyisyi om swamet pet oko komoy sukuŋet mente cekonok akwek wuyin ake tokol.
53003009	Kiciy kuyunyoto nye kipuryo kot ku kule omnye kimocimuci kot cemwowok akwek kule apayec, ntene kiciy kuyunyoto kule sukuŋet akäsenec wule yunto soponto nyinyacek nye roke arup.
53003010	Kicemwowok ye kitocepontekey oko akwek kule, “Puryo kot kuroke kwomis ci ake tokol nyo puryo kot kumöce kule oyiyisye.’’
53003011	Cemwowu acek ŋalecato omnye kicelim kule mite piko alake ce puren ce puryo kot kwiye yisyet ake, ntene cukure cekto yisyonutek cepo piko alak.
53003012	Cemwocini acek oŋnkyisowu picoto om kaynetap Mokoryontet Yesu Kristo kule, misyini kopurto cekto soponto nye topon oŋnkwiy yisyonutek sukuŋet kunyor pesanik ce kolyekey.
53003013	Ntene akwek mpo yeya, monte cecosye ye mayiy yisyet nye topon.
53003014	Ye katay ci ake tokol nye mite wule omite akwek macäm ŋalecu mite parwani kocesilwok acek, okäs cico topon, oŋnkoyaste kwiyat nkit, sukuŋet kusornen neti nkit.
53003015	Ntene monte cesut nyoto akwek puniyo, asowu kuyu yeya.
53003016	Kunyo Mokoryontet nkit nyo konu kalyet kunye roke kukonok akwek kalyet om pesyosyek tokol, oŋnku om aret ake tokol. Opurtekey akwek Mokoryontet.
53003017	Ani nyo Paulo nkit om yewumwani nye kosile kasupoyisyoni. Kasupayak koromun. Osile ani kwak yunyitenyi. Yewumwani nyitenyi nyepo manta.
53003018	Opurte akwek tokol poypoyetap Mokoryontenyo Yesu Kristo.
54001001	Cone parwani wule amite ani Paulo nye kiyokintetap Yesu Kristo om kamukeywekap Yiyintet Kosopintenyo, oko Yesu Kristo nye kokenotet nyinyacek.
54001002	Osiluŋ Timosewo werimwani nyepo manta om koyenet. Kante kukoniŋ Yiyintet Papa oko Yesu Kristo Mokoryontenyo poypoyet oko cömisyet oko kalyet.
54001003	Amöce ani kule ipur nyi Efeso kuyu wulo kikyosomiŋ yo kyonomeni aweti Meketoniya. Mite piko alake wuloto ce mite kunete konetisyet nyepo mwiynan, kunyo misyini mwoci kwasta lakwar.
54001004	Mwoci picoto kwasta ŋalaletap tyonkocok oko koynok ce caŋ cepo mpo kuko ce moponto ye ŋete, omnye sutu ŋaleca tintenotet pate, ntene puryo kot kwiye yisyetap Yiyintet nye kiceyiyta, nyoto kukokenotet nye kicinket.
54001005	Komwowu ani ŋalecu sukuŋet kuŋetŋet kutosyi cömisyet nye cone wule mite mukuleyto nyetilil oko konketotet nye toku oko koyenotet nyepo manta.
54001006	Kupotyi piko alak aret om ŋalecu, kunyo kuwekyikey cekto aret nyepo ŋalalet nyepo perperyo.
54001007	Möce kule ciku konetik cepo ntarastinekap Yiyintet, ntene oŋnkurok yec kupuryo kot konkete ŋalek cikwa nkit, oŋnkupuryo mpo kot kunkete tukuk ce ŋolole kuyunye nkete.
54001008	Cinket acek kule toponec ntarastinek, ye kokyiyisye topon kuyu wule cemoktoy.
54001009	Misyini cinket kule kipuryo kot cekon ntarastinek kupo piko ce toponec, ntene kicekon kupo piko ce yirye ntarastinek oko sokoranik oko co puryo kot konket Yiyintet, oko co ponto miyotyet, oko co puryo kot kuponto tini, oko co miyotec mukuleywekwa. Kicekon kupo piko co poköce mpo kwan nto mpo kamet, oko co porisyi,
54001010	oko co ponto sakwayanatet, oko co ponto soponto nye miyat, oko co core piko, oko co mwiynec oŋnkuŋolole ŋalek cepo mwiynan nto mpo kwiy kiy ake nye monomekey oko konetisyet nyepo manta.
54001011	Mitowune konetisyet wule mite lokoywek ce toponec ce kicekono, coto kuce lokoywek ce toponec ce kicekono ani, coto kuce lokoywek ce toponec cekwone wule mite nyewo oŋnku Yiyintet nyepo kupeyok.
54001012	Okostoy ani Mokoryontet Yesu Kristo nye kikono swamet om yisyemwani. Okostoy omnye kisuto opoyitu latik okoy kukweya oyici yisyet,
54001013	nka kot kyoŋolole kwapi oŋnkocup ani neto. Ntene kikalya Yiyintet omnye kipuryo kot oŋnketi ce kyoyiye yoto.
54001014	Yoto kukono ani Yesu poypoyenyi nyewo oŋnkukono koyenet oko cömisyet nye ceponte acek om koyomotet oko Yesu Kristo.
54001015	Ŋolyontet nyepo manta nye roke cetac oŋnkyiyen kupoyit manta kunyi kule! Kico Yesu Kristo koret cokusop piko ce ponto miyotyet. Ani akenke om cekto nye miyat kupëlis.
54001016	Ŋolyontoni nye sukuŋet kukalya kurire ani Yiyintet, kumöce kule sukuŋet ayiku koporunotet nyepo tayta nyepo muytocinotet. Kimöce kule oyiku ani kantoyintet nye porcini piko co mokuyen om letut sukunyor cekto soponto nye mopoku.
54001017	Om wule mite neto Kinko nye mopoku, nye puryo kot kume, nye puryo kot kutoku, nye Yiyintet akenke nkit, kunye roke kopurune koyweyisyet oko woyinto okokoy oko okokoy. Yunyoto.
54001018	Lekwenyu Timosewo, kakoniŋ ntarastini, nömekey ŋalecu oko ŋorsyet nye kiceŋor keny nye nömiŋ nyi. Kunyo roke yiyisye ŋaleca kwek karik ce meporye poryet nye topon.
54001019	Rip koyenet nyeŋuŋ oko kasoteywek ce toku topon. Kutay piko alake morip ŋalek cepo kasoteywek cikwa, kunyo kukwaranta koyenet nyimwa.
54001020	Om picoto ku mpo Imenayo oko Alekisanta. Picoto kuce kwokoyte ani kupa wule mite Setanit sukuŋet wocinet kwasta komo kucupe cekto Yiyintet.
54002001	Kunyo ŋolyontet nyepo tayta; asome kule, somet oko kakastayet kuce möce osome okostoy Yiyintet kupo piko tokol.
54002002	Osomnci kinkonik oko poytoyik ce ponto kamukeywek, sukuŋet cipurte soponto nye topon, nye paypay, nyepo kalyet, nye ciyweye Yiyintet, oŋnkyeripkey om kiy ake tokol.
54002003	Topon koromun ye kaciy kuyunyoto omnye ŋerece Yiyintet Kosopintenyo,
54002004	nye möce kule cisop piko tokol oŋnkunket ŋalek tokol cepo manta.
54002005	Omnye mite Yiyintet akenke oŋnku mite cito akenke nye yomntos Yiyintet oko piko, nyoto ku Yesu Kristo,
54002006	nyo kikokoytokey kwolis sukusop piko tokol. Ŋolyontet nyoto kipor kupoyit manta om pesyet nyepo manta kule möce Yiyintet kule cisop piko tokol.
54002007	Kuyunyoto sukuŋet cekweya ani oyiku kiyokintet oŋnkoyiku konetintet nyepo Lamek nye mwoytoy lokoywek cepo koyenet nyepo manta. Omwowu ŋalek cepo manta nye moperperisyi.
54002008	Amöce ani kule kusome moronik om wulyo tokol, coto kuce kikokenekey Yiyintet kupoyit manta, oŋnkusome kuyitoy yewuniyekwa ce tililec nye puryo kot kuponto nerekwek nto mpo tintenotet.
54002009	Amöce mpo kule kuŋomekitu koruk oŋnkulackey om aret nye topon. Puryo kot kuroke kulet koruk putek nto kukoci yitik Sapunek nto karik ce piciyec, nto kulac sirok cepo pesan ce caŋ.
54002010	Ntene möce kwiye yisyet nye topon kuyu wule cemoktoy om wule mite koruk co yweye Yiyintet.
54002011	Misyini kunetkey koruk om sisyot oŋnkuyweyis om kiy ake tokol.
54002012	Puryo kot acömncini ani kunetis koruk nto mpo kule kupayta moronik. Misyini kusistos.
54002013	Omnye kicenyosyo citany Atam nto cikere Awa.
54002014	Ntene korket kunye kiciperper sukuŋet kwiri ntarastitap Yiyintet. Puryo kot ku Atam nye kiciperper sukuŋet kwiy miyotyet, ntene korket nye kiciperper sukuŋet kwiy miyotyet.
54002015	Ntene mocisop korko omnye koyi lekok. Ye komuytoci kurip topon koyenet oko cömisyet oko tililinto, oŋnkuripkey.
54003001	Ŋolyontet nyepo manta kunyi kule, ye kamac cito kule oyiku kantoyintet kosintet nyepo pikap Yiyintet, kukamac yisyet nyetilil nye topon.
54003002	Misyini Kantoyintet kosintet nyepo pikap Yiyintet kwek cito nye moponto lelis, Misyini kuponto korket akenke, oŋnku cito nye paypay nye ripekey, oŋnkuponto tolosyet. Misyini kutoroce kuŋerekyini toyek ce mocinket kukwa kanyi, oŋnkuponto ŋomnonet nye muce kunetis.
54003003	Puryo kot kuroke kwek pokityo, nto pororin, ntene ci nye siken oŋnkuponto tolosyet nye puryo kot kucorokyini pesan.
54003004	Misyini kwek cito nye muce kurip topon piko cepo kanyi oŋnkunet lekokyi kuyweyis om aret ake tokol.
54003005	Omnye ye puryo kot konket cito kurip piko cepo kanyi nkit, komuce kulene kot kurip piko cepo Yiyintet?
54003006	Puryo kot kumisyini kwek ci nye kotokowute koyenet. Omnye muce kusilekey kusutkey torot okoy kosuci cemutyi musankut kuyu wulo kicemutyini setani nyewo nyepo oyik.
54003007	Misyini kwek ci nye yweye piko tokol cepo saŋ. Sukuŋet mente kot cenyil oŋnkosuci musatit nyepo setani nyewo nyepo oyik.
54003008	Piko ce yiyisyi kukolyoy pikap Yiyintet kuce misyini kwek piko ce ponto kopurto nyepo soponto nye topon nyepo manta ce cikenekey. Puryo kot kumisyini kuye komek ce caŋ, nto moroŋis cepo pesan.
54003009	Misyini kukwil cekto topon koyenet nyepo manta nye kicipor oŋnkuponto ŋomnonet nye toku.
54003010	Misyini cenyosye cesyem cekto kunyo, nteye kacekäs kule yeme, yoto kuye cikoci kwiyis.
54003011	Misyini kuponto mpo korukwa kopurto nyepo soponto nye topon om koyenet om kiy ake tokol.
54003012	Misyini kuponto kokolyoyintet korket akenke, oŋnkomuce kurip lekokyi oko piko cepo kanyi.
54003013	Omnye piko co yiye topon yisyet nyepo kokolyoyisyet kuce muce cekto nkit kunyor cinket topon, oŋnkomuc kuŋalale om nyikanat ŋalek ce nöme koyenet nyimwa nye ponto om wule mite Yesu Kristo.
54003014	Ye amite osiluŋ ani parwani, asoti kule mosaco lakwar okoy cakäsiŋ.
54003015	Ntene ye kotepe kot olilennkey, mosukumwowuŋ parwani wule misyini cipurte acek nkit piko cepo kaytap Yiyintet, coto kuce pikap Yiyintet nye sopot oŋnku tolocta nye tiye ŋalek cepo manta.
54003016	Puryo ci nye muce kutay kule woyec koromun ŋalek ce wuŋotin cepo tininyo ce mwowu kule: “Kicipor neto kuponto porto nyepo cito, Kipor Muyet Nyetilil kule po manta neto. Kikäs malaykanik neto, Kicemwayte ŋalekyi wule mite piko cepo yemosyek tokol, Kiciyen neto om koret tokol, kunyo, kicesut kuwo torot om woyinto.’’
54004001	Mwowu Muyet Nyetilil kutok topon kule, om pesyosyek ce kwoni, mosukuwirta piko alake koyenet, mosukucäm oyik cepo mwiynanet ake konetisyet nyepo oyik ce miyotec.
54004002	Konetisyet nyoto kunye cone wule mite piko ce mwiynot ce perperisyi. Piko coto kuce kipok kasoteywek cikwa kuyunye kicepele karin nye layat.
54004003	Netisyi pico kumwoy kule puryo kot kuroke cimütis koruk, nto kule kyam omik alak, oŋnkurok yec kitany Yiyintet omicoto kule sukuŋet kyome om letut ye kacesomnci kukostoyis piko co kikoyen, oŋnkunket cepo manta.
54004004	Omnye topon kiy ake tokol nye kitany Yiyintet, momite kiy nye roke cetay, ye kacesomnci kupeyok oŋnkyam om kakastayet.
54004005	Omnye ŋolyontetap Yiyintet oko ŋalek ce kocesomncine kuce wece kutililit kiyoto.
54004006	Ye kenet nyi ŋalecu mpo yeya, kuye meseyeku kiyokintetap Yesu Kristo nye topon, oŋnku yoto ye poyekey nyi nkit ŋalek cepo koyenet oko konetisyet nyepo manta nyo kwerip nyito.
54004007	Möce tay sanekey wule mite piko co menket Yiyintet, oko tyonkocok cepo perperyo co puryo kot kurok ceŋalale. Tosyikey nkit netkey soponto nyepo Yiyintet.
54004008	Omnye ponto latik alak ye kacerip porto, ntene kuponto latik ce caŋ ye kocerip tinit nyepo manta, omnye kurtoy coto soponto nyepo pesyosyecu oko soponto nye mosukuco letut.
54004009	Po manta ŋolyontono, nye roke cecäm kupoyit manta.
54004010	Kuyunyoto omne sukuŋet cetitir acek kyiyisye swamet, omnye kicikenekey Yiyintet nye sopot nye kosopintet nyepo piko tokol co kikoyen.
54004011	Polyi oŋnkinet ŋalecu.
54004012	Mente ayaste kot kunyiliŋ ci ake tokol omnye teyiku miniŋ, ntene porci piko co kikoyen kukäseniŋ om ŋalalet nyeŋuŋ oko kopurto nyeŋuŋ, oko cömisyet nyeŋuŋ, oko koyenet nyeŋuŋ oko om tililinto nyeŋuŋ.
54004013	Möce syem koromun weti sumanet nyepo piko tokol nyo cesumone silutekap Yiyintet, oko mwaytayet nyepo lokoywek oko konetisyet okoy opunu ani.
54004014	Mente kot ayaste kupeyok co ponte nyi co kicekoniŋ ye kiŋolole workoyik oŋnkukemeriŋ poyik yewuniyekwa.
54004015	Möce yeyisye yisyonutek cutecu oŋnkikwilakisye nyi nkit sukuŋet kukäs ci tokol yisyet nyeŋuŋ nye tosyinikey.
54004016	Ripkey nyi nkit oŋnkirip konetisyet nyeŋuŋ. Tosyikey iyiy ŋalecutecu, omnye ye keyiy, mesesopkey nyi nkit oko piko co lime ŋalekuk.
54005001	Mente kot polyi poyo nyewo, ntene ŋolyolyi kuyu Papaŋuŋ. Sute oyiperik oyoyecine kuyu mpo yeyeŋuŋ.
54005002	Sute cepyosok cewoyec kuyu mpo komet, sut tipik kuyu mpo cekwomet om mukuleyto nye tilil.
54005003	Ywey koruk co musukik, coto kuce musukik cepo manta.
54005004	Ye ponto korko nye musuk lekok nto mucokoronikyi, kumoce kunetkey kunyo kunket yisyonutek cepo tinimwa om wule mite mpo kwan oko mpo kamet. Om aret nye yunyitenyi kuye kwici cekto yisyet mpo kwan oko mpo kamet oko mpo kukomwa oko mpo kokomwa. Omnye ŋalek ceyucoto kuce ŋerece Yiyintet.
54005005	Korko nye musuk nyepo manta kunye moponto ci nye kolyoy, nye kikokenekey oŋnkutosyinikey kusome Yiyintet kokolyoyisyet pet oko komoy.
54005006	Ntene korko nye musuk nye weti wule mite ŋerekwek kunye kime nyo kusope.
54005007	Möce koci cekto ntarastini, sukuŋet komo kuponto lelis.
54005008	Ntene ye puryo kot kuripe cito piko tilyonutekyi, nto nye puryo kot kuripe piko cepo kanyi, kuporukey kule katay cito nyoto koyenet oŋnkowurta cito nyoto kusir cito nye puryo kot kuyen.
54005009	Mente osil kaynetap musuk korko nye tokuminiŋ okoy ye kiyosit nye ponto kenyisyek tomonwokik lö, oŋnku nye kikomüt santet akenke pate.
54005010	Misyini ku musuk nye kiciyweye om yisyonutekyi ce toponec, nye kinet lekokyi topon, nye kitoroce toyek, nye kiwune kerenkokap pikap Yiyintet, nye kikolyoy ce ponto wuyinwek, oŋnkunye kikokoytokey kwiye yisyonutek tokol ce toponec.
54005011	Mente osil koynokap koruk musukik ce tokuminkec, omnye ye kotepe kot kucorok porwonik cikwa kumac kule cimütec yec, yoto kuye kwasta nye komo kurupe Kristo,
54005012	kuye kalel kwiri kawalemwa nye kipo tay om wule mite Kristo.
54005013	Ŋalek alak kucu kule, netekey cekto kupuren kowurta poroyinwek cikwa, kupesetoti kupunte korin kuŋololote ŋomso pate, oko ŋalek cepo porwonik cikwa, oŋnkuŋalale ŋalek ce meroke kuŋalale.
54005014	Amöce ani kule cimüt koruk musukik ce tokuminkec, sukuyi lekok oŋnkurip korikwa, sukuŋet mente kukoci punikyacek poroyinto kot kuŋalalenec kwapi.
54005015	Omnye kuweckey keny musukik alake oŋnkurup Setanit.
54005016	Ntene ye ponto korket nye kikoyen koruk ce musukik ce tilyonutekyi ce mite konyi, kuroke kurip neto cekto, puryo kot kuroke kwosyi nyikisinto pikap Yiyintet, sukuŋet co kurip musukik ce mite kwicek nkit ce moponto ci nye mokurip.
54005017	Misyini poyik co yiye yisyet nye topon kuyu poyik kunyor musyaret aret oyeny, nto kupëlis poyik ce titire kumwoytoti lokoywek oŋnkunetis.
54005018	Omnye mwowu silutekap Yiyintet “Mente arat yeyito kutit ye mite kuwore nkanuk’’. Oŋnkumwoy yec kule, “Misyini cito nye yiyisyi kunyor musyaret.’’
54005019	Mente kot acäm lelis nye nöme pontet ake tokol okoy ye komwoy piko ayenku nto somok kule lelat.
54005020	Polyi reny piko tokol ce yiye miyotyet om taytap piko tokol sukuŋet kunyokoritu piko cut alake.
54005021	Komwowuŋ oyomiseniŋ om taytap Yiyintet oko Yesu Kristo oko Malaykanik ce tililec kule, misyini rip ntarastinecu nye puryo kot yele kereryantet ake, ntene yiye yoyeci pate.
54005022	Mente kot osorci lakwar kot kemer ci ake tokol yewuniyekuk kupo yisyetap Yiyintet. Mente kot wutekey miyotyonik cepo piko alak, ripkey tililitu.
54005023	Mente taye peko nkit, ntene iye nfinyonik tukusic sukuŋet kukalyiŋ moyet oko porto nye mnyoni kwak okokoy.
54005024	Toku nye cimuce cekäs topon miyotyonik cepo piko alak, kunyo sute miyotyonicoto cekto wule mite musankut, ntene mosukutok cekäs miyotyonik cepo piko alak om letut.
54005025	Om aret nye yunyoto kuye ceköse kutok topon yisyonutek ce toponec, nka kot mpo ce puryo kot kutoku topon, kupuryo kot kuwuŋotos.
54006001	Misyini mutworik tokol kukäs kule roke kuywey mokorenik cikwa, sukuŋet komo kuŋolole ci ake tokol kwapi kaynetap Yiyintet oko konetisyet nyinyacek.
54006002	Mutworik co kikoyen mokorenik cikwa kuce puryo kot kuroke kunyilsyo meyweyis kumwoy kule omnye mpo yeya cut, ntene möce kwiyis kunyol topon, omnye mokorenik co mokunyor latik om yisyet nye yiye cekto kuce mpo yeya mpecek ce cöme cekto. Misyini net ŋalale yisyonutekyu.
54006003	Ci ake tokol nye nete konetisyet ake tokol nye pciyat oŋnkupuryo kot kucöme ŋalek cepo Mokoryontenyo Yesu Kristo oko konetisyet nyepo tininyo.
54006004	Kunye ponto cito nyoto silotet nyewo koromun, oŋnkupuryo kot konket kiy. Ponto corokyinotet nye miyat nyepo tintenotet oko wokutyet nye nöme ŋalek pate. Kunyo sutu ŋaleca corokyinotet oko wokutyet oko ŋomset oko kasoteywek ce miyotec;
54006005	oko tintenotet nyepo okokoy nye moponto ye ŋete nyo cone wule mite piko co kowuryo kasoteywek cikwa, ce kimokuponto ŋalek cepo manta. Sote cekto kule tinit kunye aret nye cenyorune mokoryontit.
54006006	Kupoyit manta, sutyini tinit cito kwek mokoryo koromun, ye kayem neto tukuk ce ponto.
54006007	Omnye kipuryo kot cekwante acek kiy koret, kunyo puryo kot cepetoy kitake!
54006008	Ye ceponte omik oko sirok kuroke kuyemec coto.
54006009	Ntene piko co möce kule ce mekoren kuce sucini syemutok oŋnkunäm musatit nyepo cerokyinotet nye miyat nyepo perperyet ce cute cekto okoy kupa wule mite arantayet.
54006010	Omnye corokyinotet nyepo pesan ku wule lukune miyotyonik cepo wok tokol. Kusyem piko alake kule cenyoru pesanik okoy kumosokis om aret nyepo koyenet, kunyo kokowurta cek mukuleywekwa om kasoteywekwa ce caŋ ce miyotec.
54006011	Ntene nyi nyo yiku citap Yiyintet, kunye möce ripkey om wule mite ŋalecato tokol, syem tyikyi pate toponiyet, poyitu Yiyintet, nye ponte koyenet oko cömisyet oko muytocinotet oko sikenotet.
54006012	Syem porye poryet nye topon nyepo koyenet, rip kwil koromun soponto nye mopoku nyo kicekurciŋ yo kiwolikey renynkey om tayatap piko ce caŋ.
54006013	Komwowuŋ om tayatap Yiyintet nyo kocini tukuk tokol soponto, oko taytap Yesu Kristo nyo kiwalkey kupor topon koyenenyi om taytap Pontio Pilato kule,
54006014	Ywey ntarastinek, oŋnkirip tililitu om koyenet nye meponte lelis, okoy Pesyet nye cone Mokoryontet Yesu Kristo.
54006015	Mosukupor Yiyintet yec Yesu Kristo om pesyenyi nyepo manta. Yiyintet nyoto kunye cikostoy oŋnku poytoyintet nkit, nyepo kinkonik, oŋnku poytoyintet nyepo mokorenik.
54006016	Neto nkit kunye sopot okokoy, mitowune wule mite lakweyet nye puryo kot kurice ci ake tokol. Puryo ci kenyis nye kikäs neto. Kopurune wule mite neto koyweyisyet ake poytoyisyet nyewo okokoy oko okokoy. Yunyoto.
54006017	Mwoci sowu piko co mokoren ce ponto tukuk cepo koret mente kusilkey, mente kukenekey tukuk cepo mokoryontinek, ntene kukenekey Yiyintet nyo konec acek tukuk tokol sukuŋet kuŋerecec.
54006018	Mwoci kwiy ŋalek ce toponec, oŋnkumokoren kwiy yisyet nye topon, oŋnkwicin topon oko piko alak tokol.
54006019	Om aret nye yunyoto kuye sukuŋet kukonore torot mokoryontit nye kwilat nyepo pesyosyek cepo tay oŋnkomuc kunyor soponto nyepo manta nye cemöce.
54006020	Arenyo Timosewo, rip kiy ake tokol nye kicekoniŋ. Ripkey ŋalalet nye puryo kot kupo Yiyintet oko tintenotet nyepo mwiynanet nye kure piko alake kule ŋomnon.
54006021	Sutekey piko alake kule ceponte, kunyo kupotyi picoto aret nyepo koyenet. Opurte akwek tokol poypoyet.
55001001	Cone parwani wule amite ani Paulo nye kicäm Yiyintet kwek kiyokintetap Yesu Kristo, nye kiciyok cokumwoy ŋalek ce nöme soponto nyo kicekurto, nyoto kunye ceponte acek om koyomotet oko Yesu Kristo.
55001002	Osiluŋ werimwani camanet Timosewo. Kante kukoniŋ Yiyintet Papa oko Yesu Kristo Mokoryontenyo poypoyet oko cömisyet oko kalyet.
55001003	Okostoy ani Yiyintet nye ayicini yisyet kupoyit manta kuyu wule kikwiytoy mpo kukomwani. Okostoy ye amite asotiŋ nyi okokoy ye osome pet oko komoy.
55001004	Tasoti ani lokik, kunyo amöce koromun kule akäsiŋ sukuŋet aŋerec kuyema.
55001005	Tasoti koyeneŋuŋ nyepo mukuleyto orit. Koyenet nyoto kunye ponto mpo kokoŋuŋ Loyis oŋnkuponto mpo komet Ewunike.
55001006	Kunyo kosotuŋ ani nyi kule rip topon kokotutek co kikoniŋ Yiyintet yo kyokemeriŋ yewuniyekwani.
55001007	Omnye kipuryo kot kukonec Yiyintet mukuleyto nyepo nyekernan, ntene kikonec swamet, oko cömisyet oko ripetapkey.
55001008	Kunyo mente alilan ye memwayte ŋalekap Mokoryontet, mente mpo alilan om wule amite ani nyi oyiku mopusyontenyi. Taŋany toŋoŋutek om swametap Yiyintet kupo toponiyetap lokoywek ce toponec.
55001009	Kisopec Yiyintet oŋnkukurec ciku pikyi, nye puryo kot kupo tukuk ce kikyiy acek, ntene om cömisenyi nkit oko poypoyet. Kikonec poypoyet nyoto ikye towunot kupunte koyomotet oko Yesu Kristo.
55001010	Kunyo kuciporwec yawut omnye kico kosopintenyo Yesu Kristo. Kiker neto swamet nyepo met. Kunyo kikopor soponto nye mopoku kupunte lokoywek ce toponec.
55001011	Kikweya ani Yiyintet oyiku kiyokintet oŋnku konetintet nye amwocini piko lokoywek ce toponec.
55001012	Kuyunyoto omne sukuŋet kunyi amite yawut otoŋonyi kuyunyitenyi. Ntene moliloni, omnye oŋnketi kupoyit manta cito nye kyoyen, oŋnkonket kule muce kurip neto topon kito nye kikonorwo okoy pesyonoto.
55001013	Rip topon ŋalek cepo manta co kyanetiŋ ani nyi sukuŋet rip oŋnkipurte koyenet oko cömisyet nye ceponte acek om koyomotet oko Yesu Kristo.
55001014	Rip topon cepo latik co kicekoniŋ om swametap Muyet Nyetilil nye mitowune wule cemite acek.
55001015	Nketi nyi kule kimweyeno ani ci tokol om koretap Asia, om coto ku mpo Pukelo oko Eromokene.
55001016	Roke kukalya Yiyintet piko cepo kotap Onesiporo, omnye kiŋerec kutitiro ani aret ce caŋ. Kipuryo kot kunömnci kalilan kule oyiku ani mopusyo.
55001017	Pakenke yu kowo kupun neto Rom, yoto kuceny wule amite okoy kunyorwo.
55001018	Nketi topon yisyonutek ce caŋ ce kikwiy neto om Efeso. Roke kukoci Mokoryontet neto poypoyenyi nkit om pesyonoto po letut.
55002001	Nyi werimwani, poyitu swama om poypoyet nye cone wule mite koyenotet nyepo Yesu Kristo.
55002002	Näm ŋalek ce kilim nyi oneti ani om taytap piko ce caŋ cekikäs, oŋnkikoci ŋalecato kunäm oŋnkurip piko co kenekey nyi cekto, ce muce kunet mpo piko alak.
55002003	Mpenyi, taŋany toŋoŋutek cekuk kuyu sikorintetap Kristo nye topon.
55002004	Sikorintet nye mite poryet kunye puryo kot kucöme kowutekey yisyonutek cepo piko cepo ka omnye tyikyini kule oyiyisye topon saŋerec nyewo nyenyi.
55002005	Puryo ci nye orerene ŋweyek nye muce kot kupëlis kunyor kokotutyet nye cipëlisye ye puryo kot kurip ntarastinek cepo ŋweyek.
55002006	Kopotintet nye yiyisyi om swamet kunye roke kunyosyo kunyor omik ce kacekis cepo tayta.
55002007	Möce sot ŋalecu omwowuŋ ani, omnye mosukukalyiŋ Mokoryontet okoy nket ŋalek tokol.
55002008	Sot Yesu Kristo nye kimocokeretap Tauti kunye kiciŋet kotutune met, kuce lokoywek ce toponec coto ce amwoytoy ani.
55002009	Otoŋonyi omnye amwoytoy lokoywek coto toponec, kunyo oyiku mpo ratat pinkonok kuyu corin. Ntene puryo kot kuratat pinkonok ŋolyontetap Yiyintet.
55002010	Omuytocini ani kiy ake tokol kupo toponiyetap piko kweyanik cepo Yiyintet, sukuŋet kunyor mpecek soponto nye mitowune wule mite Yesu Kristo wanak oko woyinto nye mopoku.
55002011	Manta koromun ŋalecu mwowu kule: “Ye kicepoku acek oko neto, mosicesopce mpo oko neto.
55002012	Ye kocetosyikey cemuytoci, kuye mosicepoytoyisye oko neto, Ye kacetay acek neto, mosukutayec acek mpo neto.
55002013	Ye puryo kot ciyeni acek, ntene kukwilat neto okokoy. Omnye memuce kot kutaykey neto nkit.’’
55002014	Sotyi pikuk ŋalecu, oŋnkisowu cekto koromun om taytap Yiyintet, mente kuwokut kutintentyin om ŋal ce muponto latik ce puryo kot kusutu toponiyet ntene wurtoy pate piko ce lime.
55002015	Syem koromun porukey om taytap Yiyintet yiku ci nye ce cömntoy kuyu cito nye puryo kot kolilone om yisyenyi. Ntene nye nete kutok topon ŋolyontetap Yiyintet nyepo manta.
55002016	Sanekey koromun ŋalalet nyepo perperyo nye puryo kot kupo Yiyintet, nye kwetyini piko wule low om wule mite Yiyintet.
55002017	Konetisyet nyoto kunye kerkey mwayet nye kiyenyakay nye mite kwome panyek. Om picoto oyeny ce netisyi ku Umenayo oko Pileto.
55002018	Kimosokis kutay aret nyepo manta, kunyo wurtoy cek koyenet nyepo piko alak ce kikoyen kumwowu kule kipunto keny kotutunetap met nyinyacek.
55002019	Ntene mocetwoye cetyem tolocta nye kipolyi Yiyintet ŋony. Nto ŋalek ce kicesil tolocta kucu kule: “Nkete Mokoryontet piko ceci, kunyo ci ake tokol nye mwowu kule opoye Yiyintet, kunye misyini kwasta miyotyet.’’
55002020	Mite koto nyewo terokok saninek oko pokulinek cepo wok tokol, kicitanye alak karik cepo pesanik, citanye alak sapunek, citanye alak ketik, citanye alak menonik. Ponto alake latik koromun, kupuryo kot kuponto alake.
55002021	Ye kasatkey citake kutililit om wule mite tukucutecu miyotec kuye mosukwek nyoto terek nyepo latik om wule mite mokoryontenyi, nye kicitapan kutililit kupoyit Yiyintet oŋnkyiyta kwiy yisyo tokol nye topon.
55002022	Yaste corokyinotet nyeŋuŋ nye kipo lekwantit, tyikyi rip ŋalek cepo manta oko koyenet oko cömisyet oko kalyet pontekey wanak oko piko ce kure kaynetap Mokoryontet om mukuleywekwa ce tililec wulin po orit.
55002023	Sanekey tintenotet nyepo perperyo nye puryo ŋomnon, nketi nyi kule sutu coto wokutyet.
55002024	Puryo kot kumisyini kwek pororin cito nye mutworintetap Mokoryontet, möce kwek ci nye tala om wule mite piko tokol, oŋnku konetintet nye topon nye muytoy,
55002025	nye paypay ye mite kukete piko co tintentyintos oko neto om poypoyet, omnye muce kukoci Yiyintet poroyinto kurenynkey picoto oŋnkunket ŋalek cepo manta.
55002026	Yoto kuye mosukusow cekto om kasoteywekwa oŋnkucilile musatit nyepo Setani nyewo nyepo oyik nye kinäm oŋnkukoci kurup kuyu wule moktoy neto.
55003001	Möce nketi nyi ŋalecu! Kule mite wuyinto om pesyosyek cepo letut.
55003002	Mosukwek piko soyi, cemoroŋis cesilekey, oŋnkuperperis, mosukucup Yiyintet, ce meyweye poyik co kiye cekto, ce puryo kot kuŋerece, ce puryo kusote Yiyintet,
55003003	Ce puryo kot kukolyoyisyi, ce kawot, ce ŋomnsi, ce pararot, ce nyekerec, ce senkere ce toponec.
55003004	Ce ŋomntoyisyi, ce silekey koromun, mosukucäm ŋerekwek kupël Yiyintet.
55003005	Mosukurip tinit wulo po saŋ, ntene oŋnkutay swamet nyenyi. Asanekey koromun picoto.
55003006	Peti picoto alake wokowut korin oŋnkupayta koruk co moponto swamet, ce kinyikisyi miyotyonik cepo leliswekwa oŋnkupayta corokyinotet tokol.
55003007	Korucoto kuce syeme okokoy kule cinetkey ntene puryo kot kunkete ŋalek cepo manta.
55003008	Kuyu wule kitoyis Yane oko Yampure kutay Moses. Kunyo toye mpo picutecu ŋalek cepo manta kuyunyoto. Kiwuryo kasoteywek cepo picutecu oko koyenet nye moyeme.
55003009	Ntene puryo kot kupuntoy cekto wule low, mosukonket piko tokol perperyemwa kuyu wule kiyunto pico ayenku Yane oko Yampure.
55003010	Ntene kwerup nyi konetisyet nyimwani oko kopurto nyimwani, oko kito nye otyikyini ani, om soponto, oko muytocinotet nyimwani, oko cömisyet nyimwani, oko titirotet nyimwani,
55003011	oko toŋoŋutek cikwani, oko nyalilya nyimwani. Nketi nyi tukuk tokol ce kikwiyokis om wule omite ani om Antiyok oko Ikoniyom oko Listira. Toŋoŋutek cewoyec ce cotitir omuytoci, ntene kukalya Mokoryontet acone wule mite coto tokol.
55003012	Mosicitaŋany kupoyit manta piko tokol co möce kule cipurte kopurto nyepo Yiyintet om koyomotet oko Yesu Kristo.
55003013	Ntene mosukutosyi kuwuryo koromun piko ce miyotec oko koperperik. Mosukuperperis, oŋnkuperperkey cekto nkit.
55003014	Ntene tosyikey nyi yiy ŋalek cepo manta co kicinetiŋ oŋnkwikwil cömisyet.
55003015	Nketi nyi kule silutekap Yiyintet ce muce kukoniŋ ŋomnonet nye sutuŋ kosopotot om koyenet nye ponte om Yesu Kristo.
55003016	Silutek ce kicesil kuce kintoci Yiyintet cesil tokol, kunyo ponto latik koromun ye kocinetisye kwek ŋalek cepo manta, oko ye cerenye co kimosokis, oko ye kacesate leliswek oko ye kocinetisye kopurto nye topon.
55003017	Sukuŋet kukwilakay kunetkey citap Yiyintet okoy kuyem kwiy topon yisyo ake tokol nye topon.
55004001	Kasowuŋ ani om taytap Yiyintet oko taytap Yesu Kristo nye mosukumutyi musankut piko tokol ce kipok oko ce ceptos, oko omnye mosukuco poytoyisyenyi, omwowuŋ kule.
55004002	Mwayte ŋolyontet, syem mwayte ye toponec pesyosyek nto mpo ye miyotec, ketu, reny, titir, netisye om muytocinotet.
55004003	Omnye mosukupunto pesyosyek ce memuce kot kulimnta piko konetisyet nyepo manta, ntene mosukurup corokyinotet nye nyimwa nkit, oŋnkoruruc konetik cikwa nkit ce mosukumwoci ŋalek ce lime yitik cikwa nkit.
55004004	Mosukutoyis nye komo kulime ŋalek cepo manta, oŋnkulim ceptyonkocok cepo mwiynanet pate.
55004005	Ntene misyini ripkey nyi nkit om aret ake tokol, yiy yitite yisyeŋuŋ kuyu mutworintetap Mokoryontet.
55004006	Omnye karik cikoyito ani oyiku korosyontet, kopunto pesyet nyimwani nye opokokte soponto nyi.
55004007	Kwoporye poryet nye topon, kunyo kwawany kamwenet, Kworip koyenet.
55004008	Kunyo konyo ani yawut kutwet nye kwopëlisye, nyoto kunye kutwet nyepo tililinto nye mosukukono Mokoryontet, nye ketintet nyepo manta om pesyonoto. Puryo kot kukono ani nkit, ntene kocini mpo piko tokol co koŋisyi om koyenet ye mokucone neto.
55004009	Syem sorukey co lakwar okoy wuli amite ani.
55004010	Omnye kukusuci Tema ŋerekwek cepo koret, kunye kutaya kunomen kuwo Sesolonika. Kuwo Kresene Kalatiya, kuwe Tito Talmatia.
55004011	Opontekey ani pate oko Luka. Kweru okwantekey Marko omnye ponto latik mokukalya ani yisyet.
55004012	Kwoyokte Tekikos kuwo Efeso.
55004013	Ye keco, sutwo kotit nye kyopokokyi Krapo om Troa. Sutu mpo kitapunek, ntene kupëlis kitapunek cepo syerok.
55004014	Kokwiwo ani kumiyat koromun Alekisanta kitoŋintetap karik, mosukuyokyi Yiyintet nkit om ŋalek ce kikwiwo.
55004015	Möce ripkey wule mite neto, omnye kitintentyi om swamet ŋalek ce kicemwowu acek.
55004016	Puryo ci mpo akenke nye kikalya ani ye kyoŋololi oyetekey nyepo tayta, kitaya ci tokol. Puryo kot kurok kuyityi Yiyintet cekto lelisto nyoto.
55004017	Ntene kiripo ani Mokoryontet kukono swamet okoy amuc kot aŋalale ŋolyontet nye yeme kulim Lamek tokol, cesoruneno metap tilisyet.
55004018	Mosukusorwo ani Yiyintet om wule mite miyotyet ake tokol oŋnkukwero topon okoy wule mite poytoyisyenyi nye mite torot. Kunyo kopurune woyinto wule mite neto okokoy oko okokoy. Yunyoto.
55004019	Osupoywo ani Prisika oko Akwila oko pikap kotap Onesiporo.
55004020	Kipur Erasto Korinso, kunyo kyopokokyi Trofimo Melito omnye kimnyone.
55004021	Syem sorukey co lakwar kutompo kot kukatitit koret. Kesupayak Epulo oko Pute oko Lina oko Klautiya oko mpo yeya alak tokol.
55004022	Kopurune Mokoryontet mukuleyŋuŋ. Opurte akwek tokol poypoyetap Yiyintet.
56001001	Cone parwani wule amite ani Paulo nye mutworintetap Yiyintet oŋnku kiyokintetap Yesu Kristo. Kicekweya ani oŋnkyiyokto wakalye otosyi koyenet nyepo pikap Yiyintet kweyanik oŋnkanet cekto kunket ŋalek cepo manta cepo tininyo,
56001002	nye kokenotet nyepo soponto nye mopoku. Kikurto Yiyintet soponto nyitenyi ikye keny om towunot; kunyo puryo kot kuperperisyi.
56001003	Oŋnkuŋoŋwec ŋolyontoni om pesyet nye yeme. Kicekono ani kule mwayte ŋolyontoni, kunyo omwowu kuyu wulo kimwowo Yiyintet kosopintenyo.
56001004	Osiluŋ ani nyi Tito werimwani nyepo manta om koyenet nye ceponte. Kante kukoniŋ nyi Yiyintet Papa oko Yesu Kristo kosopintenyo poypoyet oko kalyet.
56001005	Kyopokokyiŋ ani nyi Kurete kule sukuŋet sat yisyet nye kikiŋet nye kimöce kule takyiy om wuloto. Kyomwowuŋ yoto kule kwey poyik ce kentoci pikap Yiyintet om moŋet ake tokol.
56001006	Pontet nye cekweye kunye moponto lelis ake tokol. Misyini kuponto korket akenke pate, oŋnkukikoyen lekokyi ce puryo kot kusokaran nto ce kimosokis.
56001007	Kosintet kunye kantoyintet nye ripe piko cepo Yiyintet, kunyo puryo kot kuroke kuponto lelis, puryo kot kumisyini ku ci nye silekey koromun, nto nye nyeru lakwar, nto pororin, nto nye moroŋya nyepo pesanik.
56001008	Misyini kwek ci nye poyisyi oŋnkucome tukuk ce toponec. Misyini kwek cito nye ripekey nkit, nye siken, nye paypay oŋnkumuytoy.
56001009	Misyini kwek cito nye kwilat om lokoywek ce toponec; nye cikenekey oŋnkurupe konetisyet nyinyacek. Om aret nye yunyitenyi kuye mosukotitir neto piko alak om konetisyet nyepo manta, oŋnkupor ŋolyontet nye masat om wule mite piko co toye ŋolyontonoto.
56001010	Omnye mite piko ce caŋ ce mosotin ce perpere piko alak om ŋalekwa cepo perpereryo, nto piko ce pëlisyi om koperperisyonoto ku piko co kuweckey kukwane tinitap Yutayek.
56001011	Roke cekerekta ŋalekwa, omnye mite cekto kumose piko cepo kestonik tokol kunete konetisyet nye puryo kot kuroke cinet, omnye möce kule cenyoru pesanik om aret nyepo sornon.
56001012	Kimwey akenke om picoto, nyoto kunye sute cekto kule workoyontemwa, kimwoy kule, “Pikap Kurete kuce kaperperot, cepo kwak, tyoŋin ce miyotec, oŋnkucemoyetis ce puren.’’
56001013	Kimwoy neto cito nyoto ŋalek cepo manta, kunyo misyini polyi nyi cekto koromun sukuŋet kunyor koyenet nyepo manta,
56001014	nye komo kurupe cekto tyonkocok cepo Yutayek oko ntarastinek cepo piko co kitay ŋalek cepo manta.
56001015	Tilil kiy ake tokol om wule mite piko co tililec kwicek nkit, ntene puryo kiy nye tilil om wule mite piko co kiwuryo oŋnkupuryo kot kucömisyi, omnye kiciwurta ŋomnonet oko kasoteywek cikwa.
56001016	Sutakey cekto kule cinket Yiyintet, oŋnkurok kutoye Yiyintet om yisyonutekwa ce yiye. Kisenkeris oŋnkutoyis nye puryo kot kuyeme kwiy kiy nye topon.
56002001	Möce kule net nyi ŋalek ce rupe konetisyet nyepo manta.
56002002	Mwoci poyik kutoloyitu oŋnkuŋomekitu oŋnkuripkey ce ponto koyenet nye kwilat, oko cömisyet oko muytocinotet.
56002003	Mwoci mpo cepyosok kopurto soponto nyetilil. Puryo kumisyini kot kwek semsemot nto mpo kwek pokitis. Misyini kunetis cek konetisyet nyepo ŋalek cepo manta ce toponec,
56002004	sukuŋet koruk ce minkec kucäm sanikwa oko lekok,
56002005	oŋnkuripkey kutililitu oŋnkwek koruk ce toponec om korikwa ce yweye sanikwa. Sukuŋet komokuŋolole kwapi ci ake tokol lokoywek cepo Yiyintet.
56002006	Oŋnkimwoci mpo Oyiperik kuripkey kuyunyoto.
56002007	Möce ripkey mpenyi nkit sukuŋet poru yisyonutek ce toponec om kiy ake tokol nye yiye. Misyini netisye kupoyit manta oŋnkiyiyisye swama.
56002008	Yiyisye ŋalek ce toku cepo manta ce memuce kot kunyil kutay citake, sukuŋet kusornen punik cekuk omnye moponto ŋolyo nye miyat nye mokuŋalalenec acek.
56002009	Möce kuywey mutworik mokorenikwa, oŋnkuŋerec om kiy ake tokol, nye puryo kot kutintentos.
56002010	Mpo kucor kiy ake tokol nyepo mokorenikwa. Ntene misyini kupor kule ciku toponec okokoy oŋnkyiye yisyet nye kacemwowec, sukuŋet kusut kakastayet om wule mite konetisyetap Yiyintet kosopintenyo om kiy ake tokol nye yiye.
56002011	Omnye kiceŋany kutok poypoyetap Yiyintet kosut kosopotet om wule mite piko.
56002012	Netec kuporwec acek kupeyok coto kule kyaste soponto nye puryo kot kupo Yiyintet oko corokyinotet nyepo koret. Oŋnkyeripkey cipurte soponto nye topon nye rotat nye cöme Yiyintet;
56002013	ye ce mite cikeni pesyet nyepo kupeyok ce cemöce koromun. Pesyet nyoto kunye pesyet nye mosukutok woyinto nyewo nyepo Yiyintenyo oŋnkukosopintet Yesu Kristo.
56002014	Kikonnkey neto nkit cokusorwec acek om wule mite miyotyonik alak tokol, oŋnkusatec cetililitu oŋnkuwecec ciku pikyi, oŋnkukonec kyiy yisyonutek ce toponec.
56002015	Net nyi cekto ŋalecu, oŋnkiyiyisye kamukeywek tokol ye mite titiri, oŋnkipolyi piko co lime ŋalek cekuk. Mente kot kunyiliŋ ci ake tokol.
56003001	Möce sowu pikuk kuywey poytoyik oko piko co ponto kamukeywek, oŋnkulimnci oŋnkuyiytakey kwiy yisyo ake tokol nye topon.
56003002	Mwoci mente kuŋom kuŋalale cek kwapi ci ake tokol nye puryo kot kuponto parar, ntene möce kuponto sikenotet oko kopurto nye topon nyepo okokoy om wule mite piko tokol.
56003003	Omnye kiciku acek ikye perper nye kipuryo kot ciyweyisyi. Kikicepotye cerup aret ake nye kiciku mutworik cepo corokyinotet cepo ŋalek wok tokol. Kicipurtoy sokornatet oko corokyinotet, nye kicesenkeri piko oŋnkyesenkerkey acek kwacek nkit.
56003004	Ntene ntowo kupor Yiyintet kosopintenyo toponiyet oko cömisyenyi om wule mite piko,
56003005	yoto kusopec acek. Kipuryo kot ku kule omnye kiciy acek kiy ake tokol nye topon, ntene om cömisyenyi nkit kunye kisopec kusir kowunet nye kikonec acek Muyet Nyetilil nye yiyotet nyelel oko soponto nyelel.
56003006	Kikonec acek Yiyintet Muyet Nyetilil kuyomec kupunune wule mite kosopintenyo Yesu Kristo,
56003007	sukuŋet cesatec cenyolu om wule mite Yiyintet kusir poypoyenyi oŋnkyenyoru soponto nye mopoku nye cemite cikeni.
56003008	Ŋalek cepo manta coto. Amöce ani kule titirci nyi ŋalecato sukuŋet piko co yene Yiyintet kusot kukoytokey kwiyis yisyonutek ce toponec. Toponec oŋnkuponto latik ŋalecutecu om wule mite piko.
56003009	Ntene syem koromun tay tintenotet oko pararet nyepo ŋalek ce nöme ntarastinek. Puryo kot kuponto ŋaleca latik mpo kisic.
56003010	Möce sowu aret oyeny cito nye sutu pciyatet; nto kapok yaste kwiyat neto nkit oko ŋalekyi.
56003011	Nketi nyi kule kuwur cicoto oŋnkuporu miyotyonikyi kule masat.
56003012	Ye koyoku ani Artema nto Tukiko kuco wule mite nyi kuroke syem koromun ico okoy punu wuli amite ani om Nikopoli, omnye kwayiytekey kule wopur wuloto okoy awany pesyosyek cepo koytityet.
56003013	Syem koromun kalye Sena nye nkete ntarastinek oko Apolo sukuŋet kusorkey lakwar kucec poninekwa oŋnkikas kule kanyor cekto kiy ake tokol nye möce.
56003014	Mwoci kunetkey piko ceco kukoytokey kwiyis yisyonutek ce toponec, sukuŋet kunyor tukuk ce kolyoy cekto, puryo kot kuroke kupurto kapurto nyepo soponto nye moponto latik.
56003015	Kesupayak akwek piko tokol ce cepontekey oko ani. Asupay mpo akwek coronutek cicacek om koyenet. Opurte akwek tokol poypoyet nyepo Yiyintet.
57001001	Cone parwani wule amite ani Paul nye ratat om mopusi kupo Yesu Kristo, oŋnkucone wule mite yeyanyo Timosewo. Cesiluŋ acek nyi corwenyo Filemon nye kyiyisyi tokol,
57001002	oko yeyanyo Apia oko sikorintet nye kyiyisyi tokol Arkipo oko pikap Yiyintet tokol ce tuytos koŋuŋ.
57001003	Kante kukonok akwek Papanyo oko Mokoryontet Yesu Kristo poypoyet oko kalyet.
57001004	Yeya Filemon, osomuŋ ani okokoy ye amite osome, oŋnkokostoy Yiyintemwani.
57001005	Omnye olime cömisyet nye ponte nyi om wule mite pikap Yiyintet tokol oko koyenet nye ponte om wule mite Mokoryontet Yesu Kristo.
57001006	Osome kule roke kutosyikey kupoyit swama koyomotet nye ceponte acek oko nyi kuyu piko ce kikoyen sukuŋet cinket kupeyok tokol ce ceponte om soponnwekyo om wule mite Kristo.
57001007	Yeya, kosutwo ani cömisyet nye ponte nyi ŋerekwek ce caŋ oko titiret, omnye kweŋerec nyi mukuleywekap pikap Yiyintet tokol.
57001008	Kwomuci ani oyiku nyikan om Kristo kot omwowuŋ kule yiy kito nye misyini ceyiy.
57001009	Ntene cömisyet kunye sutwo ani osomiŋ ye kotoyiye kuyunyo. Oyiye kuyunyoto nka kot koyiku ani Paulo kiyokintet nyepo Yesu Kristo. Kunyo amite yawut mpo pantanyi oyiku mopusyo kupo kaynetap Yesu.
57001010	Kunyo kosomiŋ om kaynetap Onesimo nye Werimwani nkit om Kristo. Omnye kwoyiku ani kwan om koyenet omite mopusi.
57001011	Kipuryo kot kuponto neto latik om pesyosyek alak om wule mite nyi, ntene ponto yawut om wule cemite acek tukway ani oko nyi.
57001012	Kunyo koyoku kuketkey wule mite om mukuleyto akenke.
57001013	Kwomöce ani kule opurte neto om wuli ye tomite mopusi kupo lokoywek ce toponec, sukuŋet kukalya om otepto nyeŋuŋyi.
57001014	Ntene puryo kot amöce kule osomiŋ ŋolyo nye puryo kot cäm nkit, puryo kot kuroke cisimnciŋ kule talayitu, ntene möce ye kecäm nyi nkit.
57001015	Pesyet ake kiwete Onesimo wule mite nyi kuwany pesyos ce ŋeri kule sukuŋet kuketkey kwopur tukway okokoy.
57001016	Kimo kumutworin yawut, ntene kitosyikey kupël mutworin omnye kikwek yeya om Kristo. Kikwek cito nyepo latik koromun om wule amite ani oŋnkuponto latik ce caŋ om wule mite nyi kuyu mutworin oŋnku yeya om Mokoryontet!
57001017	Kunyo; ye cömo ani nyi nye cicintosi tukway, kuroke toroc ŋerekyi neto kuyu wulo ketetorokto ŋerekyo ani.
57001018	Ye kikwiy neto ŋolyo nye miyat om wule mite nyi, nto ye ponto pesento nyeŋuŋ, yitwo ani pesento nyoto.
57001019	Kosil ani nkit om yewumwani kule, “Ani Paulo nkit nye mosoyoku peaento.’’ (Puryo kot kuroke osotuŋ ani nyi kule yoco ani nyi soponnüŋ)
57001020	Kunyo yeya, kalya comwo ŋolyontoni om kaynetap Mokoryontet, roke ŋerec mukuleyto nyimwani kuyu yeya om Kristo.
57001021	Oŋnket ani kupoyit manta ye osile ŋalecu kule meseyiy kuyu wulo kosomiŋ, oŋnkonket kule meseyiy tosyikey kukeyta.
57001022	Ntene yec oŋnkoyiytowo koto nye moru, omnye, oŋnket kule mosukuwec Yiyintet somet nyo osome akwek, mosukukalya Yiyintet aco okoy wule omite akwek.
57001023	Kasupayiŋ Epafra nye cepontekey om mopusi om kaynetap Yesu Kristo.
57001024	Kunyo kesupayiŋ piko co kyiyisyi acek tokol, Marko oko Aristariko oko Tema oko Luka.
57001025	Opurte akwek poypoyetap Mokoryontet Yesu Kristo.
58001001	Kiŋololyi Yiyintet mpo kukonyo om kenyisyek co kitil aret ce caŋ oko om wok ce caŋ kupunune wule mite workoyik.
58001002	Ntene kuŋololwec acek om pesyosyecu po letut kupunune wule mite Werinyi. Kitany Yiyintet koret kupunte Werit oŋnku neto nye kikwey Yiyintet kupayta tukuk tokol cemite koret.
58001003	Lekecece neto om lakweyet nyepo woyintap Yiyintet. Kerkey neto Yiyintet kuwoŋnkyi, kunyo ripe neto koret kumukul om swamet nyepo ŋolyontenyi. Nto om letut yu kowo kowun miyotyonik cepo piko tokol, kopure yewutap tay nyepo Yiyintet nyewo koromun om koret.
58001004	Kikoci Yiyintet Werit kwek nyewo kupël malaykanik, kuyu wulo nyewo mpo kaynet nyenyi kupël nyepo malaykanik.
58001005	Omnye tompo kumwoci Yiyintet kenyis malayket ake tokol kule, “Yiku nyi Werimwani; koyiku ani pesyoni Papaŋuŋ!’’ Tompo mpo kot kumwoci kule, “Mosoyiku ani Papanyi, oŋnkwek neto Werimwani.’’
58001006	Ye kikirik kuyok Yiyintet Werinyi poretyet kuce koret, kimwoy kule, “ Misyini kusay malaykanik tokol cepo Yiyintet neto.’’
58001007	Kimwoy Yiyintet ŋalek ce nöme malaykanik kule, “ Yiyintet kunye wece malaykanik kwek yomet, oŋnkuwec mutworikyi kwek ŋelyepik cepo mata’’
58001008	Ntene mwowu ŋalek ce nöme Werit kule, “Ayi Yiyintet, ŋecereŋuŋ nyepo poytoyisyet kunye pure kenyis okoy kenyis! Poytoy pikuk om poytoyisyet nyepo manta.
58001009	Cöme ŋalek ce tililec, oŋnkitay senker ce miyotec. Kunyo Yiyintet nye Yiyinteŋuŋ kunye kikwey nyi, oŋnkuŋapeniŋ mwayta nyepo ŋerekwek cepo woyinto nyewo koromun, kupël ce kikoci coronutekuk’’
58001010	Kumwoy mpo kule, “Mokoryontet, nyi kunye kitany koret om yun kipo towunot, Kitanye yewuniyekuk koret torot.
58001011	Mosukupotyo coto, mosukuyosekitu tokol kuyu siroy, ntene meseŋetu nyi;
58001012	Meseriny nyi cekto kuyu kotit. Mpecek mosukuwecweckey kuyu siroy. Ntene yuye nyi nyoto okokoy, nye puryo kupoku soponŋuŋ.’’
58001013	Tompo kot kumwoci Yiyintet kenyis malayket kule: “Pure nyi yu po yewumwani nyepo tay, okoy okoci punikuk kwek ŋeceret nyepo kerenkokuk.’’
58001014	Kunyo malaykanik tokol kuce mukuleywek ce muyet pate ce yicini yisyet Yiyintet. Ce yoktoy neto wokukalya piko ce mosukunyor kosopotet.
58002001	Kunyo misyini cekwil topon ŋalek cepo manta ce kicelim sukuŋet mente kot cemosokisye kupotwec aret.
58002002	Kicipor kule po manta lokoywek ce kisutyi malaykanik mpo kukonyo, nto ci ake tokol nye kipuryo kot kurup nto kuywey kunye kinyor nyo citaŋany kuyem.
58002003	Kunyo cimuci acek kulene kot cecilil ye puryo kot ce cöme ŋalek cepo kasopotet nyewo nye tenyo? Mokoryontet nkit nye kinyosyo kupor kosopotenyi, nto piko co kilim ŋalekyi kuce kiporwec acek kule manta ŋalecu kupoyit manta.
58002004	Kunyo kitosyi Yiyintet tukukyi cepo manta ce poru, omnye kikwiy pelutok ceporu swamet oko tukuk wok ce caŋ cepo kakitat. Kipciyta mpo kokotutek cepo Muyet Nyetilil kuyu wule moktoy neto.
58002005	Kipuryo kot kukoci Yiyintet malaykanik kwek poytoyik cepo koret nye mosukuco, koret nyi ceŋolole acek.
58002006	Ntene mwowu om wulyo ake om silutekap Yiyintet kule “Yiyintet! Cito ku kiy ne nye muci nyi kot sot? Nto ci pate kunye kiy ne nye muci nyi kot rire?
58002007	Kitany nyi neto kopur pesyos ce ŋeri kuminiŋ kupël malaykanik, kilokyi nyi neto kutwet nyepo woyinto oko koyweyisyet,
58002008	oŋnkupayta tukuk tokol ce kitany.’’ Mwowu ŋaleca kule, kikoci Yiyintet cito kupayta tukuk tokol, ntene kuyu wule yunto yawut puryo kot ceköse acek kule poytoy cito tukuk.
58002009	Ntene ceköse yawut Yesu Kristo nyo kicirek kuminiŋit kupël malaykanik kuwany pesyos ce ŋeri, sukuŋet kumeci piko tokol kupunte poypoyetap Yiyintet. Ceköse kule kicilokyi Woyinto oko koyweyisyet om met nye kitaŋany.
58002010	Ŋolyo nyepo manta kule Yiyintet nye kitany oŋnkuripe tukuk tokol, kunye kisat kunyol Yesu kupunte toŋoŋutek, sukuŋet kukwer lekok ce caŋ kwokunyor woyinto nyenyi. Omnye Kristo kunye ntocini cekto wokunyor kosopotet.
58002011	Neto kunye söte kutililitu piko om miyotyonikwa, neto wanak oko piko co kicesat kutililitu kuponto Papa akenke. Kuyu wulo puryo kot kunomkyini kalilan Yesu ye mokukure cekto kule mpo yeya.
58002012	Mwowu kule, “Mosomwoci ani mpo yeyamwani kayneŋuŋ, mosakastiŋ nyi om kwenutap luket nyimwa tokol.’’
58002013	Mwowu mpo yec kule, “Mosokenekey ani Yiyintet.’’ Mwowu mpo yec kule, “Amite ani yu opontekey oko lekok ce kikono Yiyintet.’’
58002014	Kunyo lekok kuce piko ce ponto porto oko korotik. Kuweckey Yesu nkit kukerkeyit oko cekto nye kiponto porto nye kerkey nyimwa. Kikwiy kuyunyoto kupunte met nyenyi sukuŋet kwaranta setani nyewo nyepo oyik . Setanit kunye kiponto kamukeywek om wule mite met,
58002015	yoto kuye sukuŋet kutyac piko co kikwek mutworik cepo okokoy ye kisoptos, omnye kiyweye met.
58002016	Omnye porukey kupoyit manta kule kipuryo kuco neto cokukalya malaykanik, ntene kuyu wulo mwowu silutek kule, “Kukalya lekokap Apram.’’
58002017	Kunyo kiweckey neto kukerkeyit mpo yeyanyi om aret ake tokol sukuŋet kwek Tisintet nyewo nye paypay oŋnkupo manta om yisyetap Yiyintet nye kolyoy piko miyotyonikwa.
58002018	Kunyo muce Yesu yawut kukalya piko co cesyeme, omnye kicesyem neto oŋnkyitaŋany.
58003001	Mpo yeyamwani ce tililec, ce kikur Yiyintet kunyor woyinto nyepo torot! Asot pa akwek Yesu Kristo, nye kiyok Yiyintet kwek Tisintet nyewo nyepo koyenet nye ciyeni acek.
58003002	Kiywey kukenekey neto Yiyintet nyo kikwey neto kwiy yisyenyi kuyu wule kiywey mpo Moses Kotap Yiyintet tokol.
58003003	Cito nye tece koto kunye nyoru kakastayet kupël koto nkit. Kuyunyoto ponto Yesu cikasta koromun kupël Moses.
58003004	Cito kunye kitece koto ake tokol nye tekat. Ntene kitece Yiyintet tukuk tokol.
58003005	Kikwiye Moses cepo manta tokol om kotap Yiyintet orit kuyu mutworintet, kuŋalale yoto tukuk ce mosukumwoy Yiyintet om pesyosyek ce kwoni.
58003006	Ntene Kristo kunye po manta kuyu weritap Yiyintet nye ponto kamukeywek kupayta kotap Yiyintet. Kunyo ciku acek konyi ye kacenäm cekwil koromun kokenotet nyoto nye mite cikeni.
58003007	Kunyo kuyu wulo mwowu Muyet Nyetilil kule, “Ye kolim pesyoni kutitap Yiyintet,
58003008	monte cekwil mukuleywekwok, kuyu wulo kikwiyta mpo kukomwoŋ, ye kitoye cekto Yiyintet, kuyu wulo yo kyomite kitela, yo kyosyem Yiyintet.
58003009	Wuloto ku wule kisyemeno ani mpo kukomwoŋ, mwowu Yiyintet, okoy kukäs cekto yisyonutekwani ce kyayiy awany kenyisyek artam.
58003010	Kunyo kyonerekyi ani piko ce kipo pesyosyecoto, okoy omwowu kule, ‘Kimosokis cekto okokoy om mukuleywekwa, puryo kot konkete arosyekwani.’
58003011	Kyonyeru okoy awalkey okurtoci kule, ‘Puryo kot amuci kot okoci cekto wule kemuŋe.’ ’’
58003012	Mpo yeya, oripkey sukuŋet mente kot kumite kwenumwakwek cito nye ponto mukuleyto nye miyat nye yunyo nye muce kutay Yiyintet nye sopot.
58003013	Ntene kito nye möce kule ayiy akwek nye tokunömec om ŋolyontoni mwowu kule, “Pesyoni’’ Kunye möce kule cititirkey acek kwacek nkit om pesyo ake tokol oŋnkyekäs kule puryo kot kumite ci ake tokol om akwek nye kapayta miyotyet okoy kunyekerit kutay Yiyintet.
58003014	Omnye ciku tokol akenke oko Kristo, ye kacekwil ce nöme ŋolyontet nye topon nye kiceponte kunyo okoy kupunte pesyet nyepo letut.
58003015	Mwowu silutekap Yiyintet kule; “Ye kolim pesyoni kutitap Yiyintet, monte cekwil mukuleywekwok, kuyu wulo kyoyunte yo kyotoye Yiyintet’’.
58003016	Mpo ŋo piko co kilim kutitap Yiyintet, oŋnkurok kutoyis? Coto ku piko tokol ce kikweru Moses kukwane koretap Misiri.
58003017	Mpo ŋo piko co kinyercini Yiyintet kuwany kenyisyek artam? Picoto kuco kiwurta kwiy miyotyet okoy kupok kuwoŋnkey kuŋetune muswek cikwa kitela.
58003018	Piko oŋnkoco co kiwolcinikey kukurtoy Yiyintet kule, “Puryo kot okoci cekto wule kemuŋe?’’ Picoto kuco kitoyisyi.
58003019	Kunyo ceköse yawut kule kipuryo kot kowut cekto orit omnye kipuryo kot kuyen.
58004001	Kunyo ye kikurtowec Yiyintet kule mosicenyoru kamuŋet nyo kimwoy. Kumöce ciyweyisye sukuŋet mente kot cekäs kule kopotyi akenke om akwek nye monyor komuŋnto nyoto.
58004002	Omnye kucelim lokoywek ce toponec kuyu wulo kilime cekto piko cepo keny. Kipuryo kot kunyor cekto latik om lokoywek ce kilim omnye kipuryo kot kuyen.
58004003	Kunyo acek co kicecäm kule mosicenyoru kamuŋet nyo kikurtowec Yiyintet, kuyu wule kimwoy kule, “Kyawalkey akurte om nerekwekwani kule, Puryo kot amuci okoci cekto wule kemuŋe.’’ Kimwoy Yiyintet kuyunyitenyi nka kot kikipok yisyenyi om pesyet nye kitonye neto koret.
58004004	Omnye kimwoy ce nöme pesyetap tisap om komosta ake om silutek kule, “Kimuny Yiyintet ye pesyetap tisap nye puryo kot kwiye yisyenyi ake tokol.’’
58004005	Mwowu mpo yec om ŋalek ce nöme ŋalecu kule, “Puryo kot amuci kot okoci cekto wule kemuŋe.’’
58004006	Puryo kot kupa wokomuny oko Yiyintet piko co kinyosyo kulim lokoywek ce toponec omnye kitoyis. Kunyo mite piko alake ce ce cömncini kupa orit oŋnkuwokomuny oko Yiyintet.
58004007	Poru kupoyit manta kule, kikwey Yiyintet pesyet ake nye cekure kule, “Pesyoni.’’ Kimwoy ŋaleca om letut kukatil kenyisyek ce caŋ kupunune wule mite Tauti om silutek ce kicesil kule, “Ye kolim pesyoni kutitap Yiyintet, Monte cekwil mukuleywekwok.’’
58004008	Nto yunye kikikontoci Yoswa piko okoy kunyor kamuŋet nyepo Yiyintet, nto kipuryo kot kuŋolole Yiyintet ce nöme pesyet ake yec.
58004009	Kunyo tokumite pesyet nye munye pikap Yiyintet kuyu wulo kimunye neto om pesyetap tisap.
58004010	Omnye citake tokol nye kanyor komuŋnto nyo kikurto Yiyintet kunye kemuny om yisyonutekyi kuyu wulo kimunye Yiyintet om yisyonutekyi.
58004011	Kunyo möce cesyem koromun okoy cenyoru komuŋet nyoto sukuŋet kupuryo kot kumite akenke om akwek nye kopotyi, kuyu wulo kiyunto cekto omnye kipuryo kot kunyor kamuŋet.
58004012	Sopot ŋolyontetap Yiyintet oŋnkuponto swamet. Ŋatip kupël ŋatipinto nyepo rotwetap cok. Mute kuwo orit koromun okoy kuponto ye tuytos soponto oko mukuleyto, oko okoy wule tuytos melilok oko mwaytap kowet. Ŋolyontoni kunye syoce topon corokyinotet oko kasoteywek cepo mukuleywek cepo piko.
58004013	Puryo kiy nye muce kuwunynkey om wule mite Yiyintet. Toku kiy ake tokol nye kicitany om konyekyi. Kunyo wociportoykey acek tokol, om tayta nyenyi.
58004014	Kunyo misyini cekwil acek koromun koyenet nye ceponte, omnye ceponte Tisintet nyewo nye kinyosyo kuwo taytap Yiyintet, nyoto ku Yesu Weritap Yiyintet.
58004015	Tisintet nyewo nyoto kunye puryo kot kutoye mekalyec kurirenec om purenotet nye ceponte. Ntene neto kunye kicesyem om aret ake tokol kuyu wulo cesyemntec acek.
58004016	Kunyo misyini cetitir cekwa tay wule mite poypoyet nyepo ŋeceretap Yiyintet sukuŋet cenyoru kokolyoyisyet oŋnkyenyoru poypoyet nye kolyec om pesyet nye ce möce kokolyoyisyet.
58005001	Cekweye tisintet nyewo ake tokol kucone kwenutap piko oŋnkyikoci kwiy yisyet nyepo Yiyintet om kaynetap piko. Sukuŋet kukoytoy kokotutek oko korosek ce tise miyotyonikwa.
58005002	Omnye puryo kuponto neto swama om aret ake tokol, komuce kupaypayit om wule mite piko ce menket kiy oŋnkwiye leliswek.
58005003	Omnye puryo kot kuponto swamet neto nkit, kumisyini kukoytoy korosek cepo miyotyonik ceci nkit oko miyotyonik cepo piko tokol.
58005004	Puryo ci nye kweyekey nkit kwek tisintet nyewo. Ntene Yiyintet nkit nye kure sukwek tisintet nyewo kuyu wulo kikurto Aron.
58005005	Kunyo kipuryo kot kusutkey Kristo nkit sukwek tisintet nyewo, ntene Yiyintet kunye kikwey neto nyo kimwowu kule, “Yiku nyi Werimwani, koyiku ani pesyoni Papaŋuŋ.’’
58005006	Kimwoy om komosta ake kule: “Yiku nyi tisintet nyewo okokoy kenyis, nye rupe tisyontitap Melikisantek.’’
58005007	Ye kimite Yesu koret kisome kukurtoy om kutit nyewo oko lokik kusome Yiyintet nye muce kot kusorune neto wule mite met. Celimnci neto omnye kiyweye Yiyintet.
58005008	Kunyo nka kot ki Weritap Yiyintet, ntene kinetkey kuyweyis kupunte toŋoŋutek ce kitaŋany.
58005009	Nteyu kowo cesat kunyol, yoto kwek neto wule lukune kosopotet nyepo piko tokol co yweye neto.
58005010	Yoto kukwey Yiyintet neto kwek tisintet nyewo, nye rupe tisyontitap Melikisantek.
58005011	Ceponte acek ŋalek ce caŋ ce mocemwowu ce nöme ŋolyontoni, ntene korom ye mocerorwok omnye oyiku wuyec ye monket.
58005012	Omnye nka kot kwoyiku akwek pesyosyecu konetik, ntene omöce yec cito nye kenetak ŋalekap Yiyintet cepo tayta. Ye koto oyome omik ce wuyec, kunyi tolwe ceko.
58005013	Omnye lekwa ci tokol nye luwe ceko, omnye menkete cepo manta oko ce puryo kot kupo manta.
58005014	Po omik cewuyec piko ce woyec co kikonetkey oŋnkonket ŋalek ce miyotec oko ce toponec.
58006001	Kunyo roke cipe tay om konetisyet nyewo nye kilot, oŋnkyepokokyi let konetisyet nyo kinyosyi nyepo Kristo. Puryo kot kuroke yec ce konu konetisyet, nye ciyene Yiyintet oko kuyu wule cerenyntoykey om miyotyonikyo cepo keny.
58006002	Coto ku konetisyet nye nöme Potisonisyet, kakameretap yewuniyek, kotutunetap met oko musankut nye mopoku.
58006003	Kunyo cipe tay! Mosikyiy pate kuyunyoto ye kacäm Yiyintet.
58006004	Omnye cimuce kulene ceketu kot kurenynkey yec piko co kimosokis? Kikinyor lakweyetap Mokoryontet Yiyintet, kikicemcem kokotutyet nyepo torot, oŋnkunyor Muyet Nyetilil.
58006005	Kikonket cekto keny kule topon ŋolyontetap Yiyintet, oŋnkunyor swamet nyepo koret nyin coni.
58006006	Yoto kwasta cekto koyenet nyimwa, komokomukoktos kot cewec cekto yec kot kurenynkey, omnye mite kuwuyitocini murtowontet Weritap Yiyintet oŋnkuparta kunyil piko.
58006007	Kocini Yiyintet kupeyok teŋekap koret kwak ye koropentyi kuye peko, yoto kupityo omik cepo latik om wule mite piko co potisyi.
58006008	Ntene ye kopityo kotok, oko samiyita, kupuryo kot kuponto yoto latik, oŋnkurik kucup Yiyintet, nto nyepo letut cepele mata kuloyo.
58006009	Ntene mpo yeya, nka kot kaceŋalal acek kuyunyi, ntene cikenenokey akwek kupoyit manta. Cinket kule oponte kupeyok cepo kosopotet nyimwoŋ.
58006010	Puryo kot kuwurat Yiyintet, kunyo puryo kot kuyutye yisyet nye kyayiy oko nye tomite oyiye nyo kyoporci om yisyet nye kyokalye pikap Yiyintet.
58006011	Ŋolyontet nyewo nye ce möce acek kunyi kule, kutitir ci tokol om akwek okoy pesyet nyepo letut, sukuŋet kwitita kupoyit manta tukuk ce okeni akwek.
58006012	Mocemöce kule opuren, ntene ce möce kule akerkeyitu piko ce kikoyen oŋnkumuytoy, sukuŋet kunyor tukuk ce kikurto Yiyintet.
58006013	Yo kiwolekey Yiyintet kukurtoci Apram. Kiwalkey neto kwine nkit, omnye kipuryo nyewo nye pële neto nye mokuwolyikey.
58006014	Kimwoy kule, “Mosokoniŋ ani nyi kupeyok oko mucokoronik ce caŋ’’
58006015	Yoto kumuytoci Apram okoy kunyor tukuk ce kikurtoci Yiyintet.
58006016	Ye kewalkey cito, kuwolyinikey citake nyewo kupël neto, nto kawalet kunye sate kuwany tintenot ake tokol.
58006017	Möce Yiyintet kule oporu kutok topon piko ce mosukunyor tukuk ce kikurto neto kule puryo kuwecwece kenyis kito nye tyikini, yoto kutosyi kawalet nyenyi kirotyet.
58006018	Kunyo kikwiyisye Yiyintet tukuk oyeny, ce mocimuce kot cewec oŋnkupuryo kot kuperperisyi Yiyintet, tukucoto ku kurtoyenyi oko kawalenyi. Kunyo acek co cemwecini wule mite neto kuce möce cekwilokisye om kurtoyet nyo kicikoci taynyacek.
58006019	Ceponte acek kurtoyet nyitenyi kunye kito nye kwile mukuleywekyacek, po manta nye cikenekey, punte siret wule kiceŋar om kotap Yiyintet nyepo torot okoy kupunto otepto nyetilil nyepo orit.
58006020	Kinyosyo Yesu kuwo wuloto om kaynenyacek, omnye kikwek tisintet nyewo nyepo okokoy nye kirupe tisyontitap Melikisantek.
58007001	Melikisantek kunye Kinko nye kipo Salem oŋnku tisintet nyepo Yiyintet nyewo nyepo torot. Kunye kituye Apram kucone poryet wule kikiporye kot kukwet kinkonik. Yoto kusomnci Melikisantek neto kupeyok.
58007002	Kukoci Apram neto taman om pokol cepo tukuk tokol ce kikipor. (Ŋolyontet nyepo tayta nye poru kaynani, Melikisantek ku kule, “Kinko nyepo toponiyet,’’ kunyo omnye ki Kinko nyepo Salem, porwec kaynenyi kule, “Kinko nyepo kalyet.’’)
58007003	Puryo kot cinket kwan nto kamet nto mpo kukonyi. Mocinket ye kiceye nto ye kime. Kerkey neto oko Weritap Yiyintet, kunyo tisintet neto okokoy.
58007004	Kunyo möce okäs woyinto nye kiponto. Apram nye kukonyo nyewo kunye kikoci neto taman om pokol cepo tukuk ce kikiporune poryet.
58007005	Kunyo mucokoronikap Lefi ce tisik kuce cömncini Ntarastit koruruc taman om pokol om wule mite pikap Israel. Kunyo ruruce cekto wule mite mpo Yeyamwa pikap Israel nka kot ku mucokoronikap Apram coto.
58007006	Melikisantek kunye kipuryo ku mucokoretap Lefi, ntene kinyor taman om pokol ce kikoci Apram nye kicekurtoci oŋnkusomnci kupeyok nyo kikikurtoci Yiyintet.
58007007	Ŋolyontet nyepo manta kunyi kule, somncini nye miniŋ nyewo kupeyok.
58007008	Nyoru tisik co poku taman om pokol, ntene ce nöme Melikisantek, kinyor cito nye sope taman om pokol kuyu wulo mwowu silutek.
58007009	Omnye cimuce mpo cemwoy kule, Lefi nyo nyoru taman om pokol kunye kikon taman om pokol kupunte Apram,
58007010	omnye kitompo kot ceyi Lefi nye kitokumitowune porto nyepo kukonyi Apram yo kinyoru Melikisantek.
58007011	Kicikoci pikap Israel Ntarastinek kupunte tisyontit nyepo Lefik. Kunyo ntoyunye kinyolunot yisyet nyepo tisik, nto kipuryo kot kuroke kutok yec tisintet ake nye pciyat, nyoto ku tisintet nyerupe Melikisantek nye puryo kot ku Aron.
58007012	Omnye ye kacewecwec tisyontit, kumöce mpo kule cewecwec ntarastinek.
58007013	Mokoryontet nyo nye ceŋolole om ŋalecu kunye po aret ake. Aret nyoto kunye tompo kot kwiyis cito mpo akenke kwek tisintet om meset nyetilil.
58007014	Cinket kutok topon kule kicone Mokoryontenyo kotap Yuta. Kunye kipuryo kot kuŋalale Moses ce nöme tisik cekwone koto nyitenyi po Yuta.
58007015	Kunyo kutok topon koromun kule, kutok Tisintet ake nye kerkey oko Melikisantek.
58007016	Kipuryo kot kwek neto tisintet om ntarastinek cepo piko, kikwek tisintet om swametap soponto nye moponto ye ŋete.
58007017	Omnye mwowu silutekap Yiyintet kule, “Meseyeku tisintet okokoy, om tisyontit nyepo Melikisantek.’’
58007018	Kunyo kicinum citore tapan ntarastit nyepo keny, omnye puryo kot kuponto swamet oko moponto latik.
58007019	Omnye puryo kot kusat ntarastinekap Moses kunyol kiy ake tokol. Kunyo kucekon yawut kokenotet nye topon nye cimuci cekwa celekityi wule mite Yiyintet.
58007020	Ntene mite kawalet nyepo Yiyintet. Kipuryo kot kumite kawalet yo kiyiku alake tisik.
58007021	Kikwek Yesu tisintet om kawalet yo kimwowu Yiyintet kule, “Kakuwalkey Mokoryontet kunyo puryo kot kuwece kasoteywekyi, ‘Meseyeku nyi tisintet okokoy.’ ’’
58007022	Kunyo pciyatet nyepo Yesu kunye kwile kule kirotyet nyenyi kunye topon nyepo manta.
58007023	Mite mpo pciyatet ake yec. Ki caŋ tisik coto omnye kipok nye kipuryo kot komuce kutosyikey om yisyemwa.
58007024	Ntene Sope Yesu okokoy. Kunyo puryo kot kuweti yisyenyi oko tisyontit wule mite citake.
58007025	Kunyo muce neto yawut oko okokoy kusop piko co kwoni wule mite Yiyintet kupunte neto, omnye sope okokoy sukuyetyecini cekto om wule mite Yiyintet.
58007026	Kunyo Yesu nye Tisintet Nyewo nye yemekey oko tukuk ce cemöce acek. Kunye Tilil, moponto lelis, nto miyotyo, kweyat om wule mite piko co ponto miyotyet, oŋnkukicilaŋnta kuwo kopurune torot wule low.
58007027	Puryo kot kukerkey oko tisik alak, momöce kule kukoyto kwak korosek cepo miyotyonik kunyosye kunyo cepo ceci nkit ntekere cepo miyotyonik cepo piko tokol. Kikon korosyontet nyepo aret akenke nkit nye yeme. Yoto kuyo kikonukey neto nkit.
58007028	Kweye ntarastinekap Moses piko co puryo kot kutoponec kuwoŋnkyi kwek Tisik. Ntene kurtoyet nyepo Yiyintet nye kiwalkey nye kiconi letutap. Ntarastinek kunye kikweye Werit nyetilil okokoy.
58008001	Kunyo, ŋolyontet nyewo nye cemwowu acek kunyi kule; Ceponte acek Tisintet nyewo kupoyit manta nye yunyo, nye pure yewutap tay nyepo ŋeceretap Yiyintet nyepo Kamukeywek om torot.
58008002	Mite kwiyisyi kuyu Tisintet nyewo om Otepto Nyetilil nye Pëlisyi, nyoto kunye wemet nyepo manta nye kitec Mokoryontet, nye kipuryo kot kutece ci.
58008003	Cekweye Tisintet ake tokol kule sukuŋet kukoytoy kokotutek oko korosek ce cikocini Yiyintet. Kunyo misyini kuponto mpo Tisintet nyinyo nyewo kito nye koytoy.
58008004	Nto yunye kupo neto koret, nto komoyeku Tisintet mpo kisic, omnye mite tisik ce caŋ ce koytoy kokotutek kuyu wulo mwoytoy Ntarastinekap Yutayek.
58008005	Yisyet nye yiye cekto kuyu tisik kunye kerkeyinto oŋnku rurwet nyepo meset nyetilil nye mite torot. Kerkey wule kiyunto om Moses. Omnye ye kikirik kutec wemet, yoto kumwoci Yiyintet neto kule, “Käs kule ketec kiy ake tokol kuyu wulo kukuciporuŋ om tulwo.’’
58008006	Ntene kuyu wulo yunto, kicikoci Yesu yisyet nyepo tisyontit nyewo kupël nyimwacek, kuyu wulo topon kirotyet nye kikwiytoy neto om kwenutap Yiyintet oko piko, omnye kiyoŋe kirotyet nyitenyi tukuk ce toponec kupëlis.
58008007	Omnye nto kipuryo kot kuponto lelis kirotyet nyo kipo tayta, nto kipuryo kot kumöce Yiyintet kukon kirotyet nyepo oyeny.
58008008	Ntene kireny Yiyintet pikyi yo kiŋolole kumwowu kule, “Mwowu Mokoryontet kule, mite kukwoni pesyosyek, ye masayiy ani kirotyet nyelel oko pikap Israel oko kotap Yuta.
58008009	Puryo kot kukerkey kirotyet nyoto oko nyo kyoyiye ani oko mpo kukomwa, om pesyet nyo kyokwerune ani cekto kukwane koretap Misiri. Kipuryo kot kurip kuywey kirotyet nyoto kyoyiye ani oko cekto. Kunyo kyayaste ani nye kimolimncini, yunyoto wule mwoytoy Mokoryontet.
58008010	Mwowu Mokoryontet kule, kirotyet nye masayiy ani oko pikap Israel om pesyosyek ce kwoni kunyi, Mosokoci kupurune ntarastinekwani kasoteywekwa orit, mososil mukuleywekwa orit. Mosoyeku ani Yiyintemwa, oŋnkwek cekto pikwani.
58008011	Puryo ci om cekto nye muce kunet citake nto mpo kunet yeyanyi kumwoci kule, ‘Roke nket Mokoryontet.’ Omnye mosukonketo piko tokol, kuceke lekwa nye miniŋ okoy cito nyewo.
58008012	Omnye mosakalye ani leliswekwa, nye kamosoti yec miyotyonikwa.’’
58008013	Ye kaŋalale Yiyintet kumwoy kule kirotyet nyelel, kuporkey kule sute Yiyintet kule kiyosit kirotyet nyo kipo tay, kunyo kiy ake tokol nye mite kuyositu kunye mosukupot lakwar.
58009001	Kiponto kirotyet nyo kipo tay ntarastinek cepo sayet oko otepto nye tilil nye kikweye cito.
58009002	Kicetec yoto wemet saŋ nye cekure Otepto Nyetilil. Kimite orit kito nye yoŋe tarit, oko meset, oko mukatyantet nye kacesoci kupoyit Yiyintet.
58009003	Otepto nyepo oyeny kunye kiceŋare siret. Kumite otepto nye cekure. Tilil wule po Cetililec.
58009004	Nye kimite meset nyepo Saput nye kicepele korosek ce poŋu oko santukut nyepo kirotyet nye kicilume Saput, oko teret nyepo Saput nye kimite orit Mana, oko koroktap Aron nye kiponto sokek ce kipityo, oko rwontok oyeny ce kicesil ntarastinek.
58009005	Kimite parak om yoto tyoŋik alake ce cekure Cerupin ce poru woyintop Yiyintet, ce kiponto kepepok ce keyene otepto nyepo yo cikolye miyotyonik. Ntene puryo kot kumite yawut poroyinto nye cimuce cerorune wule kiyunto tukucoto tokol.
58009006	Kiceyiyta tukucoto kuyunyoto. Kunyo kiwute tisik pesyosyek tokol wemet nyepo saŋ wokwiye yisyonutekwa.
58009007	Ntene Tisintet Nyewo nkit pate kunye kiwute wemet orit nyepo oyeny aret akenke om kenyit akenke. Kisute yoto korotik ce kikoytoy kwek korosek cepo leliswek ceci nkit oko leliswek ce kikwiye piko nye puryo kot kunkete kule kyiye miyotyet.
58009008	Nete Muyet Nyetilil kupor kutok topon om tukucutecu kule tompo kuyatakay aret nye weti Otepto Nyetilil nye Pëlisyi, ye tokumite kutekat Wemet nyepo saŋ.
58009009	Pelutyet nyitenyi nye poru wule yunto pesyosyecu. Poru kule kokotutek oko korosek cepo tyoŋik ce kocikoci Yiyintet kuce puryo kot kusöte kunyol mukuleytap cito nyo soye.
58009010	Omnye nömekey coto tokol oko omit, oko ce ceye, oko sokwonutek wok tokol ce cipukte simnyo. Ntarastinek coto kuce nöme wule po porto saŋ ce mite kwiyisyi okoy kupunto pesyet nye mokusat Yiyintet tukuk tokol.
58009011	Ntene kico Kristo kuyu Tisintet nyewo nyepo tukuk ce toponec ce mite yawut. Wemet nye yicini neto kunye nyewo oŋnkusatat nye pëlisyi, nye puryo kot ku wemet nyo kikwiye piko. Kunye puryo kot kupo koroni kicitonye.
58009012	Yo kiwute Yesu Otepto Nyetilil nye Pëlisyi aret akenke kuwany kupok, kipuryo kot kusut yoto korotik cepo warek nto tuka wokukoyto kwek korosek, ntene kiweto korotikyi nkit oŋnkukonec acek kosopotet nye mopoku.
58009013	Kunyo nteye korotikap warek oko cepo yeyik oko aryantet nyepo rorta nye kacepel kuce ye kocitotoci piko ce puryo kot kutililec, komuce kowun kutililitu om miyotyonikwa.
58009014	Kunyo, omnye manta coto, ku aret cetya nyun ce muce kowun korotikap Kristo nye kikonnkey kupunte Muyet nye mopoku kwek korosyontet nye nyolunot om wule mite Yiyintet. Korotikap Yesu kuce wece kutoponitu kasoteywek cicacek sukuŋet kyiy yisyet nyepo Yiyintet nye sopot.
58009015	Kunyo, Kristo kunye söte kirotyet nyelel sukuŋet kunyor piko co kikur Yiyintet soponto nye mopoku nyo kikurto. Muce kwiyakay ŋolyontoni omnye kime Kristo sukusop piko kukwane miyotyonikwa co kikikwiy ye kitokupoytoy ntarastit nyepo keny.
58009016	Ye mite kirotyet nye kiwalkey cito, kumöce cinket kule kime cicoto.
58009017	Omnye puryo kwiyisyi ŋolyo nyepo kirotyet ye tokusope nyo kiwölekey kukurto. Yiyisyi pate ye kame cito nyo kikurtoy.
58009018	Kuyunyoto omne sukuŋet ciyisye korotik cekwil kunyol kirotyet nyepo tay.
58009019	Kinyosye Moses yoto kumwoci piko ntarastinek tokol kuyu wule kiyunto. Nto om letut kunäm korotikap tuka oko warek oŋnkutankware peko, oŋnkutotoci kitaputap ntarastinek oko piko tokol kwiyisye ketit nye mwa koromun nye cekure Isop oko putekap kecirek ce murwonec.
58009020	Kimwoy kule, “Koroticu kuce kwile kukwilakay kirotyet nyo kukonok Yiyintet kule orip.’’
58009021	Om aret nye yunyoto kutotoci Moses korotik wemet oko kiy ake tokol nye kyiyisye ye cesoye.
58009022	Kito nyepo manta kuyu wulo yunto ntarastinek kunyi kule, korotik kuce wune kutililit kiy ake tokol. Kunyo puryo kot cimuce cikalya miyotyonik ye puryo kot citata korotik
58009023	Kunyo tukucutecu ce akerkeye oko tukuk cepo torot kuce kicesat kutililitu om aret nye yunyitenyi. Ntene tukuk cepo torot kuce möce korosek ce pëlisyi.
58009024	Omnye kipuryo kot kowut Yesu Otepto Nyetilil nye kicitanye yewuniyek, nye kerkeyinto nyepo manta. Ntene kiwo torot, wule mitowune yawut kuporyewec acek om taytap Yiyintet.
58009025	Kiweti Tisintet nyewo aret akenke om kenyit akenke Otepto Nyetilil, kisute yoto korotik cepo tyoŋik, ntene kipuryo kot kokoytokey Kristo kuwo orit aret ce caŋ,
58009026	omnye nto kikwiy kuyunyoto nto kimuce kutaŋany aret ce caŋ kuceke ye kicitany koret. Ntene wule kikwiyta kunye kiporkey yawut aret akenke om pesyosyecu po letut, sukuŋet kunum miyotyonik, omnye kikoytokey nkit kwek korosyontet.
58009027	Mosukume ci tokol aret akenke, nto om letut kuco musankut.
58009028	Kuyunyoto kicekon Kristo aret akenke kwek korosyontet nye numu miyotyonik cepo piko ce caŋ. Mosukuco aret nyepo oyeny, nye puryo kot kuconi kule casat miyotyet, ntene coni cokusop piko ce mite kukonye neto.
58010001	Ntarastinekap Yutayek kuce poru pate kuyu rurwet nyepo wule yunto kerkeyinto nyepo tukuk ce toponec ce mite tay, nye puryo kot kuporu wule yunto tukucoto kupoyit manta. Kunyo komuce kulene ntarastinek kot kusat kunyol piko ce kenekey korosek pate, cekyicini Yiyintet kila kenyit?
58010002	Nto yunye piko co soye Yiyintet, kuce kiciwun miyotyonikwa kupoyit manta nto puryo kot konkete kule mite miyotyet. Nto kiciyoŋnto nye mokyiye korosek.
58010003	Kunyo kuyu wule yunto korosek co cikoytoy kila kenyit kuce sowu kunket piko miyotyonikwa om kenyit ake tokol.
58010004	Omnye puryo kot komuce kenyis kot kowun miyotyonik korotik cepo yeyik oko warek.
58010005	Omnye ye kikirik kuco Yesu koret, kimwoci Yiyintet kule: “Puryo kot möce nyi korosek oko kokotutek, ntene kiyiytowo ani nyi porto.
58010006	Puryo kot ŋerekyini korosek ce cepele kumukul, nto kokotukek ce numu miyotyonik.
58010007	Yoto omwowu kule, ‘Yiyintet omite yu kule ayiy kito nye möce nyi kule ayiy ani, kuyu wulo kicesilyo ŋalek ce nömo ani om kitaputap Ntarastinek.’ ’’
58010008	Kimwoy nyepo tayta kule, “Kipuryo kot möce nyi nto ŋerekyini korosek oko kokotutek oko mpo korosek cepo tyoŋik ce cepele.’’ Kimwoy kuyunyoto nka kot cikoytoy korosecutecu tokol kuyu wulo mwoytoy ntarastinek.
58010009	Oŋnkumwoy yec kule, “Yiyintet amite yu saŋet ayiy kiy tokol nye möce nyi kule ayiy ani.’’ Kunyo kinum kuwec Yiyintet korosek tokol co kipo tay, sukuŋet kuker yeto korosyontet nyepo oyeny.
58010010	Omnye Yesu Kristo kunye kiwany yisyet nye kimokyini Yiyintet. Omnye kisatec acek cetililitu om miyotyonik aret akenke om porto nye kime, kuyem nyoto.
58010011	Yonye tisintet Yutoyintet ake tokol kila pesyo oŋnkwiy yisyet nye koytoy kokotutek ce caŋ ce kerkey, ntene puryo kot komuce kot konum kokotutecoto miyotyonik.
58010012	Ntene Kristo kunye kikon kokotutyet akenke nyepo okokoy nye numu miyotyonik oŋnkopure yewutap tay nyepo Yiyintet.
58010013	Kunyo mite kopure wuloto okokoy pesyet nye mokukoci Yiyintet kwek punikyi ŋecerok cepo kerenkokyi.
58010014	Kunyo om korosyontenyi akenke, kunye kisat kunyol okokoy piko ce kimo kiponto miyotyo.
58010015	Kwile mpo Muyet Nyetilil kumwowu nyepo tayta kule,
58010016	“Mwowu Mokoryontet kule, Mosayiy ani kirotyani oko cekto om pesyosyecoto, mosokoci kopurune ntarastinekwani mukuleywek cikwa, mososil kowut kasoteywekwa orit.’’
58010017	Oŋnkumwoy yec kule: “Yoto kuye komosoti yec miyotyonikwa oko ŋalek ce miyotec ce kikwiy.’’
58010018	Kunyo, ye kicikalya pic miyotyonikwa kupuryo kot kutocemöce yec kokotutek ce numu miyotyet.
58010019	Kunyo mpo yeya, cimuci yawut ciwut Otepto Nyetilil nye puryo kot cemuytosi, omnye kime Kristo kupo acek.
58010020	Neto kunye kiyotwec aret nyelel nyepo soponto nye cepunte totetap siret, nyoto kunye porto nyepo Kristo nkit.
58010021	Ceponte Tisintet nyewo nye poytoy kotap Yiyintet.
58010022	Kunyo akente cekwa celekite wule mite Yiyintet nye ceponte mukuleyto nyepo manta, oko koyenet nye kwilat, oko mukuleywek ce kicesit cinum kasoteywek ceponto leliswek, oko porwonik ce kiciwune peko ce tililec.
58010023	Möce kule cekwil kokenotet nye ceponte, omnye cinket kupoyit manta kule mosukoyitita Yiyintet kurtoyet nye kikurto.
58010024	Möce kule cisot wule moceriptekey. Cikalyekey acek kwacek nkit om cömisyet oŋnkyiy yisyet nye topon.
58010025	Monte kyaste nye komo cetuytosi om kirwoket kuyu wulo yiytoy piko alake yawut. Ntene möce cititirkey koromun kuyu wule kokäs kule karik Pesyetap Mokoryontet.
58010026	Omnye ye kocetosyikey kyiy miyotyet cinketi oŋnkurok yec kicinket ŋalek cepo manta. Kupuryo kot kumite yec korosyontet ake nye muce kunum miyotyonik.
58010027	Kito nye koŋet pate ku cemuye om kito nye mokwiyakay, nyoto ku musankut nyepo mata nye loye nye mokwaranta piko co toye Yiyintet!
58010028	Cepoköce kume nye mocesoye ci ake tokol nye koyiri ntarastinekap Moses, ye mite piko oyenku nto somok ce kiköse ye kiyiye cicoto ŋolyontonoto.
58010029	Kunyo asot pa, mosukutaŋany kulene cito nyo nyile Weritap Yiyintet? Ŋo nye nyile kule puryo kot kupo latik korotik cepo kirotyet nyo kisope neto miyotyet? Ŋo nye cupe Muyet Nyetilil nyepo poypoyet? Sot pa misyini cicoto kunyor taŋanynta nye tya?
58010030	Omnye cinket cito nye kimwowu kule, “Mosoyoku ani,’’ Oŋkumwoy yec kule, “Mosukumutyi Mokoryontet pikyi musankut.’’
58010031	Ŋolyo nyepo muyot koromun ye kesuci cito yewuniyekap Yiyintet nye sopot!
58010032	Möce asot wule kyoyunte akwek om letut yu kowo kulucok lakweyet nyepo Yiyintet. Kyotaŋany om tukuk ce caŋ oŋnkurok otitir nye kipuryo kot kupëlok wuyinwek.
58010033	Kicecupok pesyosyek alak om taytap piko tokol oŋnkyitaŋanyak oŋnkoyomekey mpo oko piko alak ce kicitoŋonye kuyunyoto.
58010034	Kyotaŋany mpo oko piko ce mite mopusi, oŋnkomuytoci om ŋerekwek cenyapan tukukwok tokol, omnye kyonketi kule ceponte kito ake nye topon nye pëlisyi nye pure okokoy.
58010035	Kunyo monte kyaste titirotet nyimwoŋ omnye mosukukonok kokotutyet nyewo.
58010036	Möce omuytoci sukuŋet ayiy kito nye möce Yiyintet, oŋnkonyoru kito nyo kikurto neto.
58010037	Kuyu wulo mwowu silutekap Yiyintet kule, “Om poroyinto nye miniŋ yawut, ye mosukuco neto nyo coni, puryo kot kulilenekey.
58010038	Ntene mosokuyen oŋnkusopco pikwani co yiye cepo manta. Nteye kotepe kot kuketitakey ake let, kupuryo kot oŋerekyini ani nyoto.’’
58010039	Puryo kot ciku acek piko co ketitoykey let okoy kupotyo. Ntene ceponte koyenet, kunyo mosicisopec.
58011001	Koyenet kunye poru kule po manta tukuk ce ce mite cikeni, oŋnkyinket kule po manta co moceköse om konyek.
58011002	Om koyenet nyimwa, kunye kisutyi piko ce kipo keny kucämnta Yiyintet cekto.
58011003	Om koyenet kunye sukuŋet cinket acek kule ŋolyontetap Yiyintet kunye kitany koret om tukuk ce toku kukwane tukuk ce motoku.
58011004	Om koyenet kunye kisutyi kucämnta Yiyintet kule topon korosyontet nyepo Apel kusir nyepo Kain. Kicämnta Yiyintet kule po manta Apel kupunte koyenet nye kiponto, omnye Yiyintet nkit kunye kicäm kokotutyetap Apel. Kunyo nka kot kime keny kutoku kwiyisyi koyenenyi.
58011005	Om koyenet kunye kisutyi cesut Enok kuwo torot kusope nye kipuryo kot kume. Kipuryo kot cenyor neto omnye kisut Yiyintet kuwo torot. Mwowu silutekap Yiyintet kule, kiŋerece Enok Yiyintet kunyo kutompo kot cesut kuwo torot.
58011006	Puryo kot kuŋerekyini Yiyintet ci tokol ye moponto koyenet. Omnye ci tokol nye coni wule mite Yiyintet kunye misyini kuyen kule mite Yiyintet, kunyo kocini musyaret piko ce cenye wule mite neto.
58011007	Om koyenet kunye kikoci kulimnta Nuwa kosowunotetap Yiyintet nye kimwoci tukuk ce kikwoni ce kipuryo kot komuce Nuwa kot kukäs. Yoto kulimnci neto Yiyintet, kutec Rapet nye kisop neto oko piko tokol cepo kanyi. Yoto kumutyi musankut koret oŋnkunyor kupeyok co cenyoru ye ponte koyenet.
58011008	Om koyenet kunye kisutyi Aprayam kulimnci Yiyintet yo kikure kunomen kuwo koret ake nye kikikurtoci kule sokoci kwek nyenyi. Yoto kunomen Aprayam nye kipuryo kot konkete wule weti.
58011009	Om koyenet kunye kisutyi Aprayam kumiŋis kuyu tontet om koret nye kikikurtoci Yiyintet neto. Kiminye wemanik kuyu Isaka oko Yakopo, ce kikikurtoci Yiyintet mpecek.
58011010	Kikonye Aprayam moŋet nye kicetec topon, moŋet nyoto kunyo kicece oŋnkutec Yiyintet nkit.
58011011	Om koyenet mpo kunye kinyorta Sara swamet okoy kukoyakay nka kot kikiyosit nye kimemuce kuyi lekoy. Kinket neto kule kikurto Yiyintet kunyo kikenekey Yiyintet.
58011012	Kunyo nka kot kime cicitenyi akenke Aprayam, kiyi mucokoronik ce caŋ cete kokelik cepo torot oŋnkucaŋit cete coŋintap ŋaynet nye mite ruretyet tapan.
58011013	Kipok picutecu tokol kuponto koyenet. Kutompo kot kunyor cek tukuk ce kikurto Yiyintet, ntene kikäs cekto kutokumite tukucoto wule low, oŋnkuŋerekyi, oŋnkucäm kutor kulim piko kule minye cek koret kuyu toyek ce wuwen.
58011014	Piko ce mwowu ce yucoto kuce poru kutok manta kule cenye cekto koret nye nyimwa nkit.
58011015	Nto yunye kimite cekto kusote koret nyo kikwone, nto kwemuce kunyor poroyinto nye kaketitekey wuloto.
58011016	Nto om wule yunto, möce cekto yawut koret nye topon, nyoto ku koret nyepo torot. Kunyo sukuŋet melilone Yiyintet ye kacekur kule Yiyintetap picoto. Omnye kikwiytoci neto nkit cekto moŋet.
58011017	Om koyenet kunye kusutyi Aprayam kukoyto werinyi Isaka kwek korosyontet, ye kisyeme Yiyintet neto. Aprayam kunye kikurtoci Yiyintet, oŋnkurok yec kucäm kule okoyte werinyi akenke kwek korosyontet.
58011018	Kikimwoci Yiyintet neto kule, “Mesenyeru mucokoronik kukwane wule mite Isaka.’’
58011019	Kinket Aprayam kule muce Yiyintet kot koŋet kotutune met piko, kunye kipor kuyunyoto omnye kiceketyi Isaka kuyunye ketutune met.
58011020	Om koyenet kunye kikoci Isaka kusomnci Yakopo oko Esawu kupeyok cekwoni om letut.
58011021	Om koyenet kunye kikoci Yakopo ye kikiyosit kusomnci kupeyok werikap Yosep tokol yo kitepene korokto oŋnkusay Yiyintet.
58011022	Om koyenet kunye kikoci Yosep kuŋalale ye kikirik kume kule mosukupete lekokap Israel Misiri oŋnkumwayta wule möce cemuyta koyek ceci.
58011023	Om koyenet kunye kikoci kwanitap Moses oko kamet kuwuny neto kuwany arok somok, omnye kikäs cekto kule lekwa nye topon koromun kunyo kimeneywey ntarastinekap kinko.
58011024	Om koyenet kunye kikoci kutay Moses yu kowo kuner kuwoyit mocekure weritap ceptap kinko Farawo.
58011025	Yoto kucäm kule ataŋany oko pikap Yiyintet kusir ye koto ŋerece ŋerekwekap miyotyet nyepo pesyos tukusic.
58011026	Kikäs neto kule cupisyet nyepo toŋoŋutek kupo Kristo kunye Mokoryontit nyewo kupël mokoryontit tokol nye kimite Misiri. Omnye kinket neto kokotutyet nye mosukunyor om letut,
58011027	Om koyenet kunye kikoci Moses kuŋete koretap Misiri nye kipuryo kot kuywey ntarastinekap kinko Farawo, oŋnkumuytoci koromun kuyunye kiköse Yiyintet nye motoku.
58011028	Koyenet nyenyi kunye kikoci kucec sakwetap keytayet, oŋnkumwayta ciyile korotik kurkotik, sukuŋet mente kot kupakäc malayket nyepo met werik poretok cepo pikap Israel.
58011029	Om koyenet kunye kikoci kway pikap Israel ruretyet nye arra kuyu koret nye yamat. Ntowo kusyem pikap Misiri kule kyay yoto kwaranta peko tokol.
58011030	Om koyenet kunye kikoci kulul totetap moŋetap Yeriko, om letut yu kowo komut pikap Israel kuwany pesyosyek tisap.
58011031	Om koyenet kunye kikoci kusop nye mnacepakäc Rakap cemoroniyontet oko piko co kipuryo kot koyene Yiyintet, omnye kiwuny neto topon wotik.
58011032	Momwowu yec ŋal ne ce caŋ? Puryo kot oponte poroyinto nye moŋalale mpo, Parak, Samuson, Yafesa, Tauti, Samuel, Kition oko workoyik.
58011033	Om koyenet kiporye cekto tokol korosyek alak okoy kupëlis. Kikwiy ŋalek cepo manta okoy kunyor tukuk ce kikurto Yiyintet. Kirat cekto kutuwakap ŋetumwek,
58011034	oŋnkomis motik ce rikititos koromun. Kipuryo kuponto swamet, ntene kinyor swamet, kiponto swamet om poryet okoy kuporye kot kupël lukosyek cepo piko alak.
58011035	Om koyenet kunye kimuce kunyor koruk kotutune met pikwa ce kipok. Piko alak ce kitay mocityakta kuce kicitaŋany kupok, sukuŋet ciŋet kotutune met kunyor soponto nye topon.
58011036	Kicecup alak oŋnkyepas, cerate alak nyororonik, oŋnkyekerta mopusi.
58011037	Kicewire rwontok, cesacasac alak ceyepe rotokap cok, kupesetat kulokoti syerokap kecirek oko cepo warek, kiponon, kicitaŋany, oŋnkyinyalil.
58011038	Kunäm koret cekto kwapi koromun! Kupesetat kumpakate pate kitela, oko lakamosyek kuminye kepenonik oko mwenonik.
58011039	Kicämnta Yiyintet picutecu tokol kupo koyenemwa. Ntene kipuryo kot kunyor tukuk ce kikurto Yiyintet,
58011040	omnye kikwiytowec Yiyintet acek yiytayatet nye pëlisyi. Kito nye kimöci Yiyintet ku cenyolu acek wanak oko cekto.
58012001	Nto acek kuce ceponte luket nyewo nyepo muncururwanik ce kimutwec. Kunyo akany cewirte acek kiy ake tokol nye muce kukerektec, oko miyotyet nyo kinämec kukwilec. Okany cirway ŋweyek nye kacemuytoci om kamwenet nyi ceponte.
58012002	Akente cirotote cetokyikey Yesu nye kicece koyenet nyinyacek oŋnku neto kunye mosukoyitita. Kupo ŋerekwek ce kimite kukonye neto, kunye kikoci neto kumuytoci om murtowontet nye kipuryo kot kolilan. Kunyo kikopure yewutap tay om yepo ŋeceretap Yiyintet.
58012003	Asot pa wuyinto nye kipunte Yesu, kimuytoci senkeratet nyewo nyepo piko ce miyotec! Kunyo monte cecosye nto mpo kwilyo mukuleywekwok.
58012004	Omnye om wuyinto nye oporye akwek miyotyet, kunye tompo oporye okoy cepakäcak awaste korotik.
58012005	Kwoyutye akwek so ŋalek cekwilok ce kimwowok Yiyintet kuyu lekokyi? Mwowu kule, “Lekwenyu, mente kot areny kataŋanyetap Mokoryontet, Mente anyokoritu ye kapolyiŋ.
58012006	Omnye toŋonye Mokoryontet ci tokol nye cöme, oŋnkunyolile ci tokol nye kacäm kwek lekwenyi.’’
58012007	Omuytoci toŋoŋutek kuyunye kopirok Papa, omnye toŋoŋutek ce otoŋonyi akwek kuce poru kule sutok Yiyintet kuyu Lekokyi. Mite pa lekwa nye puryo kot kupire kwan?
58012008	Ye puryo kot cepirok akwek kuyu wule yunto lekokyi, kuporukey kule puryo kot oyiku lekokyi cepo manta, ntene oyiku pate pantayek.
58012009	Ceponte acek mpo papa cepo koret ce kiyec cepirec, ntene ciyweyi cekto. Kunyo puryo kot kuroke ne ciyweye acek kupëlis Papa nyepo torot sukuŋet cesopce!
58012010	Kipirec acek mpo papa kisic kuyu wule kostoy kule topon. Ntene pirec acek Yiyintet kupo toponiyet nyinyacek sukuŋet cenyoru tililinto nyenyi.
58012011	Puryo kot kutopon pirotet om pantanyi, ntene mwa nye puryo kot kutopon, ntene om letut mosukunyor kalyet oko tililinto co kicepire.
58012012	Kunyo onömnci torot yewuniyekwok ce nyelnyeltos oŋnkokwil kutuŋokwok co potontos.
58012013	Otosyikey apesetate arup aret nye rotat, sukuŋet mente kumnyan kerenket nye mwole, ntene kusop .
58012014	Otyikyi opurte kalyet oko piko tokol oŋnkopurte soponto nyetilil, omnye puryo ci nye muce kot kukäs Mokoryontet ye moponto soponoto.
58012015	Oripkey mente kwasta ci tokol poypoyetap Yiyintet. Oripkey mente kot kupitenak akwek ketit nye mwa nye muce kowurta piko ce caŋ om mwonet nyenyi.
58012016	Oripkey mente kusekweyan nto nye moponto tini ci ake tokol om akwek kuyu Esawu nyo kikwalya poretyantit nyenyi kuyu werit nyewo kwale omik cepo aret akenke.
58012017	Oŋnket akwek kule kimac om letut kule onyoru kupeyok ce kosomnci kwan, ntene ceyete omnye kipuryo kot kurenynkey om ŋalek ce kikwiy nka kot kisyem kurir lokik kule anyoru.
58012018	Puryo kot akwa akwek kuyu pikap Israel ye kikwoni tulwetap Sinai, nye kiponto mata nye loye oko menonet nye tuyi mis oko yomet kisonet,
58012019	oko kontit nye ciye oko polotet. Nteyu kowo kulim piko polotet, yoto kusom kule mente kot tocelim ŋolyo ake,
58012020	omnye kipuryo kot komuce kumuytoci ntarastit nye kimwowu kule, “Mpo ye karik kutiny pate tyony tulwet mosicewire rwontok kume.’’
58012021	Ki ŋolyo nyewo koromun nye kicekäs yoto okoy kumwoy Moses kule, “Komuyi oŋnkapotan.’’
58012022	Ntene omite akwek yawut kukoyoŋe taytap tulwetap Siyon oŋnku moŋet nyepo Yiyintet nye sopot nye Yerusalem nyepo torot, wule kerurukyikey malaykanik ce caŋ ce mociyite.
58012023	Kakwa akwek wule mite koyomotet nyepo poretokap Yiyintet ce kicesil kaynokwa om torot. Kakwa wule mite ketintet nyepo piko tokol, wule mite mukuleywek cepo piko cepo manta ce kicesat kunyol.
58012024	Kakwa wule mite Yesu Kristo nye kisat kirotyet nyelel om korotikyi ce kicitata ce porwec ŋalek ce toponec kupël co kipo Apel.
58012025	Kunyo, möce oripkey mente kot otay malim ŋalekap nyo ŋololwok, kuyu cekto co kitay molimnci neto nyo kisowu cek om wuli po koret, kuce kipuryo kot kusopco. Cimuci acek kulene cesopce ye kacetay mocelimnci neto nyo sowec kucone torot!
58012026	Kitimtim polotet nyenyi yoto koret, ntene kukurto yawut kumwoy kule, “Mosotimtim koret yec, ntene puryo kot ku koret nkit pate, mosotimtim mpo torot.’’
58012027	Ŋolyontoni mwowu kule, “Yec’’ Kunye poru kutok topon kule, tukuk ce kicitany kuce citimtime oŋnkyinum sukuŋet kuŋet co mocitimtime.
58012028	Kunyo misyini cikostoyisyi acek omnye kicenyoru poytoyisyet nye mocimuce kot citimtim. Kunyo akany cikaste cikoci Yiyintet sayet nye misyini nye yeme ceponte koyweyisyet oko muyotet.
58012029	Omnye Yiyintenyo kunye mata nye orontoy.
58013001	Otosyikey acämnkey akwek kwakwek nkit kuyu mpo yeya om Kristo.
58013002	Mente ceyutye moŋerekyi atoroc oŋnkopay toyek. Mite piko alake ce kikwiy kuyunyoto okoy kuŋerekyi malaykanik nye kipuryo kot kunkete.
58013003	Möce asoti piko ce mite mopusi oŋnkosut kuyunye opontekey tokol om mopusi. Möce asoti mpo piko co mite kutoŋonye oŋnkosut kuyunye otoŋonyi mpo akwek oko cekto.
58013004	Möce kuywey piko tokol komütisyet, nye puryo kumisyini kowurta morono nto korko komütisyet nyenyi. Omnye mosukumutyi Yiyintet musankut piko co syepisyi, oko sakwoyotik.
58013005	Monte ciku pic ce corokyini pesan, okany kuyemak tukuk ce oponte, omnye kimwoy Yiyintet kule, “Puryo kot oyostok ani mpo kisic oŋnkupuryo kot owirtiŋ.’’
58013006	Kunyo sukuŋet cenyoru nyikanatet ceŋalal ce mwowu kule, “Mokoryontet kunye kokolyoyintemwani, puryo kot amuye. Mosukwiyena ani ne cito ake?’’
58013007	Möce osoti kantoyikwok co kimwowok lokoywekap Yiyintet; Asot topon wule kipurtoy om kopurto nyimwa. Möce otyikyi Koyenet nyimwa.
58013008	Yesu Kristo kunye yunyoto omutun, oŋnkuyunyoto yawut, oŋnku mokuyuyit nyoto okokoy.
58013009	Mönte kot kumasak konetisyonik ce lelac kot ape tapan; Omnye poypoyetap Yiyintet kunye kwile mukuleywek cikwok, puryo ku ntarastinek ce nöme omik ce tompo kot kukalya ci tokol nye rupe ntarastinek.
58013010	Puryo kot kuponto kamukeywek tisik ce yiyisyi om kotap wemet kot kwam korosek ce mite meset nyetilil.
58013011	Sutu tisintet nyewo korotik cepo tyoŋik okoy Otepto Nyetilil nye Pëlisyi, sukuŋet kukoyto kwek korosek cepo miyotyonik, ntene cepele panyekap tyoŋicoto kayta saŋ.
58013012	Kunyo kitaŋany mpo Yesu kuyunyoto kumeci kurketap moŋet saŋ sukuŋet kowun miyotyonik cepo piko om korotikyi nkit.
58013013	Kunyo akente cipe kayta saŋ wecenyoru tokol kalilanta nye kinyor Yesu.
58013014	Omnye puryo kot kumite moŋet nye ceminye acek kenyisyok om wuli po koret, ce mite cecenye moŋet nye mosukuco.
58013015	Kunyo akente cetosyikey cikoci Yiyintet korosek ce cikoste kupunte Yesu, om kutuwak ceŋolole kuŋoŋu kaynenyi.
58013016	Monte ceyutye mayiy tukuk ce toponec oŋnkokolyoykey kwakwek nkit, omnye korosek coto ce ŋerece Yiyintet.
58013017	Ayweyi kantoyikwok oŋnkolimnci ntarastinek ce mwowu. Omnye mite cekto kuripe mukuleywekwok nye memunye, omnye mosukuporci cekto Yiyintet yisyet nye kikwiy. Ye kaywey akwek cekto mosukwiyis topon om ŋerekwek, nteye puryo, mosukwiyisyi kunerekotin. Kunyo puryo kot kukolyok akwek ceyuco.
58013018	Otosyikey osomwec mpo acek, cinketi acek kule ceponte ŋomnonet nye cinketi cepo manta, omnye cemöce kule kyiye okokoy ŋalek cepo manta.
58013019	Otosyinikey ani osoysoyok akwek kule osomwo sukuŋet kuketwo Yiyintet aco lakwar okoy wule omite akwek.
58013020	Yiyintet nye kiŋet kotutune met Mokoryontenyo Yesu Kristo, neto kunye mesewontet nyewo nyepo kecirek, omnye kitata korotikyi ce kikwil kirotyet nyepo kenyisyok.
58013021	Akente kukonok akwek Yiyintet nyepo kalyet kiy ake tokol nye topon nye omöce sukuŋet ayiy ce möce neto. Roke kwiy neto kito nye ŋerekyini kupunte Yesu Kristo. Kunyo kopurune woyinto wule mite Kristo okokoy okoy okokoy! Yunyoto.
58013022	Mpo yeya, osomok kule omuytoci om ŋalecu po kotitirotet. Kosilwok pate parwet nye nwac.
58013023	Omoce ani kule oporwok kule kucityakta yeyanyo Timosewo kuwete mopusi. Ye kotepe kot kupun wuli lakwar, mosocontekey okoy wule omite akwek.
58013024	Osupoywec kantoyikwok tokol oko pikap Yiyintet tokol! Kesupayak mpo yeya cepo Italia.
58013025	Opurte akwek tokol poypoyetap Yiyintet.
59001001	Ani nyo Yakopo nye Kiyokintetap Yiyintet oŋnkupo Mokoryontet Yesu Kristo. Osupoyi pikap Yiyintet cepo arosyek taman ok oyeny ce kiseretyi koret tokol.
59001002	Mpo yeya, möce aŋerec akwek ye kokwontyok syemutok wok ce caŋ,
59001003	omnye oŋnketi kule ye kacesyem koyenet nyimwoŋ yoto kuye omuytoci.
59001004	Ntene möce akäs kule komuytoci nye puryo kot osutoy okoy pesyet nyepo letut, sukuŋet opoyitu manta owoŋnkyi nye puryo kot kupotwok kiy.
59001005	Ye moponto ci ake tokol om akwek ŋomnonet, kumöce kusom Yiyintet nye mosukukoci. Omnye kocini Yiyintet piko tokol poypoyet nye puryo kot kukweye.
59001006	Ntene möce kusome kuponto koyenet nye puryo kot kuponto montuwok oyeny. Omnye cito nye ponto montuwok oyeny, kunye kerkey nyo oko peko cepo ruretyet ce wuse yomet kuroye wuli oko wuli.
59001007	-
59001008	Cito nye yunyoto kunye puryo kot kuwoŋnkyi om kasoteywekyi, nye potpotone om kiy ake tokol nye yiye, kunye mente kot kusot kule mosonyoru kiy kucone wule mite Mokoryontet.
59001009	Möce kusilkey yeya nye panan ye kelaŋnta Yiyintet nyoto.
59001010	Oŋnkuŋerec mpo yeya ake tokol nye kocirekto. Omnye mesukupot Mokoryontit kuyu taptet nyepo ketit.
59001011	Omnye mwoku asista oŋnkulay kupel ketit okoy kosuto taptet oŋnkupot toponiyet nyenyi. Kunyo mosikyaranta kuyunyoto cito nye mokoryo ye mite kwiyisyi yisyonutekyi.
59001012	Ŋerekat kuponto kupeyoy cito nye kwilat om koyenet ye kacesyem, omnye ye kacesyem kot komukta; mosukunyor soponto kwek kokotutyet nyo kikurtoci Yiyintet piko ce cöme neto.
59001013	Ye kacesyem cito kuyunyoto, kupuryo kot kuroke kumwoy kule, “Kasyema Yiyintet.’’ Omnye memuce setanit kot kusyem Yiyintet, oŋnkupuryo kot komuce Yiyintet kot kusyem ci ake tokol.
59001014	Ntene cesyeme cito ye kuperperit oŋnkocut cerokyinotet nyenyi nkit.
59001015	Yoto kuye mosukusic cerokyinotet kupuswek okoy kuyi miyotyet, nteye kaner miyotyet kuwoyit, yoto kuyi met.
59001016	Mpo yeya camamnik koromun! Monte ciperperak.
59001017	Kokotutyet nye tilil tokol kunye cone torot wule mite Papa Yiyintet, nye kitoŋintet nyepo lakweyet nyepo torot, nye puryo kot kuwecwecekey, nto mpo kusut menonet, omnye kamilkey.
59001018	Kicitanyec acek cenyoru ŋolyontenyi nyepo manta, sukuŋet cepoyitu manta om otepto nyepo tayta om tukuk tokol ce kicitany.
59001019	Mpo yeya, möce oŋnket ŋalecu! Möce kulimntoy ci tokol lakwar, ntene nye mosorcini ye mokuŋalal, oŋnkupuryo kot kunyeru lakwar.
59001020	Omnye mosutu nerekwek cepo cito tililinto nyepo Yiyintet.
59001021	Kunyo möce owirte soponto ake tokol nye samis oko kopurto ake tokol nye miyat. Ocäm Yiyintet ake ŋolyontenyi nyo kicekol mukuleywekwok. Ŋolyontonoto kunye muce kusopok.
59001022	Ntene möce oyiku pic ce yiyisye ŋolyontet, nye puryo kot olimntoy pate kulimntan nye opeperisyi.
59001023	Omnye cito nyo lime ŋolyontet pate oŋnkupuryo kot kwiyisye kukerkey nyo oko cito nye kosekey ciyoyit, kukäskey wule yunto neto nkit.
59001024	Kösekey yoto wule yunto nkit oŋnkuwo, yoto pakenke lakwar kuyutye wule koyunto neto.
59001025	Ntene ci tokol nye kakäs topon ntarastinek cepo manta co tyoce piko, oŋnkurip nye puryo kot kulimntoy pate ntene yiyisye ŋalek ce lime, mosukunyor nyoto kupeyok om kiy ake tokol nye yiye neto.
59001026	Ye sote cito kule opoye tini, ntene oŋnkupuryo kot kuripe ŋelyepta nyenyi, kupuryo kot kuponto tinit nyenyi latik oŋnkuperperisyi nyoto.
59001027	Tinit nye tilil nyepo manta nye puryo kot ciwurta om taytap Yiyintet nye Papa kunyi kule: Ye kocerutoci ceköse lekok pononik oko musukik om toŋoŋutek ce ponto, oŋnkuripkey cito om wule mite simnyontet nyepo koret.
59002001	Mpo yeya, omnye oponte akwek koyenet om Yesu Kristo Mokoryontenyo nyepo woyinto, mente cecäm piko alak oŋnkotay alak om wule yunto soponto nyimwa nyepo saŋ.
59002002	Nteye kaco pesyet ake tuyet nyimwoŋ cito ake nye ponto komolilyet nyepo saput oŋnkelac sirok ce toponec, oŋnkuco yec pananet ake nye kelac sarkotok.
59002003	Ye koŋerekyi nyo kelac sirok ce toponec oŋnkomwoci kule, “Co nyi cepure ŋeceret nyi topon!’’ Ntene Omwoci pananet kule, “Yoŋe nyi yun.’’ Nto kule “Co cepure nyi yu po kerenkokwani.’’
59002004	Kupuryo kot kalel akwek yoto omnye koporu kweyisyet oyiyisye miyotyet?
59002005	Mpo yeya, olimnte! Kikwey Yiyintet pononik om koret sukuŋet kumokoren cekto om koyenet oŋnkunyor poytoyisyet nyo kikurtoci piko ce cöme neto.
59002006	Ntene onyile akwek pananet! Ŋo co toŋonyok akwek oŋnkukwerok kok wokuwosontyok? Mokorenik coto!
59002007	Coto kuce ŋolole kwapi kaynet nye topon nyo kicemulok cekurenok akwek.
59002008	Mosayiy akwek topon ye kayitite ntarastit nyepo poytoyisyet nyo kicesil silutekap Yiyintet kule, “Cäm latyeŋuŋ kuyu wulo cömntoykey nyi nkit.’’
59002009	Ntene ye kacäm akwey piko kuyu wule yunto soponwek cepo saŋ, yoto kuye kalel ayiy miyotyet, oŋnkumutwok ntarastinek musankut kule koyiri ntarastinek.
59002010	Omnye ci tokol nye kalel kwiri ntarastit akenke kunye kalel nyoto kwiri ntarastinek tokol.
59002011	Omnye neto nyo kimwoy kule, “Mente ayiy sakwayanat.’’ Kunye nyoto akenke mpo nyo kimwoy kule “Mente oporisye.’’ Ye mneyiy sakwayanat, ntene oŋnkiporisye kukeyiri yoto ntarastinek.
59002012	Kunyo aŋalal oŋnkoyiyisye kuyu piko ce mocemutyi musankut kuyu wule yunto ntarastinek ce tyoce piko.
59002013	Omnye puryo komuce Yiyintet kukalya cito nye mutyini musankut cito nye puryo kot kukolyoyisyi, ntene pëlisyi kokolyoyisyet kupël musankut.
59002014	Mpo yeya, toponiyo ne ye komwoy cito kule, oponte koyenet. Ye puryo kot kuporu yisyonutekyi? Muce ra koynenyi kusop neto?
59002015	Nteye mite yeya ake nye moron nto korko nye moponto sirok oŋnkupuryo kot kuponto omik ce kam.
59002016	Topon pa ye kocemwoci kule, “Opurte kalyet, ololoŋitu oŋnkoyomisye opiyoŋnkye. Ye puryo kot koci cekto omik cepo porto ce kam?’’
59002017	Kunyo ye koyenet nkit pate nye puryo kot kumite yisyonutek; kukerkey nye kime koyenet nyoto.
59002018	Ntene mosukumwoy cito ake kule, “Oponte ani koyenet, iponte nyi yisyonutek ce toponec.’’ Mosawec ani omwowu kule, “Porwo ani pa, muce ra kuponto cito koyenet oŋnkurok kupuryo kot kuponto yisyonutek? Kuye mosoporuŋ ani koyenet nyimwani oko yisyonutek.’’
59002019	Yeni nyi so kule mite Yiyintet akenke nkit? Topon! Kunyo yene mpo oyik kuyunyoto, oŋnkuyweyisyi mpecek.
59002020	Yiku nyi solwo! Möce nyi kule ciporuŋ kule puryo kot kupunto koyenet latik nye moponto yisyonutek?
59002021	Asot pa kukonyo Apram wule kicesatita kunyol om wule mite Yiyintet om yisyet nye kikwiy omnye kikoyto werinyi Isaka om otepto nye cepele korosek.
59002022	Puryo kot oköse akwek kule koyenet nyenyi oko yisyonutek kuce kikwiyis wanak? Yoto kuye kicekwil kupoyit manta koyenet nyenyi om yisyet nye kikwiy neto.
59002023	Kwitita yoto kupoyit manta silutekap Yiyintet ce mwowec kule, “Kiyentyi Apram Yiyintet, sukuŋet kucäm Yiyintet kule po manta Apram okoy cekure corwetap Yiyintet.’’
59002024	Kunyo kokäs kule cesate kunyol cito om wule mite Yiyintet om yisyet nye yiye, ntene puryo kot om koyenet nyenyi nkit pate.
59002025	Kuyunyoto om wule mite korket nyo kicemoroniyo Rakap. Kisatakay neto kunyol om wule mite Yiyintet om yisyet nye kikwiy omnye kiŋerekyi wotik Yutayek oŋnkukalya kuwuny okoy kumwey kurup aret ake.
59002026	Kunyo kuyu porto nye kime nye moponto soponto, kuyunyoto mpo koyenet nye moponto yisyonutek kunye kime mpene.
59003001	Mpo yeya, puryo kot kuroke oyiku konetik piko ce caŋ om akwek, omnye oŋnket kule acek co ciku konetik kuce mucemutwec musankut nyewo kupël piko alak.
59003002	Omnye kyiye acek tokol leliswek aret ce caŋ. Kunyo ye mite ci nye puryo kot kulele kenyis om ŋalek ce ŋolole, kunye nyoto nyepo manta nye muce kurip soponto nyenyi tokol.
59003003	Cikocini karnet kutitap Farasit sukuŋet kulimwec, kunyo cimuci cekwer kuwo wulyo tokol wule ce möce.
59003004	Akäs pa mpo Rapet, nka kot ku kiy nyewo koromun, ntene kosute yomet nyewo, ntene yiyisye kito nye miniŋ nye pire peko oŋnkukwer cito nyo kwere kuyu wule moktoy.
59003005	Kuyunyoto mpo ŋelyepta, kiy nye miniŋ koromun, ntene oŋnkusilekey koromun om tukuk ce woyec. Akäs pa woket nye muce kulay kupok kukapel mata nye kisic!
59003006	Kerkey ŋelyepta oko mata, ŋelyepta kunye koret nyepo miyotyet nye mitowune wule ce mite. Mitowune porto nyinyo, oŋnku nye pciytoy miyotyet kunäm porto tokol. Neto kunye kocini kunäm mata nye cone kapkompic porto nyinyacek tokol.
59003007	Muce cito kunet tyoŋik, kunyo kikonet kot kunay tyoŋik tokol oko toritek oko erenok, oko tyoŋik cepo peko okoy kucömis kopur topon.
59003008	Ntene puryo ci nye muce kenyis kot kurip kunet okoy kopur ŋelyepta topon. Ŋelyepta kunye miyat, nye sokoran oŋnkuponto mwonet nyewo.
59003009	Cecupisye ŋelyepta, cikaste Mokoryontet oŋnku Papa, oŋnkyiyisye cecup mpo yeya ce kicitany om tonto nyepo Yiyintet.
59003010	Kutit kunye akenke nye kwone ŋalek ce cikoste oko ce cecupisye. Mpo yeya, puryo kot kuroke kuyuyit nyo.
59003011	Memuce kot kukosune yeto akenke peko ce misyontet oko ce toponec.
59003012	Mpo yeya, puryo kot kwiye mokoywet sapipunek, oŋnkupuryo kot kwiye sapipunek omik ce mokoyek. Kunyo puryo mpo kot kuwecekey peko ce misyontet kwek peko ce toponec.
59003013	Mite pa cito ake om wule omite akwek nye ŋom nye nkete ŋolyo? Möce koporune soponto nyenyi nye topon om yisyonutek ce yiye om toŋoŋutek oko ŋomnonet.
59003014	Ntene ye ponte corokyinotet nye mwa oko soynonet nye mite mukuleyŋuŋ, kupuryo kot kuroke silkey kwinyi nkit mwowu mwiynanet kerekte ŋalek cepo manta.
59003015	Puryo kot kucone ŋomnonet nyoto torot, cone koret, nye puryo kot ku topon oŋnkupo oyik.
59003016	Omnye! wule mitowune corokyinotet oko soynonet, kumite wuloto cokurotet oko miyotyonik wok tokol.
59003017	Ntene mpo yeya, tilil ŋomnonet nyepo torot, ponto kalyet, sikenotet oko corwantit, oŋnkuponto kakalyayatet nyewo nye konu Mokoryontit nyepo yisyonutek ce toponec, puryo kot kuponto kweyatet oko koperperisyo.
59003018	Nto kupuswek cepo toponiyet kuce kole piko co sutu kalyet.
59004001	Cone ono poryet oko wokutyet nyo oponte akwek? Cone corokyinotet nyimwoŋ nye omöce ŋerekwek ce mite kuportos om porwonikwok orit.
59004002	Omöce tukuk ntene puryo kot onyoru, yoto kuye oyiye wokutyet oko poryet. Monyoru tukuk ce omöce omnye puryo kot osome Yiyintet.
59004003	Puryo kot onyoru ye kosom omnye puryo kot osome topon, osome tukuk kule kyiyisye om ŋerekwekwok nkit.
59004004	Akwek piko co mocikenekey! Puryo kot oŋnket kule, ye keyiku corwet nyepo koret yoto kuye keyiku puniyontetap Yiyintet? Ci ake tokol nye möce kule oyiku corwetap koret, kunye yiku nyoto puniyontet nyepo Yiyintet.
59004005	Monte cisot kule po püc pate silutekap Yiyintet ce mwowu kule: “Soponto nyepo Yiyintet nye konec acek, kunye ponto corokyinotet nyeker koromun.’’
59004006	Ntene poypoyet nye konu Yiyintet kunye ponto yec swamet kupëlis. Kuyu wulo mwowu silutekap Yiyintet kule, “Toye Yiyintet piko co silekey, ntene kocini kupeyok co toloyec.’’
59004007	Kunyo okoytekey akwek ape wule mite Yiyintet. Otay Setani nyewo nyepo oyik yoto kuye kumweyenok.
59004008	Akwa alekityi Yiyintet, yoto kuye kunok kulekitit om wule omite akwek. Awun yewuniyek cikwok piko co oponte miyotyonik! Awec Mukuleywek cikwok piko co oyiku kaperperot!
59004009	Onyeru yawut, orirye, omesye, awec roryet nyimwoŋ kwek mesyet! Awec ŋerekwek kwek nerekwek ce caŋ.
59004010	Onetkey otoloyitu om taytap Mokoryontet, mosukulaŋntak.
59004011	Mpo yeya, monte cerenyenkey akwek kwakwek nkit. Ci tokol nye kareny yeyanyi kunye kareny nyoto ntarastit oŋnkumutyi musankut. Ye kemutyi musankut ntarastinek kuye kemerupe ntarastinek coto, ntene mutyini pate musankut.
59004012	Yiyintet nkit kunye konu ntarastinek oŋnku ketintet. Neto mpo kunye sope oŋnkwaranta. Nyi kuŋo nye muci kot mutyi musanku cito ake nye akerkeyekey.
59004013	Alim pa piko co mwowu kule, “Mosicipe yawut nto tun okoy moŋet nyi nto nyin, wule mwocipur kenyit akenke kyiy kamonkesyantit okoy cenyoru latik ntene akany.’’
59004014	Puryo kot oŋnketi ŋolyontet nyepo pesyet nyepo tun, oko wule mosukopurto soponto nyeŋuŋ. Akerkeyekey akwek cekwerut nye coni lakwar oŋnkupot yec lakwar.
59004015	Ntene roke omwowu kule, “Ye kacäm Mokoryontet ye tocesoptosi mosayiy nyi nto nyin.’’
59004016	Kunyo osilekey akwek yawut, oŋosekey kunyo miyotyo silotet nyoto tokol.
59004017	Ye nkete cito kwiy ŋalek cepo manta, oŋnkurok kupuryo kot kwiy, kakwiy cito nyoto ce miyotec.
59005001	Akwek mokorenik ce oponte tukuk, alim pa yawut! Orirye oyome mnyat om toŋoŋutek ce karik kukwontyok!
59005002	Kinuntyo mokoryontinekwok oŋnkwam solopik sirok cikwok.
59005003	Kukurwotyeci Sapunek oko karik cepo pesanik cikwok. Wule kerwotyeci ku wule mosukwek muncururwanik ce wosontyok akwek. Mosukwam panyek cepo porwonik cikwok kuyu mata. Kworuruc akwek mokoryontit om pesyosyek cepo letut ye karik ye ŋete koret.
59005004	Monokoci akwek musyaret piko ce kipote mparenikwok. Alim mpa rirek cikwa! Kupunto yitikap Mokoryontet nyepo kamukeywek tokol rirek cepo piko co kisisyi om mparenikwok.
59005005	Kwopur koret oponte soponto nye topon oko ŋerekwek. Kwoyokwoyitu sukuŋet opoyitu pesyet nye cetilenok.
59005006	Kwomutyi musankut oŋnkapakäc cito nye moponto lelis nye memuce kot kuporyenok kuyetkey.
59005007	Kunyo mpo yeya, omuytoci okoy kuco Mokoryontet. Akäs wule muytocini kopotintet okoy kwiy mparenyi omik ce toponec. Muytocini neto okoy kuteryec koret kuropen ropta nyepo tayta oko ropta nyepo yo karik kwek kemey.
59005008	Misyini omuytoci mpo akwek. Osat topon mukuleywekwok, omnye karik pesyetap Mokoryontet.
59005009	Mpo yeya, monte ciŋunyŋunyi akwek kwakwek, nkit, sukuŋet mente cemutwok musankut. Mite ketintet yuteyu keyoŋe yepo kurket.
59005010	Mpo yeya, möce asot workoyik ce kiŋolole om kaynetap Mokoryontet. Möce kwek cekto kito nye ceköse om muytocinotet ye mite toŋoŋutek.
59005011	Cekure acek kule ponto cekto kupeyoy omnye kimuytoci. Kyolim kule kimuytoci Yopu, oŋnketi kule kikoci Yiyintet neto tukuk om letut. Omnye ponto Mokoryontet poypoyet nyewo oko kalyet.
59005012	Mpo yeya, kito nye pële tokol kunyi kule, monte ciwolyikey koret torot, nto mpo koret ŋony. Ye owolikey kawalet ake tokol. Omwowu pate kule, “Puryo’’ ye puryo kupoyit manta. Oŋnkomwowu kule, “Yunyoto’’ ye yunyoto kupoyit manta, sukuŋet mente kot kuwosontyok Yiyintet.
59005013	Mite pa cito ake om akwek nye ponto wuyinto? Kuroke kusom. Mite pa cito nye ŋerekat? Roke nyoto kutum tumwonik ce kostoyisye.
59005014	Mite pa cito nye mnyone? Roke nyoto kukur poyik cepo pikap Yiyintet, ce mosukusomnci cicoto oŋnkuŋape mwayta om kaynetap Mokoryontet.
59005015	Sayet nye kacesay om koyenet kunye mosukusop cito nye mnyone. Mokusop Yiyintet cito nyoto kukalya ye kikwiy miyotyet.
59005016	Kunyo oŋoŋu oporcinikey miyotyonikwok akwek kwakwek oŋnkosomncinikey kwakwek nkit sukuŋet osopce. Ponto Swamet nyewo koromun sayet nye topon.
59005017	Eriya kunye ci nye kikerkey oko acekto. Kisom koromun kule mente kuropen ropta. Yoto kutay moropen ropta kuwany kenyisyek somok ok orok lö.
59005018	Oŋnkusom yec, yoto kuropen ropta okoy kupityo omik.
59005019	Mpo yeya, ye kotepe kot kumasakay cito ake om akwek marup aret nyepo manta, oŋnkuwec cito ake kot kuketkey yec,
59005020	kuroke kunket ŋolyontet nyi kule, ci tokol nye kawec cito nye miyat kwasta lelisto nyenyi mosukusop soponto nyepo cito nye miyat oŋnkusut mpo kokolyoyisyet nyepo miyotyonik ce caŋ.
60001001	Cone parwani wule amite ani Petero kiyokintetap Yesu Kristo. Osilwok akwek kweyanikap Yiyintet ce miŋisyi kuyu wuwen ce kiseretyi korosyek cepo Ponto, oko Kalatiya oko Kapontokiya oko Asia oko Pisiniya.
60001002	Kicekweyak akwek kuyu wule moktoy Yiyintet Papa. Kicesatak oyiku piko cetililec kupunte Muyet Nyetilil nyepo Yiyintet, sukuŋet aywey Yesu Kristo oŋnkowunok om korotikyi. Kunyo kutosyikey poypoyet oko kalyet om wule omite akwek.
60001003	Möce cikaste acek Yiyintet Papa kwanitap Mokoryontenyo Yesu Kristo! Omnye kikonec acek soponto nyelel om kokolyoyisyenyi nyewo omnye kiŋet kotutune met Yesu. Konec acek ŋaleca kokenotet nye sopot.
60001004	Kunyo cemite cekonye kule cenyoru kupeyok ce caŋ ce kikonorci Yiyintet pikyi. Kikonorwok akwek kupeyocu om torot wule puryo kununtos nto kuwuryo nto mpo kupotyo.
60001005	Ripok topon swamet nyepo Yiyintet omnye kyocäm Yiyintet, kunyo mosicisopok om pesyet nyepo letut ye poru ŋalek cepo kosopenyi.
60001006	Möce aŋerec om ŋalecoto, nka kot kuroke orirye yawut kuminiŋ om toŋoŋutekwok ce caŋ ce otoŋonyi.
60001007	Poru toŋoŋutecoto kule po manta koyenet nyimwoŋ. Muce saput kuwur kupot, ntene cesyeme cepele mata sukuŋet cekäs kule topon. Kunyo yunyoto mpo koyenet nyimwoŋ nyepo latik kupël Saput, misyini cesyem sukuŋet kutitir, sonyoru akwek kakastayet oko woyinto oko koyweyisyet om pesyet nye ciŋoŋu kutok Yesu Kristo.
60001008	Ocöme akwek neto nka kot kupuryo kot okäs, Oyeni neto nka kot kupuryo kot oköse yawut; oŋerekyini om ŋerekwek ce caŋ koromun.
60001009	Omnye omite onyoru musyaret nyepo koyenemwoŋ, nyoto kukosopotet nyepo mukuleywekwok.
60001010	Kosopet nye yunyitenyi kunyo kicenye workoyik koromun oŋnkuŋor kokotutecutecu mosukukonok akwek Yiyintet.
60001011	Kiŋor Muyet Nyetilil nyepo Kristo nye kimite wule mite workoyik. Toŋoŋutek ce mosukunyor Kristo oko woyinto nye mosukuco om letut. Ntene kisyem cek kule cinket pesyo ne pesyonoto oŋnku mosukuco kulene.
60001012	Kiŋany kuporci Yiyintet workoyik yisyet nye kikwiye cek, kunyo kipuryo kot kupo toponiyet nyimwacek nkit. Yoto kuye kiŋolole cek ŋalek cenöme ŋalecu kwalim akwek yawut kukwane wule mite kiyokik cepo lokoywek ce toponec. Kimwoy cekto ŋalecato om swametap Muyet Nyetilil nye kiciyok om torot. Ŋalecutecu kuce möce mpo malaykanik kule nto cinket.
60001013	Kunyo oripkey oŋomekitu om kasoteywekwok, oŋnkokasekey kupeyok ce mosicekonok akwek pesyet nye ciporu Yesu Kristo.
60001014	Aywey Yiyintet. Monte kupaytak yec kopurto nyimwoŋ nyepo corokyinotet nyo kyoponte ye kitompo kot osowu.
60001015	Möce otililitu om tukuk tokol ce oyiye kuyu wulo tilil Yiyintenyo.
60001016	Mwowu silutekap Yiyintet kule “Misyini otililitu akwek omnye oyiku ani tilil.’’
60001017	Okure akwek neto kule Papa ye osome Yiyintet, Yiyintet kunye mutyini piko tokol musankut koyoyec wule yunto yisyet nye kikwiy cito. Kunyo misyini opur koret om aret nye oyweyi neto.
60001018	Omnye oŋnket akwek kito nye kikyale sukuŋet cityakenak wule mite soponto nye moponto latik nyo kikonok mpo kukomwoŋ. Kipuryo kot kukiy nye wure kuyu pesya nto Saput.
60001019	Kicityacak kyalenak korotikap Kristo ceponto latik. Kicikoyto neto kuyu lekwap kecir nye moponto tisyet nto mpo simnyontet.
60001020	Kicekwey Yesu kupoyit ŋalecu kutompo kot citany koret, kunyo kucipor om pesyosyecu po letut kupo toponiyet nyimwakwek.
60001021	Kyoyen akwek Yiyintet kupunte wule mite neto. Yiyintet kunye kiŋet neto kotutune met oŋnkukoci woyinto, sonyoru akwek koyenet oko kokenotet om wule mite Yiyintet.
60001022	Kunyo yawut omnye kwopukte akwek simnyontet nyepo mukuleywekwok, oŋnkoywey ŋalek cepo manta, oŋnkocämnkey akwek nkit kupoyit manta, kuroke kwek cömisyet nyimwoŋ kiy nye yiyisyi oŋnkucone mukuleywekwok orit.
60001023	Kuceyiyok aret nyepo oyeny kupunte ŋolyontet nye sopot nye mopoku nyepo Yiyintet. Kunyo oyiku lekokap Papa nye sope okokoy nye puryo kot kume.
60001024	Kuyu wule mwowu silutekap Yiyintet kule: “Kerkey piko tokol suswek, kerkey woyinto nyepo cito taptok cepo samiyita! Yamntos suswek, kulelece taptok.
60001025	Ntene pure ŋolyontetap Mokoryontet kenyis ce mopoku.’’ Ŋolyontonoto ku lokoywek ce toponec co kicemwowok akwek.
60002001	Kunyo awirte onumunekey akwek nkit miyotyonik tokol, oko mwiynanet, oko koperperisyet oko corokyinotet oko cupisyet.
60002002	Kuyu lekoy ce rwerun ce möce ceko pate, kuyunyoto mpo akwek roke omäc ceko ce tililec cekwone torot, sukuŋet onerye oŋnkosopce.
60002003	Kuyu wulo mwowu silutekap Yiyintet kule, “Kwacemcem akwek nkit tolosyetap Mokoryontet.’’
60002004	Kunyo akwa wule mite Mokoryontet nye rwantet nye sopot nye kitay piko kule puryo kot ku topon cetekse, ntene kikwey Yiyintet kule topon.
60002005	Akwa akerkeyitu oko rwontok ce ponto soponto oŋnkokany cetektak cetekenak kayta nye tilil nyepo kotap Yiyintet, wule mosoyiyisye akwek kuyu tisik ce tililec cecöme Yiyintet. Punte korosecoto wule mite Yesu Kristo.
60002006	Omnye mwowu silutekap Yiyintet kule, “Akäs mosokoci Siyon rwantet nye kweyan, rwantet nyoto kunye ponto latik koromun, puryo kot kolilone ci tokol nye kacäm neto.
60002007	Ponto rwantani latik ce caŋ koromun om wule omite akwek piko co cömisyi; ntene om wule mite piko co puryo kot kucömisyi kucu kule, Rwantet nyo kitoye tekik kule puryo kot kuponto latik kunye kiweckey kwek rwantet nye pële tokol nye tiye koto tapan.’’
60002008	Mwowu silutekap Yiyintet yec kule, “Rwantanitenyi kunye noce piko koputis, Kitawet nye mosikonoc piko koputis.’’ Mosicinoc cekto omnye kipuryo kot kuyen ŋolyontet. Kicäm Yiyintet kule kopur cek kuyunyoto.
60002009	Ntene oyiku yemet nye kweyat, oyiku tisikap kinko, oyiku yemet nye tilil, oyiku piko cepo Yiyintet ce kicekweyak sukuŋet oporu yisyetap Yiyintet nyepo kakitat. Yiyintet kunye kikurok akwane wule mite menonet kwonyoru lakweyenyi nye cikite.
60002010	Kipuryo kot oyiku akwek ikye om pesyosyek alak pikap Yiyintet ce kweyotin, ntene kunyo oyiku yawut pikyi. Kipuryo kot oŋnket akwek ikye wule yunto tolosyetap Yiyintet, ntene kunyo kwonyoru yawut tolosyenyi.
60002011	Coronutekwani, osomok ani akwek kuyu pic ce toyek oŋnkuwuwen om koroni! Ntene monte cecäm tukuk ce cöme porto, ce mite kwak kuportos oko soponto.
60002012	Möce opurte kopurto nye topon om kwenutap piko co menket Yiyintet. Sukuŋet nka mpo ye kowosontyok akwek kule oyiye miyotyet kuye kukäs cekto yoto yisyonutek ce toponec, oŋnkukasta cek Yiyintet om pesyet nye coni cokumut musankut.
60002013	Aywey akwek kamukeywek cepo ci tokol nyewo om kaynetap Mokoryontet. Aywey mpo Kinko nyewo nye pëlisyi om kamukeywek.
60002014	Aywey mpo poytoyik ce kikoyok neto cokutaŋany piko ce yiye miyotyet oŋnkokaste piko co yiye ce toponec.
60002015	Omnye möce Yiyintet kule akerekte akwek ŋalalet nyepo piko co perper om ŋalek ce toponec ce oyiye.
60002016	Möce kule opur kuyu pic ce tyokotin. Monte ciyisye katyakatet nyo oponte kwek siret nye yene miyotyet, ntene opur kuyu mutworik cepo Yiyintet.
60002017	Aywey piko tokol, acäm piko cikwok co kikoyen. Aywey Yiyintet oŋnkaywey Kinko nyewo
60002018	Möce akwek mutworik aywey mokorenikwok, oŋnkoporci kayweyisyet nyepo manta, nka mpo ye toponec oŋnkutoloyec nto mpo ye wusisyi.
60002019	Omnye ye nkete cito kule opontekey Yiyintet oŋnkumuytoci wuyinwek nka mpo ye kopuryo kot kumisyini kunyoru cicitenyi kupeyokap Yiyintet.
60002020	Omnye monyoru kakastayat ne, ye komuytoci pirisyet nye misyini, roke onyoru omnye kwalel? Ntene ye kwomuytoci toŋoŋutek omnye kwayiy ŋolyo nyepo manta, mosukukonok Yiyintet kupeyok om ŋolyontonoto.
60002021	Kicekurcok akwek ŋolyontonoto. Omnye kitaŋany Yesu Kristo kupo akwek oŋnkupokokwok pelutyet sukuŋet arup akwek neto letut.
60002022	Kipuryo kot kwiy neto miyotyo, oŋnkupuryo ŋolyo mpo akenke nyepo mwiynan nye kicone kutinyi.
60002023	Kipuryo kot kuwec kucupis ye kicecupe. Kipuryo kot kunyer neto ye kitoŋonye, ntene kikokenekey Yiyintet nye ketintet nyepo manta.
60002024	Kristo nkit kunye kikesen miyotyonik kyacek om murtowontet, sukuŋet cepoku acek nye komokyiye miyotyet oŋnkyesopce om ŋalek cepo manta. Kunyo mwayok ceci kuce kisopok akwek.
60002025	Kyokerkeyekey akwek kecir ce kipotyi aret nye pete, kunyo kiceketwok kwarup mesewontet oko ripintet nyepo soponwekwok.
60003001	Kunyo mpo akwek koruk möce aywey sanikwok. Nteye mite sanikwok alak ce puryo kot kucöme ŋolyontetap Yiyintet, kuye kucömis omnye kakäs cek kopurto nye topon nye oponte akwek. Puryo kot omuci akwek kot omwowu ŋolyo,
60003002	omnye mosukukäs cekto wule yunto tililinto oko koyweyisyet nye oponte akwek.
60003003	Puryo kot kuroke otase toponiyet nyimwoŋ tukuk ce ciloce, kuyu putek ce kacilet oko sonoyek oko raranik oko sirok.
60003004	Möce kuporkey toponiyet kwine nkit om mukuleyto nye paypay nye cone soponto nyepo cito orit. Puryo kot kumite kito nye muce kot kowurta soponto nyoto, oŋnkuponto latik ce caŋ om taytap Yiyintet.
60003005	Omnye kikwiy kuyunyoto koruk cepo keny ce kikoyen ce kikenekey Yiyintet. Kitililitu cek kuyunyoto kuywey sanikwa.
60003006	Kiyunyoto Sara, omnye kiywey neto Apram omnye kikure, mokoryontenyu. Oyiku akwek yawut tipikyi ye kayiy ŋalek ce toponec nye puryo kot omuye kiy ake.
60003007	Mpo akwek Moronik, mocë opurte poypoyet oko korukwok om soponto nyepo kamütisyet. Misyini oŋnket kule puryo kot kuponto cek swamet nye kerkey moronik. Kunyo misyini aywey omnye mosukunyor mpecek tokol kuyu akwek kokotutyet nyepo soponto nye konu Yiyintet. Ayiy kuyunyoto sukuŋet mente kot kukerekta kito ake somset nyimwoŋ.
60003008	Ŋolyontet nyepo letut, möce kule oponte akwek tokol kasoteywek ce kerkey, acämnkey akwek nkit kuyu mpo yeya. Möce opoypoyitu akwek kwakwek nkit.
60003009	Monte ceyokune miyotyet ake miyotyet ake, nto koyokune cupisyet ake. Ntene möce ayakte osomnci kupeyok, omnye kikurkyok Yiyintet kupeyok ye kikurok.
60003010	Kuyu wulo mwowu silutekap Yiyintet kule, “Ye möce cito kule aŋerekyi soponto; oŋnkunyor soponto nye topon, kumöce kurip ŋelyepnyi maŋalal ŋolyo nye miyat, oŋnkuripkey maŋalal kutinyi mwiynan.
60003011	Misyini kwasta kuwecekey wule mite miyotyet oŋnkwiy ce toponec, puryo kot kuroke kucas ye cenye kalyet.
60003012	Omnye ripe Mokoryontet kuköse piko co toponec, Oŋnkulime somset nye some picoto, Ntene tukyini patay piko co yiye ce miyotec.’’
60003013	Ŋo nye muce kowurtak ye omöce akwek kule kyiy ŋalek ce toponec?
60003014	Ntene nka mpo ye kotaŋany ye omite oyiye ŋalek cepo manta, kumöce aŋerec monte cemuye piko, monte cisot!
60003015	Aywey Kristo om mukuleywekwok, oŋnkokoci kwek Mokoryontemwoŋ. Ayiytekey pesyosyek tokol sukuŋet owekyi ci tokol nye katepenak kule ororwo kokenotet nye oponte akwek.
60003016	Ntene möce ayiy kuyunyoto om tolosyet oko koyweyisyet. Möce oponte ŋomnonet nye topon sukuŋet soponto nyimwoŋ nye oponte om Kristo kusutyi kolilonis piko co ŋololenok kwapi.
60003017	Topon ye kacetaŋany ye kyiye ce toponec ye möce Yiyintet kule kwiyokis kuyunyoto, kusir ye kakyiy miyotyet.
60003018	Omnye kime Kristo nkit kumeci miyotyonik cikwakwek aret akenke oŋnkuwany kupok. Kime cito nye topon kumeci piko ce miyotec, sukuŋet kuntowok akwek ape wule mite Yiyintet. Kicepakäc neto kume met nyepo porto, ntene kotutune met om Muyet.
60003019	Kiwo muyenyi nye sopot wokuŋololyi oyik ce kimite mopusitap met.
60003020	Oyik cutecu kupo piko co kipuryo kot kuywey Yiyintet ye kimuytocini neto om pesyosyek co kitece Nuwa rapet. Kisopce peko yoto piko ce ŋeri pate ce kipuntoy sisit ce kimite rapet.
60003021	Poru pecu patisanet, nto patisanani kunye sopok akwek yawut. Kunyo puryo kot kunumu simnyontet nyepo porto, ntene sopok kurtoyet nye kacemwoy om wule mite Yiyintet kucone mukuleyto nye topon orit. Sopok patisanet kupunte kotutunetap met nyepo Yesu Kristo,
60003022	nye kiwo torot, nye mite yawut kukepure yewutap tay nyepo Yiyintet kupoytoy malaykanik tokol oko kamukeywek oko swamet nyepo torot.
60004001	Kitaŋany Kristo toŋoŋutek cepo porto, kunyo misyini otitir mpo akwek kuyunyoto oŋnkarup kosoteywekyi, omnye ye kataŋany cito om porto nyenyi, kuye yoto ye komokwiye miyotyet.
60004002	Kunyo kuceke yawut kuwo tay, ye tomite koret misyini soponto nyimwoŋ kwek soponto nye poytoy Yiyintet nye puryo kot kupoytok corokyinotet nyepo porto nyepo cito.
60004003	Kyawany akwek pesyos ce caŋ co kitil oyiye ŋalek co yiye piko co menket Yiyintet, kyopurtoy soponto nye kyoyiye sakwayanatet oko corokyinotet oko pokitet oko arosyek ce miyotec oko sokwonutek cepo pokitet oko sayet nye miyat nye osoye kerkeyik.
60004004	Kunyo kukukite picoto yawut ye puryo kot kukosök akwek opontekey oko cekto om soponto nye miyat nyo yiye cek kucupok akwek.
60004005	Ntene mosukuror kumwoy musankut nyepo ŋalek cikwa om taytap Yiyintet nye mosukumutyi musankut piko co kipok oko ce soptos.
60004006	Kicemwoci lokoywek ce toponec piko co kipok sukuŋet kopur soponto nyimwa nyepo muyet kuyu wule moktoy Yiyintet, nka kot kicemutyi porwonikwa musankut kuyu piko tokol.
60004007	Karik pesyet nye pekune tukuk tokol. Misyini oripkey akwek nkit oŋnkopoypoyitu sukuŋet omuc osome.
60004008	Ntene kupëlis möce acämnkey owoŋnkyi akwek kwakwek nkit, omnye yene cömisyet miyotyonik ce caŋ.
60004009	Atorockey akwek om korikwok nye puryo kot oŋunyŋunyi.
60004010	Kikokoci Yiyintet ci ake tokol om akwek kokotutyet nyenyi nkit, kunyo möce oyiyisye okokoy kuyu ripikap tukuk ce toponec ce kikonok Yiyintet.
60004011	Ye ponto ci tokol ŋolyo nye möce kule omwowu, kumisyini kuŋalal ŋolyontet nyepo Yiyintet. Nteye mite cito kukolyoyisyi, kumöce kwiyisye swamet nye kocini Yiyintet neto, sukuŋet cikasta Yiyintet om tukuk tokol kupunte wule mite Yesu Kristo nyo ponto woyinto oko swamet okokoy oko okokoy. Yunyonto.
60004012	Coronutekwani, monte cikite mata nyepo mwoninto nyo otoŋonyi, kuyu nye mite kwiyoktos ŋolyo nye monket akwek. Yiyoktos ŋaleca kusyemak akwek.
60004013	Ntene möce aŋerec omnye otoŋonyi toŋoŋutek ce kipo Kristo sukuŋet kuyemak ŋerekwek om pesyet nye ciporu woyinto nyenyi.
60004014	Möce osutkey kule ceponte kupeyoy ye kacecupok omnye oyiku konomik cepo kristo. Omnye poru ŋalecato kule Muyet Nyetilil nyewo nyoto, kunye Muyet nyepo Yiyintet nye mitowune wule omite akwek.
60004015	Puryo kot kuroke kutaŋany ci ake tokol om akwek omnye koporis nto omnye corin nto omnye sokoran, nto omnye wutekey ŋalek cepo piko alak.
60004016	Ntene ye yiku Kristoyin oŋnkitaŋany mente alilan, kaste Yiyintet omnye ponte kaynetap Kristo.
60004017	Kapunto pesyet kucec musankunek. Mosicenyosye cewosontyi piko cepo Yiyintet. Kunyo ye kacecenec acek, mosiciwaŋnta ra kulene om wule mite piko co puryo kot kucöme lokoywek ce toponec cepo Yiyintet.
60004018	Kuyu wulo mwowu silutekap Yiyintet kule, “Korom koromun ye mosisop piko ce toponec, kunyo mosukwiyakay kulene om wule mite piko co menket Yiyintet, oko piko co ponto miyotyet?’’
60004019	Kunyo piko co toŋonye kuyu wule moktoy Yiyintet, kuce misyini kutosyikey kwiy ŋalek ce toponec oŋnkukenekey Kotoŋintemwa nyo yititoy kurtoyenyi.
60005001	Osomwok akwek poyik cepo pikap Yiyintet ce mite wule omite akwek, oŋololi mpo ani kuyu Pontet. Kyakäs toŋoŋutek cepo Kristo, kunyo okeni kule mosonyoru woyinto nye mosiciŋoŋ. Osomwok kule,
60005002	oyiku mesewek cepo kecirek cepo Yiyintet ce kicekonok orip. Orip topon kuyu wule moktowok Yiyintet, ntene nye puryo ku kule omnye omöce musyaret, ntene omnye omöce kule kyiy.
60005003	Monte cepayte kwapi piko co kicekonok, ntene oporci kopurto nye topon nye kakäsenak.
60005004	Nteye kopunto pesyet nye porukey kutok Mesewontet Nyewo, kuye sonyoru mpo akwek musyaret nyepo woyinto nye mopoku.
60005005	Kunyo möce aywey mpo akwek, oyiperik poyik cikwok cewoyec. Möce alac akwek tokol siret nyepo tolosyet oŋnkokalyekey yisyonutek. Omnye mwowu silutekap Yiyintet kule, “Toye Yiyintet piko co silekey, ntene oŋnkukoci kupeyok piko co poypoyec.’’
60005006	Kunyo opoypoyitu oyem opurune yewutap Yiyintet nye ponto swamet, sukuŋet koŋetak oŋetye om pesyet nye kikwey neto.
60005007	Ye osoti koromun, owirci kasoteywekwok coto oponte wule mite neto, omnye ripok.
60005008	Okösu oŋnkoripkey! Mite puniyontet nyimwoŋ Setani nyewo nyepo oyik kuwesetoti kutule kuyu ŋetuny kuceŋoti cito nye möce kule atakum ayam.
60005009	Okwilokisye om koyenet nyimwoŋ oŋnkotay oyinot cekwol yitik, omnye oŋnket kule mite mpo yeya mwoŋ alake om koret tokol ce mite kutoŋonye toŋoŋutek ce kerkey cikwok.
60005010	Ntene om letut kuminiŋ ye kataŋany, mosikusatak Yiyintet nkit nyepo kupeyok tokol nyo kikurok akwek kwonyoru woyinto nye mopoku om koyomotet nye oponte oko Kristo, oŋnkukonok swamet oko kwilatet oŋnkotitirok.
60005011	Kopurune swamet wule mite neto okokoy oko okokoy. Yunyoto.
60005012	Kosilwok ani parwani nwac kusir wule mite Silifano yeya nye oŋnket oŋnkokenekey. Omöce ani kule akwilak akwek oŋnkomwowok ŋalek cikwani kule kokotutyetap Yiyintet nyitenyi nyepo manta. Okwilokisye koromun om ŋolyontoni.
60005013	Kesupayak akwek pikap Yiyintet cepo Papulon ce kikwey Yiyintet mpecek kuyu akwek, oŋnkusupayak werimwani Marko.
60005014	Asupaykey akwek nkit om ŋatutet nye poru cömisyet nyepo Kristayek. Kante kopurune kalyet tokol wule omite akwek co opoye Kristo.
61001001	Cone parwani wule amite ani Simon Petero, mutworintet oŋnku kiyokintetap Yesu Kristo. Osilwok ani akwek piko ce ponto koyenet nyepo latik nye kerkey nyinyacek. Omnye Yiyintet nyinyacek oko kosopintenyo Yesu Kristo om yisyenyi nyepo manta kunye kikonec acek tokol koyenoni.
61001002	Kutosyikey poypoyet oko kalyet kupunte ŋomnonet nye oŋnket Yiyintet oko Kristo Mokoryontenyo.
61001003	Kikonec acek swametap Yiyintet tukuk tokol ce cemöce, sukuŋet cipur kopurto nyepo Yiyintet oŋnkyinket Kristo nyo kikurec acek kwocenyoru woyinto nyenyi oko toponiyet.
61001004	Om aret nyeyu nyitenyi kuye kikonec kokotutek ce woyec ce toponec ce kikurto, sukuŋet kukalyak akwek kokotutecutecu ocilile arantayet nyepo corokyinotet nye mite koret, oŋnkwonyoru soponto nye kerkey nyepo Yiyintet.
61001005	Om ŋolyontoni, kumöce asyem koromun otosyi toponiyet om wule mite koyenet nyimwoŋ, otosyi ŋomnonet om wule mite toponiyet nyimwoŋ.
61001006	Otosyi ŋomnonet nyimwoŋ om ripotetapkey, oŋnkotosyi muytocinotet, oŋnket Yiyintet oŋnkotosyi cömisyet nyepo tupcet nye oponte kuyu mpo yeya.
61001007	Nto om tupcet kuyu mpo yeya, otosyikey ocäm piko tokol.
61001008	Ye oponte akwek kopurto nyeyu nyitenyi nye mite kutosyinikey okokoy, kuye mosukukunok oyiyisye om swamet opoyitu latik oŋnkukonok onyoru ŋomnonet nye yeme om wule mite Mokoryontenyo Yesu Kristo.
61001009	Ntene korat nye memuce kukästa ci ake tokol nye moponto kopurto nyoto oŋnkiyutye kule kiciwun miyotyonikyi co kipo tay.
61001010	Kunyo mpo yeya, asyem oyiyisye swama koromun akwil kursyet nyo kicekurok oko kweyatet nyo kikweyak Yiyintet, puryo kot osutoy akwek mpo kisic ye kayiy kuyunyoto.
61001011	Om aret nye yunyoto kuye mosicekonok akwek kamukeywek ce owute poytoyisyet nye mopoku nyepo Mokoryontenyo oŋnku Kosopintenyo Yesu Kristo.
61001012	Kunyo mososilwok ani ŋalecutecu okokoy nka kot conket akwek, oŋnkokwilokisye om ŋalek cepo manta ce kyonyoru.
61001013	Asoti ani kule ŋolyo nye topon ye kasotwok kulelakitu ŋalecu om kasoteywekwok ye tosope.
61001014	Oŋnket kule om pesyos ce ŋeri mosawirte porto nyitenyi nune kuyu wulo kikurtowo kumwowo Mokoryontenyo Yesu Kristo.
61001015	Kunyo mosasyem koromun okonok akwek ye omuci kot osot ŋalecu om pesyosyek tokol ye kamey ani.
61001016	Puryo kot kyiyisye acek tyonkocok ye cemwowok kamukeywek cepo ye coni Mokoryontenyo Yesu Kristo. Kicekäs woyinto nyenyi om konyekyo.
61001017	Kicemite acek yeto ye kikocini Yiyintet Papa neto Woyinto oko kakitatet, ye kicone kutit wule mite Yiyintet nyepo woyinto nye kimwoy kule, “Nyi kunye Werimwani Camanet, nye oŋerekyini Koromun!’’
61001018	Kicelim acek nkit kutit nyitenyi kucone torot ye kicepontekey acek oko neto om tulwet nyetilil.
61001019	Kunyo cikenekey koromun ŋolyontet nye kimwoy workoyik. Mosayiy akwek topon ye kotepe kot alimnte ŋalecato, omnye kerkey ŋaleca oko tarit nye kwenye menonet okoy korir koret, oŋnkukweny mukuleywekwok kokelyet nyepo ye kayec koret.
61001020	Ntene nye pëlisyi kunyi, möce oŋnket kule puryo ci nye muce kuror wule yunto ŋorsyet nyepo silutekap Yiyintet.
61001021	Omnye puryo kot kumite workoyonti nye kicemwoy kenyis om cömisyet nyepo cito. Ntene kintoci Muyet Nyetilil piko ye kiŋolole lokoywek ce kwone wule mite Yiyintet.
61002001	Kuyu wulo kimite mpo keny workoyik ce mwiynec ce kipontokey piko, kuyunyoto mosukutok konetik cepo mwiynanet om wule omite akwek. Mosukusut cek konetisyet nye sutu arantayet nyewo. Mosukutuckey kutay Mokoryontet nye kisope cekto, kunyo mosukusutyikey kwarantakey cek nkit lakwar.
61002002	Kunyo mosukurup piko ce caŋ kapurto nyepo picoto miyotec, mosukuŋalale piko kwapi aret nyepo manta kukesac ŋalek ce oyiye akwek.
61002003	Om corokyinotet nyimwa kuye mosukunyor latik om wule omite akwek koneticutecu po mwiynan omnye komwowok ŋalek cepo koperperisyo pate. Kicemutyi cek musankut keny, kunyo mite ceyiytoy aranet nyimwa.
61002004	Kipuryo kot kusop Yiyintet malaykanik co kikwiye miyotyet, ntene kiwirta kupa tokol wule mite mata nye momise, wule kicerotyi wule mite menonet kukonye pesyet nyepo musankut.
61002005	Kipuryo kot kusop Yiyintet koret nyepo keny, ntene kikon peko ce kilum koret nyo kipo piko ce menket Yiyintet. Kisop yoto cito akenke, nyoto ku Nuwa nye kimwoytoy ŋalek cepo manta, wanak oko piko alak tisap.
61002006	Kimutyi Yiyintet musankut moŋosyek cepo Sotom oko Komora oŋnkwaranta kupele mata kwek aryantet pate. Kikwiy kuyunyoto sukuŋet kwek kaporunot om wule mite piko co menket Yiyintet kuyu wule mosiciyita cekto om letut.
61002007	Kisor Yiyintet Lot omnye ki cito nye topon nye kisenkere miyotyet nyepo sakwayanat nyepo piko ce kiwuryo.
61002008	Kiminye Lot wule mite picoto, kunyo kilime oŋnkukäs ŋalek tokol okoy kunerec mukuleynyi nye kitopon om ŋalek ce miyotec ce kikwiye picoto.
61002009	Kunyo nkete Yiyintet wule soruntoy piko cepo Yiyintet om wule mite syemutok, oŋnkunket wule mokuripto piko ce miyotec om wule mite toŋoŋutek okoy pesyet nyepo musankut.
61002010	Nto piko ce nyoru musankut nyewo kuco rupe corokyinotet nye samis nyepo porwonikwa oŋnkunyil kamukeywekap Yiyintet. Nyikon koromun koneticutecu mwiynot, oŋnkunyilysi nye puryo kot kuyweye cepo torot; cupe pate,
61002011	Nka mpo malaykanik co ponto swamet nye pële nyepo picutecu mwiynot kuce puryo kot kucupisyi ye cewosontyini om taytap Mokoryontet.
61002012	Kunyo kerkey picutecu oko tyoŋin cepo samiyita ce kicitany kule sicetece oŋnkyepakäce kupok. Cupe tukuk ce puryo kot konket cekto. Mosikyaranta cek kuyu tyoŋin cepo samiyta.
61002013	Mosukuyokune ŋalecato toŋoŋutek kupo toŋoŋutek cek kikon cekto. Ŋerekwek ce ponto cekto pate kuye kayiy ye pet kwen ŋolyo nye ŋerece corokyinotet nyepo porwonikwa. Konok kalilan oko sornon ye koyomisye akwek oko cekto, omnye ŋerekyini cek orosyek cepo mwiynanet ye yiye kuyunyoto.
61002014	Puryo kot kumöce kule nto cekäs kiy ake tokol, ntene möce kule cekäs pate koruk cemoronisyek. Puryo kot kupoku mucesta ye mokwiy miyotyet. Ntocini cek piko co moponto swamet kupa wule mite musatit! Kicinet mukuleywekwa kucäm corokyinotet. Kicup Yiyintet cekto!
61002015	Kikwasta aret nye rotat, kunyo kipotyi aret. Kirup pate aret nye kiwete Palam weritap Peori nyo kicöme pesanik ce kinyor om aret nyepo miyotyet.
61002016	Kunyo kicepolyi celel neto om miyotyonikyi. Kiŋalal sikiryet nyenyi nyo moŋolole, kuyu cito okoy kukerekta punmetyontit nyepo workoyontet.
61002017	Kerkey picu oko koŋik co kosune peko ce kiteny, kerkey oko polik ce wuse yomet. Kikonorci Yiyintet cekto otepto nyimwa om mwenet orit wule mite menonet.
61002018	Ŋolole cek ŋalek cesilekey oŋnkuperperisyi oŋnkwiye corokyinotet nyepo sakwayanatet nyepo porwonik sukuŋet kutec kunäm co kucec kule cemweye wule mite piko co purtoy kopurto nye masat.
61002019	Kurtocini cekto piko cut kule monyoru kalyet oŋnkurok yec ku mutworik cekto nkit cepo miyotyet, omnye mutworin cito nyepo tukuk co kipayta cito nyoto.
61002020	Kicilile piko miyotyonik ce mite koret kupunte ŋomnonet nyepo Mokoryontenyo oŋnku kosopintet Yesu Kristo; oŋnkuketyikey kupayta yec tukucoto picoto, kuporkey kule mosukuwur soponto nyepo picoto nyepo letut kupël soponto nye kipo tay.
61002021	Kitopon nto kipuryo kot konket cek kenyis aret nyepo manta kusir ye kinkoket cek oŋnkuweckey kutay ntarastit nyetilil nye kicikoci.
61002022	Tukuk ce kikwiyokis om wule mite cekto kuce poru kule po manta tyonkoconi mwowu kule, “Ketyinikey ŋokit kwam kuŋuŋntak ce keŋuŋu nkit.’’ Mwowu yec kule, “Ketitoykey nkururwet nye kociwun wokomilmile yec sakatyet.’’
61003001	Coronutekwani! Parwemwani nyitenyi nyepo oyeny nye kwosilwok akwek. Kwasyem om poronok tukway kule osowu kasoteywek cikwok cepo manta omnye kwasotwok ŋalecu.
61003002	Omöce ani asot akwek ŋalek co kiŋalale workoyik cetililec ikye keny oko ntarastit nyepo Mokoryontet oŋnku Kosopintet nyo kimwowok akwek kiyokik.
61003003	Nyepo tayta, möce oŋnket kule om pesyosyek cepo letut mosukutok piko alake ce poytoy soponwek cikwa corokyinotet nyepo porwonikwa. Mosukucasenekey akwek kucupok.
61003004	Mosukumwoy kule, “Kikurtoci neto cek kule mosaco. Ano yawut? Kipok mpo kukonyacek, kunyo mite kiy ake tokol kuyu wulo kiyunto kuceke kicitany koret!’’
61003005	Toye cek macäm ŋalek cepo manta kule kiŋalal Yiyintet ikye keny, yoto citany wulin po torot oko ŋony. Kitanyakay koret kucone wule mite peko om kwenutap peko.
61003006	Kunyo peko mpo yec kuce kiyin kwaranta koret nye kipo tay.
61003007	Ntene ŋolyontetap Yiyintet nyoto akenke kunye mite kuripe koret nyi mite yawut, sukuŋet kyarante koret mata nye loye. Cemite ceripe okoy pesyet nye mosicemutyine musankut piko co miyotec oŋnkyaranta.
61003008	Coronutekwani! Ntene monte ceyutye ŋolyontoni akenke kule, kerkey pesyet akenke oko kenyisyek elifut akenke om wule mite Mokoryontet, oŋnkukerkey kenyisyek alifut akenke oko pesyet akenke.
61003009	Puryo kot kwiye Yiyintet möt ŋolyo nye kikurto kuyu wulo sotitoy piko alake, ntene muytocini om wule omite akwek, omnye puryo kot kumöce kule kupot ci ake tokol, ntene möce kule kurenyenkey ci tokol kwasta miyotyonik.
61003010	Ntene mosukuco pesyetap Mokoryontet kuyu corin. Om pesyonoto kuye mosukupot wulin po torot om karumnta nyewo koromun. Mosukulayo kupotyo kokelik om torot om mata nye loye, oŋnkupot koret oko kiy ake tokol nye mite orit.
61003011	Kunyo ye kacaranta tukuk tokol ce mite koret kuyunyitenyi, mosoyeku akwek piko ceyune? Misyini kutililitu soponwekwok oŋnkoywey Yiyintet,
61003012	omite okonye pesyetap Yiyintet. Asyem koromun sukuŋet kuco lakwar. Pesyet nyoto kuye mosicepël wulin po torot oŋnkyaranta kuloy kupotyo kokelik om torot om mata nye loye.
61003013	Ntene cekonye acek ce kikurto Yiyintet, coto ku koret nyelel nyepo torot oko koret nyelel nyepo ŋony, wule mosukopurune toponiyet nyepo tililinto.
61003014	Kunyo coronutekwani, ye omite okonye pesyonoto, kumöce asyem opur otililitu nye moponte lelis om taytap Yiyintet oŋnkopurte kalyet oko neto.
61003015	Akäse muytocinotet nyepo Mokoryontet kuyu poroyinto nye kikonok akwek sukuŋet cisopok kuyu wulo kisilwok akwek yeyanyo Paulo kwiyisye ŋomnonet nye kiŋoŋnkyi Yiyintet.
61003016	Ŋalecutecu kuce mwowu neto om poronokyi tokol ye sile ŋalek ce nöme ŋolyontoni. Mite ŋalek cewuyec ce mite poronokyi. Ŋolole piko co perper ce puryo kot kukwilotin kwiyisye mwiynanet kuyu wulo mostoy cek mpo ŋalek alak cepo silutekap Yiyintet. Kunyo mokwarantakey cek nkit.
61003017	Ntene akwek coronutekwani, kicisowok akwek keny ŋalecutecu, kunyo oripkey sukuŋet mente kot kumasak piko co yirye ntarastinek okoy otay aret nyimwoŋ nye kwilat nyepo manta.
61003018	Ntene otosyikey onerye om poypoyet oko ŋomnonet nye oŋnket Mokoryontenyo oŋnku Kosopintet Yesu Kristo. Kopurune woyinto wule mite neto kuceke yawut oko okokoy okoy okokoy. Yunyoto.
62001001	Cesilwok acek ŋalek ce nöme ŋolyontet nyepo soponto nye kimite kuceke towunot. Kicelim oŋnkyekäs acek om konyekyacek kirotote, oŋnkyename yewuniyekyo.
62001002	Ciŋoŋ cipor soponto okoy cekäs acek, ce nöme soponto nye mopoku nye kiciporwec nye mitowune wule mite Papa.
62001003	Kunyo cemwowok acek akwek kito nye kicekäs oŋnkyelim, sukuŋet oyomekey akwek oko acek om koyomotet nye ceponte acek oko Papa oko Werinyi Yesu Kristo.
62001004	Cesilwok acek ŋalecu sukuŋet kuyemec ŋerekwek.
62001005	Kunyo ŋolyontet nye kicelim acek kucone wule mite Werinyi nye cemwowok acek kunyi kule, Yiyintet kunye lakweyet, puryo kot kumite menonet mpo kisic om wule mite neto.
62001006	Kunyo ye kacemwowu kule ceponte koyomotet oko Yiyintet oŋnkurok yec cemite wule mite menonet, kuporkey kule coperperisyi pate om ŋalek ce cemwowu oko yisyet nye kyiye.
62001007	Ntene ye kicipurte lakweyet, kuyu wulo ponto neto lakweyet kuye mosicipurte acek koyomotet kwacek nkit, yoto kuye mosukowunec korotikap Werinyi Yesu kunum miyotyonik tokol.
62001008	Ye kacemwowu acek kule moceponte miyotyo, kaciperperkey acek nkit oŋnkupuryo kot ceponte ŋalek cepo manta.
62001009	Ntene ye kacerenynkey cemwoci Yiyintet miyotyonikyo, mosukukalyec oŋnkuwunec om wule mite miyotyonik tokol, omnye Yiyintet kunye po manta oŋnkwiye ŋalek cepo manta ce toponec okokoy.
62001010	Ye kacemwowu kule mnakyiy kutoku kule kociperperisye oŋnkuporkey kule puryo kot kumitowune ŋolyontetap Yiyintet wule cemite acek.
62002001	Lekokwani, kosilwok ani ŋalecu sukuŋet mente kot ayiy miyotyo. Ntene ye kotepe kot kwiy citake miyotyo, ceponte Yesu Kristo nye mite kuyetyewec acek om wule mite Papa.
62002002	Yesu Kristo nkit kunye aret nye cikolyenec acek miyotyonikyo, nye puryo kot ku miyotyonik cicacek nkit pate, ntene oko mpo miyotyonik cepo koret tokol.
62002003	Ye kacerup ntarastinekap Yiyintet kuye sukuporkey kule cinket acek neto kupoyit manta.
62002004	Ye kotepe kot kumwoy citake kule, oŋnket Yiyintet, oŋnkurok yec kupuryo kurupe cicoto ntarastinek cepo Yiyintet, kuporkey kule mwiyny cico oŋnkupuryo kot koponto ŋalek cepo manta.
62002005	Ntene ci ake tokol nye rupe ŋolyontet nyepo Yiyintet kunye cito nyo nye kicäm Yiyintet kuwoŋnkyi.
62002006	Ye komwoy citake kule opoye Yiyintet kumisyini kurup cicoto kopurto nye kipo Kristo.
62002007	Coronutekwani, puryo kot osilwok ani ntarastit nyelel, ntene ntarastini kunye po keny nye kyolim akwek kuceke keny. Ntarastit nyepo keny ku lokoywek co kyolim ikye.
62002008	Ntene yec ntarastit nyi osilwok ani kunye lel, nto ŋalek cepo manta ce mite ntarastini kunye ceköse kule mitowune wule mite Kristo oko wule omite akwek. Omnye mite kutile menonet kunyo mite koluwu yawut lakweyet.
62002009	Ye komwoy citake tokol kule oponte lakweyet oŋnkurok yec kusenkere cicoto yeyanyi kutokumite cito nyoto wule mite menonet okoy mpo pantanyi.
62002010	Ci ake tokol nye cöme yeyanyi kunye ponto nyo lakweyet oŋnkupuryo kot kuponto kiy nye muce kusokyi citake kwiy miyotyet.
62002011	Ntene mitowune menonet wule mite ci ake tokol nye senkere yeyanyi, wesetote cicoto menonet orit oŋnkupuryo kot konkete wule weti, omnye kikokor menonet konyek ceci.
62002012	Osilwok ani akwek lekokwani, omnye cikolyoy miyotyonikwok om kaynetap Kristo.
62002013	Osilwok ani akwek mpo Papa, omnye oŋnket akwek neto nye kimite kuceke towunot. Osilwok ani akwek oyiperik omnye kyopël akwek oyinot cekwol yitik!
62002014	Kosilwok ani kwek lekok omnye oŋnket akwek Papa. Kosilwok ani akwek mpo papa, omnye oŋnket akwek neto nye kimite kuceke towunot. Kosilwok ani akwek oyiperik, omnye oponte akwek swamet oŋnkumitowune Yiyintet wule omite akwek, kunyo kyopël akwek oyinot cekwol yitik.
62002015	Monte cecäm koret nto mpo tukuk ce mite koret. Ye kacäm citake koret, kupuryo kot kumitowune cömisyetap Papa wule mite neto nyoto.
62002016	Om kiy ake tokol nyepo koret, kuyu corokyinotet nyepo miyotyet, oko tukuk ce köse piko oŋnkumäc, oko tukuk tokol cepo koroni ce silekey piko, kuce puryo kukwone tukucoto mpo akenke wule mite Papa, ntene kwone pate koret.
62002017	Mite kupote koret oko kiy ake tokol nye corokyini piko. Ntene musukusop okokoy cito nye yiye yisyet nye möce Yiyintet.
62002018	Lekokwani, karik ye ŋete koret! Kicemwowok akwek kule musukuco puniyontet nyepo Kristo; kutok yawut punikap Kristo ce caŋ, kunyo cinketi kule karik ye ŋete koret.
62002019	Kipuryo kot kupo picu luket nyinyacek, nto kipure wule cemite acek, kunyo kipete cek wule cemite acek sukuŋet kuporkey kule puryo kot kupo cek luket nyinyacek.
62002020	Ntene kiŋapenak Kristo Muyet Nyetilil, kunyo oŋnket ŋalek cepo manta.
62002021	Kosilwok ani akwek nye puryo kot ku kule omnye monket akwek ŋalek cepo manta, ntene omnye oŋnket akwek ŋalecato po manta, oŋnkonket mpo kule puryo ŋolyo nyepo mwiynan nye muce kenyis kucone wule mite ŋalek cepo manta.
62002022	Kunyo ŋo nye mwiyn? Cito nyoto kunyo toye kumwowu kule Yesu kunye puryo kot ku Kristo. Cito nyoto kunye puniyontet nyepo Kristo. Toye cico Papa oko Werit.
62002023	Omnye ci ake tokol nye katay Werit kukatay mpo cicoto Papa. Nto ci ake tokol nye kacäm Werit, kupontokey cicoto mpo oko Papa.
62002024	Kunyo orip topon om mukuleywekwok lokoywek co kyolim akwek keny. Ye korip akwek ŋalek co kyolim kuceke keny, kuye mosopurte koyomotet oko Werit oko Papa.
62002025	Kito nye kikurtowec acek Kristo nkit ku soponto nye mopoku.
62002026	Kosilwok ani ŋalecu ce nöme piko co syem kule cemasak akwek.
62002027	Ntene akwek nkit kuce kiŋapenak Kristo Muyet Nyetilil. Ye tokopurune Muyet Nyetilil wule omite akwek, kupuryo kot omöce akwek citake nye kenetak. Omnye nete Muyet Nyetilil ŋolyo ake tokol, oŋnku ŋolyo nyepo manta ŋolyo ake tokol nye nete neto nye puryo mwiynan. Kunyo arup konetisyet nyepo Muyet Nyetilil oŋnkopurune wule mite Kristo.
62002028	Kunyo lekokwani, opurune wule mite Kristo cekwilokisye om pesyet nye cone neto nye puryo kot ceponte kalilan nye cewunyekey.
62002029	Oŋnket akwek kule po manta Kristo, kunyo misyini oŋnket kule ci tokol nye yiye ŋalek ce toponec kunye lekwetap Yiyintet cito nyoto.
62003001	Akäs pa, kicämec acek Papa koromun! Cemosi koromun cömisyet nyenyi, sukuŋet cekurenec lekokyi. Kunyo ciku lekokyi cepo manta. Kunyi kito nye kisac sukuŋet menketec acek koret, omnye kipuryo kot konket koret Yiyintet.
62003002	Coronutekwani, ciku acek yawut lekokap Yiyintet, ntene puryo kot cipor kutok topon wule mosicipurte. Cinket acek kule pesyet nye toku Kristo kuye mosicekerekeyitu oko neto, omnye mosicekäs wule yunto neto nkit.
62003003	Ci ake tokol nye kosekey Kristo kunye misyini kutililkey kuyu wule tilil Kristo.
62003004	Ci ake tokol nye yiye miyotyet, kunye ponto lelisto nye kokwiri ntarastinekap Yiyintet, omnye ye kakyiy miyotyet kukerkey nye kokyiri ntarastit.
62003005	Oŋnket akwek kule kico Kristo, sukuŋet kunum miyotyonik cepo piko, oŋnkonket kule puryo kot kuponto neto miyotyo.
62003006	Kunyo puryo kot kwiye miyotyo ci ake tokol nye ponto soponto nyepo Kristo, ntene ci ake tokol nye kotosyikey kwiye miyotyet kunye tompo kot kukäs nto mpo konket cicoto neto.
62003007	Lekocu! Mente kot kumasak citake. Po manta ci tokol nye yiye ŋalek ce toponec.
62003008	Nto cito nye tosyinikey kwiye miyotyet kupo cito nyoto Setani nyewo nyepo oyik, omnye kikwiy Setani nyewo nyepo oyik miyotyet kuceke towunot. Kunyo kico Weritap Yiyintet wule mite neto cicoto.
62003009	Puryo kot kwiye miyotyet omnye kikwek lekwetap Yiyintet.
62003010	Ŋalek ce poru kupoyit manta pciyatet om wule mite lekok cepo Yiyintet oko cepo Setani nyewo nyepo oyik kucu kule, ci tokol nye puryo kot kwiye ŋalek cepo manta nto nye puryo kot kucöme yeyanyi kunye puryo kot ku lekwetap Yiyintet cito nyoto.
62003011	Lokoywek ce kyolim akwek kuceke keny kucu kule, misyini cecämnkey acek kwacek nkit.
62003012	Puryo kot kuroke cekerkeyitu acek oko Kain nye kipo oyinot cekwol yitik, omnye kipar mutakwam. Omne sukupar Kain mutakwam? Omnye kikwiy neto tukuk ce puryo kot kupo manta, ntene kwiy mutakwam tukuk ce kipo manta.
62003013	Kunyo mpo yeya, monte cikite ye kotepe kot kusenkerak koret.
62003014	Kicinket acek kule kicekwane met oŋnkyekwa wule mite soponto, cinket kuyunyoto omnye cecöme acek mpo yeyanyo. Ci ake tokol nye puryo kot kucömisyi, kuminye nyo wule mite met.
62003015	Porin ci tokol nye senkere yeyanyi, kunyo oŋnket akwek kule, puryo kot kuponto ci nye porin soponto nye mopoku.
62003016	Kito nye porwec cömisyet kunyi, kikoyto Yesu soponto nyenyi kumecec acek. Kunyo misyini cikoyte mpo acek soponwek cico cepokyi mpo yeya!
62003017	Ye mokoryo citake nye ponto tukuk ce caŋ oŋnkuköse yeyanyi nye moponto kiy oŋnkurok kutukyi yeyanyi patay, komuce cicoto kulene kumwoy kule ocöme Yiyintet om mukuleynyi?
62003018	Lekokwani, puryo kot kuroke kwek cömisyet nyinyecak ŋalek ce ceŋololi pate, ntene misyini kwek cömisyet nyepo manta nye poru yisyet nye kyiye.
62003019	Kunyo ye kakyiy yisyet nyeyunyitenyi kuye sicinket kule cepoye acek manta, oŋnkyekwilokisye om taytap Yiyintet.
62003020	Ye komutwec acek mukuleywekyo musankut, kunyo cinket kule nyewo Yiyintet kupël mukuleywek kyacek oŋnkunket kiy ake tokol.
62003021	Kunyo Coronutekwani, ye puryo kot kumutwec acek mukuleywekyo musankut, kuye ceponte titiret om taytap Yiyintet.
62003022	Oŋnkyenyoru acek kiy ake nye kucesom, omnye cerupe ntarastinyi oŋnkyiye ŋalek ce ŋerekyini neto.
62003023	Ntarastit nye kikonec kunyi kule ciyen acek kaynetap Werinyi Yesu Kristo oŋnkyecämnkey acek nkit kuyu wulo kimwowec neto.
62003024	Ye karup ci ake tokol ntarastitap Yiyintet kopurune Yiyintet wule mite neto. Cimuci acek cinket kulene kule mitowune Yiyintet wule cemite acek? Cinket omnye porwec Muyet Nyetilil nye kikonec neto.
62004001	Coronutekwani, monte ciyen ŋalek cepo piko tokol ce sutekey kule ceponte Muyet Nyetilil, ntene asyem okoy oŋnket kule cone Muyet nye ponto picoto wule mite Yiyintet. Omnye kuseretyi koret wulyo tokol workoyik cepo mwiynanet.
62004002	Ye sonket akwek kule cöne Muyet nyoto wule mite Yiyintet kuye kaŋalal cito kupor kule; kico Yesu koret kuyu cito.
62004003	Nto ci tokol nye kotoyis macäm kuyunyoto kunye puryo kot koponto cito nyoto Muyet nyepo Yiyintet oŋnkupuniyontet nyewo nyepo Kristo nyo kyolim akwek kule musukuco. Kunyo mite yawut koret.
62004004	Lekokwani, opoye akwek Yiyintet kunyo kyopël workoyik co mwiynec, omnye Yiyintet nyo mitowune wule omite akwek kunye ponto swamet nyewo kupël puniyontet nyewo nyepo Kristo nye mite koret.
62004005	Ŋolole workoyik cepo mwiynanet ŋalek cepo koret, kunyo limncini koret ŋalek, omnye po cekto koret.
62004006	Ntene cepoye acek Yiyintet. Limwec acek ci ake tokol nyepo Yiyintet. Puryo kot kulimwec acek ci ake tokol nye puryo kot kupo Yiyintet om aret nye yunyitenyi kuye sicinket acek pciyatet nyepo Muyet Nyetilil nyepo manta oko nyepo mwiynanet.
62004007	Coronutekwani! Akany cecamnkey acek kwacek nkit, omnye cone cömisyet wule mite Yiyintet. Lekwatap Yiyintet ci ake tokol nye ponto cömisyet oŋnkunket Yiyintet.
62004008	Puryo kot kunket cito nye moponto cömisyet Yiyintet, omnye Yiyintet kunye cömisyet,
62004009	Kiporwec Yiyintet cömisyet nyenyi, omnye kiyok Werinyi nye akenke kuco koret sukuŋet cenyoru acek soponto kupunune wule mite neto.
62004010	Cömisyet kunyi kule, kipuryo kot ku kule omnye kicecäm acek Yiyintet ntene omnye kicämec acek oŋnkuyok Werinyi sukuŋet kwek korosyontet nyepo miyotyonik cicacek.
62004011	Coronutekwani, ye kicämec acek Yiyintet kuyunyoto, kunyo misyini cecämnkey mpo acek kwacek nkit.
62004012	Puryo ci nye kikäs Yiyintet kenyis. Kunyo ye kacecämnkey acek kwacek nkit, kuye sukopurune Yiyintet wule cemite acek oŋnkwitita cömisyenyi om wule cemite acek.
62004013	Cinket kule cemitowune acek wule mite Yiyintet, oŋnkumitowune neto wule cemite acek, omnye kikonec Muyet Nyetilil.
62004014	Kicekäs acek kunyo cemwocini piko alak kule kiyok Papa Werinyi cokwek kosopintet nyepo koret.
62004015	Ye ketor citake tokol kumwoy kule Yesu kunye Weritap Yiyintet, kopurune Yiyintet wule mite cito nyoto oŋnkopurune cicoto wule mite Yiyintet.
62004016	Cinket acek nkit cömisyet nye ponto Yiyintet om wule cemite, kunyo kicecämec. Yiyintet ku cömisyet, nto ci tokol nye ponto cömisyet kunye mitowune cicoto wule mite Yiyintet oŋnkopurune Yiyintet wule mite cicoto.
62004017	Kikyiy kwitita kunyol cömisyet om wule cemite acek sukuŋet cetitir om pesyet nyepo musankut, omnye kerkey soponnwek cicacek om koroni oko nyepo Kristo.
62004018	Puryo kot kumite muyotet om wule mite cömisyet. Kwete cömisyet nye kinyol muyotet ake tokol. Kunyo puryo kot kunyolu cömisyet om wule mite cito nye muye, omnye sutu muyotet toŋoŋutek.
62004019	Cecömisyi acek, omnye kinyosyo Yiyintet kucämec acek.
62004020	Ye komwoy, citake kule, “Ocöme Yiyintet.’’ Oŋnkurok yec kusenker yeyanyi, kokwek cicoto mwiyn. Omnye puryo kot komuce neto kucäm Yiyintet nyo tompo kot kukase konyekyi ye puryo kot kucöme yeyanyi nye köse konyekyi.
62004021	Kunyo ntarastit nye kikonec acek Kristo kunyi kule, Misyini ci nye cöme Yiyintet kucäm mpo yeyanyi.
62005001	Lekwetap Yiyintet ci ake tokol nye yene kule Yesu kunye ŋapanet. Nto ci ake tokol nye cöme Papa kucöme mpo lekwenyi.
62005002	Aret nye sicinket kule cecöme acek lekokap Yiyintet kuye kacecäm Yiyintet oŋnkyerup ntarastinekyi.
62005003	Cömisyet nye cëcöme acek Yiyintet kunye poru kule cerupe ntarastinekyi, Puryo kot ku wuyec ntarastinekyi om wule cemite acek.
62005004	Omnye ci ake tokol nye lekwetap Yiyintet kunye kukupël koret. Cimuce acek kot cipël koret om koyenenyo nye ceponte.
62005005	Ŋo nye muce kupël koret? Cito nyoto kunye yene kule Yesu kunye Weritap Yiyintet.
62005006	Yesu kunye cito nye kico, kiconto peko cepo patisanenyi oko korotik cepo met nyenyi. Kipuryo kot kuconto peko nkit pate, ntene kiconto peko oko korotik. Kunyo Poru Muyet Nyetilil kule po manta ŋalecu.
62005007	Mite muncururwanik somoku.
62005008	Coto ku Muyet Nyetilil oko peko oko korotik, kunyo yicintos cutecu ku somok.
62005009	Ye cecäme acek kule manta ŋalek ce mwowu piko, ntene woyec kupëlis ŋalek ce mwowu Yiyintet. Kimwoy Yiyintet ŋalek ce nöme Werinyi.
62005010	Kunyo ponto ci tokol nye cöme Yiyintet ŋalecu om moyenyi. Ntene ci ake tokol nye puryo kot kuyene Yiyintet kunye mwiyn, omnye puryo kot kucäm ŋalek ce kimwoy Yiyintet ce nöme Werinyi.
62005011	Ŋalek cepo Yiyintet cepo manta kucu kule, kikonec acek neto soponto nye mopoku, kunyo mitowune soponto nyoto wule mite Werinyi.
62005012	Ponto soponoto ci ake tokol nye kupoyit Werit oŋnkupuryo kot kuponto soponoto ci ake tokol nye puryo kot kupontokey Werit.
62005013	Osilwok ani ŋalecu akwek piko co cöme kaynetap Werit nyepo Yiyintet sukuŋet oŋnket kule ceponte soponto nye mopoku.
62005014	Cikenekey acek neto, omnye cinket kupoyit manta kule limwec ye kocesom kiy ake tokol kuyu wulo moktoy neto.
62005015	Nteye cinket acek kule limwec okokoy ye kacesom ku yoto ye cinketi mpo yec kule cenyoru kiy ake tokol nye kacesom acek neto.
62005016	Ye kakäs citake tokol kwiye yeyanyi miyotyet nye puryo kot kupo ŋokis, kuroke kusomnci Yiyintet sukuŋet kunyor cicoto soponto. Nöme ŋalecu piko co puryo kot kwiye miyotyet nyepo ŋokis. Mite miyotyet ye sutu met, kunyo puryo kot omwowok ani kule osom Yiyintet om miyotyet nyeyunyo.
62005017	Miyotyo ye kakyiy ŋolyo ake tokol nye miyat, ntene kumite miyotyet nye puryo kot kupo ŋokis.
62005018	Cinket acek kule puryo kot kumite lekwetap Yiyintet nye tosyinikey kwiye miyotyet, omnye ripe Yiyintet neto topon, oŋnkupuryo kot komuce kowurta oyinoto neto nyoto.
62005019	Cinket kule cepoye acek Yiyintet nka kot kupoytoy oyinoto cekwol yitik koret tokol.
62005020	Cinket kule kico Weritap Yiyintet, kunyo kikonec ŋomnonet sukuŋet cinket Yiyintet nyepo manta. Mitowune soponnwek cicacek wule mite Yiyintet nyepo manta oko wule mite Werinyi Yesu Kristo. Nyitenyi kunye Yiyintet nyepo manta, nyitenyi kunye soponto nye mopoku.
62005021	Lekokwani, oripkey akwek topon om wule mite yiyinwek cepo mwiynan!
63001001	Ani nyo Pontet, osilyini parwani Cepyosyet nye kikwey Yiyintet oko lekokyi ce ocöme ani kupoyit manta. Puryo kot ku ani nkit nye ocöme, ntene oŋnkucöme mpo piko tokol ce nkete ŋalek cepo manta.
63001002	Omnye mosukopurune ŋalek cepo manta wule cemite acek. Mosicipurte okokoy okoy okokoy.
63001003	Kante kukonec acek Yiyintet nye Papa oko Werinyi Yesu Kristo poypoyet oko cömisyet oko kalyet. Kante kopur soponnwek kyacek ŋaleca kupoyit manta om cömisyet.
63001004	Kyanyoru ani ŋerekwek ce caŋ koromun yu kowo oŋnket kule purtoy lekok cekuk alake ŋalek cepo manta kuyu wulo kimwowec acek Papa.
63001005	Kunyo, cepyos puryo kot osiluŋ ani nyi yawut ntarastit nyelel, ntarastit nyitenyi kunye po keny nye mwowu kule misyini cecämnkey acek kwacek nkit.
63001006	Cömisyet nyi oŋolole ani kunye poru kule misyini cipurte acek kopurto kuyu wule yunto ntarastinekap Yiyintet. Ntarastit nye kyolim akwek kuceke keny kunyi mwowu kule, misyini opurte akwek tokol cömisyet.
63001007	Mite piko kaperperik ce caŋ ce kuseretyi koret, picoto kuce puryo kot kucöme kule kico Yesu Kristo kuyu cito. Cito nye mwowu kuyunyoto kunye perperisyi oŋnku puniyontet nyewo nyepo Kristo.
63001008	Kunyo oripkey akwek mente kupotwok tukuk cepo yisyet nye kyayiy sukuŋet onyoru musyaret nye yemok.
63001009	Ci ake tokol nye weti tay kot kukeyte konetisyet nyepo Kristo, kunye moponto cito nyoto Yiyintet. Nto ci nye ripe konetisyenyi kunye pontokey nyoto Papa oko Werit.
63001010	Kunyo ye kaco ci ake tokol wule omite akwek nye puryo kot kusutu konetisyet nyitenyi, monte cetoroc cico kuco korikwok, monte mpo cisupay.
63001011	Omnye ci ake tokol nye kesupay kunye yicintos oko neto om ŋalek ce miyotec ce yiye.
63001012	Oponte ani ŋalek ce caŋ ce omöce kule omwowok akwek, ntene puryo kot omoce kule osilunenok karatasit oko winet, ntene mosoco ani okoy kwoceŋalal kuyemec om ŋerekwek.
63001013	Kesupayiŋ lekokap cekwomet nye kikwey Yiyintet. Kesupayiŋ koromun.
64001001	Ani nyo Pontet, Osilyini parwani Kayo nye ocöme kupoyit manta
64001002	Arenyo corwenyu. Osome ani kule roke pur topon om kiy ake tokol, oŋnkosom kule roke purte nyi soponto nyepo porto kuyu wulo ponte soponto nye topon om mukuleyto nyeŋuŋ.
64001003	Kyaŋerec ani koromun omnye kukwa mpo yeya oŋnkukwomwoy kule ponte nyi koyenet nye kwilat nyepo ŋalek cepo manta. Omnye purtoy nyi ŋalek cepo manta.
64001004	Puryo ŋolyo nye ŋereco ani kupël ye kalim kule purtoy lekokwani kapurto nyepo manta.
64001005	Corwenyu, ponte nyi koyenet nyewo koromun om yisyet nye yicini mpo yeya, nko mpo toyek.
64001006	Kiŋalaleniŋ nyi cekto topon om wuli om taytap pikap Yiyintet. Kunyo kalye nyi cekto kutosyikey kupa tay om aret nye ŋerece Yiyintet.
64001007	Omnye kucäm cek kule cipe tay om yisyet nyepo Kristo nye puryo kot kumöce kule cenyoru kokolyoyisyet nye cone wule mite piko co puryo kot kuyen.
64001008	Kunyo cikalye acek piko ceyucutecu sukuŋet ciyomekey tokol oŋnkyiy yisyet nyepo manta.
64001009	Kyosilyi parwet pikap Yiyintet, ntene Tiotrepe nye möce kule oyiku kantoyintet nyimwa kunye puryo kot kulime ŋalek cicacek.
64001010	Kunyo ye kaco ani kuye mosoporwok ŋalek ce miyotec ce cikite cepo mwiynan ce ŋolonenec acek. Ntene puryo kot kwiy pate ŋalek coto, puryo mpo kot kutoroce mpo yeya ye kakwa, oŋnkukerektoy mpo yeya alak ce möce kule ceŋerekyi picoto oŋnkusyem kule cekwet picoto kupete wule mite pikap Yiyintet.
64001011	Corwenyu, mente arup kiy ake tokol nye miyat, ntene rup muste kiy nye topon. Ci ake tokol nye yiye ce toponec kunye po nyoto Yiyintet.
64001012	Ŋolole ci tokol topon Temetrio, poru mpo ŋalek cepo manta wule yunto neto. Cetosyini mpo acek kule topon neto, kunyo nketi kule cemwowu acek ŋalek cepo manta.
64001013	Oponte ŋalek ce caŋ ce omöce kule omwowok akwek, ntene puryo kot omöce kule oyiyisye kalamut oko winet.
64001014	Asoti ani kule mosakasiŋ lakwar, kunyo yoto kuye mosiceŋalal tukway.
64001015	Opurte kalyet, Kesupayiŋ coronutekuk ce mite wuli. Osupoywec coronutek cicacek tokol.
65001001	Cone parwani wule mite Yuta, nye mutworintetap Yesu Kristo oŋnku mutakwametitap Yakopo. Osilwok akwek piko co kikur Yiyintet, piko coto kuce kikopurto cömisyetap Yiyintet Papa oko ripset nyepo Yesu Kristo.
65001002	Kante opurte akwek kuyemak kokolyoyisyet oko kalyet oko cömisyet.
65001003	Coronutekwani, kwasyem koromun kule osilwok ŋalek ce nöme kosopotet nyo ceponte acek tokol okoy asot kule misyini otitirok akwek yawut sukuŋet oporyeci koyenotet nyo kikokoci Yiyintet kowoŋnkyi pikyi.
65001004	Omnye kukwa piko alake kucorkey okoy kwokowut wule omite akwek. Piko coto kuco wece lokoywek ce nöme poypoyetap Yiyintenyo sukuŋet kwiy ŋalekwa cepo sakwayanat oŋnkutay cekto Yesu Kristo nye konetintenyo oŋnku Mokoryontenyo nye akenke pate. Kiŋor silutekap Yiyintet ikye keny musankut nye mosukunyor cekto.
65001005	Amöce ani kule osotwok akwek ŋalek alak ce kyonket tokol. Ŋalecato kuco kisope Mokoryontet Yiyintet kusor piko kukwane Misiri oŋnkwaranta om letut piko co kipuryo kot kuyen neto.
65001006	Amöce ani mpo yec kule osotwok ŋalek ce nöme malaykanik co kipuryo kot kurip wule ŋete kamukeywek cikwa, yoto kwasta wule kiminye. Kirate Yiyintet cek nyororonik om wule mite menonet nyepo okokoy sukuŋet cewosontyi ye kopunto pesyet nyewo.
65001007	Asot pa Sotom oko Komora moŋosyek ce kilekitec, kuce kikwiy mpecek sakwayanatet; kunyo kinyor toŋoŋutek om wule mite mata nye momise sukuŋet kwek kasowunot om wule mite piko tokol.
65001008	Om aret nye kerkey mpo nyoto, kunye ponto piko cutecu ŋoŋutok ce wece cek sukuŋet kwiy miyotyet kowurta porwonik cikwa. Nyile kamukeywek cepo Yiyintet, cupe cek cewoyec ce mite torot.
65001009	Nka mpo malayket nyewo Mikael om tintenotet nye kiponto oko Setani nyewo nyepo oyik om ŋalek ce nöme kule ŋo nye mosut musto nyepo Moses. Kipuryo kot kusyem Mikael kule acup Setani nyewo nyepo oyik, ntene kimwoy pate kule, “Kuwosontyiŋ Yiyintet.’’
65001010	Ntene cupe picutecu tukuk ce puryo mpo kot konkete cek nkit, nto mpo tukuk co nket kuyu wulo nketitoy tyoŋik cepo samiyita, kuce tukuk coto ce wurtoy kwaranta cekto.
65001011	Mite picoto kwapi koromun! Kurup cek aret nyo kirupe Kain. Kukukoytokey cek nkit kurup aret nyepo leliswek kuyu wulo kikwiyta Palam. Kwesokyi cekto pesanik. Kutoyis kuyu wulo kitoyisyi Kora, kunyo kukwaran kuyu Kora.
65001012	Kerkey cek simnyontet nye kilekenit om omikwok cepo sakwetap koyomotet. Omisye cekto mesanikwok nye moponto kalilan. Sötekey cek nkit pate. Kerkey oko polik co sute yomet ntene onkupuryo kot kuropene. Kerkey ketik ce puryo kot kwiye omik, kuyu ketik cepo yo karik kwek kemey koret ce kicikor oŋnkuyom.
65001013	Kerkey cekto peko cepo ruretyet ce wuse yomet om ŋalekwa cepo kililan cetoku kuyu pukantet. Kerkey cekto oko kokelik ce mutukey ce kiyiytoci Yiyintet otepto nye mite wule mite menonet nye tuyi.
65001014	Enok nye mucokoretap Atam, pinta nyepo tisap nyepo Atam kunye kiŋor ŋalecu nöme cek kumwoy kule, “Akäs! Kaco Mokoryontet oko malaykanikyi ce tililec
65001015	ce caŋ cokuwosontyi piko tokol. Oŋnkumutyi musankut piko ce menkete Yiyintet ce ponto miyotyonik om yisyonutekwa ce miyotec ce kikwiy, oko om ŋalek tokol ce miyotec ce kiŋalale cekto neto kwapi.’’
65001016	Picutecu kuce ŋunyŋunye kwak oŋnkureny piko alak. Rupe pate corokyinotet nye miyat nyepo porwonik cikwa. Sutekey kuŋalal ŋalek cepo silotet oŋnkuperper piko alak kule sukuŋet cenyoru aret nye möce cekto nkit.
65001017	Ntene akwek coronutekwani, möce asot ŋalek co kimwowok kiyokikap Mokoryontet Yesu Kristo.
65001018	Kimwowok kule, “Ye kopunto pesyosyek nyepo letut, mosukutok piko ce kencururok, piko coto kuce puryo kot kopunto tini, ntene rupe pate corokyinotet nyepo porwonik cikwa nkit.’’
65001019	Picutecu kuce sutu pciyatet. Kipayta picutecu corokyinotet nye kiceyito nye puryo kot kupo Muyet Nyetilil.
65001020	Ntene akwek coronutekwani, möce onerye akwek nkit om koyenet nye tilil koromun, oŋnkosom om swamet Muyet Nyetilil.
65001021	Misyini opurte akwek nkit cömisyet nyepo Yiyintet, oŋnkoken soponto nye mopoku nye mosukukonok Mokoryontenyo Yesu Kristo om kokolyoyisyenyi.
65001022	Mite piko alake ce mocömntoy topon, oporci piko coto poypoyet,
65001023	Oporci yec piko alak poypoyet nye oripkey, ntene asenker sirok cikwa ce kimolokonitu om miyotyonik cepo corokyinotet.
65001024	Kunyo om wule mite neto nyo muce kuripok akwek mente kot osute, oŋnkupartak oŋereci nye moponte lelis om taytap woyin nyi.
65001025	Om wule mite Yiyintet akenke kosopintenyo, kupunte wule mite Yesu Kristo Mokoryontenyo. Kopurune Woyinto oko koyweyisyet oko swamet oko kamukeywek om kenyisyek ce kitil oko yawut oko okokoy oko okokoy! Yunyoto.
66001001	Ŋalecu kuce ŋoŋutokap Yesu Kristo ce kikoci Yiyintet sukuŋet nyo kuŋoŋnkyi kuporci mutworikyi tukuk ce mosukwiyokis lakwar. Kimwoy Yesu ŋalecu omnye kiyok malaykenyi kuco wule mite mutworintenyi Yowana.
66001002	Yowana kunye mwowu ŋalek tokol ce kikäs. Ŋalecutecu kuce po manta ce nöme lokoywek ce kwone wule mite Yiyintet oko ŋalek cepo manta ce kiŋoŋ kupor Yesu Kristo.
66001003	Ponto kupeyoy nye sumone ŋalecu po workoyontini oŋnkuponto kupeyoy co lime oŋnkurup ŋalek ce mite kitapuni, omnye karik pesyet nye yitite ŋalecu.
66001004	Ani Yowana nye osilyini lukosyek tisap cepo co kikoyen ce mite koretap Asia. Kwek cikwok poypoyet oko kalyet ce kwone wule mite neto nye mite, oŋnku nye kimite, oŋnku nye mosukuco, oŋnku kwone wule mite mukuleywek tisapu ce mite ŋeceratap poytoyisyet om taytap Yiyintet.
66001005	Oŋnkukwone wule mite Yesu Kristo, nye muncururwet nyepo manta, oŋnku nye kipoyit tayta kotutune met, oŋnku nye poytoy kinkonik cepo koret. Kristo kunye kicämec oŋnkutyacec cekwane wule mite miyotyonik kyacek om korotikyi.
66001006	Kunyo kikonec ciku poytoyik ce tisik cepo Yiyintet Papanyi. Kopurune woyinto oko swamet wule mite Yesu Kristo okokoy okoy okokoy! Yunyoto.
66001007	Akäs, mite kucontoykey polyok! Mosukukäs ci tokol neto oŋnkukäs mpo piko tokol co kipore neto ŋotit. Mosukumesyo kurire piko tokol neto. Kunyo Kuyuyit nyoto! Yunyoto.
66001008	Mwowu Mokoryontet nyepo kamukeywek tokol kule, “Oyiku ani nyepo tayta (omeka) oŋnkoyiku nyepo letut,’’ (olufa) nye mite oŋnku nye kimite, oŋnku nye mosukuco.
66001009	Ani nyo yeyamwoŋ Yowana nye ceyemntoy oko akwek toŋoŋutek oko muytocinotet nyo nyoru co po poytoyisyenyi nyewo om Kristo Yesu. Kyomite ani koret nye kikwen peko nyepo Patmo omnye kikyamwayte wuloto ŋolyontetap Yiyintet nyepo manta nye kuŋoŋ kopur Yesu.
66001010	Ye kipesyetap Mokoryontet kowuto anyoru ani swametap Muyetap Mokoryontet, yoto alim om pataymwani kutit nyewo nye kerkey kontit.
66001011	Nye kimwoy kule, “Silyi kitaput tukuk ce kekäs nyi, oŋnkikoyite kitaput kuwo wule mite luket nyepo piko co kikoyen cepo moŋosyecu tisap: Efeso, Simurna, Perkamani, Siyatira, Sortes, Filatelfia oko Laotikea.’’
66001012	Yoto owekyikey ani kule akäs cito nye kiŋololwo, akäs sokotik tisap cepo Sapunek ce yoŋe tarinek.
66001013	Nto om kwenutap sokoticoto, kimite cito nye kerkey Weritap Cito nye kelac siret nye puntoy kerenkok, oŋnkurate teket nyenyi porowet nyepo Saput.
66001014	Kilel metit nyenyi kuyu siret nyelel piw. Kukerkey konyek ceci oko mata nye rekitite.
66001015	Kukerkey kerenkok ceci oko tayet nye kiciloci mata oŋnkyesit kulecec. Kikerkey polotet nyenyi oko karumnta nyepo peko ce caŋ ce sururtoy.
66001016	Kunäme yewunyi nyepo tay kokelik tisap, kucone kutit nyenyi rotwetap cok nye ŋatip koromun. Oŋnkulelit tokoyta nyenyi kuyu asista nyepo pet kwen.
66001017	Nteye kotoköse ani neto; yoto oputyi yepo kerenkokyi kuyunye kamey. Ntene kunämena yewunyi nyepo tay oŋnkumwoy kule, “Mente omuyi! Oyiku ani nyepo tayta oŋnko yiku nyepo letut.
66001018	Oyiku nye sopot! Kikyamey, ntene käs pa oyiku sopot kenyis okoy kenyis. Oponte kamukeywek cepo met oko kapkompic.
66001019	Kunyo sil yawut tukuk ce kwekäs, ce mite kwiyoktos yawut oko ce mosukutok om letut.
66001020	Kito nye wuŋat nye poru kokelik tisapu ce köse nyi ce mite yewumwani nyepo tay, oko sokotik tisap cepo Sapunek ce yoŋe tarinek kucu kule; Kokelik tisap kuce malaykanik tisap cepo lukosyek cepo pikap Yiyintet tisap. Nto sokotik tisap cepo Sapunek ce yoŋe tarinek, kuce lukosyek tisap cepo pikap Yiyintet.’’
66002001	“Ŋalek cepo malayket nyepo pikap Yiyintet cepo Efeso silyi kule; “Kwone ŋalecu wule mite neto nyo nöme kokelik tisap om yewunyi nyepo tay, oŋnkuwesetote kwenutap sokotik tisap cepo Sapunek ce yoŋe tarinek.
66002002	Oŋnket ani yisyonutekuk tokol, oŋnkonket swamet nyeŋuŋ, oko muytocinotet nyeŋuŋ. Oŋnketi kule puryo kot muytocini nyi piko co miyotec, oŋnkwesyem piko co kurekey kule ciku kiyokik oŋnkurok yec kupuryo kot ku kiyokik cekto, okoy nyoru kule mwiynot pate.
66002003	Oŋnketi kule muytocini nyi oŋnkitaŋany kupo kaynemwani, ntene mopoku swamet.
66002004	Ntene ponte ŋolyontet nye onyercineniŋ kunyi kule, puryo icömo ani nyi yawut kuyu wulo kiyunte kunyo.
66002005	Kunyo möce sot co kiwurte! Oŋnkirenynkey iyiyisye kuyu wulo kiyunte kunyo. Nteye puryo kot renynkey mosaco ani oŋnkyonumu sokotyet nyeŋuŋ nyepo Saput nyo mite sokotik tisap co yoŋe tarinek.
66002006	Ntene ponte ŋolyontet akenke nye topon nyi kule senkeri tukuk ce yiye piko co rupe Nikolaitanik, kuyu wulo osenkeri mpo ani nkit.
66002007	“Kunyo nye ponto yitik ce limnte, kunye misyini kulimnta ŋalek ce mwocini Muyet lukosyek cepo pikap Yiyintet! “Nto co koporyo kot kupëlis, mosokoci kwam omik cepo ketit nyepo soponto nye kipite mparetap Yiyintet.’’
66002008	“Nto malayket nyepo pikap Yiyintet cepo Simurna silyi kule, “Kwone lokoywecu wule mite neto nyepo tayta oŋnkupo letut, nye kime oŋnkusop yec.
66002009	Oŋnketi ani toŋoŋutek cekuk oko pananiyantit nyeŋuŋ, ntene yiku mokoryo kopoyit manta! Oŋnketi ŋalek ce miyotec ce ŋololeniŋ co kurekey kule ciku Yutayek, oŋnkurok yec kupuryo ku Yutayek cekto; ntene luket nyepo setanit!
66002010	Mente omuye mpo kisic om kiy ake tokol nye karik otaŋanye. Limnte! Mosukusyemak Setani nyewo nyepo oyik; kukertak mopusi alak om akwek, mosotaŋany kuwany pesyosyek taman. Otitir om swamet nka kot mpo koyek met, mosokonok ani soponto kwek kokotutyet nye kopëlisye.
66002011	“Kunyo nye ponto yitik ce limnte, kunye misyini kulimnta ŋalek ce mwocini Muyet lukosyek cepo pikap Yiyintet! “Puryo kot kutoŋonye met nyepo oyeny piko co kiporyo kot kupëlis.’’
66002012	“Nto malayket nyepo pikap Yiyintet cepo Perkamo, silyi kule, “Kwone lokoywecu wule mite neto nyo ponto rotwetap cok nye ŋatip koromun.
66002013	Oŋnketi ani wule minye nyi, minye wule mite ŋeceretap poytoyisyetap Setanit. Ntene kipuryo kot taya om koyenet nye ponte om wule ani, nka mpo yo kicepoköce Antipa muncururwet nyimwani nye cikenekey nyo kicepakäce kayta nyewo wule minye Setanit.
66002014	Ntene oponte ani ŋalek tukusic ce osenkereniŋ: mite om akwek piko alak ce rupe konetisyetap Palam nye kinet sukuŋet kwiy pikap Israel miyotyet kwam omik ce kicesoci oyik kerkeyik oŋnkwiy sakwayanatet.
66002015	Kunyo mpenyi ponte piko alak ce rupe konetisyet nyepo Nikolaitanik.
66002016	Renynkey yaste miyotyonik cekuk! Nteye puryo, mosoaco lakwar okoy wule mite oŋnkoporye cekto oyiyisye ŋotipcet nyi cone kutimwani.
66002017	“Kunyo nye ponto yitik ce limnte, kumisyini kulimnta ŋalek ce mwocini Muyet lukosyek cepo pikap Yiyintet! “Mosokoci nye koporyo kot kupëlis Mana nye wuŋat. Mosokoci ci ake tokol om cekto rwantet nye miniŋ nyelel nye kicesil kaynet nyelel nye menkete ci tokol, nkete pate cito nyo kinyor.’’
66002018	“Nto malayket nyepo pikap Yiyintet cepo Siyatira, silyi kule: “Kwone lokoywecu wule mite Weritap Yiyintet nyo loytos konyek ceci kuyu mata, nye lekecectos kerenkokyi kuyu tayet nye kacesit.
66002019	Oŋnketi ani ŋalekuk tokol ce iyiye nyi, oŋnketi cömisyet nyeŋuŋ, koyenet nyeŋuŋ, oko yisyet oko muytocinotet. Oŋnketi kule yiye yawut yisyonutek ce caŋ kusir ce kipo tay.
66002020	Ntene oponte ŋolyontet akenke nye osenkereniŋ kunyi kule, muytocini korkono cekure Yesepel, nye kurekey kule oyiku kiyokintetap Yiyintet. Neto kunye nete oŋnkumas pikwani okoy kwiy sakwayanatet.
66002021	Kwokoci neto poroyinto kurenynkey kwasta miyotyonikyi, ntene mocöme kule ayaste sakwayanatet.
66002022	Kunyo mosowirci neto kwiririt wule mosukutaŋany koromun oko piko co yiye sakwayanatet oko neto. Mosayiy ŋolyontoni tos pate ye karenynkey cekto kwasta miyotyonik ce kikwiye oko neto.
66002023	Mosapakäc mpo piko co rupoti neto, sukuŋet lukosyek tokol cepo pikap Yiyintet konket kule ani kunye oŋnketi kasoteywekap piko tokol oko tukuk ce möce. Mosokoci ci ake tokol om akwek kuyu wule tento yisyet nye kiyiy.
66002024	“Ntene akwek piko alak cepo Siyatira ce puryo kot orupe konetisyet nyoto. Akwek co puryo anetkey ŋalek ce kure alake kule, ‘Ŋalek ce wuŋotin cepo Setanit.’ Komwowok kule puryo kot akonok nyikisinto ake.
66002025	Möce akwil koromun ŋalek co oponte yawut okoy opunu ani.
66002026	-
66002028	Co kepëlis oko co kakwil kwiy yisyonutekwani okoy pesyet nyepo letut, kuce mosokoci kupayta yemosyek, kuyu wulo kikono ani Papanyu kamukeywek. Mosukupoytoyis kwiyisye kipoket nyepo karnet oŋnkutitir cekto kuyu terenik cepo menonik. Mosokoci ani neto nyoto kokelyet tapoyantet nyepo kororn.
66002029	“Kunyo nye ponto yitik ce limnte, kunye misyini kulimnta ŋalek ce mwocini Muyet lukosyek cepo pikap Yiyintet!’’
66003001	“Nto malayket nyepo pikap Yiyintet cepo Sarte, silyi kule; “Kwone lokoywecu wule mite neto nyo ponto mukuleywek tisap cepo Yiyintet oko kokelik tisap. Oŋnketi yisyonutek tokol ce yiye nyi, ponte kaynet nye toku kule yiku sopot oŋnkurok yec kimey!
66003002	Kunyo ŋet oŋnkinäm kwil ce teponte kutompo kupok kuwoŋnkey, omnye kwakäs kule puryo kot kunyolunot yisyet nyeŋuŋ om taytap Yiyintemwani.
66003003	Kunyo möce sot ŋalek co kicinetiŋ oko ce kilim, rip coto oŋnkirenynkey om miyotyonikuk. Ye puryo kot ŋet käste mosocontyiŋ kuyu corin, nye menketi sawet nye acone ani.
66003004	Ntene ponte om Sarte piko ce ŋeri ce tompo kot kowurta sirokwa konyinye sakatyet. Mosukupesetat coto oko ani kukakolac sirok ce lelac, omnye yeme kwiy kuyunyoto.
66003005	Cito nye kepëlis kunye mosicilokyi siret nyelel kuyunyoto. Nye puryo kot apuci anumu ani kaynokwa kukwane kitaput nyepo soponto. Mwosomwowu otoru om taytap Papamwani oko taytap malaykanik kule cikwani picoto.
66003006	“Kunyo nye ponte yitik ce limnte kunye misyini kulimnta ŋalek ce mwocini Muyet lukosyek cepo pikap Yiyintet!’’
66003007	“Nto malayket nyepo pikap Yiyintet cepo Filatelfia, silyi kule: “Kwone lokoywecu wule mite neto nyo tilil oŋnkupo manta, nye ponto Funkuwet nye kipo Tauti. Yote neto ntene puryo nye muce kot kuker, Kere ntene puryo nye muce kuyat.
66003008	Oŋnketi yisyonutekuk tokol, oŋnket mpo kule ponte swamet nye kisic, ntene kwerup ŋalekwani oŋnkiyeno kunyo koyotuŋ kurket om tayŋuŋ nye memuce ci kot kuker.
66003009	Alimnte pa! Nto luket nyepo luket cepo Setanit, ce mwiynot ce sutekey kule ciku Yutayek oŋnkurok yec kumo Yutayek, mosokweru kukwa taymwoŋ oŋnkokutumwoŋ sukuŋet konket cekto tokol kule ocömok ani.
66003010	Omnye kwerip ntarastimwani muytoci, kunyo mosoripiŋ ani om wule mite syemutok, ce musukukwontyi koret tokol sukuŋet cesyem piko cepo koret.
66003011	Aconi ani lakwar. Kunyo kwil topon tukuk ce ponte, sukuŋet mente kot kunumuneniŋ citake kokotutyet nye pëlisye.
66003012	Mosokoci ani co kepëlis kwek tolocta nyepo kotap Yiyintemwani, puryo kot kukwone koyoto orit kenyis. Mososil ani porto nyenyi kaynetap Yiyintemwani, oŋnkosil kaynetap moŋetap Yiyintemwani, nyoto ku Yerusalem nyelel nye mosukucone torot wule mite Yiyintemwani. Mososil mpo porto nyenyi kaynemwani nyelel.
66003013	“Kunyo nye ponto yitik ce limnte misyini kulimnta ŋalek ce mwocini Muyet lukosyek cepo pikap Yiyintet.’’
66003014	“Nto malayket nyepo pikap Yiyintet cepo Laotikea, silyi kule: “Kwone lokoywecu wule mite neto nye cekure, ‘Yunyoto’. Nye ponto koyenet oŋnku muncururwet nyepo manta. Neto kunye towunot nyepo kiy ake tokol nye kitany Yiyintet.
66003015	Oŋnketi yisyonutekuk tokol, oŋnketi kule puryo kot yiku nyi kaytit oŋnku puryo kot yiku layat, kweroke yiku akenke om coto oyeny, nye yiku kaytit nto layat!
66003016	Ntene omnye yiku purkey pate, nye puryo kot yiku kaytit nto layat, kunyo mosaŋuŋuŋ!
66003017	Mwowu kule, ‘Oyiku mokoryo, amite topon, oponte tukuk tokol, kunyo puryo kiy nye omöce.’ Ntene menketi kule amite kwapi koromun! Yiku puren, nye möce cikalyiŋ, panan nye korat nye moponto sira.
66003018	Kunyo kakoniŋ ŋomnonet kule iyalena ani Saput nye kicepel kulelit topon, sukuŋet mokoren. Yal mpo sirok celelac sukuŋet lac kuyen porto nyeŋuŋ nyepo kalilan. Yal mpo sakityek siŋet yile konyek cekuk sikäste.
66003019	Osowu oŋnketi ani topon piko co acöme ani, kunyo titir, oŋnkirenynkey.
66003020	Limnte pa! Koyoŋe ani kurket oŋnkokonynkony, nteye kalim citake kutimwani oŋnkuyat kurket mosowut konyi oŋnkyomisye tukway.
66003021	Cito nye kepëlis kunye mosokoci kamukeywek cipure tukway ŋeceremwani nyepo poytoyisyet, kuyu wulo kyopëlisye ani okoy opure oko Papa, ŋeceret nyepo poytoyisyet.
66003022	“Kunyo, nye ponto yitik ce limnte, kumisyini kulimnta ŋalek ce mwocini Muyet lukosyek cepo pikap Yiyintet!’’
66004001	Nto om letutap coto ceŋoŋwo akäs kurket nye kayatakay om torot. Nto kutit nyo kikyalim kuŋololwo om tayta nyo kikerkey kontit kunye kimwowo kule, “Iloŋu co wuli, moporuŋ ani tukuk ce mokwiyokis cerupe ŋalecu.’’
66004002	Yoto pakenke kucontyo Muyet, akäs ŋeceret nyepo poytoyisyet om torot nye kimite kukepure cito ake.
66004003	Nyoto kipure ŋeceranato kunye kikerkey tokoyta nyenyi rwantet nye nyalil kwarra nye cekure Yaspo oko sarutyo, oŋnkomut ŋeceranato cekwalasyet nye kerkey oko rwantet nye nyalil nye cekure Sumariti.
66004004	Kimite mpo ŋecerok alak ce ki tiptem ok amwan ce kimut ŋeceranato. Kipure ŋecerocoto poyik tiptemu ok amwan ce kelac sirok ce lelac oŋnkulac kutonok cepo Sapunek.
66004005	Yoto kucone ŋeceranato po poytoyisyet kaweket nye wece oko karumnta oko tulotet. Kimite tarinek tisapu ce loytos om taytap ŋaceranato, coto ku mukuleywek tisap cepo Yiyintet.
66004006	Kimite taytap ŋeceranato nye kerkey oko ruretyet nyepo kilasit nye lekecece kuyu kitake nye cekure Kristalit. Nto komut ŋeceranato po poytoyisyet, om komoswokik tukway kimite yec tyoŋik tisapu ce soptos ce kiponto konyek ce caŋ ce kimite tay oko sekeronok.
66004007	Kikerkey tyonynto nyepo tayta oko Ŋetuny; kukerkey nyepo oyeny oko Yeyito; kuponto tyonynto nyepo somok metit nye kerkey nyepo cito. Kukerkey nyepo amwan oko Ploŋoniyet nye terertoy.
66004008	Kiponto tyoŋicoto amwanu kepepok lö ce kiponto konyek om kepepocoto saŋ oko orit. Kitume pet oko komoy nye memunye kumwowu kule: “Tilil, tilil, tilil, ku Mokoryontet Yiyintet nyepo kamukeywek tokol, Nye kimite, nye mite yawut, Oŋnku nye mosukuco.’’
66004009	Kitume tyoŋicoto amwanu tumwonik cepo woyinto oko kakastayet oko koyweyisyet kutumncini neto nye kepure ŋeceret, nye sope okokoy. Nteye katum kuyunyoto.
66004010	Yoto kukutuny poyik tiptemu ok amwan co mite taytap neto nye kepure ŋeceret oŋnkusay neto nyo sope okokoy okoy okokoy. Wircini cekto yoto kutonokwa cepo Sapunek taytap ŋeceret kumwowu kule:
66004011	“Mokoryontet Yiyintet nyinyo! Kunye misyini ciyweye oŋnkyilaŋnta woyinto nyenyi oko swamet. Omnye kitany nyi tukuk tokol, kicitany oŋnkunyor soponto kuyu wulo kicämnta neto.’’
66005001	Yoto akäs kuponto kitaput om yewunyi nyepo tay neto nye kepure ŋeceret nyepo poytoyisyet nye kicesil orit oko saŋ oŋnkyitinye muwurunek tisap.
66005002	Akäs yoto malayket nyepo swamet nye kikurto om kutit nyewo kumwoy kule, “Ŋo nye yeme, nye muce kupetec muwurut oŋnkuŋany kitaput?’’
66005003	Ntene kipuryo ci mpo akenke om torot nto om koret, nto om kapkompic nye kimuc kot kuŋany kitaput oŋnkukäs orit.
66005004	Arir ani koromun omnye kipuryo mpo akenke nyepo latik nye kicenyor nye kaŋany kitaput oŋnkukäs orit.
66005005	Kumwowo pontet akenke kule, “Mente arir, käs pa! Ŋetunynto nye cone kotap Yuta, nye keseniyantetap Tauti nyewo, nye kakopëlis, kunye muce kupetec muwurunek tisap oŋnkuŋany kitaput.’’
66005006	Yoto akäs Lekwetap Kecir nye keyoŋe kwenutap ŋeceret nyepo poytoyisyet, nye kepur komut neto yoto tyoŋik ce soptos amwanu oko poyik. Kerkey Lekwap Kecir yoto nye kacetil kume. Kiponto kuyinok tisap oko konyek tisap, coto ku mukuleywek tisap cepo Yiyintet ce kikoyto kupa koret tokol.
66005007	Kuwo Lekwetap Kecir oŋnkunum kitaput kunumune yewutap tay nyepo neto nye kepure ŋeceret nyepo poytoyisyet.
66005008	Nteyu kowo kunumu, yoto kukutuny koputyi ŋony tyoŋik ce soptos amwanu oko poyik tiptemu ok amwan om taytap Lekwetap Kecir. Kiponto ci tokol om cekto pukantit oko pokulit nyepo Saput nye nyitat mwayta nye poŋu. Coto kuce somset cepo pikap Yiyintet.
66005009	Yoto kutum cekto tumnto nyelel nyi kule: “Misyiniŋ nyito numu kitaput oŋnkipetec muwurunekyi. Omnye kicetiliŋ, kunyo om korotikuk, kiyal nyi kukwa wule mite Yiyintet: piko cepo arosyek, yemosyek oko ŋelyepik.
66005010	Kikwey nyi cekto kwek Kinkonik cepo tisik, kuyici yisyet Yiyintenyo kunyo mokupoytoyis om koret.’’
66005011	Akaste yec, alim polotet nyepo malaykanik ce caŋ ce mociyite, Elifunek oko Elifunek. Kiyoŋe cekto komut ŋeceret nyepo poytoyisyet oko tyoŋik amwan ce soptos oko poyik.
66005012	Oŋnkutum om kutit nyewo kule: “ Lekwap Kecir nyo kicepoköce, kunye misyini kunyor poytoyisyet oko Mokoryontit, oko ŋomnonet oko kakastayet, oko swamet, woyinto oko kupeyok.’’
66005013	Alim yoto Tyoŋik tokol cepo torot, oko cepo koret, oko cepo ŋony, oko tyoŋik tokol cepo ruretyet, oko tyoŋik cepo koret tokol kumukul kutume kule: “Wule mite neto nyo kepure ŋeceret nyepo poytoyisyet, oko Lekwap Kecir, kupoyit kupeyok, oko koyweyisyet, oko woyinto, oko swamet okokoy oko okokoy!’’
66005014	Yoto kuwec tyoŋik amwanu ce soptos kumwoy kule, “Yunyoto!’’ Kuputyi poyik ŋony oŋnkusay.
66006001	Yoto akäs ani Lekwap Kecir kupetec muwurut nyepo tayta om muwurunek tisap, oŋnkalim tyonynto akenke om tyoŋik ce soptos amwan kupol om kutit nyewo kutul kuyu ilet kumwoy kule, “Co!’’
66006002	Akäs ani yoto yec Farasit nyelel, kiponto kiyaŋnta cito nye kiwete Farasinato, yoto cikoci cicoto kutwet; kuwo kuworenot nye kokopëlis oŋnkutosyikey kupëlis.
66006003	Kupetec Lekwap Kecir muwurut nyepo oyeny, alim ani yoto tyonynto nyepo oyeny kumwoy kule, “Co!’’
66006004	Kuco yec Farasit ake nye kyarra. Cikoci cito nye kuwete Farasinato kamukeywek kunum kalyet nye kimite koret, sukuŋet kuparkey piko kwicek nkit, oŋnkyikoci cicoto rotwetap cok nyewo.
66006005	Akäs kupetec Lekwap Kecir muwurut nyepo somok, alim kumwoy tyonynto nye po somok kule, “Co!’’ Nto opere akäs yoto akäs Farasit nye tuy. Kiponto cito nye kiwete Farasinato om yewunyi kilet nye cepimonisye.
66006006	Alim yoto kutit nye kerkey nye cone kwenutap tyoŋik amwan ce soptos nye kimwoy kule, “Litet akenke nyepo nkanuk om musyaret nyepo pesyet, nto litanik somok cepo nkanuk sayirinek kupo musyaret nyepo pesyosyek somok. Ntene mente awurte mwayta oko Finyonik!’’
66006007	Kupetec Lekwap Kecir muwurut nyepo amwan, yoto alim ani tyonynto nyepo amwan kumwoy kule, “Co!’’
66006008	Nto opere akäs yoto akäs Farasit nye tolelyo, nto cito nye kiwete Farasinato kunye cekure met, oŋnkarupe let kurikyi kapkompic. Cikoci cekto kamukeywek kupayta akenke om amwan nyepo piko cepo koret, sukuŋet kupakäce poryet oko rupet oko porwonik oko tyoŋikap samiyita cepo koret.
66006009	Kupetec Lekwap Kecir muwurut nyepo mut, akäs yoto ce kimite otepto nyetilil ŋony, mukuleywek cepo piko co kicepakäc omnye kimwaytat ŋolyontet oko ŋalek ce kiparta.
66006010	Kupol picoto kukurto om kutit nyewo kumwoy kule, “Mokoryontet nyepo kamukeywek tokol, nyetilil oŋnkupo manta! Mesepur nyi okokoy pesyo ne ye semutyi musankut oŋnkipakäc pikap koret omnye kipakäcec acek?’’
66006011	Cikoci ci ake tokol om cekto siret nyelel, oŋnkyemwoci kopur komuny kuloyit kuminiŋ okoy kupunto coŋinto nyepo mutworik oko mpo yeya ce kerkey cekto ce mosicepakäc kuyu wulo kicopoköce cekto.
66006012	Akäs yec Lekwap Kecir kupetec muwurut nyepo lö.
66006013	Yoto kuriŋriŋ koret, kutuyit asista kuyu siret nye tuy mis, kusalakay arawet kwek koroti, kosuwune kokelik parak kuyu mokoyek ce mnoruryo ce kelucluc yomet.
66006014	Kupot koret wulin po torot kuyu kartasit nye kaciriny. Cinum cinate tulonok oko korosyek ce kikwen peko kukwane ye kimite.
66006015	Yoto kuŋet kinkonik cepo koret oko piko cewoyec oko cewoyec cepo poryet, oko piko ce mokoren oko piko ce ponto swamet, oko piko alak tokol, ce mutwor oko ce puryo kot ku mutwor. Kuwunynkey yoto picoto kuwuŋenkey tulonok oko kepenonik ce mite rwontok.
66006016	Kukurtoy kumwoci tulonok oko rwontok kule, “Olulcec acek awunyec mente kot kukäsenec konyek neto nyo kepure ŋeceret nyepo poytoyisyet oko nerekwekap Lekwap Kecir.
66006017	Omnye kopunto pesyemwa nyepo nerekwek, ŋo nye muce kuyoŋe tayta nyenyi?’’
66007001	Nto om letutap coto, yoto akäs ani malaykanik amwan ce keyoŋe toponutekap koret, ce kanäm kuyoŋnto yomotik amwan cepo koret, sukuŋet mente kukut yomet koret oko ruretyet, nto ket ake tokol.
66007002	Akäs malayket ake nye cone koŋasis wule cone asista kuponto muwurutap Yiyintet nye sope. Kukurto om kutit nyewo kumwoci malaykanik amwan co kukukoci Yiyintet kamukeywek kowurta koret oko ruretyet.
66007003	Kumwoci kule, “Monte ciwurte koret nto ruretyet nto mpo ketik okoy ye kocikoci muwurut tokoywekap mutworik cepo Yiyintet.’’
66007004	Yoto cemwowo wule tento coŋinto nyepo piko co kucikoci muwurut tokoywekwa kucu kule, Piko elifunek pokol akenke oko artam ok amwan cepo werikap Israel ce kicekwere muwurut.
66007005	Oko elifunek taman ok oyeny cepo kotap Yuta, oko elifunek taman ok oyeny cepo kotap Rupen, oko elifunek taman ok oyeny cepo kotap Kati,
66007006	oko elifunek taman ok oyeny cepo kotap Asyer, oko elifunek taman ok oyeny cepo kotap Nafutali, oko elifunek taman ok oyeny cepo kotap Manase,
66007007	oko elifunek taman ok oyeny cepo kotap mpo Simiyon oko Elifunek taman ok oyeny cepo kotap mpo Lefi, oko elifunek taman ok oyeny cepo kotap Isakar,
66007008	oko elifunek taman ok oyeny cepo kotap Isakar, oko elifunek taman ok oyeny cepo mpo kotap Sapulon, oko elifunek taman ok oyeny cepo kotap mpo Yosep, oko elifunek taman ok oyeny cepo mpo kotap Penyamin.
66007009	Nto om letutap ŋalecato, yoto akäs ani luket nyepo piko ce memuce ci kot koyit! Kwone piko coto yemosyek tokol, oko orosyek tokol oko piko tokol oko ŋelyepik tokol. Kimite cekto yoto kukeyoŋe taytap ŋeceret nyepo poytoyisyet oko taytap Lekwap Kecir nye kelac sirok ce lelac oŋnkunäme picoto sosik yewuniyekwa.
66007010	Kikurtoy om polotet nyewo kumwowu kule, “Cone kosopotet wule mite Yiyintenyo nye kepure ŋeceret, oŋnkucone wule mite Lekwap Kecir!’’
66007011	Kuyoŋe yoto komut ŋeceret malaykanik tokol oko poyik oko tyoŋik amwan ce soptos. Yoto koputyi ŋony om taytap ŋeceret oŋnkusay cekto Yiyintet,
66007012	kumwoy kule, “Yunyoto! Kupeyok oko woyinto oko swamet oko ŋomnonet, oko kakastayet, oko konyitotet, oko swamet kuce kupoyit coto tokol Yiyintenyo okokoy okoy okokoy! Yunyoto!’’
66007013	Kuŋololwo yoto pontet akenke kutep kule, “ Ŋo picu kelac sirok ce lelac? Oŋnkukwone cekto ono?’’
66007014	Owekyi ani omwoci kule, “Mokoryontet, nyi nye nketi.’’ Kumwowo kule, “Picu kuce kipunune toŋoŋutek cewoyec koromun. Kunyo kisit sirokwa kulelakitu kusite korotikap Lekwap Kecir.
66007015	Mite yawut kukeyoŋe taytap ŋeceret nyepo Yiyintet sukwicini yisyet om konyi pet oko komoy. Kunyo ripe neto nyo kepure ŋeceret cekto.
66007016	Puryo kot kwome rupet kenyis oŋnkupuryo kot kwome melelya, oŋnkupuryo mpo kot kupele asista nye mwa.
66007017	Omnye Lekwap Kecir nyo mite kwenumwa kunye mesewontet nyimwa nye mosukuntoci okoy wule kosune peko cepo soponto. Mosukopuc Yiyintet lokik tokol ce mite konyek cikwa.’’
66008001	Nteyu kowo kupetec Lekwap Kecir muwurut nyepo tisap. Kusis kiy ake tokol yoto om torot kuwany kwenutap sawet akenke.
66008002	Nto om letut akäs ani malaykanik tisap co yoŋe taytap Yiyintet. Cikoci cekto yoto kontinek tisap.
66008003	Kuco yoto malayket ake cokuyoŋe yepo otepto nye cepele Korosek, kipontonu pokulit nyepo Saput nyepo Korosek ce poŋu. Cikoci neto korosek ce poŋu ce caŋ sukuŋet kuyomo oko somset cepo pikap Yiyintet oŋnkukoyito om otepto nye cepele Korosek nyepo saput nyo yoŋe taytap Yiyintet.
66008004	Kuŋet yoto yetit nyepo korosek ce poŋu oko somset nyepo pikap Yiyintet om yewutap malayket okoy kupunto wule mite Yiyintet.
66008005	Kunäm malayket pokulit nyepo Korosek ce poŋu oŋnkunyit orit mata, oŋnkunumune otepto nye pele Korosek kosuci koret, Yoto Kowec koret, oko karumnta nyewo, oŋnkutul ilet, oŋnkuriŋriŋ koret.
66008006	Yoto kuyiytakey malaykanik tisapu kule cekut kontinek tisap co koponto.
66008007	Kukut malayket nyepo tayta kontit nyenyi, kutumnkey koyantet oko mata nye kilinyokey oko korotik, oŋnkyewirci kosuci koret. Cepel Yoto kulay kereryantet akenke om somok nyepo koret oko kereryantet akenke om somok nyepo ketik, oko suswek tokol ce nyolilec.
66008008	Yoto kukut malayket nyepo oyeny kontit nyenyi, cewirta wokutyic ruretyet kitake nye kerkey tulwet nyewo nye kiloye,
66008009	kuwec kereryantet akenke om somok nyepo ruretyet kwek koroti oŋnkupok kereryantet akenke om somok nyepo tyoŋik tokol ce mite ruretyet oko raposyek nye mite ruretyet.
66008010	Yoto kukut malayket nyepo somok kontit nyenyi, kusuwune torot kokelyet nyewo nye loye kuyu tocit, kusuci kereryantet akenke om somok nyepo oyinosyek oko koŋwekap peko.
66008011	Cekure kaynetap kokelyanato, “Mwa sekeleyti.’’ Yoto kumwonekitu peko cepo kereryantet akenke om somok okoy kupakäc piko ce caŋ ce kaye peko ce komwonekitu.
66008012	Kukut malayket nyepo amwan kontit nyenyi, cipuryet kereryantet akenke om somok nyepo Asista, oko kereryantet akenke om somok nyepo arawet oko kereryantet akenke om somok cepo kokelik, yoto kupot komo kwiyisyi kereryantet akenke om somok nyepo kiy ake tokol. Kutuyit yoto kwek menon kuwany kereryantet akenke om somok nyepo pet oko kereryantet akenke om somok nyepo komoy.
66008013	Akäste ani yoto, oŋnkalim ploŋoniyet nye terertoy om parak sukupole om kutit nyewo kumwowu kule, “Mite kwapi! Mite kwapi! Mite kwapi piko ce mite koret, ye kakut malaykanik co somoku co karik kukut kontinek!’’
66009001	Yoto kukut malayket nyepo mut kontit nyenyi. Akäs ani kosuwune kokelyet torot kosuci koret. Cikoci kokelyanato funkuwet nyepo mwenet nye moponto ye ŋete.
66009002	Kuyat malayket mwenet nye moponte ye ŋete, kucone orit yetit nyewo nyepo oŋonyntit nyewo, kuker yetit nye cone mwenet orit kutuyit koret oko asista.
66009003	Yoto kuco koret talamwet kupunune yetit. Cikoci cekto swamet nye kerkey oko swamet nyepo keneyisyek cepo koret.
66009004	Cemwoci kule, “Monte ciwurte suswek oko ketik, nto kiy ake tokol nye pite. Möce cekto kowurta pate piko ce moponto muwurut nyepo pelutyetap Yiyintet om tokoywekwa.’’
66009005	Kipuryo kot cecömnci talamwet kupakäc piko, ntene kutaŋany pate kuwany orok mut. Kinyor cito nye kowut mwoninto nye kerkey yo kowut cito keneyontet.
66009006	Om orocoto mut, musukusyem picoto kule ceceny met, ntene monyoru. Musukumac kule cepoku ntene musukumweye met wule mite cekto.
66009007	Kukerkeyitu talamik oko Farasinek ce kaciyiyta kule kupa poryet, kiponto om metewok cikwa ce kerkey kutonok cepo Sapunek, kukerkey metewok cikwa oko cepo piko.
66009008	Kukerkey putek cikwa oko putek cepo koruk, oŋnkukerkey kelak cikwa cepo ŋetumwek.
66009009	Kiponto teketik cikwa karik ce kicekerekte, nto karumnta nyepo kepepok cikwa kuce kikerkey oko karumnta nyepo Farasinek ce caŋ ce cute karinek ce rwoye kupa poryet.
66009010	Kuponto sarurak ce wutisye ce kerkey keneyisyek, kuponto sarurak cikwa mwonet nye toŋonye piko kuwany orok mut.
66009011	Kiponto kinko nye poytoy cekto, nyoto ku malayket nyo ripe mwenet nye moponto wule ŋete. Cekure kaynenyi om ŋelyeptap Puraniyek ku “Apatoni’’ Nye cekure yec om ŋelyeptap Kirikik kule, “Apolyon’’ (nye poru kaynana kule “Orontoyintet’’)
66009012	Kutil yawut toŋoŋutek cepo tayta, koŋet toŋoŋutek oyenku ce mokukwa.
66009013	Yoto kukut malayket nyepo lö kontit nyenyi, Alim kutit nye cone toponutek amwan ce mite otepto nye cepele korosek nyepo Saput nye yoŋe taytap Yiyintet.
66009014	Kuŋalal kutit kumwoci malayket nyepo lö kule, “Tyakte malaykanik amwan co kicerotyi oyinet nyewo Efurate!’’
66009015	Cityakta yoto malaykanik amwan ce kikiceyiyta kule sukuŋet kupakäc piko cepo kereryantet akenke om somok cepo koret om sawanato om pesyonitenyi, om arawanitenyi oko kenyinitenyi.
66009016	Cemwowo ani wule tento coŋinto cepo sikarek, ce milioninek pokolwokik oyeny.
66009017	Yoto ceŋoŋwo ciporwo Farasinek oko piko ce kipete parak. Kiponto picoto loŋanikap teket cepo karik ce orornec kuyu mata, oŋnkworusec kuyu Sapiret oŋnkutolelyonec kuyu Salpur. Kikerkey metewokap Farasinek oko metewok cepo ŋetumwek. Kunyo kikwone metewok cikwa mata oko yetit oko nyolilyet.
66009018	Toŋoŋutek cutecu somok, mata, oko yetit oko Salpur ce kikwone kutuwakap Farasinek kuce kipakäc kereryantet akenke om somok nyepo piko cepo koret.
66009019	Omnye kimitowune swametap Farasinek kutuwak cikwa oko sarurak cikwa. Kikerkey sarurak cikwa erenok ce ponto metewok, kunyo kikwiyisye metewok coto kutaŋanye piko.
66009020	Piko tokol cepo koret ce kiŋet ce kipuryo kot kupakäc toŋoŋutek coto somoku, kuce kipuryo kot kurenynkey kwasta cekikwiye cekto, kipuryo kot kwasta komo kusoye oyik, oko kerkeyik cepo Sapunek, oko cepo karik ce lelac, cepo toyok, oko cepo rwontok oko cepo ketik, ce puryo kot kuköstoy nto kulimntoy, nto mpo kupesetoti.
66009021	Kipuryo mpo kot kurenynkey picoto om porisyet nye kikwiy, nto ponisyet, nto sakwayanatet, nto corsyet.
66010001	Yoto akäs ani malayket ake yec nyepo swamet kureku kucone torot, kikilac polyet oko cekwalasyet nye komut metinyi. Kikerkey metit nyenyi oko Asista, kukerkey kerenkokyi oko tolocik cepo mata.
66010002	Kiponto om yewunyi kitaput nye miniŋ nye tyakat nye silot. Kikoci kuyoŋe kerenkenyi nyepo tay ruretyet, kuyoŋe nyepo let koret.
66010003	Kutul kukurto om kutit nyewo nye ciye kuyu ŋetuny nye kotul. Nteyu kowo kukurto kuyunyoto, yoto kuyentyi kutul ilotik tisapu.
66010004	Nteyu kowo kutul ilotik, amäc ani kule osil. Ntene alim kutit nye kaŋalal kucone torot kumwowo kule, “Rip kuwoŋokis, mente kot osil ŋalek co komwoy ilotik tisapu.’’
66010005	Yoto malayket nyo koköse kukeyoŋe ruretyet oko koret kunömnci yewunyi nyepo tay torot,
66010006	oŋnkuwal Yiyintet nye sope okokoy nye kitany torot oko tukuk ce mite orit, oŋnkutany ruretyet oko tukuk tokol ce mite orit, kumwoy kule, “Komo kumite yec kule cililennkey!
66010007	Ntene ye kakut malayket nyepo tisap kontit nyenyi, yoto ye mosukoyitita Yiyintet yisyenyi nye wuŋat nye kiyiyta kuyu wulo kimwoci mutworikyi workoyik.’’
66010008	Yoto kuŋololwo yec kutit nye kyalim kucone torot kumwoy kule, “Iwo wenumu kitaput nye tyakat nyo mite yewutap malayket nyo katyic kerenket ake ruretyet, kutyic ake koret.’’
66010009	Awo ani wule mite malayket oŋnkosom kukono kitaput. Kumwowo yoto kule, “Oŋyi yam, mosukumwanit kat om moyeŋuŋ, ntene mosukwanyinyit om kutiŋuŋ kuyu kumnyatet.’’
66010010	Onumu ani kitaput nye kimite yewutap malayket oŋnkayam, kwanyinyit kuyu kumnyatet om kutimwani, ntene yu kawoluŋuyi kumwanit kat om moyet orit.
66010011	Cemwowo ani kule, “Misyini mwayte lokoywekap Yiyintet ce nöme yemosyek, oko piko oko ŋelyepik oko kinkonik.’’
66011001	Cekono yoto korokto nye kerkey tekantet nye cepimonisye oŋnkyemwowo kule, “Ŋet wepiman kotap Yiyintet oko otepto nye cepele korosek oŋnkiyit piko ce soye orit.
66011002	Ntene yaste mente apiman tekewut om saŋntap kotap Yiyintet, omnye kicikoci wuloto lamek ce mosukutyikta cekto moŋet Nyetilil kuwany orok artam ok oyeny.
66011003	Mosoyoku ani muncururwanikwani oyeny. Mosukulac sirok sarkatinek oŋnkumwayta lokoywekap Yiyintet kuwany pesyosyek elifut akenke oko pokolwokik oyeny ok tomonwokik lö.’’
66011004	Piko muncururwanik coto oyeny, ku ketik Seituninek oyeny oko sokotik oyeny cepo tarinek ce yoŋe taytap Mokoryontet nyepo koret.
66011005	Ye kasyem citake kule awurte cekto, mosukucone mata kutuwakwa oŋnkwaranta punik cikwa. Mosukupakäc kuyunyoto ci tokol nye kasyem kule awurte apakäc cekto.
66011006	Ponto picoto kamukeywek ce muce kuker koret parak nye memuce kot kuropen ropta om pesyosyek ce cemwoytoy lokoywekap Yiyintet. OŊnkuponto yec kamukeywek ce muce kuwec peko kwek korotik, oŋnkukoci kunäm koret porwonik wok alake tokol ye komöce cekto.
66011007	Nteye kakuwany cekto kumwayta lokoywek, mosukuco tyonynto nye cone mwenet nye moponto ye ŋete oŋnkuporye cekto, mosukupël tyonyoto cekto oŋnkupakäc kupok.
66011008	Mosukuseretyi muswek cikwa orustunwekap moŋet nyewo wule kicewuyitocine Mokoryontemwa murtowontet. Kaynet nyepo moŋonoto kuyu tyonkoc ku Sotom nto Misiri.
66011009	Mosukukäs piko cekwone yemosyek, pororyosyek, ŋelyepik oko piko tokol muswek cepo picoto kuwany pesyosyek somok ok kwenut, oŋnkupuryo kot kucöme kule cemuy muswecoto.
66011010	Mosukuŋerec piko cepo koret omnye kopok picoto oyenku. Mosukwam sakwet oŋnkukocinkey kokotutek, omnye kitaŋany koromun workoyik cutecu oyenku piko cepo koret.
66011011	Nto om letutap pesyosyek somok ok kwenut, mosukuco soponto nye cone wule mite Yiyintet oŋnkuco kowut porwonicoto, yoto kuŋetyo kuyoŋ, kunyo kupotpotenis piko ce kiköse picoto.
66011012	Kulim workoyik coto oyenku kutit nyewo nye cone torot nye komwoci kule, “Akwa torot yu!’’ Kupa cekto torot kupete polyet kuköse punik cikwa.
66011013	Pakenke yoto kuriŋriŋ koret, okoy kuturpup kwaran kereryantet nyepo akenke om taman nyepo moŋet oŋnkupok piko elifunek tisapu ce kipakäc koriŋriŋetap koret. Kumuyo kupotpotenis piko ce koŋet oŋnkukasta woyinto nyepo Yiyintet nyepo torot.
66011014	Kutil yawut taŋanynta nyepo oyeny, ntene käs pa! Mosukuco lakwar taŋanynta nyepo somok.
66011015	Yoto kukut malayket nyepo tisap kontit nyenyi, celim polotet om torot nye mwowu kule, “Kupoyit yawut poytoyisyet nyepo koret Mokoryontet oko Ŋapanenyi, kunyo mosukupoytoyis okokoy okoy okokoy!’’
66011016	Yoto poyik co tiptem ok amwan co pure ŋecerokwa cepo poytoyisyet om taytap Yiyintet,
66011017	Kukutuny oŋnkusay Yiyintet kumwoy kule, “Cikostiŋ acek, Mokoryontet Yiyintet nyepo kamukeywek tokol, nye kimite oŋnkumite yawut! Omnye yiyisyi swamet nyeŋuŋ nyewo. Kunyi kecec poytoyisye!
66011018	Kinerekis kinyer koromun piko cepo yemosyek, omnye kopunto pesyet kuco nyerunoteŋuŋ, oŋnkumutyi musankut piko co kipok, kopunto pesyet ceyokyi cikoci musyaret mutworikuk workoyik oko pikuk tokol, oko piko cewoyec oko ce minkec ceyweye kayneŋuŋ. Kopunte pesyet kyaranta co orontoy koret.’’
66011019	Yoto ceyat kotap Yiyintet om torot, kutok santukut nye cekonore kirotyet om kotap Yiyintet orit. Kowec yoto kaweket, oko karumnta, oko ilotik, oko koriŋriŋet, oko ropta nyewo nyepo koyantet.
66012001	Kutok yoto om torot pelutyet nyewo nyepo kakitat. Kutok korko nye kilac Asista, oko arawet nye katyike kerenkokyi, oŋnkulac om metinyi kutwet nye ponto kokelik taman ok oyeny.
66012002	Kikoyat lekwenyi, kurir om mwoninto nyepo lekwet nye kimöce kucämnkey.
66012003	Kutok yec pelutyet ake om torot. Om yoto kutok Cesosum nyewo koromun nye kyarra nye kiponto metewok tisap, oko kuynok taman oko kutonok tisap om metinyi.
66012004	Kwiyisye saruryenyi kopukto kokelik cepo torot cepo kereryantet akenke om somok kupa koret ŋony. Yoto kuyoŋe Cesosum taytap korket nyo kikirik kucämnkey kule saŋet ayam pakenke lekwet ye koceyi.
66012005	Kuyi korkonoto lekwet werit nye mosukupayta yemosyek tokol kwiyisye kipoket nyepo karnet. Ntene cesar lekwet cesut kuwo wule mite Yiyintet wule mite ŋecerenyi nyepo poytoyisyet.
66012006	Kumwey korkonoto okoy kitela wule kikwiytoci Yiyintet kule muce ceripune kuwany pesyosyek elifut akenke ok pokolwokik oyeny ok tomonwokik lö.
66012007	Yoto kucec poryet om torot, kuporye Mikael oko malaykanikyi tyonynto Cesosum nyewo, kutitir kuporye Cesosum oko malaykanikyi.
66012008	Ntene cipël Cesosum okoy komo kuponto oko malaykanikyi otepto om torot.
66012009	Cewir Cesosum nyewo kuco ŋony, nyoto ku Erenet nyepo keny nye cekure Setanit nyewo nyepo oyik nyo kiperper koret. Cewir kuco ŋony kupontokey oko malaykanikyi tokol.
66012010	Yoto alim ani polotet nyewo nye cone torot nye mwowu kule, “Kaco yawut kasopotet nyepo Yiyintet, kakupor yawut Yiyintet kamukeywekyi kuyu Kinko! Kakupor yawut Ŋapanenyi kamukeywekyi! Omnye kacewir kuco ŋony neto nyo wosontyi pet oko komoy mpo yeyanyo om wule mite Yiyintet.
66012011	Kwepëlis mpo yeyanyo kupël neto om korotikap Lekwetap Keciryet oko om ŋalek cepo manta ce kimwoy oŋnkucämnta kukoyto soponwekwa kupok.
66012012	Kunyo ŋerec nyi wuli po torot oko tukuk tokol ce mite orit! Ntene mite kwapi koromun koret oko ruretyet! Omnye kacontyok Setani nyewo nyepo oyik kuponto nerekwek ce caŋ, omnye nkete kule oponte pesyosyek ce ŋeri pate ce koŋet.’’
66012013	Nteyu kowo konket Cesosum kule kacewirco koret ŋony, yoto kucec kurup kuceny korket nyo koyiye lekwet werit.
66012014	Ntene cikoci korkonoto kepepok oyeny cepo ploŋoniyet nyewo sukuŋet kutererta kuwo otepto nyenyi om kitela wule mowoceripune kuwany kenyisyek somok ok orok lö wule memuce kunyor Cesosum.
66012015	Yoto kuwosune Cesosum kutinyi mukutyantet nyepo peko ce caŋ korupe korkonoto kule kusut.
66012016	Ntene kuco koret cokusor korkonoto, kuŋany kutit nyenyi oŋnkuye peko co kowosune Cesosum kutinyi.
66012017	Kunyerci Cesosum korkonoto, kunomen kuwo wokuporye kesenisyekap korkonoto cut alak oko piko tokol ce rupe ntarastinekap Yiyintet, ntene kukwilokis om koyenet nye kiporci Yesu Kristo.
66012018	Kuyoŋe Cesosum ruretyet tapan.
66013001	Yoto akäs ani tyonynto nye loŋune ruretyet nye kiponto kuynok taman oko metewok tisap. Kiponto kutonok ce kimite kuynok. Kimite kuynocoto kuynok alak ce miyotec ce kicesil cepo morisyo.
66013002	Tyonynto nye kyakäs ani kunye kikerkey oko melilyo. Kukerkey kerenkok cepo tyonynto nye cekure tuput, oŋnkukerkey metit nyepo ŋetunynto. Kukoci Cesosum tyonynto kamukeywek ce caŋ oko ŋecerenyi nyepo poytoyisyet.
66013003	Yoto Kukerkeyit nye ponto mwayet nyewo nye miyat nye mite metit ake nyepo tyonynto, ntene oŋnkisop mwayet nyoto miyat. Kukite koret tokol tyonyoto, oŋnkulimnci.
66013004	Kusay ci tokol Cesosum omnye kikoci kamukeywekyi tyonyoto. Kusay cekto tyonynto oŋnkutep kimwoy kule, “Ŋo nye kerkey oko tyonynto? Ŋo nye muce kuporye neto?’’
66013005	Yoto kyasta tyonyoto kuŋalal ŋalek ce miyotec cepo morisyo kucup Yiyintet, oŋnkyikoci kamukeywek kuwany orok artam ok oyeny.
66013006	Kuŋany kutit oŋnkucec kucup Yiyintet oŋnkumor kaynenyi oko otepto wule minye, oko piko tokol ce minye torot.
66013007	Kicecömnci mpo kuporye pikap Yiyintet okoy kupël, oŋnkyikoci kamukeywek kupayta piko cepo yemosyek tokol, oko arosyek tokol, oko ŋelyepik tokol.
66013008	Mosukusay piko tokol ce minye koret tyonyoto, tos pate piko co silotin kaynokwa kitaput nyepo soponto nyepo Lekwap Kecir. Kaynocoto kuce kicesil kuceke ye kicitany koret.
66013009	“Kunyo nye ponto yitik kumisyini Kulimnta!
66013010	Co kicemöce kule mosicenäm oŋnkyiwu kuce mosicenäm kuyunyoto. Nto co kicemöce kule mocepare rotwetap cok kuce mosicepare rotwetap cok kuyunyoto. Kunyo möce kule kumuytoci oŋnkuyene pikap Yiyintet om ŋalecutecu.’’
66013011	Yoto akäs ani tyonynto ake nye kicone ŋony. Kiponto kuynok oyeny ce kerkey cepo menkit keciryet oŋnkuŋalole kuyu Cesosum.
66013012	Kiponto nyoto kamukeywek ce caŋ cepo tyonynto nyo kipo tayta, kwiyisye yoto kamukeywek coto om tayta tyonynto nyin. Kuker koŋ om koret tokol oko tukuk tokol ce mite orit kule kusay tyonynto nyo kiponto mamitet nye miyat nyepo mwayet nye kisop.
66013013	Kwiy tyonynto nyoto po oyeny cepo kakitat ce woyec okoy kucone mata torot kuco ŋony om taytap piko tokol.
66013014	Kuperper yoto piko tokol ce minye koret kwiyisye tukuk cepo kakitat ce kicecömnci kwiy kuköse tyonynto nyepo tayta. Kumwoci tyonynto piko tokol cepo koret kwiy kerkeyinto nye ciyweye tyonynto nyo kicepore rotwetap cok oŋnkurok kusope.
66013015	Cecömnci tyonynto nyepo oyeny komuŋnkyi soponto kukerkeyit nyepo tyonynto nyepo tayta, okoy komuc kuŋalal kerkeyinto oŋnkupakäc piko tokol ce puryo kot kusoye kerkeyinto.
66013016	Kusimnci kukerci koŋ tyonyoto piko tokol, ce minkec, oko cewoyec, oko ce mokoren, oko ce ponon, ce mutwor, oko ce momutwor, cikoci cekto pelutyet nye kocikoci yewuniyek cepo tay nto tokoywek cikwa.
66013017	Kuyete ci ake tokol kwolyoyis nto kwolis kiy ake tokol, tos pate ci nyo kicikoci pelutyet, nyoto kunye kaynet nto nampetap kaynetap tyonyoto.
66013018	Möce ŋalecu ŋomnonet om yuteyu, möce cito nye ponto ŋomnonet kunket Nampet nyepo tyonynto, omnye nampet nyitenyi kunye po cito. Nampet nyoto kunye po pokolwokik lö ok tomonwokik lö ok lö
66014001	Yoto akäs ani Lekwap Kecir nye keyoŋe tulwetap Siyon parak. Kupontokey piko elifunek pokol akenke ok artam ok amwan ce kicesil kaynenyi oko nyepo kwan tokoywekap picoto tokol.
66014002	Alim kutit nye cone torot nye kerkey oko karumnta nyepo peko cepo kasururtit oko karumnta nyepo ilet nye wece. Kikerkey polotet nye kyalim oko tumnto nyepo piko ce pire kirancinekwa.
66014003	Kuyoŋ piko co elifunek pokol akenke ok artam ok amwan taytap ŋeceretap poytoyisyet oko tyoŋik amwan ce soptos oko poyik. Kutume tumnto nyelel nye memuce konetkey tumoto piko alake, tume pate cekto co elifunek pokol akenke ok artam ok amwan co kicirarac kukwane koret.
66014004	Picoto kuce kipuryo kot kowurtakey kwiy sakwayanat oko koruk, ce kiripkey kutililitu ce menket moron. Coto kuce rupoti pate Lekwap Kecir om wulyo tokol wule kowo. Coto kuce kikyal kicisop om wule mite piko kwek kupuswek cepo tayta cepo Yiyintet oko Lekwap Kecir.
66014005	Kitompo kot kuŋalal cekto kenyis mwiynan om kutuwakwa, ce moponto kenyis lelis.
66014006	Yoto akäs ani malayket ake yec nye terertoy om torot, kuponto lokoywek ce toponec ce mopoku ce möce kule omwoci piko cepo koret, piko, orosyek punonik, ŋelyepik, oko yemosyek.
66014007	Kukurto om kutit nyewo kule, “Aywey Yiyintet oŋnkokaste woyinto nyenyi! Omnye kopunto sawet kumut musankut. Osay neto nye kitany torot oko ŋony, ruretyet oko wule kosune peko!’’
66014008	Kuco kurup malayket nyepo oyeny malayket nyepo tayta, kumwowu kule, “Kalul! Kalul! Papulon nyewo! Nye kikoci yemosyek tokol kuye komek cepo mwonet nyepo sakwayanatet nyenyi!’’
66014009	Kurup malayket nyepo somok cut oyeny co kopo tay oŋnkupol kumwoy kule, “Ci ake tokol nye kasay tyonynto oko kerkeyinto nyenyi oŋnkucäm cikoci pelutyet tokoynyi nto yewunyi,
66014010	kunye mosukuye neto nyoto nkit komek cepo nerekwekap Yiyintet, ce koroŋnkyi cikompet nyepo nerekwekap Yiyintet ce mocetose peko. Kunye mosicitaŋanye nyoto mata oko rwontok ce loytos sulpur om taytap malaykanik ce tililec oko taytap Lekwap Kecir.
66014011	Mosukutusken kuweti parak yetit nye toŋonye cekto kenyis okoy kenyis. Picoto kuco kisoye tyonynto oko kerkeyinto nyenyi oŋnkyikoci pelutyet nyepo tyonyoto, ce puryo kot komunye pet oko komoy.’’
66014012	Mwowu ŋalecu kule kumuytoci pikap Yiyintet, coto kuco yweye ntarastinekap Yiyintet oŋnkuyene cekto Yesu.
66014013	Yoto alim ani kutit nye cone torot nye mwowu kule, “Sil ŋalecu; ŋerekotin kuponto kupeyoy kuceke yawut piko co poku kuponto Mokoryontet.’’ Komwoy Muyet Nyetilil kule, “Po manta! Ŋerekotin cekto mosukuŋerec om komuŋnto nyepo toŋoŋutekwa, omnye mosukurup yisyet nye kikwiy kupetakey cekto.’’
66014014	Yoto akäs ani okoy akäs polyet nyelel oko tyony nye kerkey cito nye kepure polyet, oŋnkuponto om metinyi kutwet nyepo Saput, oŋnkuponto mukotiyet nye ŋatip om yewunyi.
66014015	Kucone malayket ake kotap Yiyintet oŋnkukurci kumwoci om kutit nyewo kumwoci nye kepure polyet kule, “Yiyisye mukotiyeŋuŋ kisisye omnye kopunto pesyosyek korur koret möce kisisye!’’
66014016	Yoto kuwec malayket nyo kepure polyet mukotiyet kutokyi koret. Cekis yoto cepo koret.
66014017	Kucone yoto kotap Yiyintet om torot malayket ake yec, kiponto mpo nyoto mukotiyet nye ŋatip.
66014018	Kuco yec malayket nye cone otepto nyetilil, nyoto kunye ponto kamukeywek nye poytoy mata, oŋnkukurci om kutit nyewo malayket nyo ponto mukotiyet nye ŋatip kule, “Yiyisye mukotiyet nyeŋuŋ, yep matuntanik cepo sapipunek cepo koret omnye koruryo Sapipunek!’’
66014019	Yoto kuwec malayket mukotiyet nyenyi kutokyi koret, oŋnkuyep matuntanik cepo Sapipunek, oŋnkuwirci wule mite kito nye rurunye, nye nerekwekap Yiyintet.
66014020	Yoto ciruruny matuntanik cepo Sapipunek om kito nye cirurunye om saŋntap moŋet. Kukwane korotik kito nye cirurunye omik cepo Sapipunek ce kipuntoy koyinto nyepo kilomitanik pokolwokik somok, oŋnkupunto mitanik pokolwokik oyeny kuwo ŋony.
66015001	Yoto akäs ani kito ake nyepo kakitat nye mite torot, kiy nyewo nye cikite koromun. Kimite yoto malaykanik tisapu ce kiponto toŋoŋutek tisap cepo letut, coto kuce nerekwekap Yiyintet cepo letut.
66015002	Akäs yec kiy nye kerkey ruretyet nyepo kilasit nye ponto mata. Akäs mpo piko co kiporye kupël tyonynto oko kerkeynnyi oŋnkupël mpo neto nyo cekonu kaynenyi kyiyisye nampet. Kimite cekto kukeyoŋe tapantap ruretyet nyepo kilasit, kuponto kirancinek ce kikoci Yiyintet cekto.
66015003	Kitume tumntap Moses kiyokintetap Yiyintet oko tumntap Lekwap Kecir kumwowu kule: “Mokoryontet Yiyintet nyepo kamukeywek tokol, po kakitat koromun yisyonutekuk! Kinko nyepo yemosyek tokol, toponec oŋnkupo manta orustunwekuk!
66015004	Mokoryontet, ŋo nye meyweyiŋ nyi? Ŋo nye metorore kayneŋuŋ? Yiku nyi tilil nkit. Mosukukwa yemosyek tokol kwokusayiŋ nyito, omnye kucekäs kutok yisyonutekuk cepo manta.’’
66015005	Nto om letutap ŋalecu, yoto akäs ani kotap Yiyintet om torot nye yatat, oko wemet nye poru wule purune Yiyintet orit.
66015006	Kukwane kotap Yiyintet orit malaykanik tisapu co ponto toŋoŋutek tisap. Kiloce cekto sukanik celelac celekecectos, oŋnkuponto misipinek cepo Sapunek ce korotyi teketikwa.
66015007	Yoto kuŋet tyonynto akenke om tyoŋik amwan ce soptos, kukoci malaykanik tisap pokulinek tisap cepo Sapunek ce kinyitotin orit nerekwekap Yiyintet nye sopot okokoy okoy okokoy.
66015008	Kunyiy kotap Yiyintet orit yetit nye cone wule mite woyinto oko swametap Yiyintet. Puryo ci nye kimuc kowut kotap Yiyintet orit okoy kupok toŋoŋutek tisapu co kisutu malaykanik tisapu.
66016001	Yoto alim ani kutit nyewo nye cone kotap Yiyintet orit nye kimwoci malaykanik tisap kule, “Ape wowosyi koret nerekwekap Yiyintet co mite pokulinek tisap!’’
66016002	Kuwo malayket nyepo tayta wokuwasta pokulit nyenyi kuwosyi koret, kunäm mwoyok ce mwonec ce miyotec piko tokol co kiponto pelutyet nyepo tyonynto oŋnkusoye kerkeyintap tyonyoto.
66016003	Kuwasta malayket nyepo oyeny pokulit nyenyi kuwosyi ruretyet, kwek ruretyet koroti, kukerkeyit korotik cepo cito nye kame. Kume kiy ake tokol nye kimite ruretyet.
66016004	Yoto kuwasta malayket nyepo somok pokulit nyenyi, kuwosyi oyinosyek oko wule kosune peko, kuweckey co kwek koroti.
66016005	Alim malayket nye ripe peko kumwowu kule, “Poye manta wule kemutite musankut nyeŋuŋ! Nyi Nyetilil! Nye mite yawut, Nye kimite ikye.
66016006	Omnye kiwasta cekto korotik cepo pikuk oko cepo workoyik, kunyo kekoci kuye korotik. Kanyor ce yeme!’’
66016007	Yoto alim kutit nye cone otepto nye cepele korosek kumwowu kule, “Mokoryontet Yiyintet nyepo kamukeywek tokol! Manta aŋnkupo manta wule mutitoy musankunek!’’
66016008	Yoto kuwasta malayket nyepo amwan pokulit nyenyi kuwosyi asista, kupel asista piko om mata nye kiloye koromun.
66016009	Kucup picoto kaynetap Yiyintet nyo poytoy toŋoŋutecutecu tokol. Ntene nye kipuryo kot kurenynkey cekto kwasta miyotyonikwa oŋnkukasta Yiyintet.
66016010	Kuwasta malayket nyepo mut pokulit nyenyi kuwosyi ŋeceretap tyonynto, kulum menonet poytoyisyet nyepo tyonynto. Kunyiy piko ŋelyepik om mwoninto,
66016011	kucup cekto Yiyintet nyepo torot om mwoninto oko om mwoyok ce kiponto. Ntene kipuryo kot kurenynkey om orustunwekwa ce miyotec ce kikwiy.
66016012	Yoto kuwasta malayket nyepo lö pokulit nyenyi kuwosyi oyinet nyewo Efurate. Kuteny peko ceci, kusotyi aret kinkonik ce kwone koŋasis.
66016013	Yoto akäs ani oyik ce miyotec somok ce kerkey mororocok ce kikwone kutitap Cesosum oko kutitap tyonynto oko kutitap workoyontet mwiyntet.
66016014	Cutecu kuce oyik ce miyotec ce yiye tukuk cepo kakitat. Oyik cutecu somok kuce peti wule mite kinkonik om koret tokol kumukul wokoruruce wanak kupo poryet nyewo om pesyet nyepo Yiyintet nyepo kamukeywek tokol.
66016015	“Alim pa! Aconi ani kuyu corin! Ŋerekat cito nye pure kukösu oŋnkulakat sirokyi, sukuŋet monte kot kuwesetot pöc oŋnkolilan om wule mite piko!’’
66016016	Yoto koruruc oyik kinkonik korurukyi otepto nye cekure om ŋelyeptap Puraniyek, “Arimuketon’’
66016017	Yoto kuwasta malayket nyepo tisap pokulit nyenyi kuwosyi parak, kucone kutit nyewo ŋeceret nye mite kotap Yiyintet orit kumwowu kule, “Kakyiy!’’
66016018	Yoto kowec ilotik, oŋnkorum, oŋnkutul, oŋnkoriŋriŋ koret koromun, nye kitompo kot koriŋriŋ koret kuyunyoto kuceke ye kitany Yiyintet cito. Koriŋriŋet nyitenyi nye miyat kupël tokol!
66016019	Kukerer moŋet nyewo kupciwunekey somok, kyaranta moŋosyek cepo piko cepo yemosyek alak. Kusot Yiyintet moŋetap Papulon nyewo, yoto kukoci kuye komek cepo cikompet nyepo nerekwekyi ce caŋ.
66016020	Kupotyo korosyek tokol co kikwen peko, oŋnkupotyo tulonok tokol.
66016021	Kosowune torot koyantet nye nyikis nye kipuntoy akenke kilonok konom kosuci piko. Kunyer kucup piko Yiyintet om toŋoŋutek cepo koyantet omnye kikoyantet nyoto nye miyat koromun.
66017001	Yoto kuco wule aomite ani malayket akenke om cut tisap co kiponto pokulinek tisap oŋnkumwowo kule, “Co, mosoporuŋ ani toŋoŋutek cepo korket cemoroniyontet nyewo, nyoto ku moŋet nye kicetec kulekite peko ce caŋ.
66017002	Kikwiy kinkonik cepo koret sakwayanatet oko cemoroniyontet nyewo, kupokit piko cepo koret omnye kiye komek cepo sakwayanatet nyenyi.’’
66017003	Yoto kunäma ani Muyet Nyetilil oŋnkukwero malayket okoy kitela, akäs korket nye kepure tyonynto nye arra. Kicesil porto nyenyi tokol kaynok ce miyotec. Kiponto tyonyoto metewok tisap oko kuynok taman.
66017004	Kiloce korkonoto sirok ce mur kworronec oŋnkyiyile Sapunek, oko rwontok ce piciyec oko lulunek. Kiponto om yewunyi cikompet nyepo Saput nye kinyitat orit tukuk ce miyotec, oko simnyontet nyepo sakwayanatenyi.
66017005	Kicesil tokoyta nyenyi kaynet nye poru ŋalek ce wuŋotin kule, “Papulon Nyewo. Kametitap cemoronisyek oko miyotyonik tokol cepo koret.’’
66017006	Akäs kupokite korkonoto korotik cepo pikap Yiyintet oko cepo piko ce kicepakäc omnye kiyen Yesu. Nteyu kowo akäs korkonoto akite koromun.
66017007	Ntene kumwowo malayket kule, “Omne sekite nyi? Mosoporuŋ ŋalek cewuŋotin ce nöme korket oko tyonynto nyo ponto metewok tisap oko kuynok taman, nyo wesetote korkonoto.
66017008	Kisope tyonyoto nyo keköse nyi, ntene kime yawut kimo kusope, kunyo karik kuloŋune mwenet nye moponto ye ŋete, oŋnkwokyaranta yec. Mosukokite koromun piko ce mite koret ye kakäs cekto tyonyoto. Picoto kuce tompo kot cesil kaynokwa om kitaput nyepo soponto kutompo kot citany koret. Omnye kisope tyonyoto, kunyo kimo kusope yawut, ntene mosukutok yec.
66017009	“Möce ŋalecu kasoteywek oko ŋomnonet. Metewok tisap kuce tulonok tisap co kepure korket,
66017010	oŋnku Kinkonik tisap. Om kinkonocoto, kipotyo mutu, kumite akenke, kutompo kot kuco ake, nteye kaco nyoto, mosukupur kuminiŋ pate,
66017011	Nto tyonynto nye kisope, ntene nye kimo kusopot yawut, kunye kinko nyoto nyepo sisit nye kipo co tisap cepo tayta oŋnku nye mowokyaranta.
66017012	“Nto kuynok taman co kikäs nyi kuce kinkonik ce tompo kot kupoytoyis. Ntene mosicikoci kamukeywek kwek kinkonok kupoytoyis oko tyonynto kuwany sawet akenke.
66017013	Ponto cutecu tokol ku taman kito akenke nye tyikyini, kule, kukoci cekto tyonynto swamet oko kamukeywek cikwa tokol.
66017014	Mosukuporye cekto Lekwap Kecir, mosukupëlis Lekwap Kecir oko pikyi co cekure kweyanik oko konomikyi ce kikoyen, kupël cekto, omnye Neto kunye Mokoryontet nyepo mokorenik oŋnku Kinko nyepo kinkonik.’’
66017015	Kumwowo ani malayket mpo yec kule, “Peko co kwekäs nyi kukepure Cemoroniyontet, kuce piko ce caŋ, yemosyek oko ŋelyepik.
66017016	Nto oko kuynok taman co kwekäs nyi oko tyonynto kuce mosukusenker Cemoroniyontet, mosukonemune kiy ake tokol nye ponto oŋnkupakakta kopur muncarata, mosukwam panyek ceci oŋnkwaranta kupele mata.
66017017	Omnye kikukoci Yiyintet mukuleywekwa kito nye kiyitita, sukuŋet kwiy kucömncin cekto kwek akenke oŋnkukoci tyonynto kamukeywek kupoytoyis okoy kupunto kupoyit manta ŋolyontetap Yiyintet.
66017018	“Nto korket nye kwekäs nyi ku moŋet nyewo nye poytoy kinkonik cepo koret.’’
66018001	Om letutap ŋalecu, yoto akäs ani malayket ake nye reku kucone torot. Kiponto kamukeywek ce woyec koromun. Kukweny woyinto nyenyi koret tokol kumukul.
66018002	Kukurto om swamet nyewo kule, “Koturpup! Koturpup Papulon moŋet Nyewo. Kukwek kayta nye minye oyik ce miyotec ce cesenkere. Oŋnkuminye orit tukuk tokol ce somis oko toritek tokol ce cesenkere.
66018003	Omnye kiye kupokit yemosyek tokol komek ce mwonec cepo sakwayanatet nyenyi. Kikwiy kinkonik sakwayanatet oko neto, oŋnkwiy cekto kamonkesyentit nyepo koret kumokoren om sakwayanatet nyenyi nye moponto ye ŋete.’’
66018004	Yoto alim ani kutit ake nye cone torot, nye kimwoy kule, “Pikwani! Akwane wule mite neto, sukuŋet monte kot ayiy miyotyet oko neto. Monte kot onyoru toŋoŋutek ceci!
66018005	Omnye kicitul miyotyonikyi kwek tulwo nye kipunto torot, kunyo kukusot Yiyintet orustunwekyi co miyotec.
66018006	Oyici akwek neto kuyu wulo kikwiwok akwek, oyokyi aret oyeny kucaŋit om ce kikwiy. Anyit kunyiy cikompet nyenyi komek ce mwonec aret oyeny kupël co kikonok akwek neto.
66018007	Okoci neto toŋoŋutek oko mesyet ce caŋ ce oyecin cete sutetapkey oko soponto nyepo ŋerekwek ce miyotec ce kiponto, omnye mwowu kule, ‘Opuri ani kuyu kinko nye korko, puryo kot oyiku musuk, puryo kot omesyi kenyis!’
66018008	Kunyo om pesyet akenke, mosukunäm neto porwonik oko toŋoŋutek oko rupet. Omnye mosicepele mata kulay, omnye nyewo nyepo kamukeywek Yiyintet nye mosukumutyi musankut neto.’’
66018009	Kunyo mosukuriryo kinkonik cepo koret co kikwiye sakwayanatet oŋnkupur soponto nye topon oko neto, ye kakäs yetit nyepo mata nye pele moŋonoto.
66018010	Mosukuyoŋe cekto wule low, omnye keywey kunyokoritu toŋoŋutekyi oŋnkumwoy cekto kule, “Opo! Opo! Po kakitat! Mite kwapi Papulon moŋet nyewo nye tokunot! Kocewosontyiŋ cemutuŋ kulotiŋ musankut lakwar om sawet akenke pate!’’
66018011	Mosukuriryo oŋnkumesye kamonkesisyek cepo koret tokol neto, omnye komo kwole ci yec terekokwa.
66018012	Puryo nye tokwole Sapunek oko pesanik, oko rwontok ce piciyec, oko sirok celelac, oko sirok ce orornec oko sirok cepo ntororok, oko ce murwonec, oko terekok alak tokol cepo ketik ce motoku, oko tukuk tokol ce kicitanye kelekap Pelek, oko ketik cepo latik, oko toyok, oko karik, oko rwontok ce lelac.
66018013	Oko tukuk ce poŋu, oko ce citoye nkuyek, oko pupaninek, oko korosek ce poŋu, oko Miranik, oko Frankinek, oko komekap Sapipunek, oko mwayta oko pusyek oko nkanuk oko toka oko kecirek oko Farasinek oko Karinek oko mutworik, oko mpo soponwekap piko.
66018014	Kumwoci kamonkesisyek neto kule, “Kupotyo tukuk tokol co kwemöce nyi, kupot mpo mokoryontit oko ŋerekwek nye kemenyoru yec kenyis.’’
66018015	Mosukuyoŋe wule low kamonkesisyek co kikwiye kamonkesyantit oko neto om tukucutecu kuriryo oŋnkumesyi, kupole koromun omnye kanyokoritu om toŋoŋutekap korkonoto.
66018016	Kumwowu kule, “Opo! Opo! Mite kwapi koromun moŋet nyewo. Nye kiloce ikye sukanik, oko siret nye mur kwarra oko nye arra, nye kikasekey karik cepo Sapunek oko lulunek!
66018017	Kunyo kupote mokoryontiŋuŋ sawet akenke pate!’’ Kuyoŋe wule low piko tokol co poytoy raposyek, oko co pete raposyek, oko co sute raposyek, oko piko tokol co yiye kamonkesyantit om ruretyet.
66018018	Kupol cekto yo kowo kukäs yetit nye kacepele moŋonoto kumwoy kule, “Puryo moŋet ake nye kerkey oko moŋet nyewo nyitenyi!’’
66018019	Yoto kuwasta cekto tertit kuwosyi metewok cikwa, kuriryo kumwoy kule, “Opo! Opo! Mite kwapi koromun nyi moŋet nyewo! Omnye neto kunye kimokorene piko tokol ce ponto raposyek! Kunyo kupotye tukuk tokol ce kuponto sawet akenke pate!’’
66018020	Akante kuŋerec wulin po torot! Aŋerec akwek pikap Yiyintet kiyokik oko workoyik! Oŋerec om arantayet nyenyi kamutyi Yiyintet musankut alot akwek neto om ŋalek ce kikwiwok!
66018021	Yoto kunäm malayket nyepo swama rwantet nyewo nyete rwantetap paka oŋnkuwirci ruretyet orit kumwoy kule, “Mosowirci moŋet Papulon kuwo ruretyet om swamet kuyunyi nye komo kutoku yec kenyis!
66018022	Tumwonik cepo piko co pire kirancinek oko piko cepo tumwonik oko co kute kurerunek oko co kute kontinek kuce komo celime yec kenyis om wule mite nyi! Komo kutokune kenyis wule mite ci nye yiyisyi nye muswokin. Komo celime kenyis rwantetap paka nye ceŋoye om wule mite!
66018023	Komo ceköse kenyis tarit nye loye om wule mite, komo celime yec korko oko moron ce kemütkey ce ŋolole om wule mite. Piko cekuk cepo kamonkesyantit kuce kiwoyec om koret tokol, kuce kiperper pikap koret tokol kwiyisye ponisyet nyeŋuŋ!’’
66018024	Kicitaŋany Papulon omnye kicenyorta orit korotikap workoyik oko cepo pikap Yiyintet. Manta korotikap piko tokol ce kicepakäc om koret.
66019001	Nto om letut alim ani polotet nye kerkey polotet nyepo piko ce caŋ om torot ce kipole kule, “Cikaste Yiyintet! Po Kosopotet Yiyintet, oko Woyinto oko swamet!
66019002	Po manta wule mutitoy neto musankunek! Kacemut musankut kulot Cemoroniyontet nyewo nye kikowurta koret om sakwayanatet nyenyi, kwetaŋany Yiyintet neto omnye kipakäc neto mutworikap Yiyintet.’’
66019003	Kupol yec kumwoy kule, “Cikaste Yiyintet! Weti torot kenyis oko kenyis yetit nyepo moŋet nyewo.’’
66019004	Yoto kukutuny poyik tiptemu ok amwan oko tyoŋik amwan ce soptos ce mite taytap ŋeceret oŋnkusay cekto Yiyintet nye kepure ŋeceret kumwoy kule, “Yunyoto! Cikaste Yiyintet!’’
66019005	Yoto kucone kutit wule mite ŋeceret kumwoy kule, “Akaste Yiyintet, akwek mutworikyi tokol oko piko cewoyec oko ce minkec co yweye neto!’’
66019006	Yoto alim ani polotet nye kerkey nyepo piko ce caŋ, nye kerkey mpo peko cepo kasururtit, nye kerkey ilet nye kaciy. Alim kumwowu kule, “Cikaste Yiyintet! Omnye Mokoryontenyo Yiyintet nyepo kamukeywek tokol kunye Kinko!
66019007	Akente ceŋerec acek oŋnkyikaste cikoci woyinto, omnye kopunto pesyet nye mütisyi Lekwap Kecir, kunyo kuyiytakey cepto nye cimüte.
66019008	Kocikoci kulac siret nyelel nye topon koromun’’ (Siret suket nyelel ku yisyonutek ce toponec cepo manta cepo pikap Yiyintet).
66019009	Yoto kumwowo ani malayket kule, “Sil ŋalecu, Ŋerekotin nye ponto kupeyoy piko co kucekur kukwa sakwetap kamütisyet nyepo Lekwap Kecir.’’ Oŋnkutosyi malayket kumwoy kule, “Ŋalekap Yiyintet cutecu cepo manta.’’
66019010	Oputyi ani yepo kerenkokyi asay neto, ntene kumwowo kule, “Mente ayiy kuyunyi! Oyiku ani mutworin nye kerkey oko nyito oko mpo yeyaŋuŋ co nöme kukwil ŋalek cepo manta ce kiŋoŋ Yesu. Say Yiyintet!’’ Omnye ŋalek cepo manta ce ŋoŋu Yesu kuce kikoci workoyik kuŋalal kuŋorsyo.
66019011	Yoto akäs kuyatakay wulin po torot, okoy akäs Farasit nyelel. Cekure cito nye kiwete, Nyepo manta nye cikenekey. Yiyisye ŋalek cepo manta ye mute musankunek oŋnkuporye cepo manta.
66019012	Kerkey konyek ceci mata nye loye oŋnkuloce kutonok ce caŋ om metinyi. Kuponto kaynet nye kicesil nye puryo ci nye kikonket, neto nkit pate nye nkete.
66019013	Kiloce siret nye koy nye kiciyile korotik. Nto kaynetap nyoto kunyi, “Ŋolyontetap Yiyintet.’’
66019014	Kurup neto sikarek cepo luketap torot ce kipete Farasinek ce lelac oŋnkuloce sirok ce toponec ce lelac.
66019015	Cone kutit nyenyi rotetap cok nye ŋatip nye mosukupele yemosyek tokol. Mosukupayta kwiyisye korokto nyepo karnet. Mosukoruruny Finyonik kwiyisye kito nyo cirurunye Finyonik cepo nerekwekap Yiyintet nyepo kamukeywek tokol.
66019016	Kicesil siret nyenyi oko catit nyenyi kaynet kule, “Kinko nyepo kinkonik. Mokoryontet nyepo mokorenik.’’
66019017	Yoto akäs ani malayket nye keyoŋe Asista, kupol kukurto om kutit nyewo kukurci toritek ce kiterertoy om parak kule, “Akwa kworurukyikey sakwet nyewo nyepo Yiyintet!
66019018	Kwayam panyek cepo porwonik cepo kinkonik, oko cepo cewoyec cepo sikarek, oko cepo co coponto swamet, oko panyek cepo Farasinek oko cepo piko co pete, oko panyek cepo piko tokol co tokunotin oko co momutwor oko co mutwor oko cepo piko cewoyec oko ce minkec.’’
66019019	Yoto akäs ani tyonynto nyin ake oko kinkonik cepo koret oko sikarek cekwa ce keruruckey kule ceporye cito nyo wete Farasit oko sikarek ceci.
66019020	Cenäm tyonyoto kwek mopusyo wanak oko workoyontet nyepo mwiynan nye kikwiye tukuk ce cikite om taytap tyonyoto. (Kikwiyisyi tyonyoto tukucoto cikite sukuŋet kuperper piko co ponto pelutyet nyepo tyonyoto.) Cewirci kusoptos ruretyet nyepo mata nyepo rwontok ce loytos Sulfa.
66019021	Cepakäc sikarek cikwa cepare rotwetap cok nyo cone kutitap cito nye wete Farasit. Kwam toritek panyek cikwa.
66020001	Yoto akäs ani malayket nye reku kucone torot, nye kiponto om yewunyi Funkuwet nyepo mwenet nye moponto ye ŋete oŋnkuponto nyororet nyewo.
66020002	Kunäm malaykanato Cesosum nyoto ku Erenet nyepo keny nye cekure Setani nyewo nyepo oyik oŋnkurat kopur kuwany kenyisyek elifut akenke.
66020003	Kuwirci malayket kowute Cesosum mwenet nye moponto ye ŋete, oŋnkukerta orit kukoci pelutyet sukuŋet komo komuce kot kumas kuperper yemosyek okoy kupok kenyisyek elifut akenke. Mosicityac kopur kuminiŋ ye kapok kenyisyek coto.
66020004	Yoto akäs ŋecerok cepo kamukeywek oko piko ce kepure, ce kicikoci kamukeywek kumut musankunek. Akäs mpo yec mukuleywek cepo co kiceyep metewok omnye kimwoy kutor Yesu oŋnkumwoy kupor ŋolyontetap Yiyintet. Kipuryo kot kusay picoto tyonynto nto mpo kerkeyinto nyenyi, oŋnkupuryo kot cepirci pelutyetap tyonynto tokoywek cikwa oko yewuniyek cikwa. Kotutune met cekto kusopco oŋnkupoytoyis oko Kristo kuwany kenyisyek elifut akenke.
66020005	(Kipuryo kot kotutune met piko cut alake okoy kupok kenyisyek elifut akenke) nyitenyi kunye kotutunetap met nyepo tayta.
66020006	Ŋerekotin ce ponto kupeyoy co nyoru kotutunetap met nyepo tayta. Puryo kot kuponto kamukeywek met nyepo oyeny om wule mite cekto coto, ntene mosukwek coto tisik cepo Yiyintet oko Kristo, oŋnkupoytoyis oko neto kuwany kenyisyek elifut akenke.
66020007	Nteye kapok kenyisyek elifut akenke, mosicityac Setanit kucone mopusi nyi.
66020008	Mosukuco saŋ, mosukucec kuperper yemosyek ce mite taponutek amwan cepo koret, coto ku Koku oko Makoku, mosukoruruc Setanit cekto kunäm poryet, mosukucaŋit cekto koromun cete ŋaynet nyepo ruretyet tapan.
66020009	Yoto kupa kuseretyi koret tokol oŋnkomut kayta nyepo pikap Yiyintet oko moŋetap Yiyintet nye topon. Ntene kucone mata torot oŋnkupël kwaranta cekto.
66020010	Cewirci yoto Setani nyewo oyik nyo kiperper cekto wule mite tampayayet nyepo mata nye kicepel kipiritit wule mite tyonynto oko workoyontet mwiyntet; mosukutaŋany cekto komoy oko pet okokoy okoy okokoy.
66020011	Yoto akäs ani Ŋeceret nyewo nyelel nyepo poytoyisyet oko cito nye kepure. Kumwey koret wuli po ŋony oko koret torot om tayta nyenyi, oŋnkupotyo nye komoceköse yec.
66020012	Akäs piko cewoyec oko ce minkec ce kipok ce keyoŋe tayta ŋeceret. Ceŋany kitapunek, yoto ceŋany mpo kitaput ake, Kitaput nyoto kunye po soponto, cemutyi musankut piko ce kipok kuyu wule yunto yisyonutekwa om ŋalek ce kicesil kitapunek.
66020013	Kukon ruretyet piko ce kipok ce kimite orit. Kukon met oko kapkompic piko ce kipok ce kimite orit. Cemutyi ci tokol musankut kuyu wule yunto yisyonutekyi.
66020014	Cewirta met oko kapkompic cewirci tampayayet nyepo mata. (Tampayayet nyepo mata kunye met nyepo oyeny.)
66020015	Ye puryo kot cenyorta kaynetap ci tokol nye kicesil kitaputap Soponto, cewirci nyo wule mite tampayayet nyepo mata.
66021001	Yoto akäs ani torot nyelel oko koret nyelel, omnye kupok koret wulin po torot oko koret wuli po ŋony cepo tayta. Kimo kumite yec ruretyet.
66021002	Akäs moŋet nyetilil Yerusalem nyelel kureku kucone torot wule mite Yiyintet, nye kicesat kunyol topon kukerkeyit korko nye kacimüt nye kacilac topon sukuŋet kutuyo oko santenyi.
66021003	Alim yoto kutit nye cone ŋeceretap kamukeywek kupol kumwoy kule, “Akäs pa! Kakukoci Yiyintet konyi kopure kwenutap piko, mosukumiŋis wule mite cekto, mosukwek pikyi, oŋnkwek neto Yiyintet nyimwa.
66021004	Mosukopuc Yiyintet lokik tokol ce mite konyekwa, komo kumite yec met, oŋnku komo kumite mesyet, nto mpo rirek, nto mwoninto, omnye kutil tukuk co kipo keny.’’
66021005	Kumwoy Neto nye kepure ŋeceretap kamukeywek kule, “Akäs pa! Kawec yawut kulelakitu tukuk tokol!’’ Kumwowo yec kule, “Sil ŋalecu, omnye po manta ŋalecu oŋnkyikenekey.’’
66021006	Kumwowo kule, “Kakwitita! Oyiku Omeka oko Alufa. Nyepo tayta oko nyepo Letut. Mosokoci ani ci ake tokol nye ome melelya peko ce puryo kot kwole ce kosune wule mite soponto.
66021007	Ci tokol nye kepëlis kunye mosikonti cutecu tokol, Mosoyeku ani Yiyintenyi oŋnkwek neto lekwemwani.
66021008	Ntene piko co nyokorec, co meyene, oko co ŋomntoyot, oko co kiwuryo, oko porik, oko co sakwoyone, oko co mwiynot tokol, oko co yiye sokeyek, oko co soye kerkeyik oko co perperisyi, otepto nyimwa ku tampayayet nye loye, oko mata, oko rwontok ce loytos Salfa, nyoto kunye met nyepo oyeny.’’
66021009	Yoto kuco wule omite ani malayket akenke om malaykanik tisap co ponto pokulinek tisap ce nyitotin porwonik tisapu cepo letut, oŋnkuŋololwo kumwoy kule, “Co yu! Mosoporuŋ Mureret korket nyepo Lekwap Kecir.’’
66021010	Kunäma yoto malayket Nyetilil oŋnkukwero okoy tulwet nye koy koromun. Kuporwo moŋet nyewo Nyetilil, nyoto ku Yerusalem nye kicone torot wule mite Yiyintet.
66021011	Kulekecec om Woyinto nyepo Yiyintet, kuyu rwantet nye piciy oŋnku kerkey rwantet nye lekecec Cespa, oŋnkutoku kuyu ciyoyit Krestol.
66021012	Kiponto moŋet totet nyewo nye kicetec komut oko kurkotik taman ok oyeny oko malaykanik taman ok oyeny ce ripe kurkoticoto. Kicesil kurkoticoto kaynok taman ok yeny cepo lekokap Israel co taman ok oyeny.
66021013	Kimite komoswokik tokol ku amwan kurkotik somoku. Kimite somoku koŋasis, kumite somoku tö, kumite somoku makentany, kumite somoku tinkey.
66021014	Kicetec totet nyepo moŋet kuyoŋe rwontok tolocik taman ok yeny ce kicesil kaynokap Kiyokik cepo Lekwap Kecir.
66021015	Kiponto malayket nye kiŋololwo korokto nyepo Saput nye cepimonisye wule tento moŋet oko kurkotik oko totet.
66021016	Kicetec moŋet kwek sukweya kwoyecin koyinto nyepo komoswokik tokol ku amwan. Kuyoyec malayket moŋonoto kwiyisye korokto nyenyi. Kipuntoy koyinto kilomitanik Elifunek oyeny oko pokolwokik oyeny. Kyoyecin koyinto oko poroyinto oko koyinto kuwo parak nyepo moŋet.
66021017	Kuyoyec malayket mpo moŋet, kipuntoy mitanik tomonwokik lö ok mut. Om koyoyeket nyepo cito.
66021018	Kicetece totetap moŋet rwontok ce lekecectos. Nto moŋet nkit kunye kicetece Saput nkit pate nye lekecece kuyu ciyoyit.
66021019	Tolocik ce kiyoŋe totet nyepo moŋet kuce kiciyile tokol rwontok ce piciyec wok ce caŋ. Tolcta nyepo tayta ku rwantet nye ararra Yasipi, nto nyepo oyeny ku cepo Sapiro, nto nyepo somok ku Kaluteton, nto nyepo amwan ku cepo Samarakito,
66021020	nto nyepo mut ku cepo sarntoniki, nto nyepo lö ku cepo sarutiyo, nto nyepo tisap ku cepo krisolito, nyepo sisit ku cepo Perulo, nyepo sokol ku cepo Topasiyo, nyepo taman ku cepo Krisopraso, nyepo taman ok akenke ku cepo Yakinto, nyepo taman ok oyeny ku cepo Ametusito.
66021021	Nto kurkotik taman ok oyeny ku cepo Lulunek taman ok oyeny. Kicitanye kurket ake tokol Lulunek. Nto aret nyewo nyepo moŋet kunye kicemale Sapunek pate nye kilekecec kuyu ciyoyit.
66021022	Kipuryo kot akäs kotap Yiyintet kumite moŋet, omnye Mokoryontet Yiyintet nyepo kamukeywek tokol oko Lekwap Kecir kunye kotap Yiyintet nyepo moŋonoto.
66021023	Puryo kot kumöce moŋonoto asis nto arawet nye keluci, omnye lucini pate woyinto nyepo Yiyintet, nto Lekwap Kecir kunye tarit nyenyi.
66021024	Mosukupesetate piko cepo koret lakweyet nyenyi, mosukusut kinkonik cepo koret mokoryontinekwa kukwa moŋonoto.
66021025	Puryo kot cekere kenyis kurkotik ceci pet oko komoy, omnye puryo kot kumite wuloto ye komoy.
66021026	Mosicesut woyinto oko mokoryontinek cepo pikap koret tokol kukwa moŋonoto.
66021027	Memuce kot kowut moŋonoto kiy ake tokol nye miyat, nto mpo ci nye yiye cepo kalilan, nto nye perperisyi. Piko pate ce kicesil kaynokwa kitaput nyepo soponto nyepo Lekwap Kecir ce wute moŋet orit.
66022001	Yoto kuporwo ani malayket oyinet nyepo peko cepo soponto nye kilekecece kuyu ciyoyit, ce kirotune ŋeceretap poytoyisyetap Yiyintet oko nyepo Lekwap Kecir.
66022002	Kurot oyinet kupunte aret nyepo kwenutap moŋet. Kipite tapantap oyinet pitoni ketit nyepo Soponto nye yiye omik aret taman ok oyeny om kenyit akenke, nye yiy omik kila arawet akenke. Kyiyisye sokek ceci cisope piko cepo yemosyek.
66022003	Puryo kot cenyortoy moŋonoto kiy nye kicup Yiyintet. Mosukopurune moŋonoto ŋeceretap poytoyisyetap Yiyintet oko nyepo Lekwap Kecir, musukusay mutworikyi neto.
66022004	Mosukukäs cekto tokoyta nyenyi, mosicesil kaynet nyenyi tokoytap picoto,
66022005	nye komo kumite yec menonet nyepo komoy, puryo kot kumöce cekto lakweyet nyepo tarit nto mpo nyepo asista, omnye mosukwek Mokoryontet Yiyintet lakweyet nyimwa. Mosukupoytoyis cekto okokoy okoy okokoy.
66022006	Yoto kumwowo ani malayket kule, “Ŋalecu kuce po manta ce cikenekey. Kunyo Yiyintet nyo kocini mukuleynyi workoyik kunye kokuyok malaykenyi cokuporci mutworintenyi ce mosukwiyokis lakwar.’’
66022007	Komwoy Yesu kule, “Alimnte! Aconi ani Lakwar, ŋerekotin nye ponto kupeyoy co ripe ŋalecu po ŋorsyet ce mite Kitapuni!’’
66022008	Ani Yowana kunye kyalim aŋnkakäs, tukucu tokol. Nteyu kowo alim, aŋnkakäs yoto oputyi yepo kerenkokap malayket nye kiporwo ani tukucutecu tokol aŋnkasay.
66022009	Ntene kumwowo kule, “Mente ayiy kuyunyo! Oyiku ani mutworin nye akerkeye nyito oko mpo yeyaŋuŋ workoyik oko piko tokol ce yiye ŋalek ce mite kitapuni orit. Say Yiyintet!’’
66022010	Kumwowo yec kule, “Mente orip iwuny kuwoŋokis ŋalek cepo ŋorsyet ce mite kitapuni, omnye karik pesyet nye kweyat.
66022011	Yaste kwiy miyotyet cito nyo yiye miyotyet, kutosyikey kusomisitu kasoteywek cepo cito nyo somisec kasoteywek, kutosyikey kutoponit cito nyo topon, oŋnkutosyikey kutililit cito nyo tilil.’’
66022012	Kumwoy Yesu kule, “Alimnte! Aconi ani lakwar, mosutu kokotutyemwani sokoci ci ake tokol kuyu wule yunto yisyet nye kikwiy.
66022013	Oyiku ani Alufa oko Omeka, nyepo tayta oko nyepo letut.’’
66022014	Ponto kupeyoy piko co site kutililitu sirokwa, omnye mosukunyor kamukeywek kwam matuntyantet nyepo ketit nyepo soponto, oŋnkunyor kamukeywek kowut kurkotik cepo moŋet.
66022015	Ntene mosukopurune moŋet saŋ ŋokik, co kimosokis, oko ponik, oko co sekwayane, oko porik, oko co soye kerkeyik, oko tokol co cöme oŋnkwiye mwiynanet.
66022016	“Ani Yesu nye koyoku malayket nyimwani sukuŋet kumwowok ŋalecu om wule mite pikap Yiyintet tokol. Oyiku ani mucukoret nyepo kotap Tauti. Oyiku kokelyet tapoyantet nyepo yo kayec koret.’’
66022017	Komwoy Muyet Nyetilil oko Mureret kule, “Co!’’ Möce kumwoy ci tokol nye lime ŋalecu kule, “Co!’’ Möce kuco ci tokol nye ponto melelya, ci tokol nye möce peko cepo soponto kumöce kunyor pöc pate nye puryo kot kwole mpo kisic.
66022018	Ani nyo Yowana kunye asowu ci ake tokol nye lime ŋalek cepo ŋorsyet ce mite kitapuni. Ci tokol nye kotosyi ŋolyontet ake wule mite ŋalecu, mosukutosyi Yiyintet toŋoŋutek cepo porwonik cu kicesil kitapuni.
66022019	Nteye kotepe kot kunum citake tokol ŋolyontet ake tokol om wule mite ŋalek cepo ŋorsyet ce mite kitapuni, musukunumune Yiyintet neto nyoto omik ce kotonyoru om ketit nyepo soponto, oko otepto nyenyi om moŋet Nyetilil nye cemwowu om kitapuni.
66022020	Cito nye mwowu ŋalecutecu tokol kunye mwowu kule, “Aconi ani Lakwar kupoyit manta!’’ Yunyoto Mokoryontet Yesu, Co!
66022021	Kopurune poypoyetap Mokoryontenyo Yesu Kristo wule mite pikap Yiyintet tokol.
